var sequence = {"name":"Apollonius Rhodius. Argonautica","data":"ἀρχόμενος σέο, Φοῖβε, παλαιγενέων κλέα φωτῶν\nμνήσομαι, οἳ Πόντοιο κατὰ στόμα καὶ διὰ πέτρας\nΚυανέας βασιλῆος ἐφημοσύνῃ Πελίαο\nχρύσειον μετὰ κῶας ἐύζυγον ἤλασαν Ἀργώ.\nτοίην γὰρ Πελίης φάτιν ἔκλυεν, ὥς μιν ὀπίσσω\nμοῖρα μένει στυγερή, τοῦδʼ ἀνέρος, ὅντινʼ ἴδοιτο\nδημόθεν οἰοπέδιλον, ὑπʼ ἐννεσίῃσι δαμῆναι.\nδηρὸν δʼ οὐ μετέπειτα τεὴν κατὰ βάξιν Ἰήσων\nχειμερίοιο ῥέεθρα κιὼν διὰ ποσσὶν Ἀναύρου\nἄλλο μὲν ἐξεσάωσεν ὑπʼ ἰλύος, ἄλλο δʼ ἔνερθεν\nκάλλιπεν αὖθι πέδιλον ἐνισχόμενον προχοῇσιν.\nἵκετο δʼ ἐς Πελίην αὐτοσχεδὸν ἀντιβολήσων\nεἰλαπίνης, ἣν πατρὶ Ποσειδάωνι καὶ ἄλλοις\nῥέζε θεοῖς, Ἥρης δὲ Πελασγίδος οὐκ ἀλέγιζεν.\nαἶψα δὲ τόνγʼ ἐσιδὼν ἐφράσσατο, καί οἱ ἄεθλον\nἔντυε ναυτιλίης πολυκηδέος, ὄφρʼ ἐνὶ πόντῳ\nἠὲ καὶ ἀλλοδαποῖσι μετʼ ἀνδράσι νόστον ὀλέσσῃ.\nνῆα μὲν οὖν οἱ πρόσθεν ἐπικλείουσιν ἀοιδοὶ\nἌργον Ἀθηναίης καμέειν ὑποθημοσύνῃσιν.\nνῦν δʼ ἂν ἐγὼ γενεήν τε καὶ οὔνομα μυθησαίμην\nἡρώων, δολιχῆς τε πόρους ἁλός, ὅσσα τʼ ἔρεξαν\nπλαζόμενοι· Μοῦσαι δʼ ὑποφήτορες εἶεν ἀοιδῆς.\nπρῶτά νυν Ὀρφῆος μνησώμεθα, τόν ῥά ποτʼ αὐτὴ\nΚαλλιόπη Θρήικι φατίζεται εὐνηθεῖσα\nΟἰάγρῳ σκοπιῆς Πιμπληίδος ἄγχι τεκέσθαι\nαὐτὰρ τόνγʼ ἐνέπουσιν ἀτειρέας οὔρεσι πέτρας\nθέλξαι ἀοιδάων ἐνοπῇ ποταμῶν τε ῥέεθρα.\nφηγοὶ δʼ ἀγριάδες, κείνης ἔτι σήματα μολπῆς,\nἀκτῆς Θρηικίης Ζώνης ἔπι τηλεθόωσαι\nἑξείης στιχόωσιν ἐπήτριμοι, ἃς ὅγʼ ἐπιπρὸ\nθελγομένας φόρμιγγι κατήγαγε Πιερίηθεν.\nὈρφέα μὲν δὴ τοῖον ἑῶν ἐπαρωγὸν ἀέθλων\nΑἰσονίδης Χείρωνος ἐφημοσύνῃσι πιθήσας\nδέξατο, Πιερίῃ Βιστωνίδι κοιρανέοντα.\nἤλυθε δʼ Ἀστερίων αὐτοσχεδόν, ὅν ῥα Κομήτης\nγείνατο δινήεντος ἐφʼ ὕδασιν Ἀπιδανοῖο,\nΠειρεσιὰς ὄρεος Φυλληίου ἀγχόθι ναίων,\nἔνθα μὲν Ἀπιδανός τε μέγας καὶ δῖος Ἐνιπεὺς\nἄμφω συμφορέονται, ἀπόπροθεν εἰς ἓν ἰόντες.\nΛάρισαν δʼ ἐπὶ τοῖσι λιπὼν Πολύφημος\nἵκανεν\nΕἰλατίδης, ὃς πρὶν μὲν ἐρισθενέων Λαπιθάων,\nὁππότε Κενταύροις Λαπίθαι ἐπὶ θωρήσσοντο,\nὁπλότερος πολέμιζε· τότʼ αὖ βαρύθεσκέ οἱ ἤδη\nγυῖα, μένεν δʼ ἔτι θυμὸς ἀρήιος, ὡς τὸ πάρος περ.\nοὐδὲ μὲν Ἴφικλος Φυλάκῃ ἔνι δηρὸν ἔλειπτο,\nμήτρως Αἰσονίδαο· κασιγνήτην γὰρ ὄπυιεν\nΑἴσων Ἀλκιμέδην Φυλακηίδα· τῆς μιν ἀνώγει\nπηοσύνη καὶ κῆδος ἐνικρινθῆναι ὁμίλῳ.\nοὐδὲ Φεραῖς Ἄδμητος ἐυρρήνεσσιν ἀνάσσων\nμίμνεν ὑπὸ σκοπιὴν ὄρεος Χαλκωδονίοιο.\nοὐδʼ Ἀλόπῃ μίμνον πολυλήιοι Ἑρμείαο\nυἱέες εὖ δεδαῶτε δόλους, Ἔρυτος καὶ Ἐχίων,\nτοῖσι δʼ ἐπὶ τρίτατος γνωτὸς κίε νισσομένοισιν\nΑἰθαλίδης· καὶ τὸν μὲν ἐπʼ Ἀμφρυσσοῖο ῥοῇσιν\nΜυρμιδόνος κούρη Φθιὰς τέκεν Εὐπολέμεια·\nτὼ δʼ αὖτʼ ἐκγεγάτην Μενετηίδος Ἀντιανείρης.\nἤλυθε δʼ ἀφνειὴν προλιπὼν Γυρτῶνα Κόρωνος\nΚαινεΐδης, ἐσθλὸς μέν, ἑοῦ δʼ οὐ πατρὸς ἀμείνων.\nΚαινέα γὰρ ζῶόν περ ἔτι κλείουσιν ἀοιδοὶ\nΚενταύροισιν ὀλέσθαι, ὅτε σφέας οἶος ἀπʼ ἄλλων\nἤλασʼ ἀριστήων· οἱ δʼ ἔμπαλιν ὁρμηθέντες\nοὔτε μιν ἐγκλῖναι προτέρω σθένον, οὔτε δαΐξαι·\nἀλλʼ ἄρρηκτος ἄκαμπτος ἐδύσετο νειόθι γαίης,\nθεινόμενος στιβαρῇσι καταΐγδην ἐλάτῃσιν.\nἤλυθε δʼ αὖ Μόψος Τιταρήσιος, ὃν περὶ πάντων\nΛητοΐδης ἐδίδαξε θεοπροπίας οἰωνῶν·\nἠδὲ καὶ Εὐρυδάμας Κτιμένου πάις· ἄγχι δὲ λίμνης\nΞυνιάδος Κτιμένην Δολοπηίδα ναιετάασκεν.\nκαὶ μὴν Ἄκτωρ υἷα Μενοίτιον ἐξ Ὀπόεντος\nὦρσεν, ἀριστήεσσι σὺν ἀνδράσιν ὄφρα νέοιτο.\nεἵπετο δʼ Εὐρυτίων τε καὶ ἀλκήεις Ἐρυβώτης,\nυἷες ὁ μὲν Τελέοντος, ὁ δʼ Ἴρου Ἀκτορίδαο·\nἤτοι ὁ μὲν Τελέοντος ἐυκλειὴς Ἐρυβώτης,\nἼρου δʼ Εὐρυτίων. σὺν καὶ τρίτος ἦεν Ὀιλεύς,\nἔξοχος ἠνορέην καὶ ἐπαΐξαι μετόπισθεν\nεὖ δεδαὼς δῄοισιν, ὅτε κλίνωσι φάλαγγας.\nαὐτὰρ ἀπʼ Εὐβοίης Κάνθος κίε, τόν ῥα Κάνηθος\nπέμπεν Ἀβαντιάδης λελιημένον· οὐ μὲν ἔμελλεν\nνοστήσειν Κήρινθον ὑπότροπος. αισα γὰρ ἦεν\nαὐτὸν ὁμῶς Μόψον τε δαήμονα μαντοσυνάων\nπλαγχθέντας Λιβύης ἐνὶ πείρασι δῃωθῆναι,\nὡς οὐκ ἀνθρώποισι κακὸν μήκιστον ἐπαυρεῖν,\nὁππότε κἀκείνους Λιβύῃ ἔνι ταρχύσαντο,\nτόσσον ἑκὰς Κόλχων, ὅσσον τέ περ ἠελίοιο\nμεσσηγὺς δύσιές τε καὶ ἀντολαὶ εἰσορόωνται.\nτῷ δʼ ἄρʼ ἐπὶ Κλυτίος τε καὶ Ἴφιτος\nἠγερέθοντο,\nΟἰχαλίης ἐπίουροι, ἀπηνέος Εὐρύτου υἷες,\nΕὐρύτου, ᾧ πόρε τόξον Ἑκηβόλος· οὐδʼ ἀπόνητο\nδωτίνης· αὐτῷ γὰρ ἑκὼν ἐρίδηνε δοτῆρι.\nτοῖσι δʼ ἐπʼ Αἰακίδαι μετεκίαθον· οὐ μὲν\nἅμʼ ἄμφω,\nοὐδʼ ὁμόθεν· νόσφιν γὰρ ἀλευάμενοι κατένασθεν\nΑἰγίνης, ὅτε Φῶκον ἀδελφεὸν ἐξενάριξαν\nἀφραδίῃ. Τελαμὼν μὲν ἐν Ἀτθίδι νάσσατο νήσῳ·\nΠηλεὺς δὲ Φθίῃ ἐνὶ δώματα ναῖε λιασθείς.\nτοῖς δʼ ἐπὶ Κεκροπίηθεν ἀρήιος ἤλυθε\nΒούτης,\nπαῖς ἀγαθοῦ Τελέοντος, ἐυμμελίης τε Φάληρος.\nἌλκων μιν προέηκε πατὴρ ἑός· οὐ μὲν ἔτʼ ἄλλους\nγήραος υἷας ἔχεν βιότοιό τε κηδεμονῆας.\nἀλλά ἑ τηλύγετόν περ ὁμῶς καὶ μοῦνον ἐόντα\nπέμπεν, ἵνα θρασέεσσι μεταπρέποι ἡρώεσσιν.\nΘησέα δʼ, ὃς περὶ πάντας Ἐρεχθεΐδας ἐκέκαστο,\nΤαιναρίην ἀίδηλος ὑπὸ χθόνα δεσμὸς ἔρυκεν,\nΠειρίθῳ ἑσπόμενον κοινὴν ὁδόν· ἦ τέ κεν ἄμφω\nῥηίτερον καμάτοιο τέλος πάντεσσιν ἔθεντο.\nΤῖφυς δʼ Ἁγνιάδης Σιφαέα κάλλιπε δῆμον\nΘεσπιέων, ἐσθλὸς μὲν ὀρινόμενον προδαῆναι\nκῦμʼ ἁλὸς εὐρείης, ἐσθλὸς δʼ ἀνέμοιο θυέλλας\nκαὶ πλόον ἠελίῳ τε καὶ ἀστέρι τεκμήρασθαι.\nαὐτή μιν Τριτωνὶς ἀριστήων ἐς ὅμιλον\nὦρσεν Ἀθηναίη, μετὰ δʼ ἤλυθεν ἐλδομένοισιν.\nαὐτὴ γὰρ καὶ νῆα θοὴν κάμε· σὺν δέ οἱ Ἄργος\nτεῦξεν Ἀρεστορίδης κείνης ὑποθημοσύνῃσιν.\nτῶ καὶ πασάων προφερεστάτη ἔπλετο νηῶν,\nὅσσαι ὑπʼ εἰρεσίῃσιν ἐπειρήσαντο θαλάσσης.\nΦλίας δʼ αὖτʼ ἐπὶ τοῖσιν Ἀραιθυρέηθεν\nἵκανεν,\nἔνθʼ ἀφνειὸς ἔναιε Διωνύσοιο ἕκητι,\nπατρὸς ἑοῦ, πηγῇσιν ἐφέστιος Ἀσωποῖο.\nἈργόθεν αὖ Ταλαὸς καὶ Ἀρήιος, υἷε Βίαντος,\nἤλυθον ἴφθιμός τε Λεώδοκος, οὓς τέκε Πηρὼ\nΝηληίς· τῆς δʼ ἀμφὶ δύην ἐμόγησε βαρεῖαν\nΑἰολίδης σταθμοῖσιν ἐν Ἰφίκλοιο Μελάμπους.\nοὐδὲ μὲν οὐδὲ βίην κρατερόφρονος Ἡρακλῆος\nπευθόμεθʼ Αἰσονίδαο λιλαιομένου ἀθερίξαι.\nἀλλʼ ἐπεὶ ἄιε βάξιν ἀγειρομένων ἡρώων,\nνεῖον ἀπʼ Ἀρκαδίης Λυρκήιον Ἄργος ἀμείψας\nτὴν ὁδόν, ᾗ ζωὸν φέρε κάπριον, ὅς ῥʼ ἐνὶ βήσσῃς\nφέρβετο Λαμπείης, Ἐρυμάνθιον ἂμ μέγα τῖφος,\nτὸν μὲν ἐνὶ πρώτῃσι Μυκηναίων ἀγορῇσιν\nδεσμοῖς ἰλλόμενον μεγάλων ἀπεθήκατο νώτων·\nαὐτὸς δʼ ᾗ ἰότητι παρὲκ νόον Εὐρυσθῆος\nὡρμήθη· σὺν καί οἱ Ὕλας κίεν, ἐσθλὸς ὀπάων,\nπρωθήβης, ἰῶν τε φορεὺς φύλακός τε βιοῖο.\nτῷ δʼ ἐπὶ δὴ θείοιο κίεν Δαναοῖο γενέθλη,\nΝαύπλιος. ἦ γὰρ ἔην Κλυτονήου Ναυβολίδαο·\nΝαύβολος αὖ Λέρνου· Λέρνον γε μὲν ἴδμεν ἐόντα\nΠροίτου Ναυπλιάδαο· Ποσειδάωνι δὲ κούρη.\nπρίν ποτʼ Ἀμυμώνη Δαναῒς τέκεν εὐνηθεῖσα\nΝαύπλιον, ὃς περὶ πάντας ἐκαίνυτο ναυτιλίῃσιν.\nἼδμων δʼ ὑστάτιος μετεκίαθεν, ὅσσοι ἔναιον\nἌργος, ἐπεὶ δεδαὼς τὸν ἑὸν μόρον οἰωνοῖσιν\nἤιε, μή οἱ δῆμος ἐυκλείης ἀγάσαιτο.\nοὐ μὲν ὅγʼ ἦεν Ἄβαντος ἐτήτυμον, ἀλλά μιν αὐτὸς\nγείνατο κυδαλίμοις ἐναρίθμιον Αἰολίδῃσιν\nΛητοΐδης· αὐτὸς δὲ θεοπροπίας ἐδίδαξεν\nοἰωνούς τʼ ἀλέγειν ἠδʼ ἔμπυρα σήματʼ ἰδέσθαι.\nκαὶ μὴν Αἰτωλὶς κρατερὸν Πολυδεύκεα Λήδη\nΚάστορά τʼ ὠκυπόδων ὦρσεν δεδαημένον ἵππων\nΣπάρτηθεν· τοὺς δʼ ἥγε δόμοις ἔνι Τυνδαρέοιο\nτηλυγέτους ὠδῖνι μιῇ τέκεν· οὐδʼ ἀπίθησεν\nνισσομένοις· Ζηνὸς γὰρ ἐπάξια μήδετο λέκτρων.\nοἵ τʼ Ἀφαρητιάδαι Λυγκεὺς καὶ ὑπέρβιος Ἴδας\nἈρήνηθεν ἔβαν, μεγάλῃ περιθαρσέες ἀλκῇ\nἀμφότεροι· Λυγκεὺς δὲ καὶ ὀξυτάτοις ἐκέκαστο\nὄμμασιν, εἰ ἐτεόν γε πέλει κλέος, ἀνέρα κεῖνον\nῥηιδίως καὶ νέρθε κατὰ χθονὸς αὐγάζεσθαι.\nσὺν δὲ Περικλύμενος Νηλήιος ὦρτο νέεσθαι,\nπρεσβύτατος παίδων, ὅσσοι Πύλῳ ἐξεγένοντο\nΝηλῆος θείοιο· Ποσειδάων δέ οἱ ἀλκὴν\nδῶκεν ἀπειρεσίην ἠδʼ ὅττι κεν ἀρήσαιτο\nμαρνάμενος, τὸ πέλεσθαι ἐνὶ ξυνοχῇ πολέμοιο.\nκαὶ μὴν Ἀμφιδάμας Κηφεύς τʼ ἴσαν Ἀρκαδίηθεν,\nοἳ Τεγέην καὶ κλῆρον Ἀφειδάντειον ἔναιον,\nυἷε δύω Ἀλεοῦ· τρίτατός γε μὲν ἕσπετʼ ἰοῦσιν\nἈγκαῖος, τὸν μέν ῥα πατὴρ Λυκόοργος ἔπεμπεν,\nτῶν ἄμφω γνωτὸς προγενέστερος. ἀλλʼ ὁ μὲν ἤδη\nγηράσκοντʼ Ἀλεὸν λίπετʼ ἂμ πόλιν ὄφρα κομίζοι,\nπαῖδα δʼ ἑὸν σφετέροισι κασιγνήτοισιν ὄπασσεν.\nβῆ δʼ ὅγε Μαιναλίης ἄρκτου δέρος, ἀμφίτομόν τε\nδεξιτερῇ πάλλων πέλεκυν μέγαν. ἔντεα γάρ οἱ\nπατροπάτωρ Ἀλεὸς μυχάτῃ ἐνέκρυψε καλιῇ,\nαἴ κέν πως ἔτι καὶ τὸν ἐρητύσειε νέεσθαι.\nβῆ δὲ καὶ Αὐγείης, ὃν δὴ φάτις Ἠελίοιο\nἔμμεναι· Ἠλείοισι δʼ ὅγʼ ἀνδράσιν ἐμβασίλευεν,\nὄλβῳ κυδιόων· μέγα δʼ ἵετο Κολχίδα γαῖαν\nαὐτόν??τʼ Αἰήτην ἰδέειν σημάντορα Κόλχων.\nἈστέριος δὲ καὶ Ἀμφίων Ὑπερασίου υἷες\nΠελλήνης ἀφίκανον Ἀχαιίδος, ἥν ποτε Πέλλης\nπατροπάτωρ ἐπόλισσεν ἐπʼ ὀφρύσιν Αἰγιαλοῖο.\nΤαίναρον αὖτʼ ἐπὶ τοῖσι λιπὼν Εὔφημος ἵκανεν,\nτόν ῥα Ποσειδάωνι ποδωκηέστατον ἄλλων\nΕὐρώπη Υιτυοῖο μεγασθενέος τέκε κούρη.\nκεῖνος ἀνὴρ καὶ πόντου ἐπὶ γλαυκοῖο θέεσκεν\nοἴδματος, οὐδὲ θοοὺς βάπτεν πόδας, ἀλλʼ ὅσον ἄκροις\nἴχνεσι τεγγόμενος διερῇ πεφόρητο κελεύθῳ.\nκαὶ δʼ ἄλλω δύο παῖδε Ποσειδάωνος\nἵκοντο·\nἤτοι ὁ μὲν πτολίεθρον ἀγαυοῦ Μιλήτοιο\nνοσφισθεὶς Ἐργῖνος, ὁ δʼ Ἰμβρασίης ἕδος Ἥρης,\nπαρθενίην, Ἀγκαῖος ὑπέρβιος· ἴστορε δʼ ἄμφω\nἠμὲν ναυτιλίης ἠδʼ ἄρεος εὐχετόωντο.\nΟἰνεΐδης δʼ ἐπὶ τοῖσιν ἀφορμηθεὶς\nΚαλυδῶνος\nἀλκήεις Μελέαγρος ἀνήλυθε, Λαοκόων τε,\nΛαοκόων Οἰνῆος ἀδελφεός, οὐ μὲν ἰῆς γε\nμητέρος· ἀλλά ἑ θῆσσα γυνὴ τέκε· τὸν μὲν ἄρʼ Οἰνεὺς\nἤδη γηραλέον κοσμήτορα παιδὸς ἴαλλεν·\nὧδʼ ἔτι κουρίζων περιθαρσέα δῦνεν ὅμιλον\nἡρώων. τοῦ δʼ οὔτινʼ ὑπέρτερον ἄλλον ὀίω,\nνόσφιν γʼ Ἡρακλῆος, ἐπελθέμεν, εἴ κʼ ἔτι μοῦνον\nαὖθι μένων λυκάβαντα μετετράφη Αἰτωλοῖσιν.\nκαὶ μήν οἱ μήτρως αὐτὴν ὁδόν, εὖ μὲν ἄκοντι,\nεὖ δὲ καὶ ἐν σταδίῃ δεδαημένος ἀντιφέρεσθαι,\nΘεστιάδης Ἴφικλος ἐφωμάρτησε κιόντι.\nσὺν δὲ Παλαιμόνιος Λέρνου πάις Ὠλενίοιο,\nΛέρνου ἐπίκλησιν, γενεήν γε μὲν Ἡφαίστοιο·\nτούνεκʼ ἔην πόδα σιφλός· ἀτὰρ δέμας οὔ κέ τις ἔτλη\nἠνορέην τʼ ὀνόσασθαι, ὃ καὶ μεταρίθμιος ἦεν\nπᾶσιν ἀριστήεσσιν, Ἰήσονι κῦδος ἀέξων.\nἐκ δʼ ἄρα Φωκήων κίεν Ἴφιτος Ὀρνυτίδαο\nΝαυβόλου ἐκγεγαώς· ξεῖνος δέ οἱ ἔσκε πάροιθεν,\nἦμος ἔβη Πυθώδε θεοπροπίας ἐρεείνων\nναυτιλίης· τόθι γάρ μιν ἑοῖς ὑπέδεκτο δόμοισιν.\nΖήτης αὖ Κάλαΐς τε Βορήιοι υἷες ἵκοντο,\nοὕς ποτʼ Ἐρεχθηὶς Βορέῃ τέκεν Ὠρείθυια\nἐσχατιῇ Θρῄκης δυσχειμέρου· ἔνθʼ ἄρα τήνγε\nΘρηίκιος Βορέης ἀνερέψατο Κεκροπίηθεν\nἸλισσοῦ προπάροιθε χορῷ ἔνι δινεύουσαν.\nκαί μιν ἄγων ἕκαθεν, Σαρπηδονίην ὅθι πέτρην\nκλείουσιν, ποταμοῖο παρὰ ῥόον Ἐργίνοιο,\nλυγαίοις ἐδάμασσε περὶ νεφέεσσι καλύψας.\nτὼ μὲν ἐπʼ ἀκροτάτοισι ποδῶν ἑκάτερθεν ἐρεμνὰς\nσεῖον ἀειρομένω πτέρυγας, μέγα θάμβος ἰδέσθαι,\nχρυσείαις φολίδεσσι διαυγέας· ἀμφὶ δὲ νώτοις\nκράατος ἐξ ὑπάτοιο καὶ αὐχένος ἔνθα καὶ ἔνθα\nκυάνεαι δονέοντο μετὰ πνοιῇσιν ἔθειραι.\nοὐδὲ μὲν οὐδʼ αὐτοῖο πάις μενέαινεν Ἄκαστος\nἰφθίμου Πελίαο δόμοις ἔνι πατρὸς ἑῆος\nμιμνάζειν, Ἄργος τε θεᾶς ὑποεργὸς Ἀθήνης·\nἀλλʼ ἄρα καὶ τὼ μέλλον ἐνικρινθῆναι ὁμίλῳ.\nτόσσοι ἄρʼ Αἰσονίδῃ συμμήστορες ἠγερέθοντο.\nτοὺς μὲν ἀριστῆας Μινύας περιναιετάοντες\nκίκλησκον μάλα πάντας, ἐπεὶ Μινύαο θυγατρῶν\nοἱ πλεῖστοι καὶ ἄριστοι ἀφʼ αἵματος εὐχετόωντο\nἔμμεναι· ὧς δὲ καὶ αὐτὸν Ἰήσονα γείνατο μήτηρ\nἈλκιμέδη, Κλυμένης Μινυηίδος ἐκγεγαυῖα.\nαὐτὰρ ἐπεὶ δμώεσσιν ἐπαρτέα πάντʼ ἐτέτυκτο,\nὅσσα περ ἐντύνονται ἐπαρτέες ἔνδοθι νῆες,\nεὖτʼ ἂν ἄγῃ χρέος ἄνδρας ὑπεὶρ ἅλα ναυτίλλεσθαι,\nδὴ τότʼ ἴσαν μετὰ νῆα διʼ ἄστεος, ἔνθα περ ἀκταὶ\nκλείονται Παγασαὶ Μαγνήτιδες· ἀμφὶ δὲ λαῶν\nπληθὺς σπερχομένων ἄμυδις θέεν· οἱ δὲ φαεινοὶ\nἀστέρες ὣς νεφέεσσι μετέπρεπον· ὧδε δʼ ἕκαστος\nἔννεπεν εἰσορόων σὺν τεύχεσιν ἀίσσοντας·\n‘Ζεῦ ἄνα, τίς Πελίαο νόος; πόθι τόσσον ὅμιλον\nἡρώων γαίης Παναχαιίδος ἔκτοθι βάλλει;\nαὐτῆμάρ κε δόμους ὀλοῷ πυρὶ δῃώσειαν\nΑἰήτεω, ὅτε μή σφιν ἑκὼν δέρος ἐγγυαλίξῃ.\nἀλλʼ οὐ φυκτὰ κέλευθα, πόνος δʼ ἄπρηκτος ἰοῦσιν.’\nὧς φάσαν ἔνθα καὶ ἔνθα κατὰ πτόλιν· αἱ δὲ\nγυναῖκες\nπολλὰ μάλʼ ἀθανάτοισιν ἐς αἰθέρα χεῖρας ἄειρον,\nεὐχόμεναι νόστοιο τέλος θυμηδὲς ὀπάσσαι.\nἄλλη δʼ εἰς ἑτέρην ὀλοφύρετο δακρυχέουσα·\n‘δειλὴ Ἀλκιμέδη, καὶ σοὶ κακὸν ὀφέ περ ἔμπης\nἤλυθεν, οὐδʼ ἐτέλεσσας ἐπʼ ἀγλαΐῃ βιότοιο.\nΑἴσων αὖ μέγα δή τι δυσάμμορος. ἦ τέ οἱ ἦεν\nβέλτερον, εἰ τὸ πάροιθεν ἐνὶ κτερέεσσιν ἐλυσθεὶς\nνειόθι γαίης κεῖτο, κακῶν ἔτι νῆις ἀέθλων.\nὡς ὄφελεν καὶ Φρίξον, ὅτʼ ὤλετο παρθένος Ἕλλη,\nκῦμα μέλαν κριῷ ἅμʼ ἐπικλύσαι· ἀλλὰ καὶ αὐδὴν\nἀνδρομέην προέηκε κακὸν τέρας, ὥς κεν ἀνίας\nἈλκιμέδῃ μετόπισθε καὶ ἄλγεα μυρία θείη.’\nαἱ μὲν ἄρʼ ὧς ἀγόρευον ἐπὶ προμολῇσι\nκιόντων.\nἤδη δὲ δμῶές τε πολεῖς δμωαί τʼ ἀγέροντο·\nμήτηρ δʼ ἀμφʼ αὐτὸν βεβολημένη. ὀξὺ δʼ ἑκάστην\nδῦνεν ἄχος· σὺν δέ σφι πατὴρ ὀλοῷ ὑπὸ γήραι\nἐντυπὰς ἐν λεχέεσσι καλυψάμενος γοάασκεν.\nαὐτὰρ ὁ τῶν μὲν ἔπειτα κατεπρήυνεν ἀνίας\nθαρσύνων, δμώεσσι δʼ ἀρήια τεύχεʼ ἀείρειν\nπέφραδεν· οἱ δέ τε σῖγα κατηφέες ἠείροντο.\nμήτηρ δʼ ὡς τὰ πρῶτʼ ἐπεχεύατο πήχεε παιδί,\nὧς ἔχετο κλαίουσʼ ἀδινώτερον, ἠύτε κούρη\nοἰόθεν ἀσπασίως πολιὴν τροφὸν ἀμφιπεσοῦσα\nμύρεται, ᾗ οὐκ εἰσὶν ἔτʼ ἄλλοι κηδεμονῆες,\nἀλλʼ ὑπὸ μητρυιῇ βίοτον βαρὺν ἡγηλάζει·\nκαί ἑ νέον πολέεσσιν ὀνείδεσιν ἐστυφέλιξεν,\nτῇ δέ τʼ ὀδυρομένῃ δέδεται κέαρ ἔνδοθεν ἄτῃ,\nοὐδʼ ἔχει ἐκφλύξαι τόσσον γόον, ὅσσον ὀρεχθεῖ·\nὧς ἀδινὸν κλαίεσκεν ἑὸν παῖδʼ ἀγκὰς ἔχουσα\nἈλκιμέδη, καὶ τοῖον ἔπος φάτο κηδοσύνῃσιν·\n‘αἴθʼ ὄφελον κεῖνʼ ἦμαρ, ὅτʼ ἐξειπόντος ἄκουσα\nδειλὴ ἐγὼ Πελίαο κακὴν βασιλῆος ἐφετμήν,\nαὐτίκʼ ἀπὸ ψυχὴν μεθέμεν, κηδέων τε λαθέσθαι,\nὄφρʼ αὐτός με τεῇσι φίλαις ταρχύσαο χερσίν,\nτέκνον ἐμόν· τὸ γὰρ οἶον ἔην ἔτι λοιπὸν ἐέλδωρ\nἐκ σέθεν, ἄλλα δὲ πάντα πάλαι θρεπτήρια πέσσω.\nνῦν γε μὲν ἡ τὸ πάροιθεν Ἀχαιιάδεσσιν ἀγητὴ\nδμωὶς ὅπως κενεοῖσι λελείψομαι ἐν μεγάροισιν,\nσεῖο πόθῳ μινύθουσα δυσάμμορος, ᾧ ἔπι πολλὴν\nἀγλαΐην καὶ κῦδος ἔχον πάρος, ᾧ ἔπι μούνῳ\nμίτρην πρῶτον ἔλυσα καὶ ὕστατον. ἔξοχα γάρ μοι\nΕἰλείθυια θεὰ πολέος ἐμέγηρε τόκοιο.\nᾤ μοι ἐμῆς ἄτης· τὸ μὲν οὐδʼ ὅσον, οὐδʼ ἐν ὀνείρῳ\nὠισάμην, εἰ Φρίξος ἐμοὶ κακὸν ἔσσετʼ ἀλύξας.’\nὧς ἥγε στενάχουσα κινύρετο· ταὶ δὲ γυναῖκες\nἀμφίπολοι γοάασκον ἐπισταδόν· αὐτὰρ ὁ τήνγε\nμειλιχίοις ἐπέεσσι παρηγορέων προσέειπεν·\n‘μή μοι λευγαλέας ἐνιβάλλεο, μῆτερ,\nἀνίας\nὧδε λίην, ἐπεὶ οὐ μὲν ἐρητύσεις κακότητος\nδάκρυσιν, ἀλλʼ ἔτι κεν καὶ ἐπʼ ἄλγεσιν ἄλγος ἄροιο.\nπήματα γάρ τʼ ἀίδηλα θεοὶ θνητοῖσι ϝέμουσιν,\nτῶν μοῖραν κατὰ θυμὸν ἀνιάζουσά περ ἔμπης\nτλῆθι φέρειν· θάρσει δὲ συνημοσύνῃσιν Ἀθήνης,\nἠδὲ θεοπροπίοισιν, ἐπεὶ μάλα δεξιὰ Φοῖβος\nἔχρη, ἀτὰρ μετέπειτά γʼ ἀριστήων ἐπαρωγῇ.\nἀλλὰ σὺ μὲν νῦν αὖθι μετʼ ἀμφιπόλοισιν ἕκηλος\nμίμνε δόμοις, μηδʼ ὄρνις ἀεικελίη πέλε νηί·\nκεῖσε δʼ ὁμαρτήσουσιν ἔται δμῶές τε κιόντι.’\nἦ, καὶ ὁ μὲν προτέρωσε δόμων ἐξῶρτο νέεσθαι.\nοἷος δʼ ἐκ νηοῖο θυώδεος εἶσιν Ἀπόλλων\nδῆλον ἀνʼ ἠγαθέην, ἠὲ Κλάρον, ἢ ὅγε Πυθώ,\nἢ Αυκίην εὐρεῖαν, ἐπὶ Ξάνθοιο ῥοῇσιν,\nτοῖος ἀνὰ πληθὺν δήμου κίεν· ὦρτο δʼ ἀυτὴ\nκεκλομένων ἄμυδις. τῷ δὲ ξύμβλητο γεραιὴ\nἸφιὰς Ἀρτέμιδος πολιηόχου ἀρήτειρα,\nκαί μιν δεξιτερῆς χειρὸς κύσεν, οὐδέ τι φάσθαι\nἔμπης ἱεμένη δύνατο, προθέοντος ὁμίλου·\nἀλλʼ ἡ μὲν λίπετʼ αὖθι παρακλιδόν, οἷα γεραιὴ\nὁπλοτέρων, ὁ δὲ πολλὸν ἀποπλαγχθεὶς ἐλιάσθη.\nαὐτὰρ ἐπεί ῥα πόληος ἐυδμήτους λίπʼ ἀγυιάς,\nἀκτὴν δʼ ἵκανεν Παγασηίδα, τῇ μιν ἑταῖροι\nδειδέχατʼ, Ἀργῴῃ ἄμυδις παρὰ νηὶ μένοντες.\nστῆ δʼ ἄρʼ ἐπὶ προμολῇς· οἱ δʼ ἀντίοι ἠγερέθοντο.\nἐς δʼ ἐνόησαν Ἄκαστον ὁμῶς Ἄργον τε πόληος\nνόσφι καταβλώσκοντας, ἐθάμβησαν δʼ ἐσιδόντες\nπασσυδίῃ Πελίαο παρὲκ νόον ἰθύοντας.\nδέρμα δʼ ὁ μὲν ταύροιο ποδηνεκὲς ἀμφέχετʼ ὤμους\nἌργος Ἀρεστορίδης λάχνῃ μέλαν· αὐτὰρ ὁ καλὴν\nδίπλακα, τήν οἱ ὄπασσε κασιγνήτη Πελόπεια.\nἀλλʼ ἔμπης τὼ μέν τε διεξερέεσθαι ἕκαστα\nἔσχετο· τοὺς δʼ ἀγορήνδε συνεδριάασθαι ἄνωγεν.\nαὐτοῦ δʼ ἰλλομένοις ἐπὶ λαίφεσιν, ἠδὲ καὶ ἱστῷ\nκεκλιμένῳ μάλα πάντες ἐπισχερὼ ἑδριόωντο.\nτοῖσιν δʼ Αἴσονος υἱὸς ἐυφρονέων μετέειπεν·\n‘ἄλλα μὲν ὅσσα τε νηὶ ἐφοπλίσσασθαι ἔοικεν\n—πάντα γὰρ εὖ κατὰ κόσμον—ἐπαρτέα κεῖται ἰοῦσιν.\nτῶ οὐκ ἂν δηναιὸν ἐχοίμεθα τοῖο ἕκητι\nναυτιλίης, ὅτε μοῦνον ἐπιπνεύσουσιν ἀῆται.\nἀλλά, φίλοι,—ξυνὸς γὰρ ἐς Ἑλλάδα νόστος ὀπίσσω,\nξυναὶ δʼ ἄμμι πέλονται ἐς Αἰήταο κέλευθοι—\nτούνεκα νῦν τὸν ἄριστον ἀφειδήσαντες ἕλεσθε\nὄρχαμον ἡμείων, ᾧ κεν τὰ ἕκαστα μέλοιτο,\nνείκεα συνθεσίας τε μετὰ ξείνοισι βαλέσθαι.’\nὧς φάτο· πάπτηναν δὲ νέοι θρασὺν Ἡρακλῆα\nἥμενον ἐν μέσσοισι· μιῇ δέ ἑ πάντες ἀυτῇ\nσημαίνειν ἐπέτελλον· ὁ δʼ αὐτόθεν, ἔνθα περ ἧστο,\nδεξιτερὴν ἀνὰ χεῖρα τανύσσατο φώνησέν τε·\n‘μήτις ἐμοὶ τόδε κῦδος ὀπαζέτω. οὐ γὰρ\nἔγωγε\nπείσομαι· ὥστε καὶ ἄλλον ἀναστήσεσθαι ἐρύξω.\nαὐτός, ὅτις ξυνάγειρε, καὶ ἀρχεύοι ὁμάδοιο.’\nἦ ῥα μέγα φρονέων, ἐπὶ δʼ ᾔνεον, ὡς ἐκέλευεν\nἩρακλέης· ἀνὰ δʼ αὐτὸς ἀρήιος ὤρνυτʼ Ἰήσων\nγηθόσυνος, καὶ τοῖα λιλαιομένοις ἀγόρευεν·\n‘εἰ μὲν δή μοι κῦδος ἐπιτρωπᾶτε μέλεσθαι,\nμηκέτʼ ἔπειθʼ, ὡς καὶ πρίν, ἐρητύοιτο κέλευθα.\nνῦν γε μὲν ἤδη Φοῖβον ἀρεσσάμενοι θυέεσσιν\nδαῖτʼ ἐντυνώμεσθα παρασχεδόν. ὄφρα δʼ ἴωσιν\nδμῶες ἐμοὶ σταθμῶν σημάντορες, οἷσι μέμηλεν\nδεῦρο βόας ἀγέληθεν ἐὺ κρίναντας ἐλάσσαι,\nτόφρα κε νῆʼ ἐρύσαιμεν ἔσω ἁλός, ὅπλα δὲ πάντα\nἐνθέμενοι πεπάλαχθε κατὰ κληῖδας ἐρετμά.\nτείως δʼ αὖ καὶ βωμὸν ἐπάκτιον Ἐμβασίοιο\nθείομεν Ἀπόλλωνος, ὅ μοι χρείων ὑπέδεκτο\nσημανέειν δείξειν τε πόρους ἁλός, εἴ κε θυηλαῖς\nοὗ ἕθεν ἐξάρχωμαι ἀεθλεύων βασιλῆι.’\nη ῥα, καὶ εἰς ἔργον πρῶτος τράπεθ̓· οἱ δʼ\nἐπανέσταν\nπειθόμενοι· ἀπὸ δʼ εἵματʼ ἐπήτριμα νηήσαντο\nλείῳ ἐπὶ πλαταμῶνι, τὸν οὐκ ἐπέβαλλε θάλασσα\nκύμασι, χειμερίη δὲ πάλαι ἀποέκλυσεν ἅλμη.\nνῆα δʼ ἐπικρατέως Ἄργου ὑποθημοσύνῃσιν\nἔζωσαν πάμπρωτον ἐυστρεφεῖ ἔνδοθεν ὅπλῳ\nτεινάμενοι ἑκάτερθεν, ἵνʼ εὖ ἀραροίατο γόμφοις\nδούρατα καὶ ῥοθίοιο βίην ἔχοι ἀντιόωσαν.\nσκάπτον δʼ αἶψα κατʼ εὖρος ὅσον περιβάλλετο χῶρον,\nἠδὲ κατὰ πρῴραν εἴσω ἁλὸς ὁσσάτιόν περ\nἑλκομένη χείρεσσιν ἐπιδραμέεσθαι ἔμελλεν.\nαἰεὶ δὲ προτέρω χθαμαλώτερον ἐξελάχαινον\nστείρης, ἐν δʼ ὁλκῷ ξεστὰς στορέσαντο φάλαγγας·\nτὴν δὲ κατάντη κλῖναν ἐπὶ πρώτῃσι φάλαγξιν,\nὥς κεν ὀλισθαίνουσα διʼ αὐτάων φορέοιτο.\nὕψι δʼ ἄρʼ ἔνθα καὶ ἔνθα μεταστρέψαντες ἐρετμὰ\nπήχυιον προύχοντα περὶ σκαλμοῖσιν ἔδησαν.\nτῶν δʼ ἐναμοιβαδὶς αὐτοὶ ἐνέσταθεν ἀμφοτέρωθεν,\nστέρνα θʼ ὁμοῦ καὶ χεῖρας ἐπήλασαν. ἐν δʼ ἄρα Τῖφυς\nβήσαθʼ, ἵνʼ ὀτρύνειε νέους κατὰ καιρὸν ἐρύσσαι·\nκεκλόμενος δʼ ἤυσε μάλα μέγα· τοὶ δὲ παρᾶσσον\nᾧ κράτεϊ βρίσαντες ἰῇ στυφέλιξαν ἐρωῇ\nνειόθεν ἐξ ἕδρης, ἐπὶ δʼ ἐρρώσαντο πόδεσσιν\nπροπροβιαζόμενοι· ἡ δʼ ἕσπετο Πηλιὰς Ἀργὼ\nῥίμφα μάλʼ· οἱ δʼ ἑκάτερθεν ἐπίαχον ἀίσσοντες.\nαἱ δʼ ἄρʼ ὑπὸ τρόπιδι στιβαρῇ στενάχοντο φάλαγγες\nτριβόμεναι περὶ δέ σφιν ἀιδνὴ κήκιε λιγνὺς\nβριθοσύνῃ, κατόλισθε δʼ ἔσω ἁλός· οἱ δέ μιν αὖθι\nἂψ ἀνασειράζοντες ἔχον προτέρωσε κιοῦσαν.\nσκαλμοῖς δʼ ἀμφὶς ἐρετμὰ κατήρτυον· ἐν δέ οἱ ἱστὸν\nλαίφεά τʼ εὐποίητα καὶ ἁρμαλιὴν ἐβάλοντο.\nαὐτὰρ ἐπεὶ τὰ ἕκαστα περιφραδέως ἀλέγυναν,\nκληῖδας μὲν πρῶτα πάλῳ διεμοιρήσαντο,\nἄνδρʼ ἐντυναμένω δοιὼ μίαν· ἐκ δʼ ἄρα μέσσην\nᾕρεον Ἡρακλῆι καὶ ἡρώων ἄτερ ἄλλων\nἈγκαίῳ, Τεγέης ὅς ῥα πτολίεθρον ἔναιεν.\nτοῖς μέσσην οἴοισιν ἀπὸ κληῖδα λίποντο\nαὔτως, οὔτι πάλῳ· ἐπὶ δʼ ἔτρεπον αἰνήσαντες\nΤῖφυν ἐυστείρης οἰήια νηὸς ἔρυσθαι.\nἔνθεν δʼ αὖ λάιγγας ἁλὸς σχεδὸν ὀχλίζοντες\nνήεον αὐτόθι βωμὸν ἐπάκτιον Ἀπόλλωνος,\nἈκτίου Ἐμβασίοιό τʼ ἐπώνυμον· ὦκα δέ τοίγε\nφιτροὺς ἀζαλέης στόρεσαν καθύπερθεν ἐλαίης.\nτείως δʼ αὖτʼ ἀγέληθεν ἐπιπροέηκαν ἄγοντες\nβουκόλοι Αἰσονίδαο δύω βόε. τοὺς δʼ ἐρύσαντο\nκουρότεροι ἑτάρων βωμοῦ σχεδόν. οἱ δʼ ἄρʼ ἔπειτα\nχέρνιβά τʼ οὐλοχύτας τε παρέσχεθον. αὐτὰρ Ἰήσων\nεὔχετο κεκλόμενος πατρώιον Ἀπόλλωνα·\n‘κλῦθι ἄναξ, Παγασάς τε πόλιν τʼ Αἰσωνίδα\nναίων,\nἡμετέροιο τοκῆος ἐπώνυμον, ὅς μοι ὑπέστης\nΠυθοῖ χρειομένῳ ἄνυσιν καὶ πείραθʼ ὁδοῖο\nσημανέειν, αὐτὸς γὰρ ἐπαίτιος ἔπλευ ἀέθλων·\nαὐτὸς νῦν ἄγε νῆα σὺν ἀρτεμέεσσιν ἑταίροις\nκεῖσέ τε καὶ παλίνορσον ἐς Ἑλλάδα. σοὶ δʼ ἂν ὀπίσσω\nτόσσων, ὅσσοι κεν νοστήσομεν, ἀγλαὰ ταύρων\nἱρὰ πάλιν βωμῷ ἐπιθήσομεν· ἄλλα δὲ Πυθοῖ,\nἄλλα δʼ ἐς Ὀρτυγίην ἀπερείσια δῶρα κομίσσω.\nνῦν δʼ ἴθι, καὶ τήνδʼ ἧμιν, Ἑκηβόλε, δέξο θυηλήν,\nἥν τοι τῆσδʼ ἐπίβαθρα χάριν προτεθείμεθα νηὸς\nπρωτίστην· λύσαιμι δʼ, ἄναξ, ἐπʼ ἀπήμονι μοίρῃ\nπείσματα σὴν διὰ μῆτιν· ἐπιπνεύσειε δʼ ἀήτης\nμείλιχος, ᾧ κʼ ἐπὶ πόντον ἐλευσόμεθʼ εὐδιόωντες.’\nἦ, καὶ ἅμʼ εὐχωλῇ προχύτας βάλε. τὼ δʼ ἐπὶ\nβουσὶν\nζωσάσθην, Ἀγκαῖος ὑπέρβιος, Ἡρακλέης τε.\nἤτοι ὁ μὲν ῥοπάλῳ μέσσον κάρη ἀμφὶ μέτωπα\nπλῆξεν, ὁ δʼ ἀθρόος αὖθι πεσὼν ἐνερείσατο γαίῃ·\nἈγκαῖος δʼ ἑτέροιο κατὰ πλατὺν αὐχένα κόψας\nχαλκείῳ πελέκει κρατεροὺς διέκερσε τένοντας·\nἤριπε δʼ ἀμφοτέροισι περιρρηδὴς κεράεσσιν.\nτοὺς δʼ ἔταροι σφάξαν τε θοῶς, δεῖράν τε βοείας,\nκόπτον, δαίτρευόν τε, καὶ ἱερὰ μῆρʼ ἐτάμοντο,\nκὰδ δʼ ἄμυδις τάγε πάντα καλύψαντες πύκα δημῷ\nκαῖον ἐπὶ σχίζῃσιν· ὁ δʼ ἀκρήτους χέε λοιβὰς\nΑἰσονίδης, γήθει δὲ σέλας θηεύμενος Ἴδμων\nπάντοσε λαμπόμενον θυέων ἄπο τοῖό τε λιγνὺν\nπορφυρέαις ἑλίκεσσιν ἐναίσιμον ἀίσσουσαν·\nαἶψα δʼ ἀπηλεγέως νόον ἔκφατο Λητοΐδαο·\n‘ὑμῖν μὲν δὴ μοῖρα θεῶν χρειώ τε\nπερῆσαι\nἐνθάδε κῶας ἄγοντας· ἀπειρέσιοι δʼ ἐνὶ μέσσῳ\nκεῖσέ τε δεῦρό τʼ ἔασιν ἀνερχομένοισιν ἄεθλοι.\nαὐτὰρ ἐμοὶ θανέειν στυγερῇ ὑπὸ δαίμονος αἴσῃ\nτηλόθι που πέπρωται ἐπʼ Ἀσίδος ἠπείροιο.\nὧδε κακοῖς δεδαὼς ἔτι καὶ πάρος οἰωνοῖσιν\nπότμον ἐμὸν πάτρης ἐξήιον, ὄφρʼ ἐπιβαίην\nνηός, ἐυκλείη δὲ δόμοις ἐπιβάντι λίπηται.’\nὧς ἄρʼ ἔφη· κοῦροι δὲ θεοπροπίης ἀίοντες\nνόστῳ μὲν γήθησαν, ἄχος δʼ ἕλεν Ἴδμονος αἴσῃ.\nἦμος δʼ ἠέλιος σταθερὸν παραμείβεται ἦμαρ,\nαἱ δὲ νέον σκοπέλοισιν ὑποσκιόωνται ἄρουραι,\nδειελινὸν κλίνοντος ὑπὸ ζόφον ἠελίοιο,\nτῆμος ἄρʼ ἤδη πάντες ἐπὶ ψαμάθοισι βαθεῖαν\nφυλλάδα χευάμενοι πολιοῦ πρόπαρ αἰγιαλοῖο\nκέκλινθʼ ἑξείης· παρὰ δέ σφισι μυρίʼ ἔκειτο\nεἴδατα, καὶ μέθυ λαρόν, ἀφυσσαμένων προχόῃσιν\nοἰνοχόων· μετέπειτα δʼ ἀμοιβαδὶς ἀλλήλοισιν\nμυθεῦνθʼ, οἷά τε πολλὰ νέοι παρὰ δαιτὶ καὶ οἴνῳ\nτερπνῶς ἑψιόωνται, ὅτʼ ἄατος ὕβρις ἀπείη.\nἔνθʼ αὖτʼ Αἰσονίδης μὲν ἀμήχανος εἰν ἑοῖ αὐτῷ\nπορφύρεσκεν ἕκαστα κατηφιόωντι ἐοικώς.\nτὸν δʼ ἄρʼ ὑποφρασθεὶς μεγάλῃ ὀπὶ νείκεσεν Ἴδας·\n‘Αἰσονίδη, τίνα τήνδε μετὰ φρεσὶ μῆτιν\nἑλίσσεις;\nαὔδα ἐνὶ μέσσοισι τεὸν νόον. ἦέ σε δαμνᾷ\nτάρβος ἐπιπλόμενον, τό τʼ ἀνάλκιδας ἄνδρας ἀτύζει;\nἴστω νῦν δόρυ θοῦρον, ὅτῳ περιώσιον ἄλλων\nκῦδος ἐνὶ πτολέμοισιν ἀείρομαι, οὐδέ μʼ ὀφέλλει\nΖεὺς τόσον, ὁσσάτιόν περ ἐμὸν δόρυ, μή νύ τι πῆμα\nλοίγιον ἔσσεσθαι, μηδʼ ἀκράαντον ἄεθλον\nἼδεω ἑσπομένοιο, καὶ εἰ θεὸς ἀντιόῳτο.\nτοῖόν μʼ Ἀρήνηθεν ἀοσσητῆρα κομίζεις.’\nἦ, καὶ ἐπισχόμενος πλεῖον δέπας ἀμφοτέρῃσιν\nπῖνε χαλίκρητον λαρὸν μέθυ· δεύετο δʼ οἴνῳ\nχείλεα, κυάνεαί τε γενειάδες· οἱ δʼ ὁμάδησαν\nπάντες ὁμῶς, Ἴδμων δὲ καὶ ἀμφαδίην ἀγόρευσεν·\n‘δαιμόνιε, φρονέεις ὀλοφώια καὶ πάρος αὐτῷ.\nἦέ τοι εἰς ἄτην ζωρὸν μέθυ θαρσαλέον κῆρ\nοἰδάνει ἐν στήθεσσι, θεοὺς δʼ ἀνέηκεν ἀτίζειν;\nἄλλοι μῦθοι ἔασι παρήγοροι, οἷσί περ ἀνὴρ\nθαρσύνοι ἕταρον· σὺ δʼ ἀτάσθαλα πάμπαν ἔειπας,\nτοῖα φάτις καὶ τοὺς πρὶν ἐπιφλύειν μακάρεσσιν\nυἷας Ἀλωιάδας, οἷς οὐδʼ ὅσον ἰσοφαρίζεις\nἠνορέην· ἔμπης δὲ θοοῖς ἐδάμησαν ὀιστοῖς\nἄμφω Λητοΐδαο, καὶ ἴφθιμοί περ ἐόντες.’\nὧς ἔφατʼ· ἐκ δʼ ἐγέλασσεν ἄδην Ἀφαρήιος\nἼδας\nκαί μιν ἐπιλλίζων ἠμείβετο κερτομίοισιν·\n‘ἄγρει νυν τόδε σῇσι θεοπροπίῃσιν ἐνίσπες,\nεἰ καὶ ἐμοὶ τοιόνδε θεοὶ τελέουσιν ὄλεθρον,\nοἷον Ἀλωιάδῃσι πατὴρ τεὸς ἐγγυάλιξεν.\nφράζεο δʼ ὅππως χεῖρας ἐμὰς σόος ἐξαλέοιο,\nχρειὼ θεσπίζων μεταμώνιον εἴ κεν ἁλῴης.’\nΧώετʼ ἐνιπτάζων· προτέρω δέ κε νεῖκος ἐτύχθη,\nεἰ μὴ δηριόωντας ὁμοκλήσαντες ἑταῖροι\nαὐτός τʼ Αἰσονίδης κατερήτυεν· ἂν δὲ καὶ Ὀρφεὺς\nλαιῇ ἀνασχόμενος κίθαριν πείραζεν ἀοιδῆς.\nἤειδεν δʼ ὡς γαῖα καὶ οὐρανὸς ἠδὲ θάλασσα,\nτὸ πρὶν ἐπʼ ἀλλήλοισι μιῇ συναρηρότα μορφῇ,\nνείκεος ἐξ ὀλοοῖο διέκριθεν ἀμφὶς ἕκαστα·\nἠδʼ ὡς ἔμπεδον αἰὲν ἐν αἰθέρι τέκμαρ ἔχουσιν\nἄστρα σεληναίη τε καὶ ἠελίοιο κέλευθοι·\nοὔρεά θʼ ὡς ἀνέτειλε, καὶ ὡς ποταμοὶ κελάδοντες\nαὐτῇσιν νύμφῃσι καὶ ἑρπετὰ πάντʼ ἐγένοντο.\nἤειδεν δʼ ὡς πρῶτον Ὀφίων Εὐρυνόμη τε\nὨκεανὶς νιφόεντος ἔχον κράτος Οὐλύμποιο·\nὥς τε βίῃ καὶ χερσὶν ὁ μὲν Κρόνῳ εἴκαθε τιμῆς,\nἡ δὲ Ῥέῃ, ἔπεσον δʼ ἐνὶ κύμασιν Ὠκεανοῖο·\nοἱ δὲ τέως μακάρεσσι θεοῖς Τιτῆσιν ἄνασσον,\nὄφρα Ζεὺς ἔτι κοῦρος, ἔτι φρεσὶ νήπια εἰδώς,\nΔικταῖον ναίεσκεν ὑπὸ σπέος· οἱ δέ μιν οὔπω\nγηγενέες Κύκλωπες ἐκαρτύναντο κεραυνῷ,\nβροντῇ τε στεροπῇ τε· τὰ γὰρ Διὶ κῦδος ὀπάζει.\nἦ, καὶ ὁ μὲν φόρμιγγα σὺν ἀμβροσίῃ σχέθεν\nαὐδῇ.\nτοὶ δʼ ἄμοτον λήξαντος ἔτι προύχοντο κάρηνα\nπάντες ὁμῶς ὀρθοῖσιν ἐπʼ οὔασιν ἠρεμέοντες\nκηληθμῷ· τοῖόν σφιν ἐνέλλιπε θέλκτρον ἀοιδῆς.\nοὐδʼ ἐπὶ δὴν μετέπειτα κερασσάμενοι Διὶ λοιβάς,\nἣ θέμις, ἑστηῶτες ἐπὶ γλώσσῃσι χέοντο\nαἰθομέναις, ὕπνου δὲ διὰ κνέφας ἐμνώοντο.\nαὐτὰρ ὅτʼ αἰγλήεσσα φαεινοῖς ὄμμασιν Ἠὼς\nΠηλίου αἰπεινὰς ἴδεν ἄκριας, ἐκ δʼ ἀνέμοιο\nεὔδιοι ἐκλύζοντο τινασσομένης ἁλὸς ἄκραι,\nδὴ τότʼ ἀνέγρετο Τῖφυς· ἄφαρ δʼ ὀρόθυνεν ἑταίρους\nβαινέμεναί τʼ ἐπὶ νῆα καὶ ἀρτύνασθαι ἐρετμά.\nσμερδαλέον δὲ λιμὴν Παγασήιος ἠδὲ καὶ αὐτὴ\nΠηλιὰς ἴαχεν Ἀργὼ ἐπισπέρχουσα νέεσθαι.\nἐν γάρ οἱ δόρυ θεῖον ἐλήλατο, τό ῥʼ ἀνὰ μέσσην\nστεῖραν Ἀθηναίη Δωδωνίδος ἥρμοσε φηγοῦ.\nοἱ δʼ ἀνὰ σέλματα βάντες ἐπισχερὼ ἀλλήλοισιν,\nὡς ἐδάσαντο πάροιθεν ἐρεσσέμεν ᾧ ἐνὶ χώρῳ,\nεὐκόσμως σφετέροισι παρʼ ἔντεσιν ἑδριόωντο.\nμέσσῳ δʼ Ἀγκαῖος μέγα τε σθένος Ἡρακλῆος\nἵζανον· ἄγχι δέ οἱ ῥόπαλον θέτο, καί οἱ ἔνερθεν\nποσσὶν ὑπεκλύσθη νηὸς τρόπις.· εἵλκετο δʼ ἤδη\nπείσματα, καὶ μέθυ λεῖβον ὕπερθʼ ἁλός. αὐτὰρ Ἰήσων\nδακρυόεις γαίης ἀπὸ πατρίδος ὄμματʼ ἔνεικεν.\nοἱ δʼ, ὥστʼ ἠίθεοι Φοίβῳ χορὸν ἢ ἐνὶ Πυθοῖ\nᾔ που ἐν Ὀρτυγίῃ, ἢ ἐφʼ ὕδασιν Ἰσμηνοῖο\nστησάμενοι, φόρμιγγος ὑπαὶ περὶ βωμὸν ὁμαρτῇ\nἐμμελέως κραιπνοῖσι πέδον ῥήσσωσι πόδεσσιν·\nὧς οἱ ὑπʼ Ὀρφῆος κιθάρῃ πέπληγον ἐρετμοῖς\nπόντου λάβρον ὕδωρ, ἐπὶ δὲ ῥόθια κλύζοντο·\nἀφρῷ δʼ ἔνθα καὶ ἔνθα κελαινὴ κήκιεν ἅλμη\nδεινὸν μορμύρουσα ἐρισθενέων μένει ἀνδρῶν.\nστράπτε δʼ ὑπʼ ἠελίῳ φλογὶ εἴκελα νηὸς ἰούσης\nτεύχεα· μακραὶ δʼ αἰὲν ἐλευκαίνοντο κέλευθοι,\nἀτραπὸς ὣς χλοεροῖο διειδομένη πεδίοιο.\nπάντες δʼ οὐρανόθεν λεῦσσον θεοὶ ἤματι κείνῳ\nνῆα καὶ ἡμιθέων ἀνδρῶν μένος, οἳ τότʼ ἄριστοι\nπόντον ἐπιπλώεσκον· ἐπʼ ἀκροτάτῃσι δὲ νύμφαι\nΠηλιάδες κορυφῇσιν ἐθάμβεον εἰσορόωσαι\nἔργον Ἀθηναίης Ἰτωνίδος, ἠδὲ καὶ αὐτοὺς\nἥρωας χείρεσσιν ἐπικραδάοντας ἐρετμά.\nαὐτὰρ ὅγʼ ἐξ ὑπάτου ὄρεος κίεν ἄγχι θαλάσσης\nχείρων Φιλλυρίδης, πολιῇ δʼ ἐπὶ κύματος ἀγῇ\nτέγγε πόδας, καὶ πολλὰ βαρείῃ χειρὶ κελεύων,\nνόστον ἐπευφήμησεν ἀκηδέα νισσομένοισιν.\nσὺν καί οἱ παράκοιτις ἐπωλένιον φορέουσα\nΠηλεΐδην Ἀχιλῆα, φίλῳ δειδίσκετο πατρί.\nοἱ δʼ ὅτε δὴ λιμένος περιηγέα κάλλιπον ἀκτὴν\nφραδμοσύνῃ μήτι τε δαΐφρονος Ἁγνιάδαο\nΤίφυος, ὅς ῥʼ ἐνὶ χερσὶν ἐύξοα τεχνηέντως\nπηδάλιʼ ἀμφιέπεσκʼ, ὄφρʼ ἔμπεδον ἐξιθύνοι,\nδή ῥα τότε μέγαν ἱστὸν ἐνεστήσαντο μεσόδμῃ,\nδῆσαν δὲ προτόνοισι, τανυσσάμενοι ἑκάτερθεν,\nκὰδ δʼ αὐτοῦ λίνα χεῦαν, ἐπʼ ἠλακάτην ἐρύσαντες.\nἐν δὲ λιγὺς πέσεν οὖρος· ἐπʼ ἰκριόφιν δὲ κάλωας\nξεστῇσιν περόνῃσι διακριδὸν ἀμφιβαλόντες\nΤισαίην εὔκηλοι ὑπὲρ δολιχὴν θέον ἄκρην.\nτοῖσι δὲ φορμίζων εὐθήμονι μέλπεν ἀοιδῇ\nΟἰάγροιο πάις νηοσσόον εὐπατέρειαν\nἌρτεμιν, ἣ κείνας σκοπιὰς ἁλὸς ἀμφιέπεσκεν\nῥυομένη καὶ γαῖαν Ἰωλκίδα· τοὶ δὲ βαθείης\nἰχθύες ἀίσσοντες ὕπερθʼ ἁλός, ἄμμιγα παύροις\nἄπλετοι, ὑγρὰ κέλευθα διασκαίροντες ἕποντο.\nὡς δʼ ὁπότʼ ἀγραύλοιο κατʼ ἴχνια σημαντῆρος\nμυρία μῆλʼ ἐφέπονται ἄδην κεκορημένα ποίης\nεἰς αὖλιν, ὁ δέ τʼ εἶσι πάρος σύριγ γι λιγείῃ\nκαλὰ μελιζόμενος νόμιον μέλος, ὧς ἄρα τοίγε\nὡμάρτευν· τὴν δʼ αἰὲν ἐπασσύτερος φέρεν οὖρος.\nαὐτίκα δʼ ἠερίη πολυλήιος αἶα Πελασγῶν\nδύετο, Πηλιάδας δὲ παρεξήμειβον ἐρίπνας\nαἰὲν ἐπιπροθέοντες· ἔδυνε δὲ Σηπιὰς ἄκρη,\nφαίνετο δʼ εἰναλίη Σκίαθος, φαίνοντο δʼ ἄπωθεν\nΠειρεσιαὶ Μάγνησά θʼ ὑπεύδιος ἠπείροιο\nἀκτὴ καὶ τύμβος Δολοπήιος· ἔνθʼ ἄρα τοίγε\nἑσπέριοι ἀνέμοιο παλιμπνοίῃσιν ἔκελσαν,\nκαί μιν κυδαίνοντες ὑπὸ κνέφας ἔντομα μήλων\nκεῖαν, ὀρινομένης ἁλὸς οἴδματι· διπλόα δʼ ἀκταῖς\nἤματʼ ἐλινύεσκον· ἀτὰρ τριτάτῳ προέηκαν\nνῆα, τανυσσάμενοι περιώσιον ὑψόθι λαῖφος.\nτὴν δʼ ἀκτὴν Ἀφέτας Ἀργοῦς ἔτι κικλήσκουσιν.\nἔνθεν δὲ προτέρωσε παρεξέθεον Μελίβοιαν.\nἀκτήν τʼ αἰγιαλόν τε δυσήνεμον εἰσορόωντες.\nἠῶθεν δʼ Ὁμόλην αὐτοσχεδὸν εἰσορόωντες\nπόντῳ κεκλιμένην παρεμέτρεον· οὐδʼ ἔτι δηρὸν\nμέλλον ὑπὲκ ποταμοῖο βαλεῖν Ἀμύροιο ῥέεθρα.\nκεῖθεν δʼ Εὐρυμενάς τε πολυκλύστους τε φάραγγας\nὌσσης Οὐλύμποιό τʼ ἐσέδρακον· αὐτὰρ ἔπειτα\nκλίτεα Παλλήναια, Καναστραίην ὑπὲρ ἄκρην,\nἤνυσαν ἐννύχιοι πνοιῇ ἀνέμοιο θέοντες.\nἦρι δὲ νισσομένοισιν Ἄθω ἀνέτελλε κολώνη\nΘρηικίη, ἣ τόσσον ἀπόπροθι Λῆμνον ἐοῦσαν,\nὅσσον ἐς ἔνδιόν κεν ἐύστολος ὁλκὰς ἀνύσσαι,\nἀκροτάτῃ κορυφῇ σκιάει, καὶ ἐσάχρι Μυρίνης.\nτοῖσιν δʼ αὐτῆμαρ μὲν ἄεν καὶ ἐπι κνέφας οὖρος\nπάγχυ μάλʼ ἀκραής, τετάνυστο δὲ λαίφεα νηός.\nαὐτὰρ ἅμʼ ἠελίοιο βολαῖς ἀνέμοιο λιπόντος\nεἰρεσίῃ κραναὴν Σιντηίδα Λῆμνον ἵκοντο.\nἔνθʼ ἄμυδις πᾶς δῆμος ὑπερβασίῃσι γυναικῶν\nνηλειῶς δέδμητο παροιχομένῳ λυκάβαντι.\nδὴ γὰρ κουριδίας μὲν ἀπηνήναντο γυναῖκας\nἀνέρες ἐχθήραντες, ἔχον δʼ ἐπὶ ληιάδεσσιν\nτρηχὺν ἔρον, ἃς αὐτοὶ ἀγίνεον ἀντιπέρηθεν\nΘρηικίην δῃοῦντες· ἐπεὶ χόλος αἰνὸς ὄπαζεν\nΚύπιδος, οὕνεκά μιν γεράων ἐπὶ δηρὸν ἄτισσαν.\nὦ μέλεαι, ζήλοιό τʼ ἐπισμυγερῶς ἀκόρητοι.\nοὐκ οἶον σὺν τῇσιν ἑοὺς ἔρραισαν ἀκοίτας\nἀμφʼ εὐνῇ, πᾶν δʼ ἄρσεν ὁμοῦ γένος, ὥς κεν ὀπίσσω\nμήτινα λευγαλέοιο φόνου τίσειαν ἀμοιβήν.\nοἴη δʼ ἐκ πασέων γεραροῦ περιφείσατο πατρὸς\nὙψιπύλεια Θόαντος, ὃ δὴ κατὰ δῆμον ἄνασσεν·\nλάρνακι δʼ ἐν κοίλῃ μιν ὕπερθʼ ἁλὸς ἧκε φέρεσθαι,\nαἴ κε φύγῃ. καὶ τὸν μὲν ἐς Οἰνοίην ἐρύσαντο\nπρόσθεν, ἀτὰρ Σίκινόν γε μεθύστερον αὐδηθεῖσαν\nνῆσον, ἐπακτῆρες, Σικίνου ἄπο, τόν ῥα Θόαντι\nνηιὰς Οἰνοίη νύμφη τέκεν εὐνηθεῖσα.\nτῇσι δὲ βουκόλιαί τε βοῶν χάλκειά τε δύνειν\nτεύχεα, πυροφόρους τε διατμήξασθαι ἀροὔρας\nῥηίτερον πάσῃσιν Ἀθηναίης πέλεν ἔργων,\nοἷς αἰεὶ τὸ πάροιθεν ὁμίλεον. ἀλλὰ γὰρ ἔμπης\nἦ θαμὰ δὴ πάπταινον ἐπὶ πλατὺν ὄμμασι πόντον\nδείματι λευγαλέῳ, ὁπότε Θρήικες ἴασιν.\nτῶ καὶ ὅτʼ ἐγγύθι νήσου ἐρεσσομένην ἴδον Ἀργώ,\nαὐτίκα πασσυδίῃ πυλέων ἔκτοσθε Μυρίνης\nδήια τεύχεα δῦσαι ἐς αἰγιαλὸν προχέοντο,\nΘυιάσιν ὠμοβόροις ἴκελαι· φὰν γάρ που ἱκάνειν\nΘρήικας· ἡ δʼ ἅμα τῇσι Θοαντιὰς Ὑψιπύλεια\nδῦνʼ ἐνὶ τεύχεσι πατρός. ἀμηχανίῃ δʼ ἐχέοντο\nἄφθογγοι· τοῖόν σφιν ἐπὶ δέος ᾐωρεῖτο.\nτείως δʼ αὖτʼ ἐκ νηὸς ἀριστῆες\nπροέηκαν\nΑἰθαλίδην κήρυκα θοόν, τῷπέρ τε μέλεσθαι\nἀγγελίας καὶ σκῆπτρον ἐπέτρεπον Ἑρμείαο,\nσφωιτέροιο τοκῆος, ὅ οἱ μνῆστιν πόρε πάντων\nἄφθιτον· οὐδʼ ἔτι νῦν περ ἀποιχομένου Ἀχέροντος\nδίνας ἀπροφάτους ψυχὴν ἐπιδέδρομε λήθη·\nἀλλʼ ἥγʼ ἔμπεδον αἰὲν ἀμειβομένη μεμόρηται,\nἄλλοθʼ ὑποχθονίοις ἐναρίθμιος, ἄλλοτʼ ἐς αὐγὰς\nἠελίου ζωοῖσι μετʼ ἀνδράσιν. ἀλλὰ τί μύθους\nΑἰθαλίδεω χρειώ με διηνεκέως ἀγορεύειν;\nὅς ῥα τόθʼ Ὑψιπύλην μειλίξατο δέχθαι ἰόντας\nἤματος ἀνομένοιο διὰ κνέφας· οὐδὲ μὲν ἠοῖ\nπείσματα νηὸς ἔλυσαν ἐπὶ πνοιῇ βορέαο.\nΛημνιάδες δὲ γυναῖκες ἀνὰ πτόλιν ἷζον ἰοῦσαι\nεἰς ἀγορήν· αὐτὴ γὰρ ἐπέφραδεν Ὑψιπύλεια.\nκαί ῥʼ ὅτε δὴ μάλα πᾶσαι ὁμιλαδὸν ἠγερέθοντο,\nαὐτίκʼ ἄρʼ ἥγʼ ἐνὶ τῇσιν ἐποτρύνουσʼ ἀγόρευεν·\n‘Ὦφιλαι, εἰ δʼ ἄγε δὴ μενοεικέα δῶρα πόρωμεν\nἀνδράσιν, οἷά τʼ ἔοικεν ἄγειν ἐπὶ νηὸς ἔχοντας,\nἤια, καὶ μέθυ λαρόν, ἵνʼ ἔμπεδον ἔκτοθι πύργων\nμίμνοιεν, μηδʼ ἄμμε κατὰ χρειὼ μεθέποντες\nἀτρεκέως γνώωσι, κακὴ δʼ ἐπὶ πολλὸν ἵκηται\nβάξις· ἐπεὶ μέγα ἔργον ἐρέξαμεν, οὐδέ τι πάμπαν\nθυμηδὲς καὶ τοῖσι τόγʼ ἔσσεται, εἴ κε δαεῖεν.\nἡμετέρη μὲν νῦν τοίη παρενήνοθε μῆτις·\nὑμέων δʼ εἴ τις ἄρειον ἔπος μητίσεται ἄλλη,\nἐγρέσθω· τοῦ γάρ τε καὶ εἵνεκα δεῦρʼ ἐκάλεσσα.’\nὧς ἄρʼ ἔφη, καὶ θῶκον ἐφίζανε πατρὸς ἑοῖο\nλάινον· αὐτὰρ ἔπειτα φίλη τροφὸς ὦρτο Πολυξώ,\nγήραϊ δὴ ῥικνοῖσιν ἐπισκάζουσα πόδεσσιν,\nβάκτρῳ ἐρειδομένη, περὶ δὲ μενέαινʼ ἀγορεῦσαι.\nτῇ καὶ παρθενικαὶ πίσυρες σχεδὸν ἑδριόωντο\nἀδμῆτες λευκῇσιν ἐπιχνοαούσῃ ἐθείραις.\nστῆ δʼ ἄρʼ ἐνὶ μέσσῃ ἀγορῇ, ἀνὰ δʼ ἔσχεθε δειρὴν\nἦκα μόλις κυφοῖο μεταφρένου, ὧδέ τʼ ἔειπεν·\n‘δῶρα μέν, ὡς αὐτῇ περ ἐφανδάνει\nὙψιπυλείῃ,\nπέμπωμεν ξείνοισιν, ἐπεὶ καὶ ἄρειον ὀπάσσαι.\nὔμμι γε μὴν τίς μῆτις ἐπαύρεσθαι βιότοιο,\nαἴ κεν ἐπιβρίσῃ Θρήιξ στρατός, ἠέ τις ἄλλος\nδυσμενέων, ἅ τε πολλὰ μετʼ ἀνθρώποισι πέλονται;\nὡς καὶ νῦν ὅδʼ ὅμιλος ἀνωίστως ἐφικάνει.\nεἰ δὲ τὸ μὲν μακάρων τις ἀποτρέποι, ἄλλα δʼ ὀπίσσω\nμυρία δηιοτῆτος ὑπέρτερα πήματα μίμνει,\nεὖτʼ ἂν δὴ γεραραὶ μὲν ἀποφθινύθωσι γυναῖκες,\nκουρότεραι δʼ ἄγονοι στυγερὸν ποτὶ γῆρας ἵκησθε.\nπῶς τῆμος βώσεσθε δυσάμμοροι; ἦε βαθείαις\nαὐτόματοι βόες ὔμμιν ἐνιζευχθέντες ἀρούραις\nγειοτόμον νειοῖο διειρύσσουσιν ἄροτρον,\nκαὶ πρόκα τελλομένου ἔτεος στάχυν ἀμήσονται;\nἦ μὲν ἐγών, εἰ καί με τὰ νῦν ἔτι πεφρίκασιν\nκῆρες, ἐπερχόμενόν που ὀίομαι εἰς ἔτος ἤδη\nγαῖαν ἐφέσσεσθαι, κτερέων ἀπὸ μοῖραν ἑλοῦσαν\nαὔτως, ἣ θέμις ἐστί, πάρος κακότητα πελάσσαι.\nὁπλοτέρῃσι δὲ πάγχυ τάδε φράζεσθαι ἄνωγα.\nνῦν γὰρ δὴ παρὰ ποσσὶν ἐπήβολός ἐστʼ ἀλεωρή,\nεἴ κεν ἐπιτρέψητε δόμους καὶ ληίδα πᾶσαν\nὑμετέρην ξείνοισι καὶ ἀγλαὸν ἄστυ μέλεσθαι.’\nὧς ἔφατʼ· ἐν δʼ ἀγορὴ πλῆτο θρόου. εὔαδε γάρ\nσφιν\nμῦθος. ἀτὰρ μετὰ τήνγε παρασχεδὸν αὖτις ἀνῶρτο\nὙψιπύλη, καὶ τοῖον ὑποβλήδην ἔπος ηὔδα·\n‘εἰ μὲν δὴ πάσῃσιν ἐφανδάνει ἥδε\nμενοινή,\nἤδη κεν μετὰ νῆα καὶ ἄγγελον ὀτρύναιμι.’\nἦ ῥα, καὶ Ἰφινόην μετεφώνεεν ἆσσον ἐοῦσαν·\n‘ὄρσο μοι, Ἰφινόη, τοῦδʼ ἀνέρος ἀντιόωσα,\nἡμέτερόνδε μολεῖν, ὅστις στόλου ἡγεμονεύει,\nὄφρα τί οἱ δήμοιο ἔπος θυμῆρες ἐνίσπω·\nκαὶ δʼ αὐτοὺς γαίης τε καὶ ἄστεος, αἴ κʼ ἐθέλωσιν,\nκέκλεο θαρσαλέως ἐπιβαινέμεν εὐμενέοντας.’\nἦ, καὶ ἔλυσʼ ἀγορήν, μετὰ δʼ εἰς ἑὸν ὦρτο\nνέεσθαι.\nὧς δὲ καὶ Ἰφινόη Μινύας ἵκεθʼ· οἱ δʼ ἐρέεινον,\nχρεῖος ὅ τι φρονέουσα μετήλυθεν. ὦκα δὲ τούσγε\nπασσυδίῃ μύθοισι προσέννεπεν ἐξερέοντας·\n‘κούρη τοί μʼ ἐφέηκε Θοαντιὰς ἐνθάδʼ ἰοῦσαν,\nὙψιπύλη, καλέειν νηὸς πρόμον, ὅστις ὄρωρεν,\nὄφρα τί οἱ δήμοιο ἔπος θυμῆρες ἐνίσπῃ·\nκαὶ δʼ αὐτοὺς γαίης τε καὶ ἄστεος, αἴ κʼ ἐθέλητε,\nκέκλεται αὐτίκα νῦν ἐπιβαινέμεν εὐμενέοντας.’\nὧς ἄρʼ ἔφη· πάντεσσι δʼ ἐναίσιμος ἥνδανε\nμῦθος.\nΥψιπύλην δʼ εἴσαντο καταφθιμένοιο Θόαντος\nτηλυγέτην γεγαυῖαν ἀνασσέμεν· ὦκα δὲ τόνγε\nπέμπον ἴμεν, καὶ δʼ αὐτοὶ ἐπεντύνοντο νέεσθαι.\nαὐτὰρ ὅγʼ ἀμφʼ ὤμοισι θεᾶς Τριτωνίδος ἔργον,\nδίπλακα πορφυρέην περονήσατο, τήν οἱ ὄπασσεν\nΠαλλάς, ὅτε πρῶτον δρυόχους ἐπεβάλλετο νηὸς\nἈργοῦς, καὶ κανόνεσσι δάε ζυγὰ μετρήσασθαι.\nτῆς μὲν ῥηίτερόν κεν ἐς ἠέλιον ἀνιόντα\nὄσσε βάλοις, ἢ κεῖνο μεταβλέψειας ἔρευθος.\nδὴ γάρ τοι μέσση μὲν ἐρευθήεσσʼ ἐτέτυκτο,\nἄκρα δὲ πορφυρέη πάντῃ πέλεν· ἐν δʼ ἄρʼ ἑκάστῳ\nτέρματι δαίδαλα πολλὰ διακριδὸν εὖ ἐπέπαστο.\nἐν μὲν ἔσαν Κύκλωπες ἐπʼ ἀφθίτῳ ἥμενοι\nἔργῳ,\nΖηνὶ κεραυνὸν ἄνακτι πονεύμενοι· ὃς τόσον ἤδη\nπαμφαίνων ἐτέτυκτο, μιῆς δʼ ἔτι δεύετο μοῦνον\nἀκτῖνος, τὴν οἵδε σιδηρείῃς ἐλάασκον\nσφύρῃσιν, μαλεροῖο πυρὸς ζείουσαν ἀυτμήν.\nἐν δʼ ἔσαν Ἀντιόπης Ἀσωπίδος υἱέε\nδοιώ,\nἈμφίων καὶ Ζῆθος· ἀπύργωτος δʼ ἔτι Θήβη\nκεῖτο πέλας, τῆς οἵγε νέον βάλλοντο δομαίους\nἱέμενοι. Ζῆθος μὲν ἐπωμαδὸν ἠέρταζεν\nοὔρεος ἠλιβάτοιο κάρη, μογέοντι ἐοικώς·\nἈμφίων δʼ ἐπί οἱ χρυσέῃ φόρμιγγι λιγαίνων\nἤιε, δὶς τόσση δὲ μετʼ ἴχνια νίσσετο πέτρη\nἑξείης δʼ ἤσκητο βαθυπλόκαμος Κυθέρεια\nἌρεος ὀχμάζουσα θοὸν σάκος· ἐκ δέ οἱ ὤμου\nπῆχυν ἔπι σκαιὸν ξυνοχὴ κεχάλαστο χιτῶνος\nνέρθεν ὑπὲκ μαζοῖο· τὸ δʼ ἀντίον ἀτρεκὲς αὔτως\nχαλκείῃ δείκηλον ἐν ἀσπίδι φαίνετʼ ἰδέσθαι.\nἐν δὲ βοῶν ἔσκεν λάσιος νομός· ἀμφὶ δὲ βουσὶν\nΤηλεβόαι μάρναντο καὶ υἱέες Ἠλεκτρύωνος·\nοἱ μὲν ἀμυνόμενοι, ἀτὰρ οἵγʼ ἐθέλοντες ἀμέρσαι,\nληισταὶ Τάφιοι· τῶν δʼ αἵματι δεύετο λειμὼν\nἑρσήεις, πολέες δʼ ὀλίγους βιόωντο νομῆας.\nἐν δὲ δύω δίφροι πεπονήατο δηριόωντες.\nκαὶ τὸν μὲν προπάροιθε Πέλοψ ἴθυνε, τινάσσων\nἡνία, σὺν δέ οἱ ἔσκε παραιβάτις Ἱπποδάμεια·\nτὸν δὲ μεταδρομάδην ἐπὶ Μυρτίλος ἤλασεν ἵππους,\nσὺν τῷ δʼ Οἰνόμαος προτενὲς δόρυ χειρὶ μεμαρπὼς\nἄξονος ἐν πλήμνῃσι παρακλιδὸν ἀγνυμένοιο\nπῖπτεν, ἐπεσσύμενος Πελοπήια νῶτα δαΐξαι.\nἐν καὶ Ἀπόλλων Φοῖβος ὀιστεύων ἐτέτυκτο,\nβούπαις οὔπω πολλός, ἑὴν ἐρύοντα καλύπτρης\nμητέρα θαρσαλέως Τιτυὸν μέγαν, ὅν ῥʼ ἔτεκέν γε\nδῖʼ Ἐλάρη, θρέψεν δὲ καὶ ἂψ ἐλοχεύσατο Γαῖα.\nἐν καὶ Φρίξος ἔην Μινυήιος ὡς ἐτεόν περ\nεἰσαΐων κριοῦ, ὁ δʼ ἄρʼ ἐξενέποντι ἐοικώς.\nκείνους κʼ εἰσορόων ἀκέοις, ψεύδοιό τε θυμόν,\nἐλπόμενος πυκινήν τινʼ ἀπὸ σφείων ἐσακοῦσαι\nβάξιν, ὃ καὶ δηρόν περ ἐπʼ ἐλπίδι θηήσαιο.\nτοῖʼ ἄρα δῶρα θεᾶς Τριτωνίδος ἦεν Ἀθήνης.\nδεξιτερῇ δʼ ἕλεν ἔγχος ἑκηβόλον, ὅ ῥʼ Ἀταλάντη\nΜαινάλῳ ἔν ποτέ οἱ ξεινήιον ἐγγυάλιξεν,\nπρόφρων ἀντομένη· περὶ γὰρ μενέαινεν ἕπεσθαι\nτὴν ὁδόν· ἀλλὰ γὰρ αὐτὸς ἑκὼν ἀπερήτυε κούρην,\nδεῖσεν δʼ ἀργαλέας ἔριδας φιλότητος ἕκητι.\nβῆ δʼ ἴμεναι προτὶ ἄστυ, φαεινῷ ἀστέρι ἶσος,\nὅν ῥά τε νηγατέῃσιν ἐεργόμεναι καλύβῃσιν\nνύμφαι θηήσαντο δόμων ὕπερ ἀντέλλοντα,\nκαί σφισι κυανέοιο διʼ ἠέρος ὄμματα θέλγει\nκαλὸν ἐρευθόμενος, γάνυται δέ τε ἠιθέοιο\nπαρθένος ἱμείρουσα μετʼ ἀλλοδαποῖσιν ἐόντος\nἀνδράσιν, ᾧ καί μιν μνηστὴν κομέουσι τοκῆες·\nτῷ ἴκελος πρὸ πόληος ἀνὰ στίβον ἤιεν ἥρως.\nκαί ῥʼ ὅτε δὴ πυλέων τε καὶ ἄστεος ἐντὸς ἔβησαν,\nδημότεραι μὲν ὄπισθεν ἐπεκλονέοντο γυναῖκες,\nγηθόσυναι ξείνῳ· ὁ δʼ ἐπὶ χθονὸς ὄμματʼ ἐρείσας\nνίσσετʼ ἀπηλεγέως, ὄφρʼ ἀγλαὰ δώμαθʼ ἵκανεν\nὙψιπύλης· ἄνεσαν δὲ πύλας προφανέντι θεράπναι\nδικλίδας, εὐτύκτοισιν ἀρηρεμένας σανίδεσσιν.\nἔνθα μιν Ἰφινόη κλισμῷ ἔνι παμφανόωντι\nἐσσυμένως καλῆς διὰ παστάδος εἷσεν ἄγουσα\nἀντία δεσποίνης· ἡ δʼ ἐγκλιδὸν ὄσσε βαλοῦσα\nπαρθενικὰς ἐρύθηνε παρηίδας· ἔμπα δὲ τόνγε\nαἰδομένη μύθοισι προσέννεπεν αἱμυλίοισιν·\n‘ξεῖνε, τίη μίμνοντες ἐπὶ χρόνον ἔκτοθι πύργων\nἧσθʼ αὔτως; ἐπεὶ οὐ μὲν ὑπʼ ἀνδράσι ναίεται ἄστυ,\nἀλλὰ Θρηικίης ἐπινάστιοι ἠπείροιο\nπυροφόρους ἀρόωσι γύας. κακότητα δὲ πᾶσαν\nἐξερέω νημερτές, ἵνʼ εὖ γνοίητε καὶ αὐτοί.\nεὖτε Θόας ἀστοῖσι πατὴρ ἐμὸς ἐμβασίλευεν,\nτηνίκα Θρηικίην, οἵ τʼ ἀντία ναιετάουσιν,\nδήμου ἀπορνύμενοι λαοὶ πέρθεσκον ἐπαύλους\nἐκ νηῶν, αὐτῇσι δʼ ἀπείρονα ληίδα κούραις\nδεῦρʼ ἄγον· οὐλομένης δὲ θεᾶς πορσύνετο μῆτις\nΚύπριδος, ἥ τέ σφιν θυμοφθόρον ἔμβαλεν ἄτην.\nδὴ γὰρ κουριδίας μὲν ἀπέστυγον, ἐκ δὲ μελάθρων,\nᾗ ματίῃ εἴξαντες, ἀπεσσεύοντο γυναῖκας·\nαὐτὰρ ληιάδεσσι δορικτήταις παρίαυον,\nσχέτλιοι. ἦ μὲν δηρὸν ἐτέτλαμεν, εἴ κέ ποτʼ αὖτις\nὀψὲ μεταστρέψωσι νόον· τὸ δὲ διπλόον αἰεὶ\nπῆμα κακὸν προύβαινεν. ἀτιμάζοντο δὲ τέκνα\nγνήσιʼ ἐνὶ μεγάροις, σκοτίη δʼ ἀνέτελλε γενέθλη.\nαὔτως δʼ ἀδμῆτές τε κόραι, χῆραί τʼ ἐπὶ τῇσιν\nμητέρες ἂμ πτολίεθρον ἀτημελέες ἀλάληντο.\nοὐδὲ πατὴρ ὀλίγον περ ἑῆς ἀλέγιζε θυγατρός,\nεἰ καὶ ἐν ὀφθαλμοῖσι δαϊζομένην ὁρόῳτο\nμητρυιῆς ὑπὸ χερσὶν ἀτασθάλου· οὐδʼ ἀπὸ μητρὸς\nλώβην, ὡς τὸ πάροιθεν, ἀεικέα παῖδες ἄμυνον·\nοὐδὲ κασιγνήτοισι κασιγνήτη μελε θυμῷ.\nἀλλʼ οἶαι κοῦραι ληίτιδες ἔν τε δόμοισιν\nἔν τε χοροῖς ἀγορῇ τε καὶ εἰλαπίνῃσι μέλοντο·\nεἰσόκε τις θεὸς ἄμμιν ὑπέρβιον ἔμβαλε θάρσος,\nἂψ ἀναερχομένους Θρῃκῶν ἄπο μηκέτι πύργοις\nδέχθαι, ἵνʼ ἢ φρονέοιεν ἅπερ θέμις, ἠέ πῃ ἄλλῃ\nαὐταῖς ληιάδεσσιν ἀφορμηθέντες ἵκοιντο.\nοἱ δʼ ἄρα θεσσάμενοι παίδων γένος, ὅσσον ἔλειπτο\nἄρσεν ἀνὰ πτολίεθρον, ἔβαν πάλιν, ἔνθʼ ἔτι νῦν περ\nΘρηικίης ἄροσιν χιονώδεα ναιετάουσιν.\nτῶ ὑμεῖς στρωφᾶσθʼ ἐπιδήμιοι· εἰ δέ κεν αὖθι\nναιετάειν ἐθέλοις, καί τοι ἅδοι, ἦ τʼ ἂν ἔπειτα\nπατρὸς ἐμεῖο Θόαντος ἔχοις γέρας· οὐδέ τί σʼ οἴω\nγαῖαν ὀνόσσεσθαι· περὶ γὰρ βαθυλήιος ἄλλων\nνήσων, Αἰγαίῃ ὅσαι εἰν ἁλὶ ναιετάουσιν.\nἀλλʼ ἄγε νῦν ἐπὶ νῆα κιὼν ἑτάροισιν ἐνίσπες\nμύθους ἡμετέρους, μηδʼ ἔκτοθι μίμνε πόληος.’\nἼσκεν, ἀμαλδύνουσα φόνου τέλος, οἷον ἐτύχθη\nἀνδράσιν· αὐτὰρ ὁ τήνγε παραβλήδην προσέειπεν\n‘Ὑψιπύλη, μάλα κεν θυμηδέος ἀντιάσαιμεν\nχρησμοσύνης, ἣν ἄμμι σέθεν χατέουσιν ὀπάζεις.\nεἶμι δʼ ὑπότροπος αὖτις ἀνὰ πτόλιν, εὖτʼ ἂν ἕκαστα\nἐξείπω κατὰ κόσμον. ἀνακτορίη δὲ μελέσθω\nσοίγʼ αὐτῇ καὶ νῆσος· ἔγωγε μὲν οὐκ ἀθερίζων\nχάζομαι, ἀλλά με λυγροὶ ἐπισπέρχουσιν ἄεθλοι.’\nἦ, καὶ δεξιτερῆς χειρὸς θίγεν· αἶψα δʼ ὀπίσσω\nβῆ ῥʼ ἴμεν, ἀμφὶ δὲ τόνγε νεήνιδες ἄλλοθεν ἄλλαι\nμυρίαι εἱλίσσοντο κεχαρμέναι, ὄφρα πυλάων\nἐξέμολεν. μετέπειτα δʼ ἐυτροχάλοισιν ἀμάξαις\nἀκτὴν εἰσαπέβαν, ξεινήια πολλὰ φέρουσαι,\nμῦθον ὅτʼ ἤδη πάντα διηνεκέως ἀγόρευσεν,\nτόν ῥα καλεσσαμένη διεπέφραδεν Ὑψιπύλεια·\nκαὶ δʼ αὐτοὺς ξεινοῦσθαι ἐπὶ σφέα δώματʼ ἄγεσκον\nῥηιδίως. Κύπρις γὰρ ἐπὶ γλυκὺν ἵμερον ὦρσεν\nἩφαίστοιο χάριν πολυμήτιος, ὄφρα κεν αὖτις\nναίηται μετόπισθεν ἀκήρατος ἀνδράσι Λῆμνος.\nἔνθʼ ὁ μὲν Ὑψιπύλης βασιλήιον ἐς δόμον ὦρτο\nΑἰσονίδης· οἱ δʼ ἄλλοι ὅπῃ καὶ ἔκυρσαν ἕκαστος,\nἩρακλῆος ἄνευθεν, ὁ γὰρ παρὰ νηὶ λέλειπτο\nαὐτὸς ἑκὼν παῦροί τε διακρινθέντες ἑταῖροι.\nαὐτίκα δʼ ἄστυ χοροῖσι καὶ εἰλαπίνῃσι γεγήθει\nκαπνῷ κνισήεντι περίπλεον· ἔξοχα δʼ ἄλλων\nἀθανάτων Ἥρης υἷα κλυτὸν ἠδὲ καὶ αὐτὴν\nΚύπριν ἀοιδῇσιν θυέεσσί τε μειλίσσοντο.\nἀμβολίη δʼ εἰς ἦμαρ ἀεὶ ἐξ ἤματος ἦεν\nναυτιλίης· δηρὸν δʼ ἂν ἐλίνυον αὖθι μένοντες,\nεἰ μὴ ἀολλίσσας ἑτάρους ἀπάνευθε γυναικῶν\nἩρακλέης τοίοισιν ἐνιπτάζων μετέειπεν·\n‘δαιμόνιοι, πάτρης ἐμφύλιον αἷμʼ\nἀποέργει\nἡμέας; ἦε γάμων ἐπιδευέες ἐνθάδʼ ἔβημεν\nκεῖθεν, ὀνοσσάμενοι πολιήτιδας; αὖθι δʼ ἕαδεν\nναίοντας λιπαρὴν ἄροσιν Λήμνοιο ταμέσθαι;\nοὐ μὰν εὐκλειεῖς γε σὺν ὀθνείῃσι γυναιξὶν\nἐσσόμεθʼ ὧδʼ ἐπὶ δηρὸν ἐελμένοι· οὐδέ τι κῶας\nαὐτόματον δώσει τις ἑλὼν θεὸς εὐξαμένοισιν.\nἴομεν αὖτις ἕκαστοι ἐπὶ σφέα· τὸν δʼ ἐνὶ λέκτροις\nὙψιπύλης εἰᾶτε πανήμερον, εἰσόκε Λῆμνον\nπαισὶν ἐσανδρώσῃ, μεγάλη τέ ἑ βάξις ἵκηται.’\nὧς νείκεσσεν ὅμιλον· ἐναντία δʼ οὔ νύ τις\nἔτλη\nὄμματʼ ἀνασχεθέειν, οὐδὲ προτιμυθήσασθαι·\nἀλλʼ αὔτως ἀγορῆθεν ἐπαρτίζοντο νέεσθαι\nσπερχόμενοι. ταὶ δέ σφιν ἐπέδραμον, εὖτʼ ἐδάησαν.\nὡς δʼ ὅτε λείρια καλὰ περιβρομέουσι μέλισσαι\nπέτρης ἐκχύμεναι σιμβληίδος, ἀμφὶ δὲ λειμὼν\nἑρσήεις γάνυται, ταὶ δὲ γλυκὺν ἄλλοτε ἄλλον\nκαρπὸν ἀμέργουσιν πεποτημέναι· ὧς ἄρα ταίγε\nἐνδυκὲς ἀνέρας ἀμφὶ κινυρόμεναι προχέοντο,\nχερσί τε καὶ μύθοισιν ἐδεικανόωντο ἕκαστον,\nεὐχόμεναι μακάρεσσιν ἀπήμονα νόστον ὀπάσσαι.\nὧς δὲ καὶ Ὑψιπύλη ἠρήσατο χεῖρας ἑλοῦσα\nΑἰσονίδεω, τὰ δέ οἱ ῥέε δάκρυα χήτει ἰόντος·\n‘Νίσσεο, καὶ σὲ θεοὶ σὺν ἀπηρέσιν αὖτις\nἑταίροις\nχρύσειον βασιλῆι δέρος κομίσειαν ἄγοντα\nαὔτως, ὡς ἐθέλεις καί τοι φίλον. ἥδε δὲ νῆσος\nσκῆπτρά τε πατρὸς ἐμεῖο παρέσσεται, ἢν καὶ ὀπίσσω\nδή ποτε νοστήσας ἐθέλῃς ἄψορρον ἱκέσθαι.\nῥηιδίως δʼ ἂν ἑοῖ καὶ ἀπείρονα λαὸν ἀγείραις\nἄλλων ἐκ πολίων· ἀλλʼ οὐ σύγε τήνδε μενοινὴν\nσχήσεις, οὔτʼ αὐτὴ προτιόσσομαι ὧδε τελεῖσθαι.\nμνώεο μὴν ἀπεών περ ὁμῶς καὶ νόστιμος ἤδη\nὙψιπύλης· λίπε δʼ ἧμιν ἔπος, τό κεν ἐξανύσαιμι\nπρόφρων, ἢν ἄρα δή με θεοὶ δώωσι τεκέσθαι.’\nτὴν δʼ αὖτʼ Αἴσονος υἱὸς ἀγαιόμενος\nπροσέειπεν·\n‘Ὑψιπύλη, τὰ μὲν οὕτω ἐναίσιμα πάντα γένοιτο\nἐκ μακάρων· τύνη δʼ ἐμέθεν πέρι θυμὸν ἀρείω\nἴσχανʼ, ἐπεὶ πάτρην μοι ἅλις Πελίαο ἕκητι\nναιετάειν· μοῦνόν με θεοὶ λύσειαν ἀέθλων.\nεἰ δʼ οὔ μοι πέπρωται ἐς Ἑλλάδα γαῖαν ἱκέσθαι\nτηλοῦ ἀναπλώοντι, σὺ δʼ ἄρσενα παῖδα τέκηαι,\nπέμπε μιν ἡβήσαντα Πελασγίδος ἔνδον Ἰωλκοῦ\nπατρί τʼ ἐμῷ καὶ μητρὶ δύης ἄκος, ἢν ἄρα τούσγε\nτέτμῃ ἔτι ζώοντας, ἵνʼ ἄνδιχα τοῖο ἄνακτος\nσφοῖσιν πορσύνωνται ἐφέστιοι ἐν μεγάροισιν.’\nἦ, καὶ ἔβαινʼ ἐπὶ νῆα παροίτατος· ὧς δὲ\nκαὶ ἄλλοι\nβαῖνον ἀριστῆες· λάζοντο δὲ χερσὶν ἐρετμὰ\nἐνσχερὼ ἑζόμενοι· πρυμνήσια δέ σφισιν Ἄργος\nλῦσεν ὑπὲκ πέτρης ἁλιμυρέος. ἔνθʼ ἄρα τοίγε\nκόπτον ὕδωρ δολιχῇσιν ἐπικρατέως ἐλάτῃσιν.\nἑσπέριοι δʼ Ὀρφῆος ἐφημοσύνῃσιν ἔκελσαν\nνῆσον ἐς Ἠλέκτρης Ἀτλαντίδος, ὄφρα δαέντες\nἀρρήτους ἀγανῇσι τελεσφορίῃσι θέμιστας\nσωότεροι κρυόεσσαν ὑπεὶρ ἅλα ναυτίλλοιντο.\nτῶν μὲν ἔτʼ οὐ προτέρω μυθήσομαι· ἀλλὰ καὶ αὐτὴ\nνῆσος ὁμῶς κεχάροιτο καὶ οἳ λάχον ὄργια κεῖνα\nδαίμονες ἐνναέται, τὰ μὲν οὐ θέμις ἄμμιν ἀείδειν.\nκεῖθεν δʼ εἰρεσίῃ Μέλανος διὰ βένθεα πόντου\nἱέμενοι τῇ μὲν Θρῃκῶν χθόνα, τῇ δὲ περαίην\nἼμβρον ἔχον καθύπερθε· νέον γε μὲν ἠελίοιο\nδυομένου Χερόνησον ἐπὶ προύχουσαν ἵκοντο.\nἔνθα σφιν λαιψηρὸς ἄη νότος, ἱστία δʼ οὔρῳ\nστησάμενοι κούρης Ἀθαμαντίδος αἰπὰ ῥέεθρα\nεἰσέβαλον· πέλαγος δὲ τὸ μὲν καθύπερθε λέλειπτο\nἦρι, τὸ δʼ ἐννύχιοι Ῥοιτειάδος ἔνδοθεν ἀκτῆς\nμέτρεον, Ἰδαίην ἐπὶ δεξιὰ γαῖαν ἔχοντες.\nΔαρδανίην δὲ λιπόντες ἐπιποοσέβαλλον Ἀβύδῳ,\nΠερκώτην δʼ ἐπὶ τῇ καὶ Ἀβαρνίδος ἠμαθόεσσαν\nἠιόνα ζαθέην τε παρήμειβον Πιτύειαν.\nκαὶ δὴ τοίγʼ ἐπὶ νυκτὶ διάνδιχα νηὸς ἰούσης\nδίνῃ πορφύροντα διήνυσαν Ἑλλήσποντον.\nἔστι δέ τις αἰπεῖα Προποντίδος ἔνδοθι νῆσος\nτυτθὸν ἀπὸ Φρυγίης πολυληίου ἠπείροιο\nεἰς ἅλα κεκλιμένη, ὅσσον τʼ ἐπιμύρεται ἰσθμὸς\nχέρσῳ ἐπιπρηνὴς καταειμένος· ἐν δέ οἱ ἀκταὶ\nἀμφίδυμοι, κεῖνται δʼ ὑπὲρ ὕδατος Λἰσήποιο.\nΛ̓́ρκτων μιν καλέουσιν ὄρος περιναιετάοντες·\nκαὶ τὸ μὲν ὑβρισταί τε καὶ ἄγριοι ἐνναίουσιν\nΓηγενέες, μέγα θαῦμα περικτιόνεσσιν ἰδέσθαι.\nἓξ γὰρ ἑκάστῳ χεῖρες ὑπέρβιοι ἠερέθονται,\nαἱ μὲν ἀπὸ στιβαρῶν ὤμων δύο, ταὶ δʼ ὑπένερθεν\nτέσσαρες αἰνοτάτῃσιν ἐπὶ πλευρῇς ἀραρυῖαι.\nἰσθμὸν δʼ αὖ πεδίον τε Δολίονες ἀμφενέμοντο\nἀνέρες· ἐν δʼ ἥρως Λἰνήιος υἱὸς ἄνασσεν\nΚύζικος, ὃν κούρη δίου τέκεν Εὐσώροιο\nΑἰνήτη. τοὺς δʼ οὔτι καὶ ἔκπαγλοί περ ἐόντες\nΓηγενέες σίνοντο, Ποσειδάωνος ἀρωγῇ·\nτοῦ γὰρ ἔσαν τὰ πρῶτα Δολίονες ἐκγεγαῶτες.\nἔνθʼ Ἀργὼ προύτυψεν ἐπειγομένη ἀνέμοισιν\nΘρηικίοις, Καλὸς δὲ λιμὴν ὑπέδεκτο θέουσαν.\nκεῖσε καὶ εὐναίης ὀλίγον λίθον ἐκλύσαντες\nΤίφυος ἐννεσίῃσιν ὑπὸ κρήνῃ ἐλίποντο,\nκρήνῃ ὑπʼ Ἀρτακίῃ· ἕτερον δʼ ἔλον, ὅστις ἀρήρει,\nβριθύν· ἀτὰρ κεῖνόν γε θεοπροπίαις Ἑκάτοιο\nΝηλεΐδαι μετόπισθεν Ἰάονες ἱδρύσαντο\nἱερόν, ἣ θέμις ἦεν, Ἰησονίης ἐν Ἀθήνης.\nτοὺς δʼ ἄμυδις φιλότητι Δολίονες ἠδὲ καὶ αὐτὸς\nΚύζικος ἀντήσαντες ὅτε στόλον ἠδὲ γενέθλην\nἔκλυον, οἵτινες εἶεν, ἐυξείνως ἀρέσαντο,\nκαί σφεας εἰρεσίῃ πέπιθον προτέρωσε κιόντας\nἄστεος ἐν λιμένι πρυμνήσια νηὸς ἀνάψαι,\nἔνθʼ οἵγʼ Ἐκβασίῳ βωμὸν θέσαν Ἀπόλλωνι\nεἱσάμενοι παρὰ θῖνα, θυηπολίης τʼ ἐμελοντο.\nδῶκεν δʼ αὐτὸς ἄναξ λαρὸν μέθυ δευουένοισιν\nμῆλά θʼ ὁμοῦ· δὴ γάρ οἱ ἔην φάτις, εὖτʼ ἂν ἵκωνται\nἀνδρῶν ἡρώων θεῖος στόλος, αὐτίκα τόνγε\nμείλιχον ἀντιάαν, μηδὲ πτολέμοιο μέλεσθαι.\nἶσόν που κἀκείνῳ ἐπισταχύεσκον ἴουλοι,\nοὐδέ νύ πω παίδεσσιν ἀγαλλόμενος μεμόρητο·\nἀλλʼ ἔτι οἱ κατὰ δώματʼ ἀκήρατος ἦεν ἄκοιτις\nὠδίνων, Μέροπος Περκωσίου ἐκγεγαυῖα,\nΚλείτη ἐυπλόκαμος, τὴν μὲν νέον ἐξέτι πατρὸς\nθεσπεσίοις ἕδνοισιν ἀνήγαγεν ἀντιπέρηθεν.\nἀλλὰ καὶ ὧς θάλαμόν τε λιπὼν καὶ δέμνια νύμφης\nτοῖς μέτα δαῖτʼ ἀλέγυνε, βάλεν δʼ ἀπὸ δείματα θυμοῦ.\nἀλλήλους δʼ ἐρέεινον ἀμοιβαδίς· ἤτοι ὁ μέν σφεων\nπεύθετο ναυτιλίης ἄνυσιν, Πελίαό τʼ ἐφετμάς·\nοἱ δὲ περικτιόνων πόλιας καὶ κόλπον ἅπαντα\nεὐρείης πεύθοντο Προποντίδος· οὐ μὲν ἐπιπρὸ\nἠείδει καταλέξαι ἐελδομένοισι δαῆναι.\nἠοῖ δʼ εἰσανέβαν μέγα Δίνδυμον, ὄφρα καὶ αὐτοὶ\nθηήσαιντο πόρους κείνης ἁλός· ἐκ δʼ ἄρα τοίγε\nνῆα Χυτοῦ λιμένος προτέρω ἐξήλασαν ὅρμον·\nἥδε δʼ Ἰησονίη πέφαται ὁδός, ἥνπερ ἔβησαν.\nΓηγενέες δʼ ἑτέρωθεν ἀπʼ οὔρεος ἀίξαντες\nφράξαν ἀπειρεσίοιο Χυτοῦ στόμα νειόθι πέτρῃς\nπόντιον, οἷά τε θῆρα λοχώμενοι ἔνδον ἐόντα.\nἀλλὰ γὰρ αὖθι λέλειπτο σὺν ἀνδράσιν ὁπλοτέροισιν\nἩρακλέης, ὃς δή σφι παλίντονον αἶψα τανύσσας\nτόξον ἐπασσυτέρους πέλασε χθονί· τοὶ δὲ καὶ αὐτοὶ\nπέτρας ἀμφιρρῶγας ἀερτάζοντες ἔβαλλον.\nδὴ γάρ που κἀκεῖνα θεὰ τρέφεν αἰνὰ πέλωρα\nἭρη, Ζηνὸς ἄκοιτις, ἀέθλιον Ἡρακλῆι.\nσὺν δὲ καὶ ὧλλοι δῆθεν ὑπότροποι ἀντιόωντες,\nπρίν περ ἀνελθέμεναι σκοπιήν, ἥπτοντο φόνοιο\nγηγενέων ἥρωες ἀρήιοι, ἠμὲν ὀιστοῖς\nἠδὲ καὶ ἐγχείῃσι δεδεγμένοι, εἰσόκε πάντας\nἀντιβίην ἀσπερχὲς ὀρινομένους ἐδάιξαν.\nὡς δʼ ὅτε δούρατα μακρὰ νέον πελέκεσσι τυπέντα\nὑλοτόμοι στοιχηδὸν ἐπὶ ῥηγμῖνι βάλωσιν,\nὄφρα νοτισθέντα κρατεροὺς ἀνεχοίατο γόμφους·\nὧς οἱ ἐνὶ ξυνοχῇ λιμένος πολιοῖο τέταντο\nἑξείης, ἄλλοι μὲν ἐς ἁλμυρὸν ἀθρόοι ὕδωρ\nδύπτοντες κεφαλὰς καὶ στήθεα, γυῖα δʼ ὕπερθεν\nχέρσῳ τεινάμενοι· τοὶ δʼ ἔμπαλιν, αἰγιαλοῖο\nκράατα μὲν ψαμάθοισι, πόδας δʼ εἰς βένθος ἔρειδον,\nἄμφω ἅμʼ οἰωνοῖσι καὶ ἰχθύσι κύρμα γενέσθαι.\nἥρωες δʼ, ὅτε δή σφιν ἀταρβὴς ἔπλετʼ ἄεθλος,\nδὴ τότε πείσματα νηὸς ἐπὶ πνοιῇς ἀνέμοιο\nλυσάμενοι προτέρωσε διὲξ ἁλὸς οἶδμα νέοντο.\nἡ δʼ ἔθεεν λαίφεσσι πανήμερος· οὐ μὲν ἰούσης\nνυκτὸς ἔτι ῥιπὴ μένεν ἔμπεδον, ἀλλὰ θύελλαι\nἀντίαι ἁρπάγδην ὀπίσω φέρον, ὄφρʼ ἐπέλασσαν\nαὖτις ἐυξείνοισι Δολίοσιν ἐκ δʼ ἄρʼ ἔβησαν\nαὐτονυχί· ἱερὴ δὲ φατίζεται ἥδʼ ἔτι πέτρη,\nᾗ πέρι πείσματα νηὸς ἐπεσσύμενοι ἐβάλοντο.\nοὐδέ τις αὐτὴν νῆσον ἐπιφραδέως ἐνόησεν\nἔμμεναι· οὐδʼ ὑπὸ νυκτὶ Δολίονες ἂψ ἀνιόντας\nἥρωας νημερτὲς ἐπήισαν· ἀλλά που ἀνδρῶν\nΜακριέων εἴσαντο Πελασγικὸν ἄρεα κέλσαι.\nτῶ καὶ τεύχεα δύντες ἐπὶ σφίσι χεῖρας ἄειραν.\nσὺν δʼ ἔλασαν μελίας τε καὶ ἀσπίδας ἀλλήλοισιν\nὀξείῃ ἴκελοι ῥιπῇ πυρός, ἥ τʼ ἐνὶ θάμνοις\nαὐαλέοισι πεσοῦσα κορύσσεται· ἐν δὲ κυδοιμὸς\nδεινός τε ζαμενής τε Δολιονίῳ πέσε δήμῳ.\nοὐδʼ ὅγε δηιοτῆτος ὑπὲρ μόρον αὖτις ἔμελλεν\nοἴκαδε νυμφιδίους θαλάμους καὶ λέκτρον ἱκέσθαι.\nἀλλά μιν Λἰσονίδης τετραμμένον ἰθὺς ἑοῖο\nπλῆξεν ἐπαΐξας στῆθος μέσον, ἀμφὶ δὲ δουρὶ\nὀστέον ἐρραίσθη· ὁ δʼ ἐνὶ ψαμάθοισιν ἐλυσθεὶς\nμοῖραν ἀνέπλησεν. τὴν γὰρ θέμις οὔποτʼ ἀλύξαι\nθνητοῖσιν· πάντῃ δὲ περὶ μέγα πέπταται ἕρκος.\nὧς τὸν ὀιόμενόν που ἀδευκέος ἔκτοθεν ἄτης\nεἶναι ἀριστήων αὐτῇ ὑπὸ νυκτὶ πέδησεν\nμαρνάμενον κείνοισι· πολεῖς δʼ ἐπαρηγόνες ἄλλοι\nἔκταθεν· Ἡρακλέης μὲν ἐνήρατο Τηλεκλῆα\nἠδὲ Μεγαβρόντην· Σφόδριν δʼ ἐνάριξεν Ἄκαστος·\nΠηλεὺς δὲ Ζέλυν εἷλεν ἀρηίθοόν τε Γέφυρον.\nαὐτὰρ ἐυμμελίης Τελαμὼν Βασιλῆα κατέκτα.\nἼδας δʼ αὖ Προμέα, Κλυτίος δʼ Ὑάκινθον ἔπεφνεν,\nΤυνδαρίδαι δʼ ἄμφω Μεγαλοσσάκεα Φλογίον τε.\nΟἰνεΐδης δʼ ἐπὶ τοῖσιν ἕλεν θρασὺν Ἰτυμονῆα\nἠδὲ καὶ Ἀρτακέα, πρόμον ἀνδρῶν· οὓς ἔτι πάντας\nἐνναέται τιμαῖς ἡρωίσι κυδαίνουσιν.\nοἱ δʼ ἄλλοι εἴξαντες ὑπέτρεσαν, ἠύτε κίρκους\nὠκυπέτας ἀγεληδὸν ὑποτρέσσωσι πέλειαι.\nἐς δὲ πύλας ὁμάδῳ πέσον ἀθρόοι· αἶψα δʼ ἀυτῆς\nπλῆτο πόλις στονόεντος ὑποτροπίῃ πολέμοιο.\nἠῶθεν δʼ ὀλοὴν καὶ ἀμήχανον εἰσενόησαν\nἀμπλακίην ἄμφω· στυγερὸν δʼ ἄχος εἷλεν ἰδόντας\nἥρωας Μινύας Αἰνήιον υἷα πάροιθεν\nΚύζικον ἐν κονίῃσι καὶ αἵματι πεπτηῶτα.\nἤματα δὲ τρία πάντα γόων, τίλλοντό τε χαίτας\nαὐτοὶ ὁμῶς λαοί τε Δολίονες. αὐτὰρ ἔπειτα\nτρὶς περὶ χαλκείοις σὺν τεύχεσι δινηθέντες\nτύμβῳ ἐνεκτερέιξαν, ἐπειρήσαντό τʼ ἀέθλων,\nἣ θέμις, ἂμ πεδίον λειμώνιον, ἔνθʼ ἔτι νῦν περ\nἀγκέχυται τόδε σῆμα καὶ ὀψιγόνοισιν ἰδέσθαι.\nοὐδὲ μὲν οὐδʼ ἄλοχος Κλείτη φθιμένοιο λέλειπτο\nοὗ πόσιος μετόπισθε· κακῷ δʼ ἐπὶ κύντερον ἄλλο\nἤνυσεν, ἁψαμένη βρόχον αὐχένι. τὴν δὲ καὶ αὐταὶ\nνύμφαι ἀποφθιμένην ἀλσηίδες ὠδύραντο·\nκαί οἱ ἀπὸ βλεφάρων ὅσα δάκρυα χεῦαν ἔραζε,\nπάντα τάγε κρήνην τεῦξαν θεαί, ἣν καλέουσιν\nΚλείτην, δυστήνοιο περικλεὲς οὔνομα νύμφης.\nαἰνότατον δὴ κεῖνο Δολιονίῃσι γυναιξὶν\nἀνδράσι τʼ ἐκ Διὸς ἦμαρ ἐπήλυθεν· οὐδὲ γὰρ αὐτῶν\nἔτλη τις πάσσασθαι ἐδητύος, οὐδʼ ἐπὶ δηρὸν\nἐξ ἀχέων ἔργοιο μυληφάτου ἐμνώοντο·\nἀλλʼ αὔτως ἄφλεκτα διαζώεσκον ἔδοντες.\nἔνθʼ ἔτι νῦν, εὖτʼ ἄν σφιν ἐτήσια χύτλα χέωνται\nΚύζικον ἐνναίοντες Ἰάονες, ἔμπεδον αἰεὶ\nπανδήμοιο μύλης πελάνους ἐπαλετρεύουσιν.\nἐκ δὲ τόθεν τρηχεῖαι ἀνηέρθησαν ἄελλαι\nἤμαθʼ ὁμοῦ νύκτας τε δυώδεκα, τοὺς δὲ καταῦθι\nναυτίλλεσθαι ἔρυκον. ἐπιπλομένῃ δʼ ἐνὶ νυκτὶ\nὧλλοι μέν ῥα πάρος δεδμημένοι εὐνάζοντο\nὕπνῳ ἀριστῆες πύματον λάχος· αὐτὰρ Ἄκαστος\nΜόψος τʼ Ἀμπυκίδης ἀδινὰ κνώσσοντας ἔρυντο.\nἡ δʼ ἄρʼ ὑπὲρ ξανθοῖο καρήατος Αἰσονίδαο\nπωτᾶτʼ ἀλκυονὶς λιγυρῇ ὀπὶ θεσπίζουσα\nλῆξιν ὀρινομένων ἀνέμων· συνέηκε δὲ Μόψος\nἀκταίης ὄρνιθος ἐναίσιμον ὄσσαν ἀκούσας.\nκαὶ τὴν μὲν θεὸς αὖτις ἀπέτραπεν, ἷζε δʼ ὕπερθεν\nνηίου ἀφλάστοιο μετήορος ἀίξασα.\nτὸν δʼ ὅγε κεκλιμένον μαλακοῖς ἐνὶ κώεσιν οἰῶν.\nκινήσας ἀνέγειρε παρασχεδόν, ὧδέ τʼ ἔειπεν·\n‘Αἰσονίδη, χρειώ σε τόδʼ ἱερὸν εἰσανιόντα\nΔινδύμου ὀκριόεντος ἐύθρονον ἱλάξασθαι\nμητέρα συμπάντων μακάρων· λήξουσι δʼ ἄελλαι\nζαχρηεῖς· τοίην γὰρ ἐγὼ νέον ὄσσαν ἄκουσα\nἀλκυόνος ἁλίης, ἥ τε κνώσσοντος ὕπερθεν\nσεῖο πέριξ τὰ ἕκαστα πιφαυσκομένη πεπότηται.\nἐκ γὰρ τῆς ἄνεμοί τε θάλασσά τε νειόθι τε χθὼν\nπᾶσα πεπείρανται νιφόεν θʼ ἕδος Οὐλύμποιο·\nκαί οἱ, ὅτʼ ἐξ ὀρέων μέγαν οὐρανὸν εἰσαναβαίνῃ,\nΖεὺς αὐτὸς Κρονίδης ὑποχάζεται. ὧς δὲ καὶ ὧλλοι\nἀθάνατοι μάκαρες δεινὴν θεὸν ἀμφιέπουσιν.’\nὧς φάτο· τῷ δʼ ἀσπαστὸν ἔπος γένετʼ εἰσαΐοντι.\nὤρνυτο δʼ ἐξ εὐνῆς κεχαρημένος· ὦρσε δʼ ἑταίρους\nπάντας ἐπισπέρχων, καί τέ σφισιν ἐγρομένοισιν\nἈμπυκίδεω Μόψοιο θεοπροπίας ἀγόρευεν.\nαἶψα δὲ κουρότεροι μὲν ἀπὸ σταθμῶν ἐλάσαντες\nἔνθεν ἐς αἰπεινὴν ἄναγον βόας οὔρεος ἄκρην.\nοἱ δʼ ἄρα λυσάμενοι Ἱερῆς ἐκ πείσματα πέτρης\nἤρεσαν ἐς λιμένα Θρηίκιον· ἂν δὲ καὶ αὐτοὶ\nβαῖνον, παυροτέρους ἑτάρων ἐν νηὶ λιπόντες.\nτοῖσι δὲ Μακριάδες σκοπιαὶ καὶ πᾶσα περαίη\nΘρηικίης ἐνὶ χερσὶν ἑαῖς προυφαίνετʼ ἰδέσθαι·\nφαίνετο δʼ ἠερόεν στόμα Βοσπόρου ἠδὲ κολῶναι\nΜυσίαι· ἐκ δʼ ἑτέρης ποταμοῦ ῥόος Αἰσήποιο\nἄστυ τε καὶ πεδίον Νηπήιον Ἀδρηστείης.\nἔσκε δέ τι στιβαρὸν στύπος ἀμπέλου ἔντροφον ὕλῃ,\nπρόχνυ γεράνδρυον· τὸ μὲν ἔκταμον, ὄφρα πέλοιτο\nδαίμονος οὐρείης ἱερὸν βρέτας· ἔξεσε δʼ Ἄργος\nεὐκόσμως, καὶ δή μιν ἐπʼ ὀκριόεντι κολωνῷ\nἵδρυσαν φηγοῖσιν ἐπηρεφὲς ἀκροτάτῃσιν,\nαἵ ῥά τε πασάων πανυπέρταται ἐρρίζωνται.\nβωμὸν δʼ αὖ χέραδος παρενήνεον· ἀμφὶ δὲ φύλλοις\nστεψάμενοι δρυΐνοισι θυηπολίης ἐμέλοντο\nμητέρα Δινδυμίην πολυπότνιαν ἀγκαλέοντες,\nἐνναέτιν Φρυγίης, Τιτίην θʼ ἅμα Κύλληνόν τε,\nοἳ μοῦνοι πολέων μοιρηγέται ἠδὲ πάρεδροι\nμητέρος Ἰδαίης κεκλήαται, ὅσσοι ἔασιν\nδάκτυλοι Ἰδαῖοι Κρηταιέες, οὕς ποτε νύμφη\nἈγχιάλη Δικταῖον ἀνὰ σπέος ἀμφοτέρῃσιν\nδραξαμένη γαίης Οἰαξίδος ἐβλάστησεν.\nπολλὰ δὲ τήνγε λιτῇσιν ἀποστρέψαι ἐριώλας\nΛἰσονίδης γουνάζετʼ ἐπιλλείβων ἱεροῖσιν\nαἰθομένοις· ἄμυδις δὲ νέοι Ὀρφῆος ἀνωγῇ\nσκαίροντες βηταρμὸν ἐνόπλιον ὠρχήσαντο,\nκαὶ σάκεα ξιφέεσσιν ἐπέκτυπον, ὥς κεν ἰωὴ\nδύσφημος πλάζοιτο διʼ ἠέρος, ἣν ἔτι λαοὶ\nκηδείῃ βασιλῆος ἀνέστενον. ἔνθεν ἐσαιεὶ\nῥόμβῳ καὶ τυπάνῳ Ῥείην Φρύγες ἱλάσκονται.\nἡ δέ που εὐαγέεσσιν ἐπὶ φρένα θῆκε θυηλαῖς\nἀνταίη δαίμων· τὰ δʼ ἐοικότα σήματʼ ἔγεντο.\nδένδρεα μὲν καρπὸν χέον ἄσπετον, ἀμφὶ δὲ ποσσὶν\nαὐτομάτη φύε γαῖα τερείνης ἄνθεα ποίης.\nθῆρες δʼ εἰλυούς τε κατὰ ξυλόχους τε λιπόντες\nοὐρῇσιν σαίνοντες ἐπήλυθον. ἡ δὲ καὶ ἄλλο\nθῆκε τέρας· ἐπεὶ οὔτι παροίτερον ὕδατι νᾶεν\nΔίνδυμον· ἀλλά σφιν τότʼ ἀνέβραχε διψάδος αὔτως\nἐκ κορυφῆς ἄλληκτον· Ἰησονίην δʼ ἐνέπουσιν\nκεῖνο ποτὸν κρήνην περιναιέται ἄνδρες ὀπίσσω.\nκαὶ τότε μὲν δαῖτʼ ἀμφὶ θεᾶς θέσαν οὔρεσιν Ἄρκτων,\nμέλποντες Ῥείην πολυπότνιαν· αὐτὰρ ἐς ἠὼ\nληξάντων ἀνέμων νῆσον λίπον εἰρεσίῃσιν.\nἔνθʼ ἔρις ἄνδρα ἕκαστον ἀριστήων ὀρόθυνεν,\nὅστις ἀπολλήξειε πανύστατος. ἀμφὶ γὰρ αἰθὴρ\nνήνεμος ἐστόρεσεν δίνας, κατὰ δʼ εὔνασε πόντον.\nοἱ δὲ γαληναίῃ πίσυνοι ἐλάασκον ἐπιπρὸ\nνῆα βίῃ· ?? δʼ οὔ κε διὲξ ἁλὸς ἀίσσουσαν\nοὐδὲ Ποσειδάωνος ἀελλόποδες κίχον ἵπποι.\nἔμπης δʼ ἐγρομένοιο σάλου ζαχρηεσιν αὔραις,\nαἳ νέον ἐκ ποταμῶν ὑπὸ δείελον ἠερέθονται,\nτειρόμενοι καὶ δὴ μετελώφεον· αὐτὰρ ὁ τούσγε\nπασσυδίῃ μογέοντας ἐφέλκετο κάρτεϊ χειρῶν\nἩρακλέης, ἐτίνασσε δʼ ἀρη??ότα δούρατα νηός.\nἀλλʼ ὅτε δὴ Μυσῶν λελιημένοι ἠπείροιο\nῬυνδακίδας προχοὰς μέγα τʼ ἠρίον Λἰγαίωνος\nτυτθὸν ὑπὲκ Φρυγίης παρεμέτρεον εἰσορόωντες,\nδὴ τότʼ ἀνοχλίζων τετρηχότος οἴδματος ὁλκοὺς\nμεσσόθεν ἆξεν ἐρετμόν. ἀτὰρ τρύφος ἄλλο μὲν αὐτὸς\nἄμφω χερσὶν ἔχων πέσε δόχμιος, ἄλλο δὲ πόντος\nκλύζε παλιρροθίοισι φέρων. ἀνὰ δʼ ἕζετο σιγῇ\nπαπταίνων· χεῖρες γὰρ ἀήθεον ἠρεμέουσαι.\nἦμος δʼ ἀγρόθεν εἶσι φυτοσκάφος ἤ τις ἀροτρεὺς\nἀσπασίως εἰς αὖλιν ἑήν, δόρποιο χατίζων,\nαὐτοῦ δʼ ἐν προμολῇ τετρυμένα γούνατʼ ἔκαμψεν\nαὐσταλέος κονίῃσι, περιτριβέας δέ τε χεῖρας\nεἰσορόων κακὰ πολλὰ ἑῇ ἠρήσατο γαστρί·\nτῆμος ἄρʼ οἵγʼ ἀφίκοντο Κιανίδος ἤθεα γαίης\nἀμφʼ Ἀργανθώνειον ὄρος προχοάς τε Κίοιο.\nτοὺς μὲν ἐυξείνως Μυσοὶ φιλότητι κιόντας\nδειδέχατʼ, ἐνναέται κείνης χθονός, ἤιά τέ σφιν\nμῆλά τε δευομένοις μέθυ τʼ ἄσπετον ἐγγυάλιξαν.\nἔνθα δʼ ἔπειθʼ οἱ μὲν ξύλα κάγκανα, τοὶ δὲ λεχαίην\nφυλλάδα λειμώνων φέρον ἄσπετον ἀμήσαντες,\nστόρνυσθαι· τοὶ δʼ ἀμφὶ πυρήια δινεύεσκον·\nοἱ δʼ οἶνον κρητῆρσι κέρων, πονέοντο τε δαῖτα,\nἘκβασίῳ ῥέξαντες ὑπὸ κνέφας Ἀπόλλωνι.\nαὐτὰρ ὁ δαίνυσθαι ἑτάροις οἷς εὖ ἐπιτείλας\nβῆ ῥ̓ ἴμεν εἰς ὕλην υἱὸς Διός, ὥς κεν ἐρετμὸν\nοἷ αὐτῷ φθαίη καταχείριον ἐντύνασθαι.\nεὗρεν ἔπειτʼ ἐλάτην ἀλαλήμενος, οὔτε τι πολλοῖς\nἀχθομένην ὄζοις, οὐδὲ μέγα τηλεθόωσαν,\nἀλλʼ οἷον ταναῆς ἔρνος πέλει αἰγείροιο·\nτόσση ὁμῶς μῆκός τε καὶ ἐς πάχος ἦεν ἰδέσθαι.\nῥίμφα δʼ ὀιστοδόκην μὲν ἐπὶ χθονὶ θῆκε φαρέτρην\nαὐτοῖσιν τόξοισιν, ἔδυ δʼ ἀπὸ δέρμα λέοντος.\nτὴν δʼ ὅγε χαλκοβαρεῖ ῥοπάλῳ δαπέδοιο τινάξας\nνειόθεν ἀμφοτέρῃσι περὶ στύπος ἔλλαβε χερσίν,\nἠνορέῃ πίσυνος· ἐν δὲ πλατὺν ὦμον ἔρεισεν\nεὖ διαβάς· πεδόθεν δὲ βαθύρριζόν περ ἐοῦσαν\nπροσφὺς ἐξήειρε σὺν αὐτοῖς ἔχμασι γαίης.\nὡς δʼ ὅταν ἀπροφάτως ἱστόν νεός, εὖτε μάλιστα\nχειμερίη ὀλοοῖο δύσις πέλει Ὠρίωνος,\nὑψόθεν ἐμπλήξασα θοὴ ἀνέμοιο κατάιξ\nαὐτοῖσι σφήνεσσιν ὑπὲκ προτόνων ἐρύσηται·\nὧς ὅγε τὴν ἤειρεν. ὁμοῦ δʼ ἀνὰ τόξα καὶ ἰοὺς\nδέρμα θʼ ἑλὼν ῥόπαλόν τε παλίσσυτος ὦρτο νέεσθαι.\nτόφρα δʼ Ὕλας χαλκέῃ σὺν κάλπιδι νόσφιν ὁμίλου\nδίζητο κρήνης ἱερὸν ῥόον, ὥς κέ οἱ ὕδωρ\nφθαίη ἀφυσσάμενος ποτιδόρπιον, ἄλλα τε πάντα\nὀτραλέως κατὰ κόσμον ἐπαρτίσσειεν ἰόντι.\nδὴ γάρ μιν τοίοισιν ἐν ἤθεσιν αὐτὸς ἔφερβεν,\nνηπίαχον τὰ πρῶτα δόμων ἐκ πατρὸς ἀπούρας,\nδίου Θειοδάμαντος, ὃν ἐν Δρυόπεσσιν ἔπεφνεν\nνηλειῶς, βοὸς ἀμφὶ γεωμόρου ἀντιόωντα.\nἤτοι ὁ μὲν νειοῖο γύας τέμνεσκεν ἀρότρῳ\nΘειοδάμας ἀνίῃ βεβολημένος· αὐτὰρ ὁ τόνγε\nβοῦν ἀρότην ἤνωγε παρασχέμεν οὐκ ἐθέλοντα.\nἵετο γὰρ πρόφασιν πολέμου Δρυόπεσσι βαλέσθαι\nλευγαλέην, ἐπεὶ οὔτι δίκης ἀλέγοντες ἔναιον.\nἀλλὰ τὰ μὲν τηλοῦ κεν ἀποπλάγξειεν ἀοιδῆς.\nαἶψα δʼ ὅγε κρήνην μετεκίαθεν, ἣν καλέουσιν\nπηγὰς ἀγχίγυοι περιναιέται. οἱ δέ που ἄρτι\nνυμφάων ἵσταντο χοροί· μέλε γάρ σφισι πάσαις,\nὅσσαι κεῖσʼ ἐρατὸν νύμφαι ῥίον ἀμφενέμοντο,\nἌρτεμιν ἐννυχίῃσιν ἀεὶ μέλπεσθαι ἀοιδαῖς.\nαἱ μέν, ὅσαι σκοπιὰς ὀρέων λάχον ἢ καὶ ἐναύλους,\nαἵγε μὲν ὑλήωροι ἀπόπροθεν ἐστιχόωντο,\nἡ δὲ νέον κρήνης ἀνεδύετο καλλινάοιο\nνύμφη ἐφυδατίη· τὸν δὲ σχεδὸν εἰσενόησεν\nκάλλεϊ καὶ γλυκερῇσιν ἐρευθόμενον χαρίτεσσιν.\nπρὸς γάρ οἱ διχόμηνις ἀπʼ αἰθέρος αὐγάζουσα\nβάλλε σεληναίη. τὴν δὲ φρένας ἐπτοίησεν\nΚύπρις, ἀμηχανίῃ δὲ μόλις συναγείρατο θυμόν.\nαὐτὰρ ὅγʼ ὡς τὰ πρῶτα ῥόῳ ἔνι κάλπιν ἔρεισεν\nλέχρις ἐπιχριμφθείς, περὶ δʼ ἄσπετον ἔβραχεν ὕδωρ\nχαλκὸν ἐς ἠχήεντα φορεύμενον, αὐτίκα δʼ ἥγε\nλαιὸν μὲν καθύπερθεν ἐπʼ αὐχένος ἄνθετο πῆχυν\nκύσσαι ἐπιθύουσα τέρεν στόμα· δεξιτερῇ δὲ\nἀγκῶνʼ ἔσπασε χειρί, μέσῃ δʼ ἐνικάββαλε δίνῃ.\nτοῦ δʼ ἥρως ἰάχοντος ἐπέκλυεν οἶος\nἑταίρων\nΕἰλατίδης Πολύφημος, ἰὼν προτέρωσε κελεύθου,\nδέκτο γὰρ Ἡρακλῆα πελώριον, ὁππόθʼ ἵκοιτο.\nβῆ δὲ μεταΐξας Πηγέων σχεδόν, ἠύτε τις θὴρ\nἄγριος, ὅν ῥά τε γῆρυς ἀπόπροθεν ἵκετο μήλων,\nλιμῷ δʼ αἰθόμενος μετανίσσεται, οὐδʼ ἐπέκυρσεν\nποίμνῃσιν· πρὸ γὰρ αὐτοὶ ἐνὶ σταθμοῖσι νομῆες\nἔλσαν· ὁ δὲ στενάχων βρέμει ἄσπετον, ὄφρα κάμῃσιν·\nὧς τότʼ ἄρʼ Εἰλατίδης μεγάλʼ ἔστενεν, ἀμφὶ δὲ χῶρον\nφοίτα κεκληγώς· μελέη δέ οἱ ἔπλετο φωνή.\nαἶψα δʼ ἐρυσσάμενος μέγα φάσγανον ὦρτο δίεσθαι,\nμήπως ἢ θήρεσσιν ἕλωρ πέλοι, ἠέ μιν ἄνδρες\nμοῦνον ἐόντʼ ἐλόχησαν, ἄγουσι δὲ ληίδʼ ἑτοίμην.\nἔνθʼ αὐτῷ ξύμβλητο κατὰ στίβον Ἡρακλῆι\nγυμνὸν ἐπαΐσσων παλάμῃ ξίφος· εὖ δέ μιν ἔγνω\nσπερχόμενον μετὰ νῆα διὰ κνέφας. αὐτίκα δʼ ἄτην\nἔκφατο λευγαλέην, βεβαρημένος ἄσθματι θυμόν·\n‘δαιμόνιε, στυγερόν τοι ἄχος πάμπρωτος ἐνίψω.\nοὐ γὰρ Ὕλας κρήνηνδε κιὼν σόος αὖτις ἱκάνει.\nἀλλά ἑ ληιστῆρες ἐνιχρίμψαντες ἄγουσιν,\nἢ θῆρες σίνονται· ἐγὼ δʼ ἰάχοντος ἄκουσα.’\nὧς φάτο· τῷ δʼ ἀίοντι κατὰ κροτάφων ἅλις ἱδρὼς\nκήκιεν, ἐν δὲ κελαινὸν ὑπὸ σπλάγχνοις ζέεν αἷμα.\nχωόμενος δʼ ἐλάτην χαμάδις βάλεν, ἐς δὲ κέλευθον\nτὴν θέεν, ᾗ πόδες αὐτὸν ὑπέκφερον ἀίσσοντα.\nὡς δʼ ὅτε τίς τε μύωπι τετυμμένος ἔσσυτο ταῦρος\nπίσεά τε προλιπὼν καὶ ἑλεσπίδας, οὐδὲ νομήων\nοὐδʼ ἀγέλης ὄθεται, πρήσσει δʼ ὁδόν, ἄλλοτʼ ἄπαυστος,\nἄλλοτε δʼ ἱστάμενος, καὶ ἀνὰ πλατὺν αὐχένʼ ἀείρων\nἵησιν μύκημα, κακῷ βεβολημένος οἴστρῳ·\nὧς ὅγε μαιμώων ὁτὲ μὲν θοὰ γούνατʼ ἔπαλλεν\nσυνεχέως, ὁτὲ δʼ αὖτε μεταλλήγων καμάτοιο\nτῆλε διαπρύσιον μεγάλῃ βοάασκεν ἀυτῇ.\nαὐτίκα δʼ ἀκροτάτας ὑπερέσχεθεν ἄκριας ἀστὴρ\nἠῷος, πνοιαὶ δὲ κατήλυθον· ὦκα δὲ Τῖφυς\nἐσβαίνειν ὀρόθυνεν, ἐπαύρεσθαί τʼ ἀνέμοιο.\nοἱ δʼ εἴσβαινον ἄφαρ λελιημένοι· ὕψι δὲ νηὸς\nεὐναίας ἐρύσαντες ἀνεκρούσαντο κάλωας.\nκυρτώθη δʼ ἀνέμῳ λίνα μεσσόθι, τῆλε δʼ ἀπʼ ἀκτῆς\nγηθόσυνοι φορέοντο παραὶ Ποσιδήιον ἄκρην.\nἦμος δʼ οὐρανόθεν χαροπὴ ὑπολάμπεται ἠὼς\nἐκ περάτης ἀνιοῦσα, διαγλαύσσουσι δʼ ἀταρποί,\nκαὶ πεδία δροσόεντα φαεινῇ λάμπεται αἴγλῃ,\nτῆμος τούσγʼ ἐνόησαν ἀιδρείῃσι λιπόντες.\nἐν δέ σφιν κρατερὸν νεῖκος πέσεν, ἐν δὲ κολῳὸς\nἄσπετος, εἰ τὸν ἄριστον ἀποπρολιπόντες ἔβησαν\nσφωιτέρων ἑτάρων. ὁ δʼ ἀμηχανίῃσιν ἀτυχθεὶς\nοὔτε τι τοῖον ἔπος μετεφώνεεν, οὔτε τι τοῖον\nΑἰσονίδης· ἀλλʼ ἧστο βαρείῃ νειόθεν ἄτῃ\nθυμὸν ἔδων· Τελαμῶνα δʼ ἕλεν χόλος, ὧδέ τʼ ἔειπεν·\n‘ἧσʼ αὔτως εὔκηλος, ἐπεί??ύ τοι ἄρμενον\nἦεν\nἩρακλῆα λιπεῖν· σέο δʼ ἔκτοθι μῆτις ὄρωρεν,\nὄφρα τὸ κείνου κῦδος ἀνʼ Ἑλλάδα μή σε καλύψῃ,\nαἴ κε θεοὶ δώωσιν ὑπότροπον οἴκαδε νόστον.\nἀλλὰ τί μύθων ἦδος; ἐπεὶ καὶ νόσφιν ἑταίρων\nεἶμι τεῶν, οἳ τόνγε δόλον συνετεκτήναντο.’\nἦ, καὶ ἐς Ἁγνιάδην Τῖφυν θόρε· τὼ δέ οἱ ὄσσε\nὄστλιγγες μαλεροῖο πυρὸς ὣς ἰνδάλλοντο.\nκαί νύ κεν ἂψ ὀπίσω Μυσῶν ἐπὶ γαῖαν ἵκοντο\nλαῖτμα βιησάμενοι ἀνέμου τʼ ἄλληκτον ἰωήν,\nεἰ μὴ Θρηικίοιο δύω υἷες Βορέαο\nΑἰακίδην χαλεποῖσιν ἐρητύεσκον ἔπεσσιν,\nσχέτλιοι· ἦ τέ σφιν στυγερὴ τίσις ἔπλετʼ ὀπίσσω\nχερσὶν ὑφʼ Ἡρακλῆος, ὅ μιν δίζεσθαι ἔρυκον.\nἄθλων γὰρ Πελίαο δεδουπότος ἂψ ἀνιόντας\nτήνῳ ἐν ἀμφιρύτῃ πέφνεν, καὶ ἀμήσατο γαῖαν\nἀμφʼ αὐτοῖς, στήλας τε δύω καθύπερθεν ἔτευξεν,\nὧν ἑτέρη, θάμβος περιώσιον ἀνδράσι λεύσσειν,\nκίνυται ἠχήεντος ὑπὸ πνοιῇ βορέαο.\nκαὶ τὰ μὲν ὧς ἤμελλε μετὰ χρόνον ἐκτελέεσθαι.\nτοῖσιν δὲ Γλαῦκος βρυχίης ἁλὸς ἐξεφαάνθη,\nΝηρῆος θείοιο πολυφράδμων ὑποφήτης·\nὕψι δὲ λαχνῆέν τε κάρη καὶ στήθεʼ ἀείρας\nνειόθεν ἐκ λαγόνων στιβαρῇ ἐπορέξατο χειρὶ\nνηίου ὁλκαίοιο, καὶ ἴαχεν ἐσσυμένοισιν·\n‘τίπτε παρὲκ μεγάλοιο Διὸς μενεαίνετε\nβουλὴν\nΑἰήτεω πτολίεθρον ἄγειν θρασὺν Ἡρακλῆα;\nἌργεΐ οἱ μοῖρʼ ἐστὶν ἀτασθάλῳ Εὐρυσθῆι\nἐκπλῆσαι μογέοντα δυώδεκα πάντας ἀέθλους,\nναίειν δʼ ἀθανάτοισι συνέστιον, εἴ κʼ ἔτι παύρους\nἐξανύσῃ· τῶ μή τι ποθὴ κείνοιο πελέσθω.\nαὔτως δʼ αὖ Πολύφημον ἐπὶ προχοῇσι Κίοιο\nπέπρωται Μυσοῖσι περικλεὲς ἄστυ καμόντα\nμοῖραν ἀναπλήσειν Χαλύβων ἐν ἀπείρονι γαίῃ.\nαὐτὰρ Ὕλαν φιλότητι θεὰ ποιήσατο νύμφη\nὃν πόσιν, οἷό περ οὕνεκʼ ἀποπλαγχθέντες ἔλειφθεν.’\nἦ, καὶ κῦμʼ ἀλίαστον ἐφέσσατο νειόθι δύψας·\nἀμφὶ δέ οἱ δίνῃσι κυκώμενον ἄφρεεν ὕδωρ\nπορφύρεον, κοίλην δὲ διὲξ ἁλὸς ἔκλυσε νῆα.\nγήθησαν δʼ ἥρωες· ὁ δʼ ἐσσυμένως ἐβεβήκει\nΑἰακίδης Τελαμὼν ἐς Ἰήσονα, χεῖρα δὲ χειρὶ\nἄκρην ἀμφιβαλὼν προσπτύξατο, φώνησέν τε·\n‘Αἰσονίδη, μή μοί τι χολώσεαι, ἀφραδίῃσιν\nεἴ τί περ ἀασάμην· πέρι γάρ μʼ ἄχος εἷλεν ἐνισπεῖν\nμῦθον ὑπερφίαλόν τε καὶ ἄσχετον, ἀλλʼ ἀνέμοισιν\nδώομεν ἀμπλακίην, ὡς καὶ πάρος εὐμενέοντες.’\nτὸν δʼ αὖτʼ Αἴσονος υἱὸς ἐπιφραδέως\nπροσέειπεν·\n‘ὦ πέπον, ἦ μάλα δή με κακῷ ἐκυδάσσαο μύθῳ,\nφὰς ἐνὶ τοῖσιν ἅπασιν ἐνηέος ἀνδρὸς ἀλείτην\nἔμμεναι. ἀλλʼ οὐ θήν τοι ἀδευκέα μῆνιν ἀέξω,\nπρίν περ ἀνιηθείς· ἐπεὶ οὐ περὶ πώεσι μήλων,\nοὐδὲ περὶ κτεάτεσσι χαλεψάμενος μενέηνας,\nἀλλʼ ἑτάρου περὶ φωτός. ἔολπα δέ τοι σὲ καὶ ἄλλῳ\nἀμφʼ ἐμεῦ, εἰ τοιόνδε πέλοι ποτέ, δηρίσασθαι.’\nἦ ῥα, καὶ ἀρθμηθέντες, ὅπῃ πάρος, ἑδριόωντο.\nτὼ δὲ Διὸς βουλῇσιν, ὁ μὲν Μυσοῖσι βαλέσθαι\nμέλλεν ἐπώνυμον ἄστυ πολισσάμενος ποταμοῖο\nΕἰλατίδης Πολύφημος· ὁ δʼ Εὐρυσθῆος ἀέθλους\nαὖτις ἰὼν πονέεσθαι. ἐπηπείλησε δὲ γαῖαν\nΜυσίδʼ ἀναστήσειν αὐτοσχεδόν, ὁππότε μή οἱ\nἢ ζωοῦ εὕροιεν Ὕλα μόρον, ἠὲ θανόντος.\nτοῖο δὲ ῥύσιʼ ὄπασσαν ἀποκρίναντες ἀρίστους\nυἱέας ἐκ δήμοιο, καὶ ὅρκια ποιήσαντο,\nμήποτε μαστεύοντες ἀπολλήξειν καμάτοιο.\nτούνεκεν εἰσέτι νῦν περ Ὕλαν ἐρέουσι Κιανοί,\nκοῦρον Θειοδάμαντος, ἐυκτιμένης τε μέλονται\nΤρηχῖνος. δὴ γάρ ῥα κατʼ αὐτόθι νάσσατο παῖδας,\nοὕς οἱ ῥύσια κεῖθεν ἐπιπροέηκαν ἄγεσθαι.\nΝηῦν δὲ πανημερίην ἄνεμος φέρε νυκτί τε πάσῃ\nλάβρος ἐπιπνείων· ἀτὰρ οὐδʼ ἐπὶ τυτθὸν ἄητο\nἠοῦς τελλομένης, οἱ δὲ χθονὸς εἰσανέχουσαν\nἀκτὴν ἐκ κόλποιο μάλʼ εὐρεῖαν ἐσιδέσθαι\nφρασσαμενοι, κώπῃσιν ἅμʼ ἠελίῳ ἐπέκελσαν\nἔνθα δʼ ἔσαν σταθμοί τε βοῶν αὖλίς τʼ Ἀμύκοιο,\nΒεβρύκων βασιλῆος ἀγήνορος, ὅν ποτε νύμφη\nτίκτε Ποσειδάωνι Γενεθλίῳ εὐνηθεῖσα\nΒιθυνὶς Μελίη, ὑπεροπληέστατον ἀνδρῶν·\nὅς τʼ ἐπὶ καὶ ξείνοισιν ἀεικέα θεσμὸν ἔθηκεν,\nμήτινʼ ἀποστείχειν, πρὶν πειρήσασθαι ἑοῖο\nπυγμαχίης· πολέας δὲ περικτιόνων ἐδάιξεν.\nκαὶ δὲ τότε προτὶ νῆα κιών, χρειώ μιν ἐρέσθαι\nναυτιλίης, οἵ τʼ εἶεν, ὑπερβασίῃσιν ἄτισσεν,\nτοῖον δʼ ἐν πάντεσσι παρασχεδὸν ἔκφατο μῦθον·\n‘Κέκλυθʼ, ἁλίπλαγκτοι, τάπερ ἴδμεναι ὔμμιν\nἔοικεν.\nοὔτινα θέσμιόν ἐστιν ἀφορμηθέντα νέεσθαι\nἀνδρῶν ὀθνείων, ὅς κεν Βέβρυξι πελάσσῃ,\nπρὶν χείρεσσιν ἐμῇσιν ἑὰς ἀνὰ χεῖρας ἀεῖραι.\nτῶ καί μοι τὸν ἄριστον ἀποκριδὸν οἶον ὁμίλου\nπυγμαχίῃ στήσασθε καταυτόθι δηρινθῆναι.\nεἰ δʼ ἂν ἀπηλεγέοντες ἐμὰς πατέοιτε θέμιστας,\nἦ κέν τις στυγερῶς κρατερὴ ἐπιέψετʼ ἀνάγκη.’\nἦ ῥα μέγα φρονέων· τοὺς δʼ ἄγριος εἰσαΐοντας\nεἷλε χόλος· περὶ δʼ αὖ Πολυδεύκεα τύψεν ὁμοκλη\nαἶψα δʼ ἑῶν ἑτάρων πρόμος ἵστατο, φώνησέν τε·\n‘ἴσχεο νῦν, μηδʼ ἄμμι κακήν, ὅτις εὔχεαι εἶναι,\nφαῖνε βίην· θεσμοῖς γὰρ ὑπείξομεν, ὡς ἀγορεύεις.\nαὐτὸς ἑκὼν ἤδη τοι ὑπίσχομαι ἀντιάασθαι.’\nὧς φάτʼ ἀπηλεγέως· ὁ δʼ ἐσέδρακεν ὄμμαθʼ\nἑλίξας,\nὥστε λέων ὑπʼ ἄκοντι τετυμμένος, ὅν τʼ ἐν ὄρεσσιν\nἀνέρες ἀμφιπένονται· ὁ δʼ ἰλλόμενός περ ὁμίλῳ\nτῶν μὲν ἔτʼ οὐκ ἀλέγει, ἐπὶ δʼ ὄσσεται οἰόθεν οἶον\nἄνδρα τόν, ὅς μιν ἔτυψε παροίτατος, οὐδʼ ἐδάμασσεν.\nἔνθʼ ἀπὸ Τυνδαρίδης μὲν ἐύστιπτον θέτο φᾶρος\nλεπταλέον, τό ῥά οἵ τις ἑὸν ξεινήιον εἶναι\nὤπασε Λημνιάδων· ὁ δʼ ἐρεμνὴν δίπτυχα λώπην\nαὐτῇσιν περόνῃσι καλαύροπά τε τρηχεῖαν\nκάββαλε, τὴν φορέεσκεν, ὀριτρεφέος κοτίνοιο.\nαὐτίκα δʼ ἐγγύθι χῶρον ἑαδότα παπτήναντες\nἷζον ἑοὺς δίχα πάντας ἐνὶ ψαμάθοισιν ἑταίρους,\nοὐ δέμας, οὐδὲ φυὴν ἐναλίγκιοι εἰσοράασθαι.\nἀλλʼ ὁ μὲν ἢ ὀλοοῖο Τυφωέος, ἠὲ καὶ αὐτῆς\nγαίης εἶναι ἔικτο πέλωρ τέκος, οἷα πάροιθεν\nχωομένη Διὶ τίκτεν· ὁ δʼ οὐρανίῳ ἀτάλαντος\nἀστέρι Τυνδαρίδης, οὗπερ κάλλισται ἔασιν\nἑσπερίην διὰ νύκτα φαεινομένου ἀμαρυγαί.\nτοῖος ἔην Διὸς υἱός, ἔτι χνοάοντας ἰούλους\nἀντέλλων, ἔτι φαιδρὸς ἐν ὄμμασιν. ἀλλά οἱ ἀλκὴ\nκαὶ μένος ἠύτε θηρὸς ἀέξετο· πῆλε δὲ χεῖρας\nπειράζων, εἴθʼ ὡς πρὶν ἐυτρόχαλοι φορέονται,\nμηδʼ ἄμυδις καμάτῳ τε καὶ εἰρεσίῃ βαρύθοιεν\nοὐ μὰν αὖτʼ Ἄμυκος πειρήσατο· σῖγα δʼ ἄπωθεν\nἑστηὼς εἰς αὐτὸν ἔχʼ ὄμματα, καί οἱ ὀρέχθει\nθυμὸς ἐελδομένῳ στηθέων ἐξ αἷμα κεδάσσαι.\nτοῖσι δὲ μεσσηγὺς θεράπων Ἀμύκοιο Λυκωρεὺς\nθῆκε πάροιθε ποδῶν δοιοὺς ἑκάτερθεν ἱμάντας\nὠμούς, ἀζαλέους, περὶ δʼ οἵγʼ ἔσαν ἐσκληῶτες.\nαὐτὰρ ὁ τόνγʼ ἐπέεσσιν ὑπερφιάλοισι μετηύδα·\n‘τῶνδέ τοι ὅν κʼ ἐθέλῃσθα, πάλου ἄτερ\nἐγγυαλίξω\nαὐτὸς ἑκών, ἵνα μή μοι ἀτέμβηαι μετόπισθεν.\nἀλλὰ βάλευ περὶ χειρί· δαεὶς δέ κεν ἄλλῳ ἐνίσποις,\nὅσσον ἐγὼ ῥινούς τε βοῶν περίειμι ταμέσθαι\nἀζαλέας, ἀνδρῶν τε παρηίδας αἵματι φύρσαι.’\nὧς ἔφατʼ· αὐτὰρ ὅγʼ οὔτι παραβλήδην\nἐρίδηνεν.\nἦκα δὲ μειδήσας, οἵ οἱ παρὰ ποσσὶν ἔκειντο,\nτοὺς ἕλεν ἀπροφάτως· τοῦ δʼ ἀντίος ἤλυθε Κάστωρ\nἠδὲ Βιαντιάδης Ταλαὸς μέγας· ὦκα δʼ ἱμάντας\nἀμφέδεον, μάλα πολλὰ παρηγορέοντες ἐς ἀλκήν.\nτῷ δʼ αὖτʼ Ἄρητός τε καὶ Ὄρνυτος, οὐδέ τι ᾔδειν\nνήπιοι ὕστατα κεῖνα κακῇ δήσαντες ἐν αἴσῃ.\nοἱ δʼ ἐπεὶ οὖν ἱμᾶσι διασταδὸν ἠρτύναντο,\nαὐτίκʼ ἀνασχόμενοι ῥεθέων προπάροιθε βαρείας\nχεῖρας, ἐπʼ ἀλλήλοισι μένος φέρον ἀντιόωντες.\nἔνθα δὲ Βεβρύκων μὲν ἄναξ, ἅ τε κῦμα θαλάσσης\nτρηχὺ θοὴν ἐπὶ νῆα κορύσσεται, ἡ δʼ ὑπὸ τυτθὸν\nἰδρείῃ πυκινοῖο κυβερνητῆρος ἀλύσκει,\nἱεμένου φορέεσθαι ἔσω τοίχοιο κλύδωνος,\nὧς ὅγε Τυνδαρίδην φοβέων ἕπετʼ, οὐδέ μιν εἴα\nδηθύνειν. ὁ δʼ ἄρʼ αἰὲν ἀνούτατος ἣν διὰ μῆτιν\nἀίσσοντʼ ἀλέεινεν· ἀπηνέα δʼ αἶψα νοήσας\nπυγμαχίην, ᾗ κάρτος ἀάατος, ᾗ τε χερείων,\nστῆ ῥ̓ ἄμοτον καὶ χερσὶν ἐναντία χεῖρας ἔμιξεν.\nὡς δʼ ὅτε νήια δοῦρα θοοῖς ἀντίξοα γόμφοις\nἀνέρες ὑληουργοὶ ἐπιβλήδην ἐλάοντες\nθείνωσι σφύρῃσιν, ἐπʼ ἄλλῳ δʼ ἄλλος ἄηται\nδοῦπος ἄδην· ὧς τοῖσι παρήιά τʼ ἀμφοτέρωθεν\nκαὶ γένυες κτύπεον· βρυχὴ δʼ ὑπετέλλετʼ ὀδόντων\nἄσπετος, οὐδʼ ἔλληξαν ἐπισταδὸν οὐτάζοντες,\nἔστε περ οὐλοὸν ἆσθμα καὶ ἀμφοτέρους ἐδάμασσεν.\nστάντε δὲ βαιὸν ἄπωθεν ἀπωμόρξαντο μετώπων\nἱδρῶ ἅλις, καματηρὸν ἀυτμένα φυσιόωντε.\nἂψ δʼ αὖτις συνόρουσαν ἐναντίοι, ἠύτε ταύρω\nφορβάδος ἀμφὶ βοὸς κεκοτηότε δηριάασθον.\nἔνθα δʼ ἔπειτʼ Ἄμυκος μὲν ἐπʼ ἀκροτάτοισιν ἀερθείς,\nβουτύπος οἷα, πόδεσσι τανύσσατο, κὰδ δὲ βαρεῖαν\nχεῖρʼ ἐπὶ οἷ πελέμιξεν· ὁ δʼ ἀίξαντος ὑπέστη,\nκρᾶτα παρακλίνας, ὤμῳ δʼ ἀνεδέξατο πῆχυν\nτυτθόν· ὁ δʼ ἄγχʼ αὐτοῖο παρὲκ γόνυ γουνὸς ἀμσίβων\nκόψε μεταΐγδην ὑπὲρ οὔατος, ὀστέα δʼ εἴσω\nῥῆξεν· ὁ δʼ ἀμφʼ ὀδύνῃ γνὺξ ἤριπεν· οἱ δʼ ἰάχησαν\nἥρωες Μινύαι· τοῦ δʼ ἀθρόος ἔκχυτο θυμός.\nοὐδʼ ἄρα Βέβρυκες ἄνδρες ἀφείδησαν βασιλῆος·\nἀλλʼ ἄμυδις κορύνας ἀζηχέας ἠδὲ σιγύννους\nἰθὺς ἀνασχόμενοι Πολυδεύκεος ἀντιάασκον.\nτοῦ δὲ πάρος κολεῶν εὐήκεα φάσγανʼ ἑταῖροι\nἔσταν ἐρυσσάμενοι. πρῶτός γε μὲν ἀνέρα Κάστωρ\nἤλασʼ ἐπεσσύμενον κεφαλῆς ὕπερ· ἡ δʼ ἑκάτερθεν\nἔνθα καὶ ἔνθʼ ὤμοισιν ἐπʼ ἀμφοτέροις ἐκεάσθη.\nαὐτὸς δʼ Ἰτυμονῆα πελώριον ἠδὲ Μίμαντα,\nτὸν μὲν ὑπὸ στέρνοιο θοῷ ποδὶ λὰξ ἐπορούσας\nπλῆξε, καὶ ἐν κονίῃσι βάλεν· τοῦ δʼ ἆσσον ἰόντος\nδεξιτερῇ σκαιῆς ὑπὲρ ὀφρύος ἤλασε χειρί,\nδρύψε δέ οἱ βλέφαρον, γυμνὴ δʼ ὑπελείπετʼ ὀπωπή.\nὨρεΐδης δʼ Ἀμύκοιο βίην ὑπέροπλος ὀπάων\nοὖτα Βιαντιάδαο κατὰ λαπάρην Ταλαοῖο,\nἀλλά μιν οὐ κατέπεφνεν, ὅσον δʼ ἐπὶ δέρματι μοῦνον\nνηδυίων ἄψαυστος ὑπὸ ζώνην θόρε χαλκός.\nαὔτως δʼ Ἄρητος μενεδήιον Εὐρύτου υἷα\nἼφιτον ἀζαλέῃ κορύνῃ στυφέλιξεν ἐλάσσας,\nοὔπω κηρὶ κακῇ πεπρωμένον· ἦ τάχʼ ἔμελλεν\nαὐτὸς δῃώσεσθαι ὑπὸ ξίφεϊ Κλυτίοιο.\nκαὶ τότʼ ἄρʼ Λ̓γκαῖος Λυκοόργοιο θρασὺς υἱὸς\nαἶψα μάλʼ ἀντεταγὼν πέλεκυν μέγαν ἠδὲ κελαινὸν\nἄρκτου προσχόμενος σκαιῇ δέρος ἔνθορε μέσσῳ\nἐμμεμαὼς Βέβρυξιν· ὁμοῦ δέ οἱ ἐσσεύοντο\nΑἰακίδαι, σὺν δέ σφιν ἀρήιος ὤρνυτʼ Ἰήσων.\nὡς δʼ ὅτʼ ἐνὶ σταθμοῖσιν ἀπείρονα μῆλʼ ἐφόβησαν\nἤματι χειμερίῳ πολιοὶ λύκοι ὁρμηθέντες\nλάθρῃ ἐυρρίνων τε κυνῶν αὐτῶν τε νομήων,\nμαίονται δʼ ὅ τι πρῶτον ἐπαΐξαντες ἕλωσιν,\nπόλλʼ ἐπιπαμφαλόωντες ὁμοῦ· τὰ δὲ πάντοθεν αὔτως\nστείνονται πίπτοντα περὶ σφίσιν· ὧς ἄρα τοίγε\nλευγαλέως Βέβρυκας ὑπερφιάλους ἐφόβησαν.\nὡς δὲ μελισσάων σμῆνος μέγα μηλοβοτῆρες\nἠὲ μελισσοκόμοι πέτρῃ ἔνι καπνιόωσιν,\nαἱ δʼ ἤτοι τείως μὲν ἀολλέες ᾧ ἐνὶ σίμβλῳ\nβομβηδὸν κλονέονται, ἐπιπρὸ δὲ λιγνυόεντι\nκαπνῷ τυφόμεναι πέτρης ἑκὰς ἀίσσουσιν·\nὧς οἵγʼ οὐκέτι δὴν μένον ἔμπεδον, ἀλλʼ ἐκέδασθεν\nεἴσω Βεβρυκίης, Ἀμύκου μόρον ἀγγελέοντες·\nνήπιοι, οὐδʼ ἐνόησαν ὃ δή σφισιν ἐγγύθεν ἄλλο\nπῆμʼ ἀίδηλον ἔην. πέρθοντο γὰρ ἠμὲν ἀλωαὶ\nἠδʼ οἶαι τῆμος δῄῳ ὑπὸ δουρὶ Λύκοιο\nκαὶ Μαριανδυνῶν ἀνδρῶν, ἀπεόντος ἄνακτος.\nαἰεὶ γὰρ μάρναντο σιδηροφόρου περὶ γαίης.\nοἱ δʼ ἤδη σταθμούς τε καὶ αὔλια δηιάασκον·\nἤδη δʼ ἄσπετα μῆλα περιτροπάδην ἐτάμοντο\nἥρωες, καὶ δή τις ἔπος μετὰ τοῖσιν ἔειπεν·\n‘Φράζεσθʼ ὅττι κεν ᾗσιν ἀναλκείῃσιν\nἔρεξαν,\nεἴ πως Ἡρακλῆα θεὸς καὶ δεῦρʼ ἐκόμισσε??.\nἤτοι μὲν γὰρ ἐγὼ κείνου παρεόντος ἔολπα\nοὐδʼ ἂν πυγμαχίῃ κρινθήμεναι· ἀλλʼ ὅτε θεσμοὺς\nἤλυθεν ἐξερέων, αὐτοῖς ἄφαρ οἷς ἀγόρευεν\nθεσμοῖσιν ῥοπάλῳ μιν ἀγηνορίης λελαθέσθαι.\nναὶ μὲν ἀκήδεστον γαίῃ ἔνι τόνγε λιπόντες\nπόντον ἐπέπλωμεν· μάλα δʼ ἡμέων αὐτὸς ἕκαστος\nεἴσεται οὐλομένην ἄτην, ἀπάνευθεν ἐόντος.’\nὧς ἄρʼ ἔφη· τὰ δὲ πάντα Διὸς βουλῇς ἐτέτυκτο.\nκαὶ τότε μὲν μένον αὖθι διὰ κνέφας, ἕλκεά τʼ ἀνδρῶν\nοὐταμένων ἀκέοντο, καὶ ἀθανάτοισι θυηλὰς\nῥέξαντες μέγα δόρπον ἐφώπλισαν· οὐδέ τινʼ ὕπνος\nεἷλε παρὰ κρητῆρι καὶ αἰθομένοις ἱεροῖσιν.\nξανθὰ δʼ ἐρεψάμενοι δάφνῃ καθύπερθε μέτωπα\nἀγχιάλῳ, τῇ, ἀκτῇ ἔπι, πρυμνήσιʼ ἀνῆπτο,\nὈρφείῃ φόρμιγγι συνοίμιον ὕμνον ἄειδον\nἐμμελέως· περὶ δέ σφιν ἰαίνετο νήνεμος ἀκτὴ\nμελπομένοις· κλεῖον δὲ Θεραπναῖον Διὸς υἷα.\nἦμος δʼ ἠέλιος δροσερὰς ἐπέλαμψε κολώνας\nἐκ περάτων ἀνιών, ἤγειρε δὲ μηλοβοτῆρας,\nδὴ τότε λυσάμενοι νεάτης ἐκ πείσματα δάφνης,\nληίδα τʼ εἰσβήσαντες ὅσην χρεὼ ἦεν ἄγεσθαι,\nπνοιῇ δινήεντʼ ἀνὰ Βόσπορον ἰθύνοντο.\nἔνθα μὲν ἠλιβάτῳ ἐναλίγκιον οὔρεϊ κῦμα\nἀμφέρεται προπάροιθεν ἐπαΐσσοντι ἐοικός,\nαἰὲν ὑπὲρ νεφέων ἠερμένον· οὐδέ κε φαίης\nφεύξεσθαι κακὸν οἶτον, ἐπεὶ μάλα μεσσόθι νηὸς\nλάβρον ἐπικρέμαται, καθάπερ νέφος. ἀλλὰ τόγʼ ἔμπης\nστόρνυται, εἴ κʼ ἐσθλοῖο κυβερνητῆρος ἐπαύρῃ.\nτῶ καὶ Τίφυος οἵδε δαημοσύνῃσι νέοντο,\nἀσκηθεῖς μέν, ἀτὰρ πεφοβημένοι. ἤματι δʼ ἄλλῳ\nἀντιπέρην γαίῃ Βιθυνίδι πείσματʼ ἀνῆψαν.\nἔνθα δʼ ἐπάκτιον οἶκον Ἀγηνορίδης ἔχε Φινεύς,\nὃς περὶ δὴ πάντων ὀλοώτατα πήματʼ ἀνέτλη\nεἵνεκα μαντοσύνης, τήν οἱ πάρος ἐγγυάλιξεν\nΛητοΐδης· οὐδʼ ὅσσον ὀπίζετο καὶ Διὸς αὐτοῦ\nχρείων ἀτρεκέως ἱερὸν νόον ἀνθρώποισιν.\nτῶ καί οἱ γῆρας μὲν ἐπὶ δηναιὸν ἴαλλεν,\nἐκ δʼ ἕλετʼ ὀφθαλμῶν γλυκερὸν φάος· οὐδὲ γάνυσθαι\nεἴα ἀπειρεσίοισιν ὀνείασιν, ὅσσα οἱ αἰεὶ\nθέσφατα πευθόμενοι περιναιέται οἴκαδʼ ἄγειρον.\nἀλλὰ διὰ νεφέων ἄφνω πέλας ἀίσσουσαι\nἅρπυιαι στόματος χειρῶν τʼ ἀπὸ γαμφηλῇσιν\nσυνεχέως ἥρπαζον. ἐλείπετο δʼ ἄλλοτε φορβῆς\nοὐδʼ ὅσον, ἄλλοτε τυτθόν, ἵνα ζώων ἀκάχοιτο.\nκαὶ δʼ ἐπὶ μυδαλέην ὀδμὴν χέον· οὐδέ τις ἔτλη\nμὴ καὶ λευκανίηνδε φορεύμενος, ἀλλʼ ἀποτηλοῦ\nἑστηώς· τοῖόν οἱ ἀπέπνεε λείψανα δαιτός.\nαὐτίκα δʼ εἰσαΐων ἐνοπὴν καὶ δοῦπον ὁμίλου\nτούσδʼ αὐτοὺς παριόντας ἐπήισεν, ὧν οἱ ἰόντων\nθέσφατον ἐκ Διὸς ἦεν ἑῆς ἀπόνασθαι ἐδωδῆς.\nὀρθωθεὶς δʼ εὐνῆθεν, ἀκήριον ἠύτʼ ὄνειρον,\nβάκτρῳ σκηπτόμενος ῥικνοῖς ποσὶν ᾖε θύραζε,\nτοίχους ἀμφαφόων· τρέμε δʼ ἅψεα νισσομένοιο\nἀδρανίῃ γήραι τε· πίνῳ δέ οἱ αὐσταλέος χρὼς\nἐσκλήκει, ῥινοὶ δὲ σὺν ὀστέα μοῦνον ἔεργον.\nἐκ δʼ ἐλθὼν μεγάροιο καθέζετο γοῦνα βαρυνθεὶς\nοὐδοῦ ἐπʼ αὐλείοιο· κάρος δέ μιν ἀμφεκάλυψεν\nπορφύρεος, γαῖαν δὲ πέριξ ἐδόκησε φέρεσθαι\nνειόθεν, ἀβληχρῷ δʼ ἐπὶ κώματι κέκλιτʼ ἄναυδος.\nοἱ δέ μιν ὡς εἴδοντο, περισταδὸν ἠγερέθοντο\nκαὶ τάφον. αὐτὰρ ὁ τοῖσι μάλα μόλις ἐξ ὑπάτοιο\nστήθεος ἀμπνεύσας μετεφώνεε μαντοσύνῃσιν·\n‘κλῦτε, Πανελλήνων προφερέστατοι, εἰ ἐτεὸν δὴ\nοἵδʼ ὑμεῖς, οὓς δή κρυερῇ βασιλῆος ἐφετμῇ\nἉργῴης ἐπὶ νηὸς ἄγει μετὰ κῶας Ἰήσων.\nὑμεῖς ἀτρεκέως. ἔτι μοι νόος οἶδεν ἕκαστα\nᾗσι θεοπροπίῃσι. χάριν νύ τοι, ὦ ἄνα Λητοῦς\nυἱέ, καὶ ἀργαλέοισιν ἀνάπτομαι ἐν καμάτοισιν.\nἹκεσίου πρὸς Ζηνός, ὅτις ῥίγιστος ἀλιτροῖς\nἀνδράσι, Φοίβου τʼ ἀμφὶ καὶ αὐτῆς εἵνεκεν Ἥρης\nλίσσομαι, ᾗ περίαλλα θεῶν μέμβλεσθε κιόντες,\nχραίσμετέ μοι, ῥύσασθε δυσάμμορον ἀνέρα λύμης,\nμηδέ μʼ ἀκηδείῃσιν ἀφορμήθητε λιπόντες\nαὔτως. οὐ γὰρ μοῦνον ἐπʼ ὀφθαλμοῖσιν Ἐρινὺς\nλὰξ ἐπέβη, καὶ γῆρας ἀμήρυτον ἐς τέλος ἕλκω·\nπρὸς δʼ ἔτι πικρότατον κρέμαται κακὸν ἄλλο κακοῖσιν.\nἅρπυιαι στόματός μοι ἀφαρπάζουσιν ἐδωδὴν\nἔκποθεν ἀφράστοιο καταΐσσουσαι ὄλεθροι.\nἴσχω δʼ οὔτινα μῆτιν ἐπίρροθον. ἀλλά κε ῥεῖα\nαὐτὸς ἑὸν λελάθοιμι νόον δόρποιο μεμηλώς,\nἢ κείνας· ὧδʼ αἶψα διηέριαι ποτέονται.\nτυτθὸν δʼ ἢν ἄρα δήποτʼ ἐδητύος ἄμμι λίπωσιν,\nπνεῖ τόδε μυδαλέον τε καὶ οὐ τλητὸν μένος ὀδμῆς·\nοὔ κέ τις οὐδὲ μίνυνθα βροτῶν ἄνσχοιτο πελάσσας,\nοὐδʼ εἴ οἱ ἀδάμαντος ἐληλάμενον κέαρ εἴη.\nἀλλά με πικρὴ δῆτα καὶ ἄατος ἴσχει ἀνάγκη\nμίμνειν καὶ μίμνοντα κακῇ ἐνὶ γαστέρι θέσθαι.\nτὰς μὲν θέσφατόν ἐστιν ἐρητῦσαι Βορέαο\nυἱέας. οὐδʼ ὀθνεῖοι ἀλαλκήσουσιν ἐόντες,\nεἰ δὴ ἐγὼν ὁ πρίν ποτʼ ἐπικλυτὸς ἀνδράσι Φινεὺς\nὄλβῳ μαντοσύνῃ τε, πατὴρ δέ με γείνατʼ Ἀγήνωρ·\nτῶν δὲ κασιγνήτην, ὅτʼ ἐνὶ Θρῄκεσσιν ἄνασσον,\nΚλειοπάτρην ἕδνοισιν ἐμὸν δόμον ἦγον ἄκοιτιν.’\nἼσκεν Ἀγηνορίδης· ἀδινὸν δʼ ἕλε κῆδος\nἕκαστον\nἡρώων, πέρι δʼ αὖτε δύω υἷας Βορέαο.\nδάκρυ δʼ ὀμορξαμένω σχεδὸν ἤλυθον, ὧδέ τʼ ἔειπεν\nΖήτης, ἀσχαλόωντος ἑλὼν χερὶ χεῖρα γέροντος·\n‘Ἆ δείλʼ, οὔτινά φημι σέθεν σμυγερώτερον\nἄλλον\nἔμμεναι ἀνθρώπων. τί νύ τοι τόσα κήδεʼ ἀνῆπται;\nἦ ῥα θεοὺς ὀλοῇσι παρήλιτες ἀφραδίῃσιν\nμαντοσύνας δεδαώς; τῶ τοι μέγα μηνιόωσιν;\nἄμμι γε μὴν νόος ἔνδον ἀτύζεται ἱεμένοισιν\nχραισμεῖν, εἰ δὴ πρόχνυ γέρας τόδε πάρθετο δαίμων\nνῶιν. ἀρίζηλοι γὰρ ἐπιχθονίοισιν ἐνιπαὶ\nἀθανάτων. οὐδʼ ἂν πρὶν ἐρητύσαιμεν ἰούσας\nἉρπυίας, μάλα περ λελιημένοι, ἔστʼ ἂν ὀμόσσῃς,\nμὴ μὲν τοῖό γʼ ἕκητι θεοῖς ἀπὸ θυμοῦ ἔσεσθαι.’\nὧς φάτο· τοῦ δʼ ἰθὺς κενεὰς ὁ γεραιὸς ἀνέσχεν\nγλήνας ἀμπετάσας, καὶ ἀμείψατο τοῖσδʼ ἐπέεσσιν·\n‘σίγα· μή μοι ταῦτα νόῳ ἔνι βάλλεο, τέκνον.\nἴστω Λητοῦς υἱός, ὅ με πρόφρων ἐδίδαξεν\nμαντοσύνας· ἴστω δὲ δυσώνυμος, ἥ μʼ ἔλαχεν, κὴρ\nκαὶ τόδʼ ἐπʼ ὀφθαλμῶν ἀλαὸν νέφος, οἵ θʼ ὑπένερθεν\nδαίμονες, οἳ μηδʼ ὧδε θανόντι περ εὐμενέοιεν,\nὡς οὔ τις θεόθεν χόλος ἔσσεται εἵνεκʼ ἀρωγῆς.’\nτὼ μὲν ἔπειθʼ ὅρκοισιν ἀλαλκέμεναι μενέαινον.\nαἶψα δὲ κουρότεροι πεπονήατο δαῖτα γέροντι,\nλοίσθιον Ἁρπυίῃσιν ἑλώριον· ἐγγύθι δʼ ἄμφω\nστῆσαν, ἵνα ξιφέεσσιν ἐπεσσυμένας ἐλάσειαν.\nκαὶ δὴ τὰ πρώτισθʼ ὁ γέρων ἔψαυεν ἐδωδῆς·\nαἱ δʼ ἄφαρ ἠύτʼ ἄελλαι ἀδευκέες, ἢ στεροπαὶ ὥς,\nἀπρόφατοι νεφέων ἐξάλμεναι ἐσσεύοντο\nκλαγγῇ μαιμώωσαι ἐδητύος· οἱ δʼ ἐσιδόντες\nἥρωες μεσσηγὺς ἀνίαχον· αἱ δʼ ἅμʼ ἀυτῇ\nπάντα καταβρόξασαι ὑπὲρ πόντοιο φέροντο\nτῆλε παρέξ· ὀδμὴ δὲ δυσάσχετος αὖθι λέλειπτο.\nτάων δʼ αὖ κατόπισθε δύω υἷες Βορέαο\nφάσγανʼ ἐπισχόμενοι ὀπίσω θέον. ἐν γὰρ ἕηκεν\nΖεὺς μένος ἀκάματόν σφιν· ἀτὰρ Διὸς οὔ κεν ἑπέσθην\nνόσφιν, ἐπεὶ ζεφύροιο παραΐσσεσκον ἀέλλας\nαἰέν. ὅτʼ ἐς Φινῆα καὶ ἐκ Φινῆος ἴοιεν.\nὡς δʼ ὅτʼ ἐνὶ κνημοῖσι κύνες δεδαημένοι ἄγρη;\nἢ αἶγας κεραοὺς ἠὲ πρόκας ἰχνεύοντες\nθείωσιν, τυτθὸν δὲ τιταινόμενοι μετόπισθεν\nἄκρῃς ἐν γενύεσσι μάτην ἀράβησαν ὀδόντας·\nὧς Ζήτης Κάλαΐς τε μάλα σχεδὸν ἀίσσοντες\nτάων ἀκροτάτῃσιν ἐπέχραον ἤλιθα χερσίν.\nκαί νύ κε δή σφʼ ἀέκητι θεῶν διεδηλήσαντο\nπολλὸν ἑκὰς νήσοισιν ἔπι Πλωτῇσι κιχόντες,\nεἰ μὴ ἄρʼ ὠκέα Ἶρις ἴδεν, κατὰ δʼ αἰθέρος ἆλτο\nοὐρανόθεν, καὶ τοῖα παραιφαμένη κατέρυκεν·\n‘οὐ θέμις, ὦ υἱεῖς Βορέω, ξιφέεσσιν ἐλάσσαι\nἉρπυίας, μεγάλοιο Διὸς κύνας· ὅρκια δʼ αὐτὴ\nδώσω ἐγών, ὡς οὔ οἱ ἔτι χρίμψουσιν ἰοῦσαι.’\nὧς φαμένη λοιβὴν Στυγὸς ὤμοσεν, ἥ τε θεοῖσιν\nῥιγίστη πάντεσσιν ὀπιδνοτάτη τε τέτυκται,\nμὴ μὲν Ἀγηνορίδαο δόμοις ἔτι τάσδε πελάσσαι\nεἰσαῦτις Φινῆος, ἐπεὶ καὶ μόρσιμον ἦεν.\nοἱ δʼ ὅρκῳ εἴξαντες ὑπέστρεφον ἂψ ἐπὶ νῆα\nσώεσθαι. Στροφάδας δὲ μετακλείουσʼ ἄνθρωποι\nνήσους τοῖό γʼ ἕκητι, πάρος Πλωτὰς καλέοντες.\nἌρπυιαί τʼ Ἶρίς τε διέτμαγεν. αἱ μὲν ἔδυσαν\nκευθμῶνα Κρήτης Μινωίδος· ἡ δʼ ἀνόρουσεν\nΟὔλυμπόνδε, θοῇσι μεταχρονίη πτερύγεσσιν.\nτόφρα δʼ ἀριστῆες πινόεν περὶ δέρμα γέροντος\nπάντῃ φοιβήσαντες ἐπικριδὸν ἱρεύσαντο\nμῆλα, τά τʼ ἐξ Ἀμύκοιο λεηλασίης ἐκόμισσαν.\nαὐτὰρ ἐπεὶ μέγα δόρπον ἐνὶ μεγάροισιν ἔθεντο,\nδαίνυνθʼ ἑζόμενοι· σὺν δέ σφισι δαίνυτο Φινεὺς\nἁρπαλέως, οἷόν τʼ ἐν ὀνείρασι θυμὸν ἰαίνων.\nἔνθα δʼ, ἐπεὶ δόρποιο κορέσσαντʼ ἠδὲ ποτῆτος,\nπαννύχιοι Βορέω μένον υἱέας ἐγρήσσοντες.\nαὐτὸς δʼ ἐν μέσσοισι παρʼ ἐσχάρῃ ἧστο γεραιὸς\nπείρατα ναυτιλίης ἐνέπων ἄνυσίν τε κελεύθου·\n‘κλῦτέ νυν. οὐ μὲν πάντα πέλει θέμις ὔμμι\nδαῆναι\nἀτρεκές· ὅσσα δʼ ὄρωρε θεοῖς φίλον, οὐκ ἐπικεύσω.\nἀασάμην καὶ πρόσθε Διὸς νόον ἀφραδίῃσιν\nχρείων ἑξείης τε καὶ ἐς τέλος. ὧδε γὰρ αὐτὸς\nβούλεται ἀνθρώποις ἐπιδευέα θέσφατα φαίνειν\nμαντοσύνης, ἵνα καί τι θεῶν χατέωσι νόοιο.\nπέτρας μὲν πάμπρωτον, ἀφορμηθέντες ἐμεῖο,\nΚυανέας ὄψεσθε δύω ἁλὸς ἐν ξυνοχῇσιν,\nτάων οὔτινά φημι διαμπερὲς ἐξαλέασθαι.\nοὐ γάρ τε ῥίζῃσιν ἐρήρεινται νεάτῃσιν,\nἀλλὰ θαμὰ ξυνίασιν ἐναντίαι ἀλλήλῃσιν\nεἰς ἕν, ὕπερθε δὲ πολλὸν ἁλὸς κορθύεται ὕδωρ\nβρασσόμενον· στρηνὲς δὲ περὶ στυφελῇ βρέμει ἀκτῇ.\nτῶ νῦν ἡμετέρῃσι παραιφασίῃσι πίθεσθε,\nεἰ ἐτεὸν πυκινῷ τε νόῳ μακάρων τʼ ἀλέγοντες\nπείρετε· μηδʼ αὔτως αὐτάγρετον οἶτον ὄλησθε\nἀφραδέως, ἢ θύνετʼ ἐπισπόμενοι νεότητι.\nοἰωνῷ δή πρόσθε πελειάδι πειρήσασθαι\nνηὸς ἄπο προμεθέντες ἐφιέμεν. ἢν δὲ διʼ αὐτῶν\nπετράων πόντονδε σόη πτερύγεσσι δίηται,\nμηκέτι δὴν μηδʼ αὐτοὶ ἐρητύεσθε κελεύθου,\nἀλλʼ εὖ καρτύναντες ἑαῖς ἐνὶ χερσὶν ἐρετμὰ\nτέμνεθʼ ἁλὸς στεινωπόν· ἐπεὶ φάος οὔ νύ τι τόσσον\nἔσσετʼ ἐν εὐχωλῇσιν, ὅσον τʼ ἐνὶ κάρτεϊ χειρῶν.\nτῶ καὶ τἆλλα μεθέντες ὀνήιστον πονέεσθαι\nθαρσαλέως· πρὶν δʼ οὔτι θεοὺς λίσσεσθαι ἐρύκω.\nεἰ δέ κεν ἀντικρὺ πταμένη μεσσηγὺς ὄληται,\nἄψορροι στέλλεσθαι ἐπεὶ πολὺ βέλτερον εἶξαι\nἀθανάτοις. οὐ γάρ κε κακὸν μόρον ἐξαλέαισθε\nπετράων, οὐδʼ εἴ κε σιδηρείη πέλοι Λ̓ργώ.\nὦ μέλεοι, μὴ τλῆτε παρὲξ ἐμὰ θέσφατα βῆναι,\nεἰ καί με τρὶς τόσσον ὀίεσθʼ Οὐρανίδῃσιν,\nὅσσον ἀνάρσιός εἰμι, καὶ εἰ πλεῖον στυγέεσθαι·\nμὴ τλῆτʼ οἰωνοῖο πάρεξ ἔτι νηὶ περῆσαι.\nκαὶ τὰ μὲν ὥς κε πέλῃ, τὼς ἔσσεται. ἢν δὲ φύγητε\nσύνδρομα πετράων ἀσκηθέες ἔνδοθι Πόντου,\nαὐτίκα Βιθυνῶν ἐπὶ δεξιὰ γαῖαν ἔχοντες\nπλώετε ῥηγμῖνας πεφυλαγμένοι, εἰσόκεν αὖτε\nῬήβαν ὠκυρόην ποταμὸν ἄκρην τε Μέλαιναν\nγνάμψαντες νήσου Θυνηίδος ὅρμον ἵκησθε.\nκεῖθεν δʼ οὐ μάλα πουλὺ διὲξ ἁλὸς ἀντιπέραιαν\nγῆν Μαριανδυνῶν ἐπικέλσετε νοστήσαντες.\nἔνθα μὲν εἰς Ἀίδαο καταιβάτις ἐστὶ κέλευθος,\nἄκρη τε προβλὴς Ἀχερουσιὰς ὑψόθι τείνει,\nδινήεις τʼ Ἀχέρων αὐτὴν διὰ νειόθι τέμνων\nἄκρην ἐκ μεγάλης προχοὰς ἵησι φάραγγος.\nἀγχίμολον δʼ ἐπὶ τῇ πολέας παρανεῖσθε κολωνοὺς\nΠαφλαγόνων, τοῖσίν τʼ Ἐνετήιος ἐμβασίλευσεν\nπρῶτα Πέλοψ, τοῦ καί περ ἀφʼ αἵματος εὐχετόωνται.\nἔστι δέ τις ἄκρη Ἑλίκης κατεναντίον Ἄρκτου,\nπάντοθεν ἠλίβατος, καί μιν καλέουσι Κάραμβιν,\nτῆς καὶ ὑπὲρ βορέαο περισχίζονται ἄελλαι·\nὧδε μάλʼ ἂμ πέλαγος τετραμμένη αἰθέρι κύρει.\nτήνδε περιγνάμψαντι πολὺς παρακέκλιται· ἤδη\nαἰγιαλός· πολέος δʼ ἐπὶ πείρασιν Αἰγιαλοῖο\nἀκτῇ ἐπὶ προβλῆτι ῥοαὶ Ἅλυος ποταμοῖο\nδεινὸν ἐρεύγονται· μετὰ τὸν δʼ ἀγχίροος Ἶρις\nμειότερος λευκῇσιν ἑλίσσεται εἰς ἅλα δίναις.\nκεῖθεν δὲ προτέρωσε μέγας καὶ ὑπείροχος ἀγκὼν\nἐξανέχει γαίης· ἐπὶ δὲ στόμα Θερμώδοντος\nκόλπῳ ἐν εὐδιόωντι Θεμισκύρειον ὑπʼ ἄκρην\nμύρεται, εὐρείης διαειμένος ἠπείροιο.\nἔνθα δὲ Δοίαντος πεδίον, σχεδόθεν δὲ πόληες\nτρισσαὶ Ἀμαζονίδων, μετά τε σμυγερώτατοι ἀνδρῶν\nτρηχεῖαν Χάλυβες καὶ ἀτειρέα γαῖαν ἔχουσιν,\nἐργατίναι· τοὶ δʼ ἀμφὶ σιδήρεα ἔργα μέλονται.\nἄγχι δὲ ϝαιετάουσι πολύρρηνες Τιβαρηνοὶ\nΖηνὸς Ἐυξείνοιο Γενηταίην ὑπὲρ ἄκρην.\nτῇ δʼ ἐπὶ Μοσσύνοικοι ὁμούριοι ὑλήεσσαν\nἑξείης ἤπειρον, ὑπωρείας τε νέμονται,\nδουρατέοις πύργοισιν ἐν οἰκία τεκτήναντες\nκάλινα καὶ πύργους εὐπηγέας, οὓς καλέουσιν\nμόσσυνας· καὶ δʼ αὐτοὶ ἐπώνυμοι ἔνθεν ἔασιν.\nτοὺς παραμειβόμενοι λισσῇ ἐπικέλσετε νήσῳ,\nμήτι παντοίῃ μέγʼ ἀναιδέας ἐξελάσαντες\nοἰωνούς, οἳ δῆθεν ἀπειρέσιοι ἐφέπουσιν\nνῆσον ἐρημαίην. τῇ μέν τʼ ἐνὶ νηὸν Ἄρηος\nλαΐνεον ποίησαν Ἀμαζονίδων βασίλειαι\nὈτρηρή τε καὶ Ἀντιόπη, ὁπότε στρατόωντο.\nἔνθα γὰρ ὔμμιν ὄνειαρ ἀδευκέος ἐξ ἁλὸς εἶσιν\nἄρρητον· τῶ καί τε φίλα φρονέων ἀγορεύω\nἰσχέμεν. ἀλλὰ τίη με πάλιν χρειὼ ἀλιτέσθαι\nμαντοσύνῃ τὰ ἕκαστα διηνεκὲς ἐξενέποντα;\nνήσου δὲ προτέρωσε καὶ ἠπείροιο περαίης\nφέρβονται Φίλυρες· Φιλύρων δʼ ἐφύπερθεν ἔασιν\nΜάκρωνες· μετὰ δʼ αὖ περιώσια φῦλα Βεχείρων.\nἑξείης δὲ Σάπειρες ἐπὶ σφίσι ναιετάουσιν·\nΒύζηρες δʼ ἐπὶ τοῖσιν ὁμώλακες, ὧν ὕπερ ἤδη\nαὐτοὶ Κόλχοι ἔχονται ἀρήιοι. ἀλλʼ ἐνὶ νηὶ\nπείρεθʼ, ἕως μυχάτῃ κεν ἐνιχρίμψητε θαλάσσῃ.\nἔνθα δʼ ἐπʼ ἠπείροιο Κυταιίδος, ἠδʼ Ἀμαραντῶν\nτηλόθεν ἐξ ὀρέων πεδίοιό τε Κιρκαίοιο\nΦᾶσις δινήεις εὐρὺν ῥόον εἰς ἅλα βάλλει.\nκείνου νῆʼ ἐλάοντες ἐπὶ προχοὰς ποταμοῖο\nπύργους εἰσόψεσθε Κυταιέος Αἰήταο,\nἄλσος τε σκιόειν Ἄρεος, τόθι κῶας ἐπʼ ἄκρης\nπεπτάμενον φηγοῖο δράκων, τέρας αἰνὸν ἰδέσθαι,\nἀμφὶς ὀπιπεύει δεδοκημένος· οὐδέ οἱ ἦμαρ,\nοὐ κνέφας ἥδυμος ὕπνος ἀναιδέα δάμναται ὄσσε.’\nὧς ἄρʼ ἔφη· τοὺς δʼ εἶθαρ ἕλεν δέος\nεἰσαΐοντας.\nδὴν δʼ ἔσαν ἀμφασίῃ βεβολημένοι· ὀψὲ δʼ ἔειπεν\nἥρως Αἴσονος υἱὸς ἀμηχανέων κακότητι·\n‘ὦ γέρον, ἤδη μέν τε διίκεο πείρατʼ ἀέθλων\nναυτιλίης καὶ τέκμαρ, ὅτῳ στυγερὰς διὰ πέτρας\nπειθόμενοι Πόντονδε περήσομεν· εἰ δέ κεν αὖτις\nτάσδʼ ἡμῖν προφυγοῦσιν ἐς Ἑλλάδα νόστος ὀπίσσω\nἔσσεται, ἀσπαστῶς κε παρὰ σέο καὶ τὸ δαείην.\nπῶς ἔρδω, πῶς αὖτε τόσην ἁλὸς εἶμι κέλευθον,\nνῆις ἐὼν ἑτάροις ἅμα νήισιν; αἶα δὲ Κολχὶς\nΠόντου καὶ γαίης ἐπικέκλιται ἐσχατιῇσιν.’\nὧς φάτο· τὸν δʼ ὁ γεραιὸς ἀμειβόμενος\nπροσέειπεν·\n‘ὦ τέκος, εὖτʼ ἂν πρῶτα φύγῃς ὀλοὰς διὰ πέτρας,\nθάρσει· ἐπεὶ δαίμων ἕτερον πλόον ἡγεμονεύσει\nἐξ Αἴης· μετὰ δʼ Αἶαν ἅλις πομπῆες ἔσονται.\nἀλλά, φίλοι, φράζεσθε θεᾶς δολόεσσαν ἀρωγὴν\nΚύπριδος. ἐκ γὰρ τῆς κλυτὰ πείρατα κεῖται ἀέθλων.\nκαὶ δέ με μηκέτι τῶνδε περαιτέρω ἐξερέεσθε.’\nὧς φάτʼ Ἀγηνορίδης· ἐπὶ δὲ σχεδὸν υἱέε δοιὼ\nΘρηικίου Βορέαο κατʼ αἰθέρος ἀίξαντε\nοὐδῷ ἔπι κραιπνοὺς ἔβαλον πόδας· οἱ δʼ ἀνόρουσαν\nἐξ ἑδέων ἥρωες, ὅπως παρεόντας ἴδοντο.\nΖήτης δʼ ἱεμένοισιν, ἔτʼ ἄσπετον ἐκ καμάτοιο\nἆσθμʼ ἀναφυσιόων, μετεφώνεεν, ὅσσον ἄπωθεν\nἤλασαν, ἠδʼ ὡς Ἶρις ἐρύκακε τάσδε δαΐξαι,\nὅρκιά τʼ εὐμενέουσα θεὰ πόρεν, αἱ δʼ ὑπέδυσαν\nδείματι Δικταίης περιώσιον ἄντρον ἐρίπνης.\nγηθόσυνοι δἤπειτα δόμοις ἔνι πάντες ἑταῖροι\nαὐτός τʼ ἀγγελίῃ Φινεὺς πέλεν. ὦκα δὲ τόνγε\nΑἰσονίδης περιπολλὸν ἐυφρονέων προσέειπεν·\n‘ἦ ἄρα δή τις ἔην, Φινεῦ, θεός, ὃς σέθεν ἄτης\nκήδετο λευγαλέης, καὶ δʼ ἡμέας αὖθι πέλασσεν\nτηλόθεν, ὄφρα τοι υἷες ἀμύνειαν Βορέαο·\nεἰ δὲ καὶ ὀφθαλμοῖσι φόως πόροι ἦ τʼ ἂν ὀίω\nγηθήσειν, ὅσον εἴπερ ὑπότροπος οἴκαδʼ ἱκοίμην.’\nὧς ἔφατʼ· αὐτὰρ ὁ τόνγε κατηφήσας προσέειπεν·\n‘Αἰσονίδη, τὸ μὲν οὐ παλινάγρετον, οὐδέ τι μῆχος\nἔστʼ ὀπίσω· κενεαὶ γὰρ ὑποσμύχονται ὀπωπαί.\nἀντὶ δὲ τοῦ θάνατόν μοι ἄφαρ θεὸς ἐγγυαλίξαι,\nκαί τε θανὼν πάσῃσι μετέσσομαι ἀγλαΐῃσιν.’\nὧς τώγʼ ἀλλήλοισι παραβλήδην ἀγόρευον.\nαὐτίκα δʼ οὐ μετὰ δηρὸν ἀμειβομένων ἐφαάνθη\nἨριγενής· τὸν δʼ ἀμφὶ περικτίται ἠγερέθοντο\nἀνέρες, οἳ καὶ πρόσθεν ἐπʼ ἤματι κεῖσε θάμιζον,\nαἰὲν ὁμῶς φορέοντες ἑῆς ἀπὸ μοῖραν ἐδωδῆς.\nτοῖς ὁ γέρων πάντεσσιν, ὅτις καὶ ἀφαυρὸς ἵκοιτο,\nἔχραεν ἐνδυκέως, πολέων δʼ ἀπὸ πήματʼ ἔλυσεν\nμαντοσύνῃ· τῶ καί μιν ἐποιχόμενοι κομέεσκον.\nσὺν τοῖσιν δʼ ἵκανε Παραίβιος, ὅς ῥά οἱ ἦεν\nφίλτατος· ἀσπάσιος δὲ δόμοις ἔνι τούσγʼ ἐνόησεν.\nπρὶν γὰρ δή νύ ποτʼ αὐτὸς ἀριστήων στόλον ἀνδρῶν\nἙλλάδος ἐξανιόντα μετὰ πτόλιν Αἰήταο\nπείσματʼ ἀνάψασθαι μυθήσατο Θυνίδι γαίῃ,\nοἵ τέ οἱ Ἁρπυίας Διόθεν σχήσουσιν ἰούσας.\nτοὺς μὲν ἔπειτʼ ἐπέεσσιν ἀρεσσάμενος πυκινοῖσιν\nπέμφʼ ὁ γέρων· οἶον δὲ Παραίβιον αὐτόθι μίμνειν\nκέκλετʼ ἀριστήεσσι σὺν ἀνδράσιν· αἶψα δὲ τόνγε\nσφωιτέρων ὀίων ὅτις ἔξοχος, εἰς ἓ κομίσσαι\nἧκεν ἐποτρύνας. τοῦ δʼ ἐκ μεγάροιο κιόντος\nμειλιχίως ἐρέτῃσιν ὁμηγερέεσσι μετηύδα·\n‘ὦ φίλοι, οὐκ ἄρα πάντες ὑπέρβιοι ἄνδρες\nἔασιν,\nοὐδʼ εὐεργεσίης ἀμνήμονες. ὡς καὶ ὅδʼ ἀνὴρ\nτοῖος ἐὼν δεῦρʼ ἦλθεν, ἑὸν μόρον ὄφρα δαείη.\nεὖτε γὰρ οὖν ὡς πλεῖστα κάμοι καὶ πλεῖστα μογήσαι,\nδὴ τότε μιν περιπολλὸν ἐπασσυτέρη βιότοιο\nχρησμοσύνη τρύχεσκεν· ἐπʼ ἤματι δʼ ἦμαρ ὀρώρει\nκύντερον, οὐδέ τις ἦεν ἀνάπνευσις μογέοντι.\nἀλλʼ ὅγε πατρὸς ἑοῖο κακὴν τίνεσκεν ἀμοιβὴν\nἀμπλακίης. ὁ γὰρ οἶος ἐν οὔρεσι δένδρεα τέμνων\nδή ποθʼ ἁμαδρυάδος νύμφης ἀθέριξε λιτάων,\nἥ μιν ὀδυρομένη ἀδινῷ μειλίσσετο μύθῳ,\nμὴ ταμέειν πρέμνον δρυὸς ἥλικος, ᾗ ἔπι πουλὺν\nαἰῶνα τρίβεσκε διηνεκές· αὐτὰρ ὁ τήνγε\nἀφραδέως ἔτμηξεν ἀγηνορίῃ νεότητος.\nτῷ δʼ ἄρα νηκερδῆ νύμφη πόρεν οἶτον ὀπίσσω\nαὐτῷ καὶ τεκέεσσιν. ἔγωγε μέν, εὖτʼ ἀφίκανεν,\nἀμπλακίην ἔγνων· βωμὸν δʼ ἐκέλευσα καμόντα\nΘυνιάδος νύμφης, λωφήια ῥέξαι ἐπʼ αὐτῷ\nἱερά, πατρῴην αἰτεύμενον αἶσαν ἀλύξαι.\nἔνθʼ ἐπεὶ ἔκφυγε κῆρα θεήλατον, οὔποτʼ ἐμεῖο\nἐκλάθετʼ, οὐδʼ ἀθέρισσε· μόλις δʼ ἀέκοντα θύραζε\nπέμπω, ἐπεὶ μέμονέν γε παρέμμεναι ἀσχαλόωντι.’\nὧς φάτʼ Ἀγηνορίδης· ὁ δʼ ἐπισχεδὸν αὐτίκα\nδοιὼ\nἤλυθʼ ἄγων ποίμνηθεν ὄις. ἀνὰ δʼ ἵστατʼ Ἰήσων,\nἂν δὲ Βορήιοι υἷες ἐφημοσύνῃσι γέροντος.\nὦκα δὲ κεκλόμενοι μαντήιον Ἀπόλλωνα\nῥέζον ἐπʼ ἐσχαρόφιν νέον ἤματος ἀνομένοιο.\nκουρότεροι δʼ ἑτάρων μενοεικέα δαῖτʼ ἀλέγυνον.\nἔνθʼ εὖ δαισάμενοι, τοὶ μὲν παρὰ πείσμασι νηός,\nτοὶ δʼ αὐτοῦ κατὰ δώματʼ ἀολλέες εὐνάζοντο.\nἦρι δʼ ἐτήσιαι αὖραι ἐπέχραον, αἵ τʼ ἀνὰ πᾶσαν\nγαῖαν ὁμῶς τοιῇδε Διὸς πνείουσιν ἀρωγῇ.\nΚυρήνη πέφαταί τις ἕλος πάρα Πηνειοῖο\nμῆλα νέμειν προτέροισι παρʼ ἀνδράσιν· εὔαδε γάρ οἱ\nπαρθενίη καὶ λέκτρον ἀκήρατον. αὐτὰρ Ἀπόλλων\nτήνγʼ ἀνερεψάμενος ποταμῷ ἔπι ποιμαίνουσαν\nτηλόθεν Αἱμονίης, χθονίῃς παρακάτθετο νύμφαις,\nαἳ Λιβύην ἐνέμοντο παραὶ Μυρτώσιον αἶπος.\nἔνθα δʼ Ἀρισταῖον Φοίβῳ τέκεν, ὃν καλέουσιν\nἈγρέα καὶ Νόμιον πολυλήιοι Αἱμονιῆες.\nτὴν μὲν γὰρ φιλότητι θεὸς ποιήσατο νύμφην\nαὐτοῦ μακραίωνα καὶ ἀγρότιν· υἷα δʼ ἔνεικεν\nνηπίαχον Χείρωνος ὑπʼ ἄντροισιν κομέεσθαι.\nτῷ καὶ ἀεξηθέντι θεαὶ γάμον ἐμνήστευσαν\nΜοῦσαι, ἀκεστορίην τε θεοπροπίας τʼ ἐδίδαξαν·\nκαί μιν ἑῶν μήλων θέσαν ἤρανον, ὅσσʼ ἐνέμοντο\nἂμ πεδίον Φθίης Ἀθαμάντιον ἀμφί τʼ ἐρυμνὴν\nὌθρυν καὶ ποταμοῦ ἱερὸν ῥόον Ἀπιδανοῖο.\nἦμος δʼ οὐρανόθεν Μινωίδας ἔφλεγε νήσους\nΣείριος, οὐδʼ ἐπὶ δηρὸν ἔην ἄκος ἐνναέτῃσιν,\nτῆμος τόνγʼ ἐκάλεσσαν ἐφημοσύναις Ἑκάτοιο\nλοιμοῦ ἀλεξητῆρα. λίπεν δʼ ὅγε πατρὸς ἐφετμῇ\nΦθίην, ἐν δὲ Κέῳ κατενάσσατο, λαὸν ἀγείρας\nΠαρράσιον, τοίπερ τε Λυκάονός εἰσι γενέθλης,\nκαὶ βωμὸν ποίησε μέγαν Διὸς Ἰκμαίοιο,\nἱερά τʼ εὖ ἔρρεξεν ἐν οὔρεσιν ἀστέρι κείνῳ\nΣειρίῳ αὐτῷ τε Κρονίδῃ Διί. τοῖο δʼ ἕκητι\nγαῖαν ἐπιψύχουσιν ἐτήσιαι ἐκ Διὸς αὖραι\nἤματα τεσσαράκοντα· Κέῳ δʼ ἔτι νῦν ἱερῆες\nἀντολέων προπάροιθε Κυνὸς ῥέζουσι θυηλάς.\nκαὶ τὰ μὲν ὧς ὑδέονται· ἀριστῆες δὲ καταῦθι\nμίμνον ἐρυκόμενοι· ξεινήια δʼ ἄσπετα Θυνοὶ\nπᾶν ἦμαρ Φινῆι χαριζόμενοι προΐαλλον.\nἐκ δὲ τόθεν μακάρεσσι δυώδεκα δωμήσαντες\nβωμὸν ἁλὸς ῥηγμῖνι πέρην καὶ ἐφʼ ἱερὰ θέντες,\nνῆα θοὴν εἴσβαινον ἐρεσσέμεν, οὐδὲ πελείης\nτρήρωνος λήθοντο μετὰ σφίσιν· ἀλλʼ ἄρα τήνγε\nδείματι πεπτηυῖαν ἑῇ φέρε χειρὶ μεμαρπὼς\nΕὔφημος, γαίης δʼ ἀπὸ διπλόα πείσματʼ ἔλυσαν.\nοὐδʼ ἄρʼ Ἀθηναίην προτέρω λάθον ὁρμηθέντες·\nαὐτίκα δʼ ἐσσυμένως νεφέλης ἐπιβᾶσα πόδεσσιν\nκούφης, ἥ κε φέροι μιν ἄφαρ βριαρήν περ ἐοῦσαν,\nσεύατʼ ἴμεν πόντονδε, φίλα φρονέουσʼ ἐρέτῃσιν.\nὡς δʼ ὅτε τις πάτρηθεν ἀλώμενος, οἷά τε πολλὰ\nπλαζόμεθʼ ἄνθρωποι τετληότες, οὐδέ τις αἶα\nτηλουρός, πᾶσαι δὲ κατόψιοί εἰσι κέλευθοι,\nσφωιτέρους δʼ ἐνόησε δόμους, ἄμυδις δὲ κέλευθος\nὑγρή τε τραφερή τʼ ἰνδάλλεται, ἄλλοτε δʼ ἄλλῃ\nὀξέα πορφύρων ἐπιμαίεται ὀφθαλμοῖσιν·\nὧς ἄρα καρπαλίμως κούρη Διὸς ἀίξασα\nθῆκεν ἐπʼ ἀξείνοιο πόδας Θυνηίδος ἀκτῆς.\nοἱ δʼ ὅτε δὴ σκολιοῖο πόρου στεινωπὸν ἵκοντο\nτρηχείῃς σπιλάδεσσιν ἐεργμένον ἀμφοτέρωθεν,\nδινήεις δʼ ὑπένερθεν ἀνακλύζεσκεν ἰοῦσαν\nνῆα ῥόος, πολλὸν δὲ φόβῳ προτέρωσε νέοντο,\nἤδη δέ σφισι δοῦπος ἀρασσομένων πετράων\nνωλεμὲς οὔατʼ ἔβαλλε, βόων δʼ ἁλιμυρέες ἀκταί,\nδὴ τότʼ ἔπειθʼ ὁ μὲν ὦρτο πελειάδα χειρὶ μεμαρπὼς\nΕὔφημος πρῴρης ἐπιβήμεναι· οἱ δʼ ὑπʼ ἀνωγῇ\nΤίφυος Ἁγνιάδαο θελήμονα ποιήσαντο\nεἰρεσίην, ἵνʼ ἔπειτα διὲκ πέτρας ἐλάσειαν,\nκάρτεϊ ᾧ πίσυνοι. τὰς δʼ αὐτίκα λοίσθιον ἄλλων\nοἰγομένας ἀγκῶνα περιγνάμψαντες ἴδοντο.\nσὺν δέ σφιν χύτο θυμός· ὁ δʼ ἀίξαι πτερύγεσσιν\nΕὔφημος προέηκε πελειάδα· τοὶ δʼ ἅμα πάντες\nἤειραν κεφαλὰς ἐσορώμενοι· ἡ δὲ διʼ αὐτῶν\nἔπτατο· ταὶ δʼ ἄμυδις πάλιν ἀντίαι ἀλλήλῃσιν\nἄμφω ὁμοῦ ξυνιοῦσαι ἐπέκτυπον. ὦρτο δὲ πολλὴ\nἅλμη ἀναβρασθεῖσα, νέφος ὥς· αὖε δὲ πόντος\nσμερδαλέον· πάντῃ δὲ περὶ μέγας ἔβρεμεν αἰθήρ.\nκοῖλαι δὲ σπήλυγγες ὑπὸ σπιλάδας τρηχείας\nκλυζούσης ἁλὸς ἔνδον ἐβόμβεον· ὑψόθι δʼ ὄχθης\nλευκὴ καχλάζοντος ἀνέπτυε κύματος ἄχνη.\nνῆα δʼ ἔπειτα πέριξ εἴλει ῥόος. ἄκρα δʼ ἔκοψαν\nοὐραῖα πτερὰ ταίγε πελειάδος· ἡ δʼ ἀπόρουσεν\nἀσκηθής. ἐρέται δὲ μέγʼ ἴαχον· ἔβραχε δʼ αὐτὸς\nΤῖφυς ἐρεσσέμεναι κρατερῶς. οἴγοντο γὰρ αὖτις\nἄνδιχα. τοὺς δʼ ἐλάοντας ἔχεν τρόμος, ὄφρα μιν αὐτὴ\nπλημμυρὶς παλίνορσος ἀνερχομένη κατένεικεν\nεἴσω πετράων. τότε δʼ αἰνότατον δέος εἷλεν\nπάντας· ὑπὲρ κεφαλῆς γὰρ ἀμήχανος ἦεν ὄλεθρος.\nἤδη δʼ ἔνθα καὶ ἔνθα διὰ πλατὺς εἴδετο Πόντος,\nκαί σφισιν ἀπροφάτως ἀνέδυ μέγα κῦμα πάροιθεν\nκυρτόν, ἀποτμῆγι σκοπιῇ ἴσον· οἱ δʼ ἐσιδόντες\nἤμυσαν λοξοῖσι καρήασιν. εἴσατο γάρ ῥα\nνηὸς ὑπὲρ πάσης κατεπάλμενον ἀμφικαλύψειν.\nἀλλά μιν ἔφθη Τῖφυς ὑπʼ εἰρεσίῃ βαρύθουσαν\nἀγχαλάσας· τὸ δὲ πολλὸν ὑπὸ τρόπιν ἐξεκυλίσθη,\nἐκ δʼ αὐτὴν πρύμνηθεν ἀνείρυσε τηλόθι νῆα\nπετράων· ὑψοῦ δὲ μεταχρονίη πεφόρητο.\nΕὔφημος δʼ ἀνὰ πάντας ἰὼν βοάασκεν ἑταίρους,\nἐμβαλέειν κώπῃσιν ὅσον σθένος· οἱ δʼ ἀλαλητῷ\nκόπτον ὕδωρ. ὅσσον δʼ ἂν ὑπείκαθε νηῦς ἐρέτῃσιν,\nδὶς τόσον ἂψ ἀπόρουσεν· ἐπεγνάμπτοντο δὲ κῶπαι\nἠύτε καμπύλα τόξα, βιαζομένων ἡρώων.\nἔνθεν δʼ αὐτίκʼ ἔπειτα κατηρεφὲς ἔσσυτο κῦμα,\nἡ δʼ ἄφαρ ὥστε κύλινδρος ἐπέτρεχε κύματι λάβρῳ\nπροπροκαταΐγδην κοίλης ἁλός. ἐν δʼ ἄρα μέσσαις\nΠληγάσι δινήεις εἶχεν ῥόος· αἱ δʼ ἑκάτερθεν\nσειόμεναι βρόμεον· πεπέδητο δὲ νήια δοῦρα.\nκαὶ τότʼ Ἀθηναίη στιβαρῆς ἀντέσπασε πέτρης\nσκαιῇ, δεξιτερῇ δὲ διαμπερὲς ὦσε φέρεσθαι.\nἡ δʼ ἰκέλη πτερόεντι μετήορος ἔσσυτʼ ὀιστῷ.\nἔμπης δʼ ἀφλάστοιο παρέθρισαν ἄκρα κόρυμβα\nνωλεμὲς ἐμπλήξασαι ἐναντίαι. αὐτὰρ Ἀθήνη\nΟὔλυμπόνδʼ ἀνόρουσεν, ὅτʼ ἀσκηθεῖς ὑπάλυξαν.\nπέτραι δʼ εἰς ἕνα χῶρον ἐπισχεδὸν ἀλλήλῃσιν\nνωλεμὲς ἐρρίζωθεν, ὃ δὴ καὶ μόρσιμον ἦεν\nἐκ μακάρων, εὖτʼ ἄν τις ἰδὼν διὰ νηὶ περήσῃ.\nοἱ δέ που ὀκρυόεντος ἀνέπνεον ἄρτι φόβοιο\nἠέρα παπταίνοντες ὁμοῦ πέλαγός τε θαλάσσης\nτῆλʼ ἀναπεπτάμενον. δὴ γὰρ φάσαν ἐξ Ἀίδαο\nσώεσθαι· Τῖφυς δὲ παροίτατος ἤρχετο μύθων·\n‘ἔλπομαι αὐτῇ νηὶ τόγʼ ἔμπεδον ἐξαλέασθαι\nἡμέας· οὐδέ τις ἄλλος ἐπαίτιος, ὅσσον Ἀθήνη,\nἥ οἱ ἐνέπνευσεν θεῖον μένος, εὖτέ μιν Ἄργος\nγόμφοισιν συνάρασσε· θέμις δʼ οὐκ ἔστιν ἁλῶναι.\nΑἰσονίδη, τύνη δὲ τεοῦ βασιλῆος ἐφετμήν,\nεὖτε διὲκ πέτρας φυγέειν θεὸς ἧμιν ὄπασσεν,\nμηκέτι δείδιθι τοῖον· ἐπεὶ μετόπισθεν ἀέθλους\nεὐπαλέας τελέεσθαι Ἀγηνορίδης φάτο Φινεύς.’\nἦ ῥʼ ἅμα, καὶ προτέρωσε παραὶ Βιθυνίδα γαῖαν\nνῆα διὲκ πέλαγος σεῦεν μέσον. αὐτὰρ ὁ τόνγε\nμειλιχίοις ἐπέεσσι παραβλήδην προσέειπεν·\n‘Τῖφυ, τίη μοι ταῦτα παρηγορέεις ἀχέοντι;\nἤμβροτον ἀασάμην τε κακὴν καὶ ἀμήχανον ἄτην.\nχρῆν γὰρ ἐφιεμένοιο καταντικρὺ Πελίαο\nαὐτίκʼ ἀνήνασθαι τόνδε στόλον, εἰ καὶ ἔμελλον\nνηλειῶς μελεϊστὶ κεδαιόμενος θανέεσθαι·\nνῦν δὲ περισσὸν δεῖμα καὶ ἀτλήτους μελεδῶνας\nἄγκειμαι, στυγέων μὲν ἁλὸς κρυόεντα κέλευθα\nνηὶ διαπλώειν, στυγέων δʼ, ὅτʼ ἐπʼ ἠπείροιο\nβαίνωμεν. πάντῃ γὰρ ἀνάρσιοι ἄνδρες ἔασιν.\nαἰεὶ δὲ στονόεσσαν ἐπʼ ἤματι νύκτα φυλάσσω,\nἐξότε τὸ πρώτιστον ἐμὴν χάριν ἠγερέθεσθε,\nφραζόμενος τὰ ἕκαστα σὺ δʼ εὐμαρέως ἀγορεύεις\nοἶον ἑῆς ψυχῆς ἀλέγων ὕπερ· αὐτὰρ ἔγωγε\nεἷο μὲν οὐδʼ ἠβαιὸν ἀτύζομαι· ἀμφὶ δὲ τοῖο\nκαὶ τοῦ ὁμῶς, καὶ σεῖο, καὶ ἄλλων δείδιʼ ἑταίρων\nεἰ μὴ ἐς Ἑλλάδα γαῖαν ἀπήμονας ὔμμε κομίσσω.’\nὧς φάτʼ ἀριστήων πειρώμενος· οἱ δʼ ὁμάδησαν\nθαρσαλέοις ἐπέεσσιν. ὁ δὲ φρένας ἔνδον ἰάνθη\nκεκλομένων, καί ῥʼ αὖτις ἐπιρρήδην μετέειπεν·\n‘ὦ φίλοι, ὑμετέρῃ ἀρετῇ ἔνι θάρσος ἀέξω.\nτούνεκα νῦν οὐδʼ εἴ κε διὲξ Ἀίδαο βερέθρων\nστελλοίμην, ἔτι τάρβος ἀνάψομαι, εὖτε πέλεσθε\nἔμπεδοι ἀργαλέοις ἐνὶ δείμασιν. ἀλλʼ ὅτε πέτρας\nΠληγάδας ἐξέπλωμεν, ὀίομαι οὐκ ἔτʼ ὀπίσσω\nἔσσεσθαι τοιόνδʼ ἕτερον φόβον, εἰ ἐτεόν γε\nφραδμοσύνῃ Φινῆος ἐπισπόμενοι νεόμεσθα.’\nὧς φάτο, καὶ τοίων μὲν ἐλώφεον αὐτίκα μύθων,\nεἰρεσίῃ δʼ ἀλίαστον ἔχον πόνον· αἶψα δὲ τοίγε\nῬήβαν ὠκυρόην ποταμὸν σκόπελόν τε Κολώνης,\nἄκρην δʼ οὐ μετὰ δηθὰ παρεξενέοντο Μέλαιναν,\nτῇ δʼ ἄρʼ ἐπὶ προχοὰς Φυλληίδας, ἔνθα πάροιθεν\nΔιψακὸς υἷʼ Ἀθάμαντος ἑοῖς ὑπέδεκτο δόμοισιν,\nὁππόθʼ ἅμα κριῷ φεῦγεν πόλιν Ὀρχομενοῖο·\nτίκτε δέ μιν νύμφη λειμωνιάς· οὐδέ οἱ ὕβρις\nἥνδανεν, ἀλλʼ ἐθελημὸς ἐφʼ ὕδασι πατρὸς ἑοῖο\nμητέρι συνναίεσκεν ἐπάκτια πώεα φέρβων.\nτοῦ μέν θʼ ἱερὸν αἶψα, καὶ εὐρείας ποταμοῖο\nἠιόνας πεδίον τε, βαθυρρείοντά τε Κάλπην\nδερκόμενοι παράμειβον, ὁμῶς δʼ ἐπὶ ἤματι νύκτα\nνήνεμον ἀκαμάτῃσιν ἐπερρώοντʼ ἐλάτῃσιν.\nοἷον δὲ πλαδόωσαν ἐπισχίζοντες ἄρουραν\nἐργατίναι μογέουσι βόες, περὶ δʼ ἄσπετος ἱδρὼς\nεἴβεται ἐκ λαγόνων τε καὶ αὐχένος· ὄμματα δέ σφιν\nλοξὰ παραστρωφῶνται ὑπὸ ζυγοῦ· αὐτὰρ ἀυτμὴ\nαὐαλέη στομάτων ἄμοτον βρέμει· οἱ δʼ ἐνὶ γαίῃ\nχηλὰς σκηρίπτοντε πανημέριοι πονέονται.\nτοῖς ἴκελοι ἥρωες ὑπὲξ ἁλὸς εἷλκον ἐρετμά.\nἦμος δʼ οὔτʼ ἄρ πω φάος ἄμβροτον, οὔτʼ ἔτι\nλίην\nὀρφναίη πέλεται, λεπτὸν δʼ ἐπιδέδρομε νυκτὶ\nφέγγος, ὅτʼ ἀμφιλύκην μιν ἀνεγρόμενοι καλέουσιν,\nτῆμος ἐρημαίης νήσου λιμένʼ εἰσελάσαντες\nΘυνιάδος, καμάτῳ πολυπήμονι βαῖνον ἔραζε.\nτοῖσι δὲ Λητοῦς υἱός, ἀνερχόμενος Λυκίηθεν\nτῆλʼ ἐπʼ ἀπείρονα δῆμον Ὑπερβορέων ἀνθρώπων,\nἐξεφάνη· χρύσεοι δὲ παρειάων ἑκάτερθεν\nπλοχμοὶ βοτρυόεντες ἐπερρώοντο κιόντι·\nλαιῇ δʼ ἀργύρεον νώμα βιόν, ἀμφὶ δὲ νώτοις\nἰοδόκη τετάνυστο κατωμαδόν· ἡ δʼ ὑπὸ ποσσὶν\nσείετο νῆσος ὅλη, κλύζεν δʼ ἐπὶ κύματα χέρσῳ.\nτοὺς δʼ ἕλε θάμβος ἰδόντας ἀμήχανον· οὐδέ τις ἔτλη\nἀντίον αὐγάσσασθαι ἐς ὄμματα καλὰ θεοῖο.\nστὰν δὲ κάτω νεύσαντες ἐπὶ χθονός· αὐτὰρ ὁ τηλοῦ\nβῆ ῥʼ ἴμεναι πόντονδε διʼ ἠέρος· ὀψὲ δὲ τοῖον\nὈρφεὺς ἔκφατο μῦθον ἀριστήεσσι πιφαύσκων·\n‘εἰ δʼ ἄγε δὴ νῆσον μὲν Ἑωίου Ἀπόλλωνος\nτήνδʼ ἱερὴν κλείωμεν, ἐπεὶ πάντεσσι φαάνθη\nἠῷος μετιών· τὰ δὲ ῥέξομεν οἷα πάρεστιν,\nβωμὸν ἀναστήσαντες ἐπάκτιον· εἰ δʼ ἂν ὀπίσσω\nγαῖαν ἐς Αἱμονίην ἀσκηθέα νόστον ὀπάσσῃ,\nδὴ τότε οἱ κεραῶν ἐπὶ μηρία θήσομεν αἰγῶν.\nνῦν δʼ αὔτως κνίσῃ λοιβῇσί τε μειλίξασθαι\nκέκλομαι. ἀλλʼ ἵληθι ἄναξ, ἵληθι φαανθείς.’\nὧς ἄρʼ ἔφη· καὶ τοὶ μὲν ἄφαρ βωμὸν τετύκοντο\nχερμάσιν· οἱ δʼ ἀνὰ νῆσον ἐδίνεον, ἐξερέοντες\nεἴ κέ τινʼ ἢ κεμάδων, ἢ ἀγροτέρων ἐσίδοιεν\nαἰγῶν, οἷά τε πολλὰ βαθείῃ βόσκεται ὕλῃ.\nτοῖσι δὲ Λητοΐδης ἄγρην πόρεν· ἐκ δέ νυ πάντων\nεὐαγέως ἱερῷ ἀνὰ διπλόα μηρία βωμῷ\nκαῖον, ἐπικλείοντες Ἑώιον Ἀπόλλωνα.\nἀμφὶ δὲ δαιομένοις εὐρὺν χορὸν ἐστήσαντο,\nκαλὸν Ἰηπαιήονʼ Ἰηπαιήονα Φοῖβον\nμελπόμενοι· σὺν δέ σφιν ἐὺς πάις Οἰάγροιο\nΒιστονίῃ φόρμιγγι λιγείης ἦρχεν ἀοιδῆς·\nὥς ποτε πετραίῃ ὑπὸ δειράδι Παρνησσοῖο\nΔελφύνην τόξοισι πελώριον ἐξενάριξεν,\nκοῦρος ἐὼν ἔτι γυμνός, ἔτι πλοκάμοισι γεγηθώς.\nἱλήκοις· αἰεί τοι, ἄναξ, ἄτμητοι ἔθειραι,\nαἰὲν ἀδήλητοι· τὼς γὰρ θέμις. οἰόθι δʼ αὐτὴ\nΛητὼ Κοιογένεια φίλαις ἐν χερσὶν ἀφάσσει.\nπολλὰ δὲ Κωρύκιαι νύμφαι, Πλείστοιο θύγατρες,\nθαρσύνεσκον ἔπεσσιν, Ἰήιε κεκληγυῖαι·\nἔνθεν δὴ τόδε καλὸν ἐφύμνιον ἔπλετο Φοίβῳ.\nαὐτὰρ ἐπειδὴ τόνγε χορείῃ μέλψαν ἀοιδῇ,\nλοιβαῖς εὐαγέεσσιν ἐπώμοσαν, ἦ μὲν ἀρήξειν\nἀλλήλοις εἰσαιὲν ὁμοφροσύνῃσι νόοιο,\nἁπτόμενοι θυέων· καί τʼ εἰσέτι νῦν γε τέτυκται\nκεῖσʼ Ὁμονοίης ἱρὸν ἐύφρονος, ὅ ῥʼ ἐκάμοντο\nαὐτοὶ κυδίστην τότε δαίμονα πορσαίνοντες.\nἦμος δὲ τρίτατον φάος ἤλυθε, δὴ τότʼ\nἔπειτα\nἀκραεῖ ζεφύρῳ νῆσον λίπον αἰπήεσσαν.\nἔνθεν δʼ ἀντιπέρην ποταμοῦ στόμα Σαγγαρίοιο\nκαὶ Μαριανδυνῶν ἀνδρῶν ἐριθηλέα γαῖαν\nἠδὲ Λύκοιο ῥέεθρα καὶ Ἀνθεμοεισίδα λίμνην\nδερκόμενοι παράμειβον· ὑπὸ πνοιῇ δὲ κάλωες\nὅπλα τε νήια πάντα τινάσσετο νισσομένοισιν.\nἠῶθεν δʼ ἀνέμοιο διὰ κνέφας εὐνηθέντος\nἀσπασίως ἄκρης Ἀχερουσίδος ὅρμον ἵκοντο.\nἡ μέν τε κρημνοῖσιν ἀνίσχεται ἠλιβάτοισιν,\nεἰς ἅλα δερκομένη Βιθυνίδα· τῇ δʼ ὑπὸ πέτραι\nλισσάδες ἐρρίζωνται ἁλίβροχοι· ἀμφὶ δὲ τῇσιν\nκῦμα κυλινδόμενον μεγάλα βρέμει· αὐτὰρ ὕπερθεν\nἀμφιλαφεῖς πλατάνιστοι ἐπʼ ἀκροτάτῃ πεφύασιν.\nἐκ δʼ αὐτῆς εἴσω κατακέκλιται ἤπειρόνδε\nκοίλη ὕπαιθα νάπη, ἵνα τε σπέος ἔστʼ Ἀίδαο\nὕλῃ καὶ πέτρῃσιν ἐπηρεφές, ἔνθεν ἀυτμὴ\nπηγυλίς, ὀκρυόεντος ἀναπνείουσα μυχοῖο\nσυνεχές, ἀργινόεσσαν ἀεὶ περιτέτροφε πάχνην,\nἥ τε μεσημβριόωντος ἰαίνεται ἠελίοιο.\nσιγὴ δʼ οὔποτε τήνγε κατὰ βλοσυρὴν ἔχει ἄκρην,\nἀλλʼ ἄμυδις πόντοιό θʼ ὑπὸ στένει ἠχήεντος,\nφύλλων τε πνοιῇσι τινασσομένων μυχίῃσιν.\nἔνθα δὲ καὶ προχοαὶ ποταμοῦ Ἀχέροντος ἔασιν,\nὅς τε διὲξ ἄκρης ἀνερεύγεται εἰς ἅλα βάλλων\nἠῴην· κοίλη δὲ φάραγξ κατάγει μιν ἄνωθεν.\nτὸν μὲν ἐν ὀψιγόνοισι Σοωναύτην ὀνόμηναν\nΝισαῖοι Μεγαρῆες, ὅτε νάσσεσθαι ἔμελλον\nγῆν Μαριανδυνῶν. δὴ γάρ σφεας ἐξεσάωσεν\nαὐτῇσιν νήεσσι, κακῇ χρίμψαντας ἀέλλῃ.\nτῇ ῥʼ οἵγʼ αὐτίκα νηὶ διὲξ Ἀχερουσίδος ἄκρης\nεἰσωποὶ ἀνέμοιο νέον λήγοντος ἔκελσαν.\nοὐδʼ ἄρα δηθὰ Λύκον, κείνης πρόμον ἠπείροιο,\nκαὶ Μαριανδυνοὺς λάθον ἀνέρας ὁρμισθέντες\nαὐθένται Ἀμύκοιο κατὰ κλέος, ὃ πρὶν ἄκουον·\nἀλλὰ καὶ ἀρθμὸν ἔθεντο μετὰ σφίσι τοῖο ἕκητι.\nαὐτὸν δʼ ὥστε θεὸν Πολυδεύκεα δεξιόωντο\nπάντοθεν ἀγρόμενοι· ἐπεὶ ἦ μάλα τοίγʼ ἐπὶ δηρὸν\nἀντιβίην Βέβρυξιν ὑπερφιάλοις πολέμιζον.\nκαὶ δὴ πασσυδίῃ μεγάρων ἔντοσθε Λύκοιο\nκεῖνʼ ἦμαρ φιλότητι, μετὰ πτολίεθρον ἰόντες,\nδαίτην ἀμφίεπον, τέρποντό τε θυμὸν ἔπεσσιν.\nΛἰσονίδης μέν οἱ γενεὴν καὶ οὔνομʼ ἑκάστου\nσφωιτέρων μυθεῖθʼ ἑτάρων, Πελίαό τʼ ἐφετμάς,\nἠδʼ ὡς Λημνιάδεσσιν ἐπεξεινοῦντο γυναιξίν,\nὅσσα τε Κύζικον ἀμφὶ Δολιονίην ἐτελεσσαν·\nΜυσίδα δʼ ὡς ἀφίκοντο Κίον θʼ, ὅθι κάλλιπον ἥρω\nἩρακλέην ἀέκοντι νόῳ, Γλαύκοιό τε βάξιν\nπέφραδε, καὶ Βέβρυκας ὅπως Ἄμυκόν τʼ ἐδάιξαν,\nκαὶ Φινῆος ἔειπε θεοπροπίας τε δύην τε,\nἠδʼ ὡς Κυανέας πέτρας φύγον, ὥς τʼ ἀβόλησαν\nΛητοΐδῃ κατὰ νῆσον. ὁ δʼ ἑξείης ἐνέποντος\nθέλγετʼ ἀκουῇ θυμόν· ἄχος δʼ ἕλεν Ἡρακλῆι\nλειπομένῳ, καὶ τοῖον ἔπος πάντεσσι μετηύδα·\n‘ὦ φίλοι, οἵου φωτὸς ἀποπλαγχθέντες ἀρωγῆς\nπείρετʼ ἐς Αἰήτην τόσσον πλόον. εὖ γὰρ ἐγώ μιν\nΔασκύλου ἐν μεγάροισι καταυτόθι πατρὸς ἐμοῖο\nοἶδʼ ἐσιδών, ὅτε δεῦρο διʼ Ἀσίδος ἠπείροιο\nπεζὸς ἔβη ζωστῆρα φιλοπτολέμοιο κομίζων\nἹππολύτης· ἐμὲ δʼ εὗρε νέον χνοάοντα ἰούλους.\nἔνθα δʼ ἐπὶ Πριόλαο κασιγνήτοιο θανόντος\nἡμετέρου Μυσοῖσιν ὑπʼ ἀνδράσιν, ὅντινα λαὸς\nοἰκτίστοις ἐλέγοισιν ὀδύρεται ἐξέτι κείνου,\nἀθλεύων Τιτίην ἀπεκαίνυτο πυγμαχέοντα\nκαρτερόν, ὃς πάντεσσι μετέπρεπεν ἠιθέοισιν\nεἶδός τʼ ἠδὲ βίην· χαμάδις δέ οἱ ἤλασʼ ὀδόντας.\nαὐτὰρ ὁμοῦ Μυσοῖσιν ἐμῷ ὑπὸ πατρὶ δάμασσεν\nκαὶ Φρύγας, οἳ ναίουσιν ὁμώλακας ἧμιν ἀρούρας,\nφῦλά τε Βιθυνῶν αὐτῇ κτεατίσσατο γαίῃ,\nἔστʼ ἐπὶ Ῥηβαίου προχοὰς σκόπελόν τε Κολώνης·\nΠαφλαγόνες τʼ ἐπὶ τοῖς Πελοπήιοι εἴκαθον αὔτως,\nὅσσους Βιλλαίοιο μέλαν περιάγνυται ὕδωρ.\nἀλλά με νῦν Βέβρυκες ὑπερβασίη τʼ Ἀμύκοιο\nτηλόθι ναιετάοντος, ἐνόσφισαν, Ἡρακλῆος,\nδὴν ἀποτεμνόμενοι γαίης ἅλις, ὄφρʼ ἐβάλοντο\nοὖρα βαθυρρείοντος ὑφʼ εἱαμεναῖς Ὑπίοιο.\nἔμπης δʼ ἐξ ὑμέων ἔδοσαν τίσιν· οὐδέ ἕ φημι\nἤματι τῷδʼ ἀέκητι θεῶν ἐπελάσσαι ἄρηα,\nΤυνδαρίδην Βέβρυξιν, ὅτʼ ἀνέρα κεῖνον ἔπεφνεν.\nτῶ νῦν ἥντινʼ ἐγὼ τῖσαι χάριν ἄρκιός εἰμι,\nτίσω προφρονέως. ἡ γὰρ θέμις ηπεοανοισιν\nἀνδράσιν, εὖτʼ ἄρξωσιν ἀρείονες ἄλλοι ὀφέλλειν.\nξυνῇ μὲν πάντεσσιν ὁμόστολον ὔμμιν ἕπεσθαι\nΔάσκυλον ὀτρυνέω, ἐμὸν υἱέα· τοῖο δʼ ἰόντος,\nἦ τʼ ἂν ἐυξείνοισι διὲξ ἁλὸς ἀντιάοιτε\nἀνδράσιν, ὄφρʼ αὐτοῖο ποτὶ στόμα Θερμώδοντος.\nνόσφι δὲ Τυνδαρίδαις Ἀχερουσίδος ὑψόθεν ἄκρης\nεἵσομαι ἱερὸν αἰπύ· τὸ μὲν μάλα τηλόθι πάντες\nναυτίλοι ἂμ πέλαγος θηεύμενοι ἱλάξονται·\nκαί κέ σφιν μετέπειτα πρὸ ἄστεος, οἷα θεοῖσιν,\nπίονας εὐα·ρότοιο γύας πεδίοιο ταμοίμην.’\nὧς τότε μὲν δαῖτʼ ἀμφὶ πανήμεροι ἑψιόωντο.\nἦρί γε μὴν ἐπὶ νῆα κατήισαν ἐγκονέοντες·\nκαὶ δʼ αὐτὸς σὺν τοῖσι Λύκος κίε, μυρίʼ ὀπάσσας\nδῶρα φέρειν· ἅμα δʼ υἷα δόμων ἔκπεμπε νέεσθαι.\nἔνθα δʼ Ἀβαντιάδην πεπρωμένη ἤλασε\nμοῖρα\nἼδμονα, μαντοσύνῃσι κεκασμένον. ἀλλά μιν οὔτι\nμαντοσύναι ἐσάωσαν, ἐπεὶ χρεὼ ἦγε δαμῆναι·\nκεῖτο γὰρ εἱαμενῇ δονακώδεος ἐν ποταμοῖο\nψυχόμενος λαγόνας τε καὶ ἄσπετον ἰλύι νηδὺν\nκάπριος ἀργιόδων, ὀλοὸν τέρας, ὅν ῥα καὶ αὐταὶ\nνύμφαι ἑλειονόμοι ὑπεδείδισαν· οὐδέ τις ἀνδρῶν\nἠείδει· οἶος δὲ κατὰ πλατὺ βόσκετο τῖφος.\nαὐτὰρ ὅγʼ ἰλυόεντος ἀνὰ θρωσμοὺς ποταμοῖο\nϝίσσετʼ Ἀβαντιάδης· ὁ δʼ ἄρʼ ἔκποθεν ἀφράστοιο\nὕψι μάλʼ ἐκ δονάκων ἀνεπάλμενος ἤλασε μηρὸν\nἀίγδην, μέσσας δὲ σὺν ὀστέῳ ἶνας ἔκερσεν.\nὀξὺ δʼ ὅγε κλάγξας οὔδει πέσεν· οἱ δὲ τυπέντος\nἀθρόοι ἀντιάχησαν. ὀρέξατο δʼ αἶψʼ ὀλοοῖο\nΠηλεὺς αἰγανέῃ φύγαδʼ εἰς ἕλος ὁρμηθέντος\nκαπρίου· ἔσσυτο δʼ αὖτις ἐναντίος· ἀλλά μιν Ἴδας\nοὔτασε, βεβρυχὼς δὲ θοῷ περικάππεσε δουρί.\nκαὶ τὸν μὲν χαμάδις λίπον αὐτόθι πεπτηῶτα·\nτὸν δʼ ἕταροι ἐπὶ νῆα φέρον ψυχορραγέοντα,\nἀχνύμενοι, χείρεσσι δʼ ἑῶν ἐνικάτθανʼ ἑταίρων.\nἔνθα δὲ ναυτιλίης μὲν ἐρητύοντο\nμέλεσθαι,\nἀμφὶ δὲ κηδείῃ νέκυος μένον ἀσχαλόωντες.\nἤματα δὲ τρία πάντα γόων· ἑτέρῳ δέ μιν ἤδη\nτάρχυον μεγαλωστί· συνεκτερέιζε δὲ λαὸς\nαὐτῷ ὁμοῦ βασιλῆι Λύκῳ· παρὰ δʼ ἄσπετα μῆλα,\nἣ θέμις οἰχομένοισι, ταφήια λαιμοτόμησαν.\nκαὶ δή τοι κέχυται τοῦδʼ ἀνέρος ἐν χθονὶ κείνῃ\nτύμβος· σῆμα δʼ ἔπεστι καὶ ὀψιγόνοισιν ἰδέσθαι,\nνηίου ἐκ κοτίνοιο φάλαγξ· θαλέθει δέ τε φύλλοις\nἄκρης τυτθὸν ἔνερθʼ Ἀχερουσίδος. εἰ δέ με καὶ τὸ\nχρειὼ ἀπηλεγέως Μουσέων ὕπο γηρύσασθαι,\nτόνδε πολισσοῦχον διεπέφραδε Βοιωτοῖσιν\nΝισαίοισί τε Φοῖβος ἐπιρρήδην ἱλάεσθαι,\nἀμφὶ δὲ τήνγε φάλαγγα παλαιγενέος κοτίνοιο\nἄστυ βαλεῖν· οἱ δʼ ἀντὶ θεουδέος Αἰολίδαο\nἼδμονος εἰσέτι νῦν Ἀγαμήστορα κυδαίνουσιν.\nτίς γὰρ δὴ θάνεν ἄλλος; ἐπεὶ καὶ ἔτʼ αὖτις\nἔχευαν\nἥρωες τότε τύμβον ἀποφθιμένου ἑτάροιο.\nδοιὰ γὰρ οὖν κείνων ἔτι σήματα φαίνεται ἀνδρῶν.\nἉγνιάδην Τῖφυν θανέειν φάτις· οὐδέ οἱ ἦεν\nμοῖρʼ ἔτι ναυτίλλεσθαι ἑκαστέρω. ἀλλά νυ καὶ τὸν\nαὖθι μινυνθαδίη πάτρης ἑκὰς εὔνασε νοῦσος,\nεἰσότʼ Ἀβαντιάδαο νέκυν κτερέιξεν ὅμιλος.\nἄτλητον δʼ ὀλοῷ ἐπὶ πήματι κῆδος ἕλοντο.\nδὴ γὰρ ἐπεὶ καὶ τόνδε παρασχεδὸν ἐκτερέιξαν\nαὐτοῦ, ἀμηχανίῃσιν ἁλὸς προπάροιθε πεσόντες,\nἐντυπὰς εὐκήλως εἰλυμένοι οὔτε τι σίτου\nμνώοντʼ οὔτε ποτοῖο· κατήμυσαν δʼ ἀχέεσσιν\nθυμόν, ἐπεὶ μάλα πολλὸν ἀπʼ ἐλπίδος ἔπλετο νόστος.\nκαί νύ κʼ ἔτι προτέρω τετιημένοι ἰσχανόωντο,\nεἰ μὴ ἄρʼ Ἀγκαίῳ περιώσιον ἔμβαλεν Ἥρη\nθάρσος, ὃν Ἰμβρασίοισι παρʼ ὕδασιν Ἀστυπάλαια\nτίκτε Ποσειδάωνι· περιπρὸ γὰρ εὖ ἐκέκαστο\nἰθύνειν, Πηλῆα δʼ ἐπεσσύμενος προσέειπεν·\n‘Αἰακίδη, πῶς καλὸν ἀφειδήσαντας ἀέθλων\nγαίῃ ἐν ἀλλοδαπῇ δὴν ἔμμεναι; οὐ μὲν ἄρηος\nἴδριν ἐόντά με τόσσον ἄγει μετὰ κῶας Ἰήσων\nπαρθενίης ἀπάνευθεν, ὅσον τʼ ἐπιίστορα νηῶν.\nτῶ μή μοι τυτθόν γε δέος περὶ νηὶ πελέσθω.\nὧς δὲ καὶ ὧλλοι δεῦρο δαήμονες ἄνδρες ἔασιν,\nτῶν ὅτινα πρύμνης ἐπιβήσομεν, οὔτις ἰάψει\nναυτιλίην. ἀλλʼ ὦκα, παραιφάμενος τάδε πάντα,\nθαρσαλέως ὀρόθυνον ἐπιμνήσασθαι ἀέθλου.’\nὧς φάτο· τοῖο δὲ θυμὸς ὀρέξατο γηθοσύνῃσιν.\nαὐτίκα δʼ οὐ μετὰ δηρὸν ἐνὶ μέσσοις ἀγόρευσεν·\n‘δαιμόνιοι, τί νυ πένθος ἐτώσιον ἴσχομεν αὔτως;\nοἱ μὲν γάρ ποθι τοῦτον, ὃν ἔλλαχον, οἶτον ὄλοντο·\nἡμῖν δʼ ἐν γὰρ ἔασι κυβερνητῆρες ὁμίλῳ,\nκαὶ πολέες. τῶ μή τι διατριβώμεθα πείρης·\nἀλλʼ ἔγρεσθʼ εἰς ἔργον, ἀπορρίψαντες ἀνίας.’\nτὸν δʼ αὖτʼ Αἴσονος υἱὸς ἀμηχανέων\nπροσέειπεν·\n‘Αἰακίδη, πῇ δʼ οἵδε κυβερνητῆρες ἔασιν;\nοὓς μὲν γὰρ τὸ πάροιθε δαήμονας εὐχόμεθʼ εἶναι,\nοἱ δὲ κατηφήσαντες ἐμεῦ πλέον ἀσχαλόωσιν.\nτῶ καὶ ὁμοῦ φθιμένοισι κακὴν προτιόσσομαι ἄτην,\nεἰ δὴ μήτʼ ὀλοοῖο μετὰ πτόλιν Αἰήταο\nἔσσεται, ἠὲ καὶ αὖτις ἐς Ἑλλάδα γαῖαν ἱκέσθαι\nπετράων ἔκτοσθε, κατʼ αὐτόθι δʼ ἄμμε καλύψει\nἀκλειῶς κακὸς οἶτος, ἐτώσια γηράσκοντας.’\nὧς ἔφατʼ· Ἀγκαῖος δὲ μάλʼ ἐσσυμένως ὑπέδεκτο\nνῆα θοὴν ἄξειν· δὴ γὰρ θεοῦ ἐτράπεθʼ ὁρμῇ.\nτὸν δὲ μετʼ Ἐργῖνος καὶ Ναύπλιος Εὔφημός τε\nὤρνυντʼ, ἰθύνειν λελιημένοι. ἀλλʼ ἄρα τούσγε\nἔσχεθον· Ἀγκαίῳ δὲ πολεῖς ᾔνησαν ἑταίρων.\nἨῷοι δἤπειτα δυωδεκάτῳ ἐπέβαινον\nἤματι· δὴ γάρ σφιν ζεφύρου μέγας οὖρος ἄητο.\nκαρπαλίμως δʼ Ἀχέροντα διεξεπέρησαν ἐρετμοῖς,\nἐκ δʼ ἔχεαν πίσυνοι ἀνέμῳ λίνα, πουλὺ δʼ ἐπιπρὸ\nλαιφέων πεπταμένων τέμνον πλόον εὐδιόωντες.\nὦκα δὲ Καλλιχόροιο παρὰ προχοὰς ποταμοῖο\nἤλυθον, ἔνθʼ ἐνέπουσι Διὸς Νυσήιον υἷα,\nἸνδῶν ἡνίκα φῦλα λιπὼν κατενάσσατο Θήβας,\nὀργιάσαι, στῆσαί τε χοροὺς ἄντροιο πάροιθεν,\nᾧ ἐν ἀμειδήτους ἁγίας ηὐλίζετο νύκτας,\nἐξ οὗ Καλλίχορον ποταμὸν περιναιετάοντες\nἠδὲ καὶ Αὐλίον ἄντρον ἐπωνυμίην καλέουσιν.\nἔνθεν δὲ Σθενέλου τάφον ἔδρακον Ἀκτορίδαο,\nὅς ῥά τʼ Ἀμαζονίδων πολυθαρσέος ἐκ πολέμοιο\nἂψ ἀνιὼν—δὴ γὰρ συνανήλυθεν Ἡρακλῆι—\nβλήμενος ἰῷ κεῖθεν ἐπʼ ἀγχιάλου θάνεν ἀκτῆς.\nοὐ μέν θην προτέρω ἔτʼ ἐμέτρεον. ἧκε γὰρ αὐτὴ\nΦερσεφόνη ψυχὴν πολυδάκρυον Ἀκτορίδαο\nλισσομένην τυτθόν περ ὁμήθεας ἄνδρας ἰδέσθαι.\nτύμβου δὲ στεφάνης ἐπιβὰς σκοπιάζετο νῆα\nτοῖος ἐών, οἷος πόλεμόνδʼ ἴεν· ἀμφὶ δὲ καλὴ\nτετράφαλος φοίνικι λόφῳ ἐπελάμπετο πήληξ.\nκαί ῥʼ ὁ μὲν αὖτις ἔδυνε μέγαν ζόφον· οἱ δʼ ἐσιδόντες\nθάμβησαν· τοὺς δʼ ὦρσε θεοπροπέων ἐπικέλσαι\nἈμπυκίδης Μόψος λοιβῇσί τε μειλίξασθαι.\nοἱ δʼ ἀνὰ μὲν κραιπνῶς λαῖφος σπάσαν, ἐκ δὲ βαλόντες\nπείσματʼ ἐν αἰγιαλῷ Σθενέλου τάφον ἀμφεπένοντο,\nχύτλα τέ οἱ χεύοντο, καὶ ἥγνισαν ἔντομα μήλων.\nἄνδιχα δʼ αὖ χύτλων νηοσσόῳ Ἀπόλλωνι\nβωμὸν δειμάμενοι μῆρʼ ἔφλεγον ἂν δὲ καὶ Ὀρφεὺς\nθῆκε λύρην· ἐκ τοῦ δὲ Λύρη πέλει οὔνομα χώρῳ.\nαὐτίκα δʼ οἵγʼ ἀνέμοιο κατασπέρχοντος\nἔβησαν\nνῆʼ ἔπι· κὰδ δʼ ἄρα λαῖφος ἐρυσσάμενοι τανύοντο\nἐς πόδας ἀμφοτέρους· ἡ δʼ ἐς πέλαγος πεφόρητο\nἐντενές, ἠύτε τίς τε διʼ ἠέρος ὑψόθι κίρκος\nταρσὸν ἐφεὶς πνοιῇ φέρεται ταχύς, οὐδὲ τινάσσει\nῥιπήν, εὐκήλοισιν ἐνευδιόων πτερύγεσσιν.\nκαὶ δὴ Παρθενίοιο ῥοὰς ἁλιμυρήεντος,\nπρηυτάτου ποταμοῦ, παρεμέτρεον, ᾧ ἔνι κούρη\nΛητωίς, ἄγρηθεν ὅτʼ οὐρανὸν εἰσαναβαίνῃ,\nὃν δέμας ἱμερτοῖσιν ἀναψύχει ὑδάτεσσιν.\nνυκτί δʼ ἔπειτʼ ἄλληκτον ἐπιπροτέρωσε θέοντες\nσήσαμον αἰπεινούς τε παρεξενέοντʼ Ἐρυθίνους,\nΚρωβίαλον, Κρώμναν τε καὶ ὑλήεντα Κύτωρον.\nἔνθεν δʼ αὖτε Κάραμβιν ἅμʼ ἠελίοιο βολῇσιν\nγνάμψαντες παρὰ πουλὺν ἔπειτʼ ἤλαυνον ἐρετμοῖς\nαἰγιαλὸν πρόπαν ἦμαρ ὁμῶς καὶ ἐπʼ ἤματι ϝύκτα.\nαὐτίκα δʼ Ἀσσυρίης ἐπέβαν χθονός, ἔνθα\nΣινώπην,\nθυγατέρʼ Ἀσωποῖο, καθίσσατο, καί οἱ ὄπασσεν\nπαρθενίην Ζεὺς αὐτός, ὑποσχεσίῃσι δολωθείς.\nδὴ γὰρ ὁ μὲν φιλότητος ἐέλδετο· νεῦσε δʼ ὅγʼ αὐτῇ\nδωσέμεναι, ὅ κεν ᾗσι μετὰ φρεσὶν ἰθύσειεν.\nἡ δέ ἑ παρθενίην ᾐτήσατο κερδοσύνῃσιν.\nὧς δὲ καὶ Ἀπόλλωνα παρήπαφεν εὐνηθῆναι\nἱέμενον, ποταμόν τʼ ἐπὶ τοῖς Ἅλυν· οὐδὲ μὲν ἀνδρῶν\nτήνγε τις ἱμερτῇσιν ἐν ἀγκοίνῃσι δάμασσεν.\nἔνθα δὲ Τρικκαίοιο ἀγαυοῦ Δηιμάχοιο\nυἷες, Δηιλέων τε καὶ Αὐτόλυκος Φλογίος τε\nτῆμος ἔθʼ, Ἡρακλῆος ἀποπλαγχθέντες, ἔναιον·\nοἵ ῥα τόθʼ, ὡς ἐνόησαν ἀριστήων στόλον ἀνδρῶν,\nσφᾶς αὐτοὺς νημερτὲς ἐπέφραδον ἀντιάσαντες·\nοὐδʼ ἔτι μιμνάζειν θέλον ἔμπεδον, ἀλλʼ ἐνὶ νηί,\nἈργέσταο παρᾶσσον ἐπιπνείοντος, ἔβησαν.\nτοῖσι δʼ ὁμοῦ μετέπειτα θοῇ πεφορημένοι αὔρῃ\nλεῖπον Ἅλυν ποταμόν, λεῖπον δʼ ἀγχίρροον Ἶριν,\nἠδὲ καὶ Ἀσσυρίης πρόχυσιν χθονός· ἤματι δʼ αὐτῷ\nγνάμψαν Ἀμαζονίδων ἕκαθεν λιμενήοχον ἄκρην.\nἔνθα ποτὲ προμολοῦσαν Ἀρητιάδα Μελανίππην\nἥρως Ἡρακλέης ἐλοχήσατο, καί οἱ ἄποινα\nἹππολύτη ζωστῆρα παναίολον ἐγγυάλιξεν\nἀμφὶ κασιγνήτης· ὁ δʼ ἀπήμονα πέμψεν ὀπίσσω.\nτῆς οἵγʼ ἐν κόλπῳ, προχοαῖς ἔπι Θερμώδοντος,\nκέλσαν, ἐπεὶ καὶ πόντος ὀρίνετο νισσομένοισιν.\nτῷ δʼ οὔτις ποταμῶν ἐναλίγκιος, οὐδὲ ῥέεθρα\nτόσσʼ ἐπὶ γαῖαν ἵησι παρὲξ ἕθεν ἄνδιχα βάλλων.\nτετράκις εἰς ἑκατὸν δεύοιτό κεν, εἴ τις ἕκαστα\nπεμπάζοι· μία δʼ οἴη ἐτήτυμος ἔπλετο πηγή.\nἡ μέν τʼ ἐξ ὀρέων κατανίσσεται ἤπειρόνδε\nὑψηλῶν, ἅ τέ φασιν Ἀμαζόνια κλείεσθαι.\nἔνθεν δʼ αἰπυτέρην ἐπικίδναται ἔνδοθι γαῖαν\nἀντικρύ· τῶ καί οἱ ἐπίστροφοί εἰσι κέλευθοι·\nαἰεὶ δʼ ἄλλυδις ἄλλη, ὅπῃ κύρσειε μάλιστα\nἠπείρου χθαμαλῆς, εἱλίσσεται· ἡ μὲν ἄπωθεν,\nἡ δὲ πέλας· πολέες δὲ πόροι νώνυμνοι ἔασιν,\nὅππῃ ὑπεξαφύονται· ὁ δʼ ἀμφαδὸν ἄμμιγα παύροις\nπόντον ἐς Ἄξεινον κυρτὴν ὑπερεύγεται ἄκρην.\nκαί νύ κε δηθύνοντες Ἀμαζονίδεσσιν ἔμιξαν\nὑσμίνην, καὶ δʼ οὔ κεν ἀναιμωτί γʼ ἐρίδηναν—\nοὐ γὰρ Ἀμαζονίδες μάλʼ ἐπήτιδες, οὐδὲ θέμιστας\nτίουσαι πεδίον Δοιάντιον ἀμφενέμοντο·\nἀλλʼ ὕβρις στονόεσσα καὶ Ἄρεος ἔργα μεμήλει·\nδὴ γὰρ καὶ γενεὴν ἔσαν Ἄρεος Ἁρμονίης τε\nνύμφης, ἥ τʼ Ἄρηϊ φιλοπτολέμους τέκε κούρας,\nἄλσεος Ἀκμονίοιο κατὰ πτύχας εὐνηθεῖσα—\nεἰ μὴ ἄρʼ ἐκ Διόθεν πνοιαὶ πάλιν Ἀργέσταο\nἤλυθον· οἱ δʼ ἀνέμῳ περιηγέα κάλλιπον ἀκτήν,\nἔνθα Θεμισκύρειαι Ἀμαζόνες ὡπλίζοντο.\nοὐ γὰρ ὁμηγερέες μίαν ἂμ πόλιν, ἀλλʼ ἀνὰ γαῖαν\nκεκριμέναι κατὰ φῦλα διάτριχα ναιετάασκον·\nνόσφι μὲν αἵδʼ αὐταί, τῇσιν τότε κοιρανέεσκεν\nἹππολύτη, νόσφιν δὲ Λυκάστιαι ἀμφενέμοντο,\nνόσφι δʼ ἀκοντοβόλοι Χαδήσιαι. ἤματι δʼ ἄλλῳ\nνυκτί τʼ ἐπιπλομένῃ Χαλύβων παρὰ γαῖαν ἵκοντο.\nτοῖσι μὲν οὔτε βοῶν ἄροτος μέλει, οὔτε τις\nἄλλη\nφυταλιὴ καρποῖο μελίφρονος· οὐδὲ μὲν οἵγε\nποίμνας ἑρσήεντι νομῷ ἔνι ποιμαίνουσιν.\nἀλλὰ σιδηροφόρον στυφελὴν χθόνα γατομέοντες\nὦνον ἀμείβονται βιοτήσιον, οὐδέ ποτέ σφιν\nἠὼς ἀντέλλει καμάτων ἄτερ, ἀλλὰ κελαινῇ\nλιγνύι καὶ καπνῷ κάματον βαρὺν ὀτλεύουσιν.\nτοὺς δὲ μετʼ αὐτίκʼ ἔπειτα Γενηταίου Διὸς\nἄκρην\nγνάμψαντες σώοντο παρὲκ Τιβαρηνίδα γαῖαν.\nἔνθʼ ἐπεὶ ἄρ κε τέκωνται ὑπʼ ἀνδράσι τέκνα γυναῖκες,\nαὐτοὶ μὲν στενάχουσιν ἐνὶ λεχέεσσι πεσόντες,\nκράατα δησάμενοι· ταὶ δʼ εὖ κομέουσιν ἐδωδῇ\nἀνέρας, ἠδὲ λοετρὰ λεχώια τοῖσι πένονται.\nἱρὸν δʼ αὖτʼ ἐπὶ τοῖσιν ὄρος καὶ γαῖαν\nἄμειβον,\nᾗ ἔνι Μοσσύνοικοι ἀνʼ οὔρεα ναιετάουσιν\nμόσσυνας, καὶ δʼ αὐτοὶ ἐπώνυμοι ἔνθεν ἔασιν.\nἀλλοίη δὲ δίκη καὶ θέσμια τοῖσι τέτυκται.\nὅσσα μὲν ἀμφαδίην ῥέζειν θέμις, ἢ ἐνὶ δήμῳ,\nἢ ἀγορῇ, τάδε πάντα δόμοις ἔνι μηχανόωνται·\nὅσσα δʼ ἐνὶ μεγάροις πεπονήμεθα, κεῖνα θύραζε\nἀψεγέως μέσσῃσιν ἐνὶ ῥέζουσιν ἀγυιαῖς.\nοὐδʼ εὐνῆς αἰδὼς ἐπιδήμιος, ἀλλά, σύες ὣς\nφορβάδες, οὐδʼ ἠβαιὸν ἀτυζόμενοι παρεόντας,\nμίσγονται χαμάδις ξυνῇ φιλότητι γυναικῶν.\nαὐτὰρ ἐν ὑψίστῳ βασιλεὺς μόσσυνι θαάσσων\nἰθείας πολέεσσι δίκας λαοῖσι δικάζει,\nσχέτλιος. ἢν γάρ πού τί θεμιστεύων ἀλίτηται,\nλιμῷ μιν κεῖνʼ ἦμαρ ἐνικλείσαντες ἔχουσιν.\nτοὺς παρανισσόμενοι καὶ δὴ σχεδὸν\nἀντιπέρηθεν\nνήσου Ἀρητιάδος τέμνον πλόον εἰρεσίῃσιν\nἠμάτιοι· λιαρὴ γὰρ ὑπὸ κνέφας ἔλλιπεν αὔρη.\nἤδη καί τινʼ ὕπερθεν Ἀρήιον ἀίσσοντα\nἐνναέτην νήσοιο διʼ ἠέρος ὄρνιν ἴδοντο,\nὅς ῥα τιναξάμενος πτέρυγας κατὰ νῆα θέουσαν\nἧκʼ ἐπί οἱ πτερὸν ὀξύ· τὸ δʼ ἐν λαιῷ πέσεν ὤμῳ\nδίου Ὀιλῆος· μεθέηκε δὲ χερσὶν ἐρετμὸν\nβλήμενος· οἱ δὲ τάφον πτερόεν βέλος εἰσορόωντες.\nκαὶ τὸ μὲν ἐξείρυσσε παρεδριόων Ἐρυβώτης,\nἕλκος δὲ ξυνέδησεν, ἀπὸ σφετέρου κολεοῖο\nλυσάμενος τελαμῶνα κατήορον· ἐκ δʼ ἐφαάνθη\nἄλλος ἐπὶ προτέρῳ πεποτημένος· ἀλλά μιν ἥρως\nΕὐρυτίδης Κλυτίος—πρὸ γὰρ ἀγκύλα τείνατο τόξα,\nἧκε δʼ ἐπʼ οἰωνὸν ταχινὸν βέλος—αὐτὰρ ἔπειτα\nπλῆξεν· δινηθεὶς δὲ θοῆς πέσεν ἀγχόθι νηός.\nτοῖσιν δʼ Ἀμφιδάμας μυθήσατο, παῖς Ἀλεοῖο·\n‘νῆσος μὲν πέλας ἧμιν Ἀρητιάς· ἴστε καὶ αὐτοὶ\nτούσδʼ ὄρνιθας ἰδόντες. ἐγὼ δʼ οὐκ ἔλπομαι ἰοὺς\nτόσσον ἐπαρκέσσειν εἰς ἔκβασιν. ἀλλά τινʼ ἄλλην\nμῆτιν πορσύνωμεν ἐπίρροθον, εἴ γʼ ἐπικέλσαι\nμέλλετε, Φινῆος μεμνημένοι, ὡς ἐπέτελλεν.\nοὐδὲ γὰρ Ἡρακλέης, ὁπότʼ ἤλυθεν Ἀρκαδίηνδε,\nπλωίδας ὄρνιθας Στυμφαλίδας ἔσθενε λίμνης\nὤσασθαι τόξοισι, τὸ μέν τʼ ἐγὼ αὐτὸς ὄπωπα.\nἀλλʼ ὅγε χαλκείην πλατάγην ἐνὶ χερσὶ τινάσσων\nδούπει ἐπὶ σκοπιῆς περιμήκεος· αἱ δʼ ἐφέβοντο\nτηλοῦ, ἀτυζηλῷ ὑπὸ δείματι κεκληγυῖαι.\nτῶ καὶ νῦν τοίην τινʼ ἐπιφραζώμεθα μῆτιν·\nαὐτὸς δʼ ἂν τὸ πάροιθεν ἐπιφρασθεὶς ἐνέποιμι.\nἀνθέμενοι κεφαλῇσιν ἀερσιλόφους τρυφαλείας,\nἡμίσεες μὲν ἐρέσσετʼ ἀμοιβαδίς, ἡμίσεες δὲ\nδούρασί τε ξυστοῖσι καὶ ἀσπίσιν ἄρσετε νῆα.\nαὐτὰρ πασσυδίῃ περιώσιον ὄρνυτʼ ἀυτὴν\nἀθρόοι, ὄφρα κολῳὸν ἀηθείῃ φοβέωνται\nνεύοντάς τε λόφους καὶ ἐπήορα δούραθʼ ὕπερθεν.\nεἰ δέ κεν αὐτὴν νῆσον ἱκώμεθα, δὴ τότʼ ἔπειτα\nσὺν κελάδῳ σακέεσσι πελώριον ὄρσετε δοῦπον.’\nὧς ἄρʼ ἔφη· πάντεσσι δʼ ἐπίρροθος ἥνδανε\nμῆτις.\nἀμφὶ δὲ χαλκείας κόρυθας κεφαλῇσιν ἔθεντο\nδεινὸν λαμπομένας, ἐπὶ δὲ λόφοι ἐσσείοντο\nφοινίκεοι. καὶ τοὶ μὲν ἀμοιβήδην ἐλάασκον·\nτοὶ δʼ αὖτʼ ἐγχείῃσι καὶ ἀσπίσι νῆʼ ἐκάλυψαν.\nὡς δʼ ὅτε τις κεράμῳ κατερέψεται ἑρκίον ἀνήρ,\nδώματος ἀγλαΐην τε καὶ ὑετοῦ ἔμμεναι ἄλκαρ,\nἄλλῳ δʼ ἔμπεδον ἄλλος ὁμῶς ἐπαμοιβὸς ἄρηρεν·\nὧς οἵγʼ ἀσπίσι νῆα συναρτύναντες ἔρεψαν.\nοἵη δὲ κλαγγὴ δῄου πέλει ἐξ ὁμάδοιο\nἀνδρῶν κινυμένων, ὁπότε ξυνίωσι φάλαγγες,\nτοίη ἄρʼ ὑψόθι νηὸς ἐς ἠέρα κίδνατʼ ἀυτή.\nοὐδέ τινʼ οἰωνῶν ἔτʼ ἐσέδρακον, ἀλλʼ ὅτε νήσῳ\nχρίμψαντες σακέεσσιν ἐπέκτυπον, αὐτίκʼ ἄρʼ οἵγε\nμυρίοι ἔνθα καὶ ἔνθα πεφυζότες ἠερέθοντο.\nὡς δʼ ὁπότε Κρονίδης πυκινὴν ἐφέηκε χάλαζαν\nἐκ νεφέων ἀνά τʼ ἄστυ καὶ οἰκία, τοὶ δʼ ὑπὸ τοῖσιν\nἐνναέται κόναβον τεγέων ὕπερ εἰσαΐοντες\nἧνται ἀκήν, ἐπεὶ οὔ σφε κατέλλαβε χείματος ὥρη\nἀπροφάτως, ἀλλὰ πρὶν ἐκαρτύναντο μέλαθρον·\nὧς πυκινὰ πτερὰ τοῖσιν ἐφίεσαν ἀίσσοντες\nὕψι μάλʼ ἂμ πέλαγος περάτης εἰς οὔρεα γαίης.\nτίς γὰρ δὴ Φινῆος ἔην νόος, ἐνθάδε\nκέλσαι\nἀνδρῶν ἡρώων θεῖον στόλον; ἢ καὶ ἔπειτα\nποῖον ὄνειαρ ἔμελλεν ἐελδομένοισιν ἱκέσθαι;\nυἱῆες Φρίξοιο μετὰ πτόλιν Ὀρχομενοῖο\nἐξ Αἴης ἐνέοντο παρʼ Αἰήταο Κυταίου,\nΚολχίδα νῆʼ ἐπιβάντες, ἵνʼ ἄσπετον ὄλβον ἄρωνται\nπατρός· ὁ γὰρ θνῄσκων ἐπετείλατο τήνδε κέλευθον.\nκαὶ δὴ ἔσαν νήσοιο μάλα σχεδὸν ἤματι κείνῳ.\nΖεὺς δʼ ἀνέμου βορέαο μένος κίνησεν ἀῆναι,\nὕδατι σημαίνων διερὴν ὁδὸν Ἀρκτούροιο·\nαὐτὰρ ὅγʼ ἠμάτιος μὲν ἐν οὔρεσι φύλλʼ ἐτίνασσεν\nτυτθὸν ἐπʼ ἀκροτάτοισιν ἀήσυρος ἀκρεμόνεσσιν·\nνυκτὶ δʼ ἔβη πόντονδε πελώριος, ὦρσε δὲ κῦμα\nκεκληγὼς πνοιῇσι· κελαινὴ δʼ οὐρανὸν ἀχλὺς\nἄμπεχεν, οὐδέ πῃ ἄστρα διαυγέα φαίνετʼ ἰδέσθαι\nἐκ νεφέων, σκοτόεις δὲ περὶ ζόφος ἠρήρειστο.\nοἱ δʼ ἄρα μυδαλέοι, στυγερὸν τρομέοντες ὄλεθρον,\nυἱῆες Φρίξοιο φέρονθʼ ὑπὸ κύμασιν αὔτως.\nἱστία δʼ ἐξήρπαξʼ ἀνέμου μένος, ἠδὲ καὶ αὐτὴν\nνῆα διάνδιχʼ ἔαξε τινασσομένην ῥοθίοισιν.\nἔνθα δʼ ὑπʼ ἐννεσίῃσι θεῶν πίσυρές περ ἐόντες\nδούρατος ὠρέξαντο πελωρίου, οἷά τε πολλὰ\nῥαισθείσης κεκέδαστο θόοις συναρηρότα γόμφοις.\nκαὶ τοὺς μὲν νῆσόνδε, παρὲξ ὀλίγον θανάτοιο,\nκύματα καὶ ῥιπαὶ ἀνέμου φέρον ἀσχαλόωντας.\nαὐτίκα δʼ ἐρράγη ὄμβρος ἀθέσφατος, ὗε δὲ πόντον\nκαὶ νῆσον καὶ πᾶσαν ὅσην κατεναντία νήσου\nχώρην Μοσσύνοικοι ὑπέρβιοι ἀμφενέμοντο.\nτοὺς δʼ ἄμυδις κρατερῷ σὺν δούρατι κύματος ὁρμὴ\nυἱῆας Φρίξοιο μετʼ ἠιόνας βάλε νήσου\nνύχθʼ ὕπο λυγαίην· τὸ δὲ μυρίον ἐκ Διὸς ὕδωρ\nλῆξεν ἅμʼ ἠελίω·ͅ τάχα δʼ ἐγγύθεν ἀντεβόλησαν\nἀλλήλοις, Ἄργος δὲ παροίτατος ἔκφατο μῦθον·\n‘Ἀντόμεθα πρὸς Ζηνὸς Ἐποψίου, οἵτινές ἐστε\nἀνδρῶν, εὐμενέειν τε καὶ ἀρκέσσαι χατέουσιν.\nπόντῳ γὰρ τρηχεῖαι ἐπιβρίσασαι ἄελλαι\nνηὸς ἀεικελίης διὰ δούρατα πάντʼ ἐκέδασσαν,\nᾗ ἔνι πείρομεν οἶμον ἐπὶ χρέος ἐμβεβαῶτες.\nτούνεκα νῦν ὑμέας γουναζόμεθʼ, αἴ κε πίθησθε,\nδοῦναι ὅσον τʼ εἴλυμα περὶ χροός, ἠδὲ κομίσσαι\nἀνέρας οἰκτείραντας ὁμήλικας ἐν κακότητι.\nἀλλʼ ἱκέτας ξείνους Διὸς εἵνεκεν αἰδέσσασθε\nξεινίου Ἱκεσίου τε· Διὸς δʼ ἄμφω ἱκέται τε\nκαὶ ξεῖνοι· ὁ δέ που καὶ ἐπόψιος ἄμμι τέτυκται.’\nτὸν δʼ αὖτʼ Αἴσονος υἱὸς ἐπιφραδέως ἐρέεινεν,\nμαντοσύνας Φινῆος ὀισσάμενος τελέεσθαι·\n‘ταῦτα μὲν αὐτίκα πάντα παρέξομεν εὐμενέοντες.\nἀλλʼ ἄγε μοι κατάλεξον ἐτήτυμον, ὁππόθι γαίης\nναίετε, καὶ χρέος οἷον ὑπεὶρ ἅλα νεῖσθαι ἀνώγει,\nαὐτῶν θʼ ὑμείων ὄνομα κλυτόν, ἠδὲ γενέθλην.’\nτὸν δʼ Ἄργος προσέειπεν ἀμηχανέων\nκακότητι·\n‘Αἰολίδην Φρίξον τινʼ ἀφʼ Ἑλλάδος Αἶαν ἱκέσθαι\nἀτρεκέως δοκέω που ἀκούετε καὶ πάρος αὐτοί,\nΦρίξον, ὅτις πτολίεθρον ἀνήλυθεν Αἰήταο,\nκριοῦ ἐπεμβεβαώς, τόν ῥα χρύσειον ἔθηκεν\nἙρμείας· κῶας δὲ καὶ εἰσέτι νῦν κεν ἴδοισθε.\nτὸν μὲν ἔπειτʼ ἔρρεξεν ἑῇς ὑποθημοσύνῃσιν\nΦυξίῳ ἐκ πάντων Κρονίδῃ Διί. καί μιν ἔδεκτο\nΑἰήτης μεγάρῳ, κούρην τέ οἱ ἐγγυάλιξεν\nΧαλκιόπην ἀνάεδνον ἐυφροσύνῃσι νόοιο.\nτῶν ἐξ ἀμφοτέρων εἰμὲν γένος. ἀλλʼ ὁ μὲν ἤδη\nγηραιὸς θάνε Φρίξος ἐν Λἰήταο δόμοισιν·\nἡμεῖς δʼ αὐτίκα πατρὸς ἐφετμάων ἀλέγοντες\nνεύμεθʼ ἐς Ὀρχομενὸν κτεάνων Ἀθάμαντος ἕκητι.\nεἰ δὲ καὶ οὔνομα δῆθεν ἐπιθύεις δεδαῆσθαι,\nτῷδε Κυτίσσωρος πέλει οὔνομα, τῷ δέ τε Φρόντις,\nτῷ δὲ Μέλας· ἐμὲ δʼ αὐτὸν ἐπικλείοιτέ κεν Ἄργον.’\nὧς φάτʼ· ἀριστῆες δὲ συνηβολίῃ κεχάροντο,\nκαί σφεας ἀμφίεπον περιθαμβέες. αὐτὰρ Ἰήσων\nἐξαῦτις κατὰ μοῖραν ἀμείψατο τοῖσδʼ ἐπέεσσιν·\n‘ἦ ἄρα δὴ γνωτοὶ πατρώιοι ἄμμιν\nἐόντες\nλίσσεσθʼ εὐμενέοντας ἐπαρκέσσαι κακότητα.\nΚρηθεὺς γάρ ῥʼ Ἀθάμας τε κασίγνητοι γεγάασιν.\nΚρηθῆος δʼ υἱωνὸς ἐγὼ σὺν τοισίδʼ ἑταίροις\nἙλλάδος ἐξ αὐτῆς νέομʼ ἐς πόλιν Αἰήταο.\nἀλλὰ τὰ μὲν καὶ ??αῦτις ἐνίφομεν ἀλλήλοισιν.\nνῦν δʼ ἕσσασθε πάροιθεν· ὑπʼ ἐννεσίῃσι δʼ ὀίω\nἀθανάτων ἐς χεῖρας ἐμὰς χατέοντας ἱκέσθαι.’\nἦ ῥα, καὶ ἐκ νηὸς δῶκέ σφισιν εἵματα δῦναι.\nπασσυδίῃ δἤπειτα κίον μετὰ νηὸν Ἄρηος,\nμῆλʼ ἱερευσόμενοι· περὶ δʼ ἐσχάρῃ ἐστήσαντο\nἐσσυμένως, ἥ τʼ ἐκτὸς ἀνηρεφέος πέλε νηοῦ\nστιάων· εἴσω δὲ μέλας λίθος ἠρήρειστο\nἱερός, ᾧ ποτε πᾶσαι Ἀμαζόνες εὐχετόωντο.\nοὐδέ σφιν θέμις ἦεν, ὅτʼ ἀντιπέρηθεν ἵκοιντο,\nμήλων τʼ ἠδὲ βοῶν τῇδʼ ἐσχάρῃ ἱερὰ καίειν·\nἀλλʼ ἵππους δαίτρευον, ἐπηετανὸν κομέουσαι.\nαὐτὰρ ἐπεὶ ῥέξαντες ἐπαρτέα δαῖτʼ ἐπάσαντο,\nδὴ τότ ἄρʼ Αἰσονίδης μετεφώνεεν, ἦρχέ τε μύθων·\n‘Ζεὺς ἐτεῇ τὰ ἕκαστʼ ἐπιδέρκεται· οὐδέ μιν\nἄνδρες\nλήθομεν ἔμπεδον, οἵ τε θεουδέες οὐδὲ δίκαιοι.\nὡς μὲν γὰρ πατέρʼ ὑμὸν ὑπεξείρυτο φόνοιο\nμητρυιῆς, καὶ νόσφιν ἀπειρέσιον πόρεν ὄλβον·\nὧς δὲ καὶ ὑμέας αὖτις ἀπήμονας ἐξεσάωσεν\nχείματος οὐλομένοιο. πάρεστι δὲ τῆσδʼ ἐπὶ νηὸς\nἔνθα καὶ ἔνθα νέεσθαι, ὅπῃ φίλον, εἴτε μετʼ Αἶαν,\nεἶτε μετʼ ἀφνειὴν θείου πόλιν Ὀρχομενοῖο.\nτὴν γὰρ Ἀθηναίη τεχνήσατο, καὶ τάμε χαλκῷ\nδούρατα Πηλιάδος κορυφῆς πέρι· σὺν δέ οἱ Ἄργος\nτεῦξεν. ἀτὰρ κείνην γε κακὸν διὰ κῦμʼ ἐκέδασσεν,\nπρὶν καὶ πετράων σχεδὸν ἐλθεῖν, αἵ τʼ ἐνὶ πόντῳ\nστεινωπῷ συνίασι πανήμεροι ἀλλήλῃσιν.\nἀλλʼ ἄγεθʼ ὧδε καὶ αὐτοὶ ἐς Ἑλλάδα μαιομένοισιν\nκῶας ἄγειν χρύσειον ἐπίρροθοι ἄμμι πέλεσθε\nκαὶ πλόου ἡγεμονῆες, ἐπεὶ Φρίξοιο θυηλὰς\nστέλλομαι ἀμπλήσων, Ζηνὸς χόλον Αἰολίδῃσιν.’\nἴσκε παρηγορέων· οἱ δʼ ἔστυγον εἰσαΐοντες.\nοὐ γὰρ ἔφαν τεύξεσθαι ἐνηέος Αἰήταο\nκῶας ἄγειν κριοῖο μεμαότας, ὧδε δʼ ἔειπεν\nἌργος, ἀτεμβόμενος τοῖον στόλον ἀμφιπένεσθαι·\n‘ὦ φίλοι, ἡμέτερον μὲν ὅσον σθένος, οὔποτʼ\nἀρωγῆς\nσχήσεται, οὐδʼ ἠβαιόν, ὅτε χρειώ τις ἵκηται.\nἀλλʼ αἰνῶς ὀλοῇσιν ἀπηνείῃσιν ἄρηρεν\nΑἰήτης· τῶ καὶ περιδείδια ναυτίλλεσθαι.\nστεῦται δʼ Ἠελίου γόνος ἔμμεναι· ἀμφὶ δὲ Κόλχων\nἔθνεα ναιετάουσιν ἀπείρονα· καὶ δέ κεν Ἄρει\nσμερδαλέην ἐνοπὴν μέγα τε σθένος ἰσοφαρίζοι.\nοὐ μὰν οὐδʼ ἀπάνευθεν ἑλεῖν δέρος Αἰήταο\nῥηίδιον, τοῖός μιν ὄφις περί τʼ ἀμφί τʼ ἔρυται\nἀθάνατος καὶ ἄυπνος, ὃν αὐτὴ Γαῖʼ ἀνέφυσεν\nΚαυκάσου ἐν κνημοῖσι, Τυφαονίη ὅθι πέτρη,\nἔνθα Τυφάονά φασι Διὸς Κρονίδαο κεραυνῷ\nβλήμενον, ὁππότε οἱ στιβαρὰς ἐπορέξατο χεῖρας,\nθερμὸν ἀπὸ κρατὸς στάξαι φόνον· ἵκετο δʼ αὔτως\nοὔρεα καὶ πεδίον Νυσήιον, ἔνθʼ ἔτι νῦν περ\nκεῖται ὑποβρύχιος Σερβωνίδος ὕδασι λίμνης.’\nὧς ἄρʼ ἔφη· πολέεσσι δʼ ἐπὶ χλόος εἷλε παρειὰς\nαὐτίκα, τοῖον ἄεθλον ὅτʼ ἔκλυον. αἶψα δὲ Πηλεὺς\nθαρσαλέοις ἐπέεσσιν ἀμείψατο, φώνησέν τε·\n‘μηδʼ οὕτως, ἠθεῖε, λίην δειδίσσεο θυμῷ.\nοὔτε γὰρ ὧδʼ ἀλκὴν ἐπιδευόμεθʼ, ὥστε χερείους\nἔμμεναι Αἰήταο σὺν ἔντεσι πειρηθῆναι.\nἀλλὰ καὶ ἡμέας οἴω ἐπισταμένους πολέμοιο\nκεῖσε μολεῖν, μακάρων σχεδὸν αἵματος ἐκγεγαῶτας.\nτῶ εἰ μὴ φιλότητι δέρος χρύσειον ὀπάσσει,\nοὔ οἱ χραισμήσειν ἐπιέλπομαι ἔθνεα Κόλχων.’\nὧς οἵγʼ ἀλλήλοισιν ἀμοιβαδὸν ἠγορόωντο,\nμέσφʼ αὖτις δόρποιο κορεσσάμενοι κατέδαρθεν.\nἦρι δʼ ἀνεγρομένοισιν ἐυκραὴς ἄεν οὖρος·\nἱστία δʼ ἤειραν, τὰ δʼ ὑπαὶ ῥιπῆς ἀνέμοιο\nτείνετο· ῥίμφα δὲ νῆσον ἀποπροέλειπον Ἄρηος.\nνυκτὶ δʼ ἐπιπλομένῃ Φιλυρηίδα νῆσον ἄμειβον·\nἔνθα μὲν Οὐρανίδης Φιλύρῃ Κρόνος, εὖτʼ ἐν Ὀλύμπῳ\nΤιτήνων ἤνασσεν, ὁ δὲ Κρηταῖον ὑπʼ ἄντρον\nΖεὺς ἔτι Κουρήτεσσι μετετρέφετʼ Ἰδαίοισιν,\nῬείην ἐξαπαφών παρελέξατο· τοὺς δʼ ἐνὶ λέκτροις\nτέτμε θεὰ μεσσηγύς· ὁ δʼ ἐξ εὐνῆς ἀνορούσας\nἔσσυτο χαιτήεντι φυὴν ἐναλίγκιος ἵππῳ·\nἡ δʼ αἰδοῖ χῶρόν τε καὶ ἤθεα κεῖνα λιποῦσα\nὨκεανὶς Φιλύρη εἰς οὔρεα μακρὰ Πελασγῶν\nἦλθʼ, ἵνα δὴ Χείρωνα πελώριον, ἄλλα μὲν ἵππῳ,\nἄλλα θεῷ ἀτάλαντον, ἀμοιβαίῃ τέκεν εὐνῇ.\nκεῖθεν δʼ αὖ Μάκρωνας ἀπειρεσίην τε Βεχείρων\nγαῖαν ὑπερφιάλους τε παρεξενέοντο Σάπειρας,\nΒύζηράς τʼ ἐπὶ τοῖσιν· ἐπιπρὸ γὰρ αἰὲν ἔτεμνον\nἐσσυμένως, λιαροῖο φορεύμενοι ἐξ ἀνέμοιο.\nκαὶ δὴ νισσομένοισι μυχὸς διεφαίνετο Πόντου.\nκαὶ δὴ Καυκασίων ὀρέων ἀνέτελλον ἐρίπναι\nἠλίβατοι, τόθι γυῖα περὶ στυφελοῖσι πάγοισιν\nἰλλόμενος χαλκέῃσιν ἀλυκτοπέδῃσι Προμηθεὺς\nαἰετὸν ἥπατι φέρβε παλιμπετὲς ἀίσσοντα.\nτὸν μὲν ἐπʼ ἀκροτάτης ἴδον ἕσπερον ὀξέι ῥοίζῳ\nνηὸς ὑπερπτάμενον νεφέων σχεδόν· ἀλλὰ καὶ ἔμπης\nλαίφεα πάντʼ ἐτίναξε, παραιθύξας πτερύγεσσιν.\nοὐ γὰρʼ ὅγʼ αἰθερίοιο φυὴν ἔχεν οἰωνοῖο,\nἶσα δʼ ἐυξέστοις ὠκύπτερα πάλλεν ἐρετμοῖς,\nδηρὸν δʼ. οὐ μετέπειτα πολύστονον ἄιον αὐδὴν\nἧπαρ ἀνελκομένοιο Προμηθέος· ἔκτυπε δʼ αἰθὴρ\nοἰμωγῇ, μέσφʼ αὖτις ἀπʼ οὔρεος ἀίσσοντα\nαἰετὸν ὠμηστὴν αὐτὴν ὁδὸν εἰσενόησαν.\nἐννύχιοι δʼ Ἄργοιο δαημοσύνῃσιν ἵκοντο\nΦᾶσίν τʼ εὐρὺ ῥέοντα, καὶ ἔσχατα πείρατα πόντου.\nαὐτίκα δʼ ἱστία μὲν καὶ ἐπίκριον ἔνδοθι κοίλης\nἱστοδόκης στείλαντες ἐκόσμεον· ἐν δὲ καὶ αὐτὸν\nἱστὸν ἄφαρ χαλάσαντο παρακλιδόν· ὦκα δʼ ἐρετμοῖς\nεἰσέλασαν ποταμοῖο μέγαν ῥόον· αὐτὰρ ὁ πάντῃ\nκαχλάζων ὑπόεικεν. ἔχον δʼ ἐπʼ ἀριστερὰ χειρῶν\nΚαύκασον αἰπήεντα Κυταιίδα τε πτόλιν Αἴης,\nἔνθεν δʼ αὖ πεδίον τὸ Ἀρήιον ἱερά τʼ ἄλση\nτοῖο θεοῦ, τόθι κῶας ὄφις εἴρυτο δοκεύων\nπεπτάμενον λασίοισιν ἐπὶ δρυὸς ἀκρεμόνεσσιν.\nαὐτὸς δʼ Αἰσονίδης χρυσέῳ ποταμόνδε κυπέλλῳ\nοἴνου ἀκηρασίοιο μελισταγέας χέε λοιβὰς\nγαίῃ τʼ ἐνναέταις τε θεοῖς ψυχαῖς τε καμόντων\nἡρώων· γουνοῦτο δʼ ἀπήμονας εἶναι ἀρωγοὺς\nεὐμενέως, καὶ νηὸς ἐναίσιμα πείσματα δέχθαι.\nαὐτίκα δʼ Ἀγκαῖος τοῖον μετὰ μῦθον ἔειπεν·\n‘Κολχίδα μὲν δὴ γαῖαν ἱκάνομεν ἠδὲ ῥέεθρα\nΦάσιδος· ὥρη δʼ ἧμιν ἐνὶ σφίσι μητιάασθαι,\nεἴτʼ οὖν μειλιχίῃ πειρησόμεθʼ Αἰήταο,\nεἴτε καὶ ἀλλοίη τις ἐπήβολος ἔσσεται ὁρμή.’\nὧς ἔφατʼ· Ἄργου δʼ αὖτε παρηγορίῃσιν Ἰήσων\nὑψόθι νῆʼ ἐκέλευσεν ἐπʼ εὐναίῃσιν ἐρύσσαι\nδάσκιον εἰσελάσαντας ἕλος· τὸ δʼ ἐπισχεδὸν ἦεν\nνισσομένων, ἔνθʼ οἵγε διὰ κνέφας ηὐλίζοντο.\nἠὼς δʼ οὐ μετὰ δηρὸν ἐελδομένοις ἐφαάνθη.\nεἰ δʼ ἄγε νῦν, Ἐρατώ, παρά θʼ ἵστασο, καί μοι ἔνισπε,\nἔνθεν ὅπως ἐς Ἰωλκὸν ἀνήγαγε κῶας Ἰήσων\nΜηδείης ὑπʼ ἔρωτι. σὺ γὰρ καὶ Κύπριδος αἶσαν\nἔμμορες, ἀδμῆτας δὲ τεοῖς μελεδήμασι θέλγεις\nπαρθενικάς· τῶ καί τοι ἐπήρατον οὔνομʼ ἀνῆπται.\nὧς οἱ μὲν πυκινοῖσιν ἀνωίστως δονάκεσσιν\nμίμνον ἀριστῆες λελοχημένοι· αἱ δʼ ἐνόησαν\nἭρη Ἀθηναίη τε, Διὸς δʼ αὐτοῖο καὶ ἄλλων\nἀθανάτων ἀπονόσφι θεῶν θάλαμόνδε κιοῦσαι\nβούλευον· πείραζε δʼ Ἀθηναίην πάρος Ἥρη·\n‘αὐτὴ νῦν προτέρη, θύγατερ Διός, ἄρχεο βουλῆς.\nτί χρέος; ἠὲ δόλον τινὰ μήσεαι, ᾧ κεν ἑλόντες\nχρύσεον Αἰήταο μεθʼ Ἑλλάδα κῶας ἄγοιντο,\nἦ καὶ τόνγʼ ἐπέεσσι παραιφάμενοι πεπίθοιεν\nμειλιχίοις; ἦ γὰρ ὅγʼ ὑπερφίαλος πέλει αἰνῶς.\nἔμπης δʼ οὔτινα πεῖραν ἀποτρωπᾶσθαι ἔοικεν.’\nὧς φάτο· τὴν δὲ παρᾶσσον Ἀθηναίη προσέειπεν·\n‘καὶ δʼ αὐτὴν ἐμὲ τοῖα μετὰ φρεσὶν ὁρμαίνουσαν,\nἬρη, ἀπηλεγέως ἐξείρεαι. ἀλλά τοι οὔπω\nφράσσασθαι νοέω τοῦτον δόλον, ὅστις ὀνήσει\nθυμὸν ἀριστήων· πολέας δʼ ἐπεδοίασα βουλάς.’\nἦ, καὶ ἐπʼ οὔδεος αἵγε ποδῶν πάρος ὄμματʼ\nἔπηξαν,\nἄνδιχα πορφύρουσαι ἐνὶ σφίσιν· αὐτίκα δʼ Ἥρη\nτοῖον μητιόωσα παροιτέρη ἔκφατο μῦθον·\n‘δεῦρʼ ἴομεν μετὰ Κύπριν· ἐπιπλόμεναι δέ μιν ἄμφω\nπαιδὶ ἑῷ εἰπεῖν ὀτρύνομεν, αἴ κε πίθηται\nκούρην Αἰήτεω πολυφάρμακον οἷσι βέλεσσιν\nθέλξαι ὀιστεύσας ἐπʼ Ἰήσονι. τὸν δʼ ἂν ὀίω\nκείνης ἐννεσίῃσιν ἐς Ἑλλάδα κῶας ἀνάξειν.’\nὧς ἄρʼ ἔφη· πυκινὴ δὲ συνεύαδε μῆτις\nἈθήνῃ,\nκαί μιν ἔπειτʼ ἐξαῦτις ἀμείβετο μειλιχίοισιν·\n‘Ἥρη, νήιδα μέν με πατὴρ τέκε τοῖο βολάων,\nοὐδέ τινα χρειὼ θελκτήριον οἶδα πόθοιο.\nεἰ δέ σοι αὐτῇ μῦθος ἐφανδάνει, ἦ τʼ ἂν ἔγωγε\nἑσποίμην· σὺ δέ κεν φαίης ἔπος ἀντιόωσα.’\nἦ, καὶ ἀναΐξασαι ἐπὶ μέγα δῶμα νέοντο\nΚύπριδος, ὅ ῥά τέ οἱ δεῖμεν πόσις ἀμφιγυήεις,\nὁππότε μιν τὰ πρῶτα παραὶ Διὸς ἦγεν ἄκοιτιν.\nἕρκεα δʼ εἰσελθοῦσαι ὑπʼ αἰθούσῃ θαλάμοιο\nἔσταν, ἵνʼ ἐντύνεσκε θεὰ λέχος Ἡφαίστοιο.\nἀλλʼ ὁ μὲν ἐς χαλκεῶνα καὶ ἄκμονας ἦρι βεβήκει,\nνήσοιο πλαγκτῆς εὐρὺν μυχόν, ᾧ ἔνι πάντα\nδαίδαλα χάλκευεν ῥιπῇ πυρόσʼ ἡ δʼ ἄρα μούνη\nἧστο δόμῳ δινωτὸν ἀνὰ θρόνον, ἄντα θυράων.\nλευκοῖσιν δʼ ἑκάτερθε κόμας ἐπιειμένη ὤμοις\nκόσμει χρυσείῃ διὰ κερκίδι, μέλλε δὲ μακροὺς\nπλέξασθαι πλοκάμους· τὰς δὲ προπάροιθεν ἰδοῦσα\nἔσχεθεν, εἴσω τέ σφʼ ἐκάλει, καὶ ἀπὸ θρόνου ὦρτο,\nεἷσέ τʼ ἐνὶ κλισμοῖσιν· ἀτὰρ μετέπειτα καὶ αὐτὴ\nἵζανεν, ἀψήκτους δὲ χεροῖν ἀνεδήσατο χαίτας.\nτοῖα δὲ μειδιόωσα προσέννεπεν αἱμυλίοισιν·\n‘Ἠθεῖαι, τίς δεῦρο νόος χρειω τε κομίζει\nδηναιὰς αὔτως; τί δʼ ἱκάνετον, οὔτι πάρος γε\nλίην φοιτίζουσαι, ἐπεὶ περίεστε θεάων;’\nτὴν δʼ Ἥρη τοίοισιν ἀμειβομένη\nπροσέειπεν·\n‘Κερτομέεις· νῶιν δὲ κέαρ συνορίνεται ἄτῃ.\nἤδη γὰρ ποταμῷ ἐνὶ Φάσιδι νῆα κατίσχει\nΑἰσονίδης, ἠδʼ ἄλλοι ὅσοι μετὰ κῶας ἕπονται.\nτῶν ἤτοι πάντων μέν, ἐπεὶ πέλας ἔργον ὄρωρεν,\nδείδιμεν ἐκπάγλως, περὶ δʼ Αἰσονίδαο μάλιστα.\nτὸν μὲν ἐγών, εἰ καί περ ἐς Ἄιδα ναυτίλληται\nλυσόμενος χαλκέων Ἰξίονα νειόθι δεσμῶν,\nῥύσομαι, ὅσσον ἐμοῖσιν ἐνὶ σθένος ἔπλετο γυίοις,\nὄφρα μὴ ἐγγελάσῃ Πελίης κακὸν οἶτον ἀλύξας,\nὅς μʼ ὑπερηνορέῃ θυέων ἀγέραστον ἔθηκεν.\nκαὶ δʼ ἄλλως ἔτι καὶ πρὶν ἐμοὶ μέγα φίλατʼ Ἰήσων\nἐξότʼ ἐπὶ προχοῇσιν ἅλις πλήθοντος Ἀναύρου\nἀνδρῶν εὐνομίης πειρωμένῃ ἀντεβόλησεν\nθήρης ἐξανιών· νιφετῷ δʼ ἐπαλύνετο πάντα\nοὔρεα καὶ σκοπιαὶ περιμήκεες, οἱ δὲ κατʼ αὐτῶν\nχείμαρροι καναχηδὰ κυλινδόμενοι φορέοντο.\nγρηὶ δέ μʼ εἰσαμένην ὀλοφύρατο, καί μʼ ἀναείρας\nαὐτὸς ἑοῖς ὤμοισι διὲκ προαλὲς φέρεν ὕδωρ.\nτῶ νύ μοι ἄλληκτον περιτίεται· οὐδέ κε λώβην\nτίσειεν Πελίης, εἰ μή σύ γε νόστον ὀπάσσεις.’\nὧς ηὔδα· Κύπριν δʼ ἐνεοστασίη λάβε μύθων.\nἅζετο δʼ ἀντομένην Ἥρην ἕθεν εἰσορόωσα,\nκαί μιν ἔπειτʼ ἀγανοῖσι προσέννεπεν ἥγʼ ἐπέεσσιν·\n‘πότνα θεά, μή τοί τι κακώτερον ἄλλο πέλοιτο\nΚύπριδος, εἰ δὴ σεῖο λιλαιομένης ἀθερίζω\nἢ ἔπος ἠέ τι ἔργον, ὅ κεν χέρες αἵγε κάμοιεν\nἠπεδαναί· καὶ μή τις ἀμοιβαίη χάρις ἔστω.’\nὧς ἔφαθʼ· Ἥρη δʼ αὖτις ἐπιφραδέως ἀγορευσεν·\n‘οὔτι βίης χατέουσαι ἱκάνομεν, οὐδέ τι χειρῶν.\nἀλλʼ αὔτως ἀκέουσα τεῷ ἐπικέκλεο παιδὶ\nπαρθένον Αἰήτεω θέλξαι πόθῳ Αἰσονίδαο.\nεἰ γάρ οἱ κείνη συμφράσσεται εὐμενέουσα,\nῥηιδίως μιν ἑλόντα δέρος χρύσειον ὀίω\nνοστήσειν ἐς Ἰωλκόν, ἐπεὶ δολόεσσα τέτυκται.’\nὧς ἄρʼ ἔφη· Κύπρις δὲ μετʼ ἀμφοτέρῃσιν\nἔειπεν·\n‘Ἥρη, Ἀθηναίη τε, πίθοιτό κεν ὔμμι μάλιστα,\nἢ ἐμοί. ὑμείων γὰρ ἀναιδήτῳ περ ἐόντι\nτυτθή γʼ αἰδὼς ἔσσετʼ ἐν ὄμμασιν· αὐτὰρ ἐμεῖο\nοὐκ ὄθεται, μάλα δʼ αἰὲν ἐριδμαίνων ἀθερίζει.\nκαὶ δή οἱ μενέηνα, περισχομένη κακότητι,\nαὐτοῖσιν τόξοισι δυσηχέας ἆξαι ὀιστοὺς\nἀμφαδίην. τοῖον γὰρ ἐπηπείλησε χαλεφθείς,\nεἰ μὴ τηλόθι χεῖρας, ἕως ἔτι θυμὸν ἐρύκει,\nἕξω ἐμάς, μετέπειτά γʼ ἀτεμβοίμην ἑοῖ αὐτῇ.’\nὧς φάτο· μείδησαν δὲ θεαί, καὶ ἐσέδρακον\nἄντην\nἀλλήλαις. ἡ δʼ αὖτις ἀκηχεμένη προσέειπεν·\n‘ἄλλοις ἄλγεα τἀμὰ γέλως πέλει· οὐδέ τί με χρὴ\nμυθεῖσθαι πάντεσσιν· ἅλις εἰδυῖα καὶ αὐτή.\nνῦν δʼ ἐπεὶ ὔμμι φίλον τόδε δὴ πέλει ἀμφοτέρῃσιν,\nπειρήσω, καί μιν μειλίξομαι, οὐδʼ ἀπιθήσει.’\nὧς φάτο· τὴν δʼ Ἥρη ῥαδινῆς ἐπεμάσσατο χειρός,\nἦκα δὲ μειδιόωσα παραβλήδην προσέειπεν·\n‘οὕτω νῦν, Κυθέρεια, τόδε χρέος, ὡς ἀγορεύεις,\nἔρξον ἄφαρ· καὶ μή τι χαλέπτεο, μηδʼ ἐρίδαινε\nχωομένη σῷ παιδί· μεταλλήξει γὰρ ὀπίσσω.’\nἦ ῥα, καὶ ἔλλιπε θῶκον· ἐφωμάρτησε δʼ Ἀθήνη·\nἐκ δʼ ἴσαν ἄμφω ταίγε παλίσσυτοι. ἡ δὲ καὶ αὐτὴ\nβῆ ῥ̓ ἴμεν Οὐλύμποιο κατὰ πτύχας, εἴ μιν ἐφεύροι.\nεὗρε δὲ τόνγʼ ἀπάνευθε Διὸς θαλερῇ ἐν ἀλωῇ,\nοὐκ οἶον, μετα καὶ Γανυμήδεα, τόν ῥά ποτε Ζεὺς\nοὐρανῷ ἐγκατένασσεν ἐφέστιον ἀθανάτοισιν,\nκάλλεος ἱμερθείς. ἀμφʼ ἀστραγάλοισι δὲ τώγε\nχρυσείοις, ἅ τε κοῦροι ὁμήθεες, ἑψιόωντο.\nκαί ῥ̓ ὁ μὲν ἤδη πάμπαν ἐνίπλεον ᾧ ὑπὸ μαζῷ\nμάργος Ἔρως λαιῆς ὑποΐσχανε χειρὸς ἀγοστόν,\nὀρθὸς ἐφεστηώς· γλυκερὸν δέ οἱ ἀμφὶ παρειὰς\nχροιῇ θάλλεν ἔρευθος. ὁ δʼ ἐγγύθεν ὀκλαδὸν ἧστο\nσῖγα κατηφιόων· δοιὼ δʼ ἔχεν, ἄλλον ἔτʼ αὔτως\nἄλλῳ ἐπιπροϊείς, κεχόλωτο δὲ καγχαλόωντι.\nκαὶ μὴν τούσγε παρᾶσσον ἐπὶ προτέροισιν ὀλέσσας\nβῆ κενεαῖς σὺν χερσὶν ἀμήχανος, οὐδʼ ἐνόησεν\nΚύπριν ἐπιπλομένην. ἡ δʼ ἀντίη ἵστατο παιδός,\nκαί μιν ἄφαρ γναθμοῖο κατασχομένη προσέειπεν·\n‘τίπτʼ ἐπιμειδιάᾳς, ἄφατον κακόν; ἦέ μιν αὔτως\nἤπαφες, οὐδὲ δίκῃ περιέπλεο νῆιν ἐόντα;\nεἰ δʼ ἄγε μοι πρόφρων τέλεσον χρέος, ὅττι κεν εἴπω·\nκαί κέν τοι ὀπάσαιμι Διὸς περικαλλὲς ἄθυρμα\nκεῖνο, τό οἱ ποίησε φίλη τροφὸς Ἀδρήστεια\nἄντρῳ ἐν Ἰδαίῳ ἔτι νήπια κουρίζοντι,\nσφαῖραν ἐυτρόχαλον, τῆς οὐ σύγε μείλιον ἄλλο\nχειρῶν Ἡφαίστοιο κατακτεατίσσῃ ἄρειον.\nχρύσεα μέν οἱ κύκλα τετεύχαται· ἀμφὶ δʼ ἑκάστῳ\nδιπλόαι ἁψῖδες περιηγέες εἱλίσσονται·\nκρυπταὶ δὲ ῥαφαί εἰσιν· ἕλιξ δʼ ἐπιδέδρομε πάσαις\nκυανέη. ἀτὰρ εἴ μιν ἑαῖς ἐνὶ χερσὶ βάλοιο,\nἀστὴρ ὥς, φλεγέθοντα διʼ ἠέρος ὁλκὸν ἵησιν.\nτήν τοι ἐγὼν ὀπάσω· σὺ δὲ παρθένον Αἰήταο\nθέλξον ὀιστεύσας ἐπʼ Ἰήσονι· μηδέ τις ἔστω\nἀμβολίη. δὴ γάρ κεν ἀφαυροτέρη χάρις εἴη.’\nὧς φάτο· τῷ δʼ ἀσπαστὸν ἔπος γένετʼ\nεἰσαΐοντι.\nμείλια δʼ ἔκβαλε πάντα, καὶ ἀμφοτέρῃσι χιτῶνος\nνωλεμὲς ἔνθα καὶ ἔνθα θεᾶς ἔχεν ἀμφιμεμαρπώς.\nλίσσετο δʼ αἶψα πορεῖν αὐτοσχεδόν· ἡ δʼ ἀγανοῖσιν\nἀντομένη μύθοισιν, ἐπειρύσσασα παρειάς,\nκύσσε ποτισχομένη, καὶ ἀμείβετο μειδιόωσα·\n‘ἴστω νῦν τόδε σεῖο φίλον κάρη ἠδʼ ἐμὸν αὐτῆς,\nἦ μέν τοι δῶρόν γε παρέξομαι, οὐδʼ ἀπατήσω,\nεἴ κεν ἐνισκίμψῃς κούρῃ βέλος Αἰήταο.’\nφῆ· ὁ δʼ ἄρʼ ἀστραγάλους συναμήσατο, κὰδ δὲ\nφαεινῷ\nμητρὸς ἑῆς εὖ πάντας ἀριθμήσας βάλε κόλπῳ.\nαὐτίκα δʼ ἰοδόκην χρυσέῃ περικάτθετο μίτρῃ\nπρέμνῳ κεκλιμένην· ἀνὰ δʼ ἀγκύλον εἵλετο τόξον.\nβῆ δὲ διὲκ μεγάροιο Διὸς πάγκαρπον ἀλωήν.\nαὐτὰρ ἔπειτα πύλας ἐξήλυθεν Οὐλύμποιο\nαἰθερίας· ἔνθεν δὲ καταιβάτις ἐστὶ κέλευθος\nοὐρανίη· δοιὼ δὲ πόλοι ἀνέχουσι κάρηνα\nοὐρέων ἠλιβάτων, κορυφαὶ χθονός, ᾗχί τʼ ἀερθεὶς\nἠέλιος πρώτῃσιν ἐρεύθεται ἀκτίνεσσιν.\nνειόθι δʼ ἄλλοτε γαῖα φερέσβιος ἄστεά τʼ ἀνδρῶν\nφαίνετο καὶ ποταμῶν ἱεροὶ ῥόοι, ἄλλοτε δʼ αὖτε\nἄκριες, ἀμφὶ δὲ πόντος ἀνʼ αἰθέρα πολλὸν ἰόντι.\nἥρωες δʼ ἀπάνευθεν ἑῆς ἐπὶ σέλμασι νηὸς\nἐν ποταμῷ καθʼ ἕλος λελοχημένοι ἠγορόωντο.\nαὐτὸς δʼ Αἰσονίδης μετεφώνεεν· οἱ δʼ ὑπάκουον\nἠρέμας ᾗ ἐνὶ χώρῃ ἐπισχερὼ ἑδριόωντες·\n‘ὦ φίλοι, ἤτοι ἐγὼ μὲν ὅ μοι ἐπιανδάνει αὐτῷ\nἐξερέω· τοῦ δʼ ὔμμι τέλος κρηῆναι ἔοικεν.\nξυνὴ γὰρ χρειώ, ξυνοὶ δέ τε μῦθοι ἔασιν\nπᾶσιν ὁμῶς· ὁ δὲ σῖγα νόον βουλήν τʼ ἀπερύκων\nἴστω καὶ νόστου τόνδε στόλον οἶος ἀπούρας.\nὧλλοι μὲν κατὰ νῆα σὺν ἔντεσι μίμνεθʼ ἕκηλοι·\nαὐτὰρ ἐγὼν ἐς δώματʼ ἐλεύσομαι Αἰήταο,\nυἷας ἑλὼν Φρίξοιο δύω δʼ ἐπὶ τοῖσιν ἑταίρους.\nπειρήσω δʼ ἐπέεσσι παροίτερον ἀντιβολήσας,\nεἴ κʼ ἐθέλοι φιλότητι δέρος χρύσειον ὀπάσσαι,\nἦε καὶ οὔ, πίσυνος δὲ βίῃ μετιόντας ἀτίσσει.\nὧδε γὰρ ἐξ αὐτοῖο πάρος κακότητα δαέντες\nφρασσόμεθʼ, εἴτʼ ἄρηι συνοισόμεθʼ εἴτε τις ἄλλη\nμῆτις ἐπίρροθος ἔσται ἐεργομένοισιν ἀυτῆς.\nμηδʼ αὔτως ἀλκῇ, πρὶν ἔπεσσί γε πειρηθῆναι,\nτόνδʼ ἀπαμείρωμεν σφέτερον κτέρας. ἀλλὰ πάροιθεν\nλωίτερον μύθῳ μιν ἀρέσσασθαι μετιόντας.\nπολλάκι τοι ῥέα μῦθος, ὅ κεν μόλις ἐξανύσειεν\nἠνορέη, τόδʼ ἔρεξε κατὰ χρέος, ᾗπερ ἐῴκει\nπρηΰνας. ὁ δὲ καί ποτʼ ἀμύμονα Φρίξον ἔδεκτο\nμητρυιῆς φεύγοντα δόλον πατρός τε θυηλάς.\nπάντες ἐπεὶ πάντῃ καὶ ὅτις μάλα κύντατος ἀνδρῶν,\nξεινίου αἰδεῖται Ζηνὸς θέμιν ἠδʼ ἀλεγίζει.’\nὧς φάτʼ· ἐπῄνησαν δὲ νέοι ἔπος Αἰσονίδαο\nπασσυδίῃ, οὐδʼ ἔσκε παρὲξ ὅτις ἄλλο κελεύοι.\nκαὶ τότʼ ἄρʼ υἱῆας Φρίξου Τελαμῶνά θʼ ἕπεσθαι\nὦρσε καὶ Αὐγείην· αὐτὸς δʼ ἕλεν Ἑρμείαο\nσκῆπτρον· ἄφαρ δʼ ἄρα νηὸς ὑπὲρ δόνακάς τε καὶ ὕδωρ\nχέρσονδʼ ἐξαπέβησαν ἐπὶ θρῳσμοῦ πεδίοιο.\nΚιρκαῖον τόδε που κικλήσκεται· ἔνθα δὲ πολλαὶ\nἑξείης πρόμαλοί τε καὶ ἰτέαι ἐκπεφύασιν,\nτῶν καὶ ἐπʼ ἀκροτάτων νέκυες σειρῇσι κρέμανται\nδέσμιοι. εἰσέτι νῦν γὰρ ἄγος Κόλχοισιν ὄρωρεν\nἀνέρας οἰχομένους πυρὶ καιέμεν· οὐδʼ ἐνὶ γαίῃ\nἔστι θέμις στείλαντας ὕπερθʼ ἐπὶ σῆμα χέεσθαι,\nἀλλʼ ἐν ἀδεψήτοισι κατειλύσαντε βοείαις\nδενδρέων ἐξάπτειν ἑκὰς ἄστεος. ἠέρι δʼ ἴσην\nκαὶ χθὼν ἔμμορεν αἶσαν, ἐπεὶ χθονὶ ταρχύουσιν\nθηλυτέρας· ἡ γάρ τε δίκη θεσμοῖο τέτυκται.\nτοῖσι δὲ νισσομένοις Ἥρη φίλα μητιόωσα\nἠέρα πουλὺν ἐφῆκε διʼ ἄστεος, ὄφρα λάθοιεν\nΚόλχων μυρίον ἔθνος ἐς Αἰήταο κιόντες.\nὦκα δʼ ὅτʼ ἐκ πεδίοιο πόλιν καὶ δώμαθʼ ἵκοντο\nΑἰήτεω, τότε δʼ αὖτις ἀπεσκέδασεν νέφος Ἥρη.\nἔσταν δʼ ἐν προμολῇσι τεθηπότες ἕρκεʼ ἄνακτος\nεὐρείας τε πύλας καὶ κίονας, οἳ περὶ τοίχους\nἑξείης ἄνεχον· θριγκὸς δʼ ἐφύπερθε δόμοιο\nλαΐνεος χαλκέῃσιν ἐπὶ γλυφίδεσσιν ἀρήρει.\nεὔκηλοι δʼ ὑπὲρ οὐδὸν ἔπειτʼ ἔβαν. ἄγχι δὲ τοῖο\nἡμερίδες χλοεροῖσι καταστεφέες πετάλοισιν\nὑψοῦ ἀειρόμεναι μέγʼ ἐθήλεον. αἱ δʼ ὑπὸ τῇσιν\nἀέναοι κρῆναι πίσυρες ῥέον, ἃς ἐλάχηνεν\nἭφαιστος. καί ῥʼ ἡ μέν ἀναβλύεσκε γάλακτι,\nἡ δʼ οἴνῳ, τριτάτη δὲ θυώδεϊ νᾶεν ἀλοιφῇ·\nἡ δʼ ἄρʼ ὕδωρ προρέεσκε, τὸ μέν ποθι δυομένῃσιν\nθέρμετο Πληιάδεσσιν, ἀμοιβηδὶς δʼ ἀνιούσαις\nκρυστάλλῳ ἴκελον κοίλης ἀνεκήκιε πέτρης.\nτοῖʼ ἄρʼ ἐνὶ μεγάροισι Κυταιέος Αἰήταο\nτεχνήεις Ἥφαιστος ἐμήσατο θέσκελα ἔργα.\nκαί οἱ χαλκόποδας ταύρους κάμε, χάλκεα δέ σφεων\nἦν στόματʼ, ἐκ δὲ πυρὸς δεινὸν σέλας ἀμπνείεσκον·\nπρὸς δὲ καὶ αὐτόγυον στιβαροῦ ἀδάμαντος ἄροτρον\nἤλασεν, Ἠελίῳ τίνων χάριν, ὅς ῥά μιν ἵπποις\nδέξατο, Φλεγραίῃ κεκμηότα δηιοτῆτι.\nἔνθα δὲ καὶ μέσσαυλος ἐλήλατο· τῇ δʼ ἐπὶ πολλαὶ\nδικλίδες εὐπηγεῖς θάλαμοί τʼ ἔσαν ἔνθα καὶ ἔνθα·\nδαιδαλέη δʼ αἴθουσα παρὲξ ἑκάτερθε τέτυκτο.\nλέχρις δʼ αἰπύτεροι δόμοι ἕστασαν ἀμφοτέρωθεν.\nτῶν ἤτοι ἄλλῳ μέν, ὅτις καὶ ὑπείροχος ἦεν,\nκρείων Αἰήτης σὺν ἑῇ ναίεσκε δάμαρτι·\nἄλλῳ δʼ Ἄψυρτος ναῖεν πάις Αἰήταο.\nτὸν μὲν Καυκασίη νύμφη τέκεν Ἀστερόδεια\nπρίν περ κουριδίην θέσθαι Εἰδυῖαν ἄκοιτιν,\nΤηθύος Ὠκεανοῦ τε πανοπλοτάτην γεγαυῖαν.\nκαί μιν Κόλχων υἷες ἐπωνυμίην Φαέθοντα\nἔκλεον, οὕνεκα πᾶσι μετέπρεπεν ἠιθέοισιν.\nτοὺς δʼ ἔχον ἀμφίπολοί τε καὶ Αἰήταο θύγατρες\nἄμφω, Χαλκιόπη Μήδειά τε. τὴν μὲν ἄρʼ οἵγε\nἐκ θαλάμου θάλαμόνδε κασιγνήτην μετιοῦσαν—\nἭρη γάρ μιν ἔρυκε δόμῳ· πρὶν δʼ οὔτι θάμιζεν\nἐν μεγάροις, Ἑκάτης δὲ πανήμερος ἀμφεπονεῖτο\nνηόν, ἐπεί ῥα θεᾶς αὐτὴ πέλεν ἀρήτειρα—\nκαί σφεας ὡς ἴδεν ἆσσον, ἀνίαχεν· ὀξὺ δʼ ἄκουσεν\nΧαλκιόπη· δμωαὶ δὲ ποδῶν προπάροιθε βαλοῦσαι\nνήματα καὶ κλωστῆρας ἀολλέες ἔκτοθι πᾶσαι\nἔδραμον. ἡ δʼ ἅμα τοῖσιν ἑοὺς υἱῆας ἰδοῦσα\nὑψοῦ χάρματι χεῖρας ἀνέσχεθεν· ὧς δὲ καὶ αὐτοὶ\nμητέρα δεξιόωντο, καὶ ἀμφαγάπαζον ἰδόντες\nγηθόσυνοι· τοῖον δὲ κινυρομένη φάτο μῦθον·\n‘ἔμπης οὐκ ἄρʼ ἐμέλλετʼ ἀκηδείῃ με\nλιπόντες\nτηλόθι πλάγξασθαι· μετὰ δʼ ὑμέας ἔτραπεν αἶσα.\nδειλὴ ἐγώ, οἷον πόθον Ἑλλάδος ἔκποθεν ἄτης\nλευγαλέης Φρίξοιο ἐφημοσύνῃσιν ἕλεσθε\nπατρός. ὁ μὲν θνῄσκων στυγερὰς ἐπετείλατʼ ἀνίας\nἡμετέρῃ κραδίῃ. τί δέ κεν πόλιν Ὀρχομενοῖο,\nὅστις ὅδʼ Ὀρχομενός, κτεάνων Ἀθάμαντος ἕκητι\nμητέρʼ ἑὴν ἀχέουσαν ἀποπρολιπόντες, ἵκοισθε;’\nὧς ἔφατʼ· Αἰήτης δὲ πανύστατος ὦρτο θύραζε,\nἐκ δʼ αὐτὴ Εἰδυῖα δάμαρ κίεν Αἰήταο,\nΧαλκιόπης ἀίουσα· τὸ δʼ αὐτίκα πᾶν ὁμάδοιο\nἕρκος ἐπεπλήθει. τοὶ μὲν μέγαν ἀμφιπένοντο\nταῦρον ἅλις δμῶες· τοὶ δὲ ξύλα κάγκανα χαλκῷ\nκόπτον· τοὶ δὲ λοετρὰ πυρὶ ζέον· οὐδέ τις ἦεν,\nὃς καμάτου μεθίεσκεν, ὑποδρήσσων βασιλῆι.\nτόφρα δʼ Ἔρως πολιοῖο διʼ ἠέρος ἷξεν\nἄφαντος,\nτετρηχώς, οἷόν τε νέαις ἐπὶ φορβάσιν οἶστρος\nτέλλεται, ὅν τε μύωπα βοῶν κλείουσι νομῆες.\nὦκα δʼ ὑπὸ φλιὴν προδόμῳ ἔνι τόξα τανύσσας\nἰοδόκης ἀβλῆτα πολύστονον ἐξέλετʼ ἰόν.\nἐκ δʼ ὅγε καρπαλίμοισι λαθὼν ποσὶν οὐδὸν ἄμειψεν\nὀξέα δενδίλλων· αὐτῷ ὑπὸ βαιὸς ἐλυσθεὶς\nΑἰσονίδῃ γλυφίδας μέσσῃ ἐνικάτθετο νευρῇ,\nἰθὺς δʼ ἀμφοτέρῃσι διασχόμενος παλάμῃσιν\nἧκʼ ἐπὶ Μηδείῃ· τὴν δʼ ἀμφασίη λάβε θυμόν.\nαὐτὸς δʼ ὑψορόφοιο παλιμπετὲς ἐκ μεγάροιο\nκαγχαλόων ἤιξε· βέλος δʼ ἐνεδαίετο κούρῃ\nνέρθεν ὑπὸ κραδίῃ, φλογὶ εἴκελον· ἀντία δʼ αἰεὶ\nβάλλεν ὑπʼ Αἰσονίδην ἀμαρύγματα, καί οἱ ἄηντο\nστηθέων ἐκ πυκιναὶ καμάτῳ φρένες, οὐδέ τινʼ ἄλλην\nμνῆστιν ἔχεν, γλυκερῇ δὲ κατείβετο θυμὸν ἀνίῃ.\nὡς δὲ γυνὴ μαλερῷ περὶ κάρφεα χεύατο δαλῷ\nχερνῆτις, τῇπερ ταλασήια ἔργα μέμηλεν,\nὥς κεν ὑπωρόφιον νύκτωρ σέλας ἐντύναιτο,\nἄγχι μάλʼ ἐγρομένη· τὸ δʼ ἀθέσφατον ἐξ ὀλίγοιο\nδαλοῦ ἀνεγρόμενον σὺν κάρφεα πάντʼ ἀμαθύνει·\nτοῖος ὑπὸ κραδίῃ εἰλυμένος αἴθετο λάθρῃ\nοὖλος Ἔρως· ἁπαλὰς δὲ μετετρωπᾶτο παρειὰς\nἐς χλόον, ἄλλοτʼ ἔρευθος, ἀκηδείῃσι νόοιο.\nδμῶες δʼ ὁππότε δή σφιν ἐπαρτέα θῆκαν ἐδωδήν,\nαὐτοί τε λιαροῖσιν ἐφαιδρύναντο λοετροῖς,\nἀσπασίως δόρπῳ τε ποτῆτί τε θυμὸν ἄρεσσαν.\nἐκ δὲ τοῦ Αἰήτης σφετέρης ἐρέεινε θυγατρὸς\nυἱῆας τοίοισι παρηγορέων ἐπέεσσιν·\n‘παιδὸς ἐμῆς κοῦροι Φρίξοιό τε, τὸν περὶ\nπάντων\nξείνων ἡμετέροισιν ἐνὶ μεγάροισιν ἔτισα,\nπῶς Αἶάνδε νέεσθε παλίσσυτοι; ἦέ τις ἄτη\nσωομένοις μεσσηγὺς ἐνέκλασεν; οὐ μὲν ἐμεῖο\nπείθεσθε προφέροντος ἀπείρονα μέτρα κελεύθου.\nᾔδειν γάρ ποτε πατρὸς ἐν ἅρμασιν Ἠελίοιο\nδινεύσας, ὅτʼ ἐμεῖο κασιγνήτην ἐκόμιζεν\nΚίρκην ἑσπερίης εἴσω χθονός, ἐκ δʼ ἱκόμεσθα\nἀκτὴν ἠπείρου Τυρσηνίδος, ἔνθʼ ἔτι νῦν περ\nναιετάει, μάλα πολλὸν ἀπόπροθι Κολχίδος αἴης.\nἀλλὰ τί μύθων ἦδος; ἃ δʼ ἐν ποσὶν ὗμιν ὄρωρεν,\nεἴπατʼ ἀριφραδέως, ἠδʼ οἵτινες οἵδʼ ἐφέπονται\nἀνέρες, ὅππῃ τε γλαφυρῆς ἐκ νηὸς ἔβητε.’\nτοῖά μιν ἐξερέοντα κασιγνήτων προπάροιθεν\nἌργος ὑποδδείσας ἀμφὶ στόλῳ Αἰσονίδαο\nμειλιχίως προσέειπεν, ἐπεὶ προγενέστερος ἦεν·\n‘Αἰήτη, κείνην μὲν ἄφαρ διέχευαν\nἄελλαι\nζαχρηεῖς· αὐτοὺς δʼ ἐπὶ δούρασι πεπτηῶτας\nνήσου Ἐνυαλίοιο ποτὶ ξερὸν ἔκβαλε κῦμα\nλυγαίῃ ὑπὸ νυκτί· θεὸς δέ τις ἄμμʼ ἐσάωσεν.\nοὐδὲ γὰρ αἳ τὸ πάροιθεν ἐρημαίην κατὰ νῆσον\nηὐλίζοντʼ ὄρνιθες Ἀρήιαι, οὐδʼ ἔτι κείνας\nεὕρομεν. ἀλλʼ οἵγʼ ἄνδρες ἀπήλασαν, ἐξαποβάντες\nνηὸς ἑῆς προτέρῳ ἐνὶ ἤματι· καί σφʼ ἀπέρυκεν\nἡμέας οἰκτείρων Ζηνὸς νόος, ἠέ τις αἶσα,\nαὐτίκʼ ἐπεὶ καὶ βρῶσιν ἅλις καὶ εἵματʼ ἔδωκαν,\nοὔνομά τε Φρίξοιο περικλεὲς εἰσαΐοντες\nἠδʼ αὐτοῖο σέθεν· μετὰ γὰρ τεὸν ἄστυ νέονται.\nχρειὼ δʼ ἢν ἐθέλῃς ἐξίδμεναι, οὔ σʼ ἐπικεύσω.\nτόνδε τις ἱέμενος πάτρης ἀπάνευθεν ἐλάσσαι\nκαὶ κτεάνων βασιλεὺς περιώσιον, οὕνεκεν ἀλκῇ\nσφωιτέρῃ τάντεσσι μετέπρεπεν Αἰολίδῃσιν,\nπέμπει δεῦρο νέεσθαι ἀμήχανον· οὐδʼ ὑπαλύξειν\nστεῦται ἀμειλίκτοιο Διὸς θυμαλγέα μῆνιν\nκαὶ χόλον, οὐδʼ ἄτλητον ἄγος Φρίξοιό τε ποινὰς\nΑἰολιδέων γενεήν, πρὶν ἐς Ἑλλάδα κῶας ἱκέσθαι.\nνῆα δʼ Ἀθηναίη Παλλὰς κάμεν, οὐ μάλα τοίην,\nοἷαί περ Κόλχοισι μετʼ ἀνδράσι νῆες ἔασιν,\nτάων αἰνοτάτης ἐπεκύρσαμεν. ἤλιθα γάρ μιν\nλάβρον ὕδωρ πνοιή τε διέτμαγεν· ἡ δʼ ἐνὶ γόμφοις\nἴσχεται, ἢν καὶ πᾶσαι ἐπιβρίσωσιν ἄελλαι.\nἶσον δʼ ἐξ ἀνέμοιο θέει καὶ ὅτʼ ἀνέρες αὐτοὶ\nνωλεμέως χείρεσσιν ἐπισπέρχωσιν ἐρετμοῖς.\nτῇ δʼ ἐναγειράμενος Παναχαιίδος εἴ τι φέριστον\nἡρώων, τεὸν ἄστυ μετήλυθε, πόλλʼ ἐπαληθεὶς\nἄστεα καὶ πελάγη στυγερῆς ἁλός, εἴ οἱ ὀπάσσαις.\nαὐτῷ δʼ ὥς κεν ἅδῃ, τὼς ἔσσεται· οὐ γὰρ ἱκάνει\nχερσὶ βιησόμενος· μέμονεν δέ τοι ἄξια τίσειν\nδωτίνης, ἀίων ἐμέθεν μέγα δυσμενέοντας\nΣαυρομάτας, τοὺς σοῖσιν ὑπὸ σκήπτροισι δαμάσσει.\nεἰ δὲ καὶ οὔνομα δῆθεν ἐπιθύεις γενεήν τε\nἴδμεναι, οἵτινές εἰσιν, ἕκαστά γε μυθησαίμην.\nτόνδε μέν, οἷό περ οὕνεκʼ ἀφʼ Ἑλλάδος ὧλλοι ἄγερθεν,\nκλείουσʼ Αἴσονος υἱὸν Ἰήσονα Κρηθεΐδαο.\nεἰ δʼ αὐτοῦ Κρηθῆος ἐτήτυμόν ἐστι γενέθλης,\nοὕτω κεν γνωτὸς πατρώιος ἄμμι πέλοιτο.\nἄμφω γὰρ Κρηθεὺς Ἀθάμας τʼ ἔσαν Αἰόλου υἷες·\nΦρίξος δʼ αὖτʼ Ἀθάμαντος ἔην πάις Αἰολίδαο.\nτόνδε δʼ ἄρʼ, Ἠελίου γόνον ἔμμεναι εἴ τινʼ ἀκούεις,\nδέρκεαι Αὐγείην· Τελαμὼν δʼ ὅγε, κυδίστοιο\nΑἰακοῦ ἐκγεγαώς· Ζεὺς δʼ Αἰακὸν αὐτὸς ἔτικτεν.\nὧς δὲ καὶ ὧλλοι πάντες, ὅσοι συνέπονται ἑταῖροι,\nἀθανάτων υἷές τε καὶ υἱωνοὶ γεγάασιν.’\nτοῖα παρέννεπεν Ἄργος· ἄναξ δʼ ἐπεχώσατο\nμύθοις\nεἰσαΐων· ὑψοῦ δὲ χόλῳ φρένες ἠερέθοντο.\nφῆ δʼ ἐπαλαστήσας· μενέαινε δὲ παισὶ μάλιστα\nΧαλκιόπης· τῶν γάρ σφε μετελθέμεν οὕνεκʼ ἐώλπει·\nἐκ δέ οἱ ὄμματʼ ἔλαμψεν ὑπʼ ὀφρύσιν ἱεμένοιο·\n‘οὐκ ἄφαρ ὀφθαλμῶν μοι ἀπόπροθι, λωβητῆρες,\nνεῖσθʼ αὐτοῖσι δόλοισι παλίσσυτοι ἔκτοθι γαίης,\nπρίν τινα λευγαλέον τε δέρος καὶ Φρίξον ἰδέσθαι;\nαὐτίχʼ ὁμαρτήσαντες ἀφʼ Ἑλλάδος, οὐκ ἐπὶ κῶας,\nσκῆπτρα δὲ καὶ τιμὴν βασιληίδα δεῦρο νέεσθε.\nεἰ δέ κε μὴ προπάροιθεν ἐμῆς ἥψασθε τραπέζης,\nἦ τʼ ἂν ἀπὸ γλώσσας τε ταμὼν καὶ χεῖρε κεάσσας\nἀμφοτέρας, οἴοισιν ἐπιπροέηκα πόδεσσιν,\nὥς κεν ἐρητύοισθε καὶ ὕστερον ὁρμηθῆναι,\nοἷα δὲ καὶ μακάρεσσιν ἐπεψεύσασθε θεοῖσιν.’\nφῆ ῥα χαλεψάμενος· μέγα δὲ φρένες Αἰακίδαο\nνειόθεν οἰδαίνεσκον· ἐέλδετο δʼ ἔνδοθι θυμὸς\nἀντιβίην ὀλοὸν φάσθαι ἔπος· ἀλλʼ ἀπέρυκεν\nΑἰσονίδης· πρὸ γὰρ αὐτὸς ἀμείψατο μειλιχίοισιν·\n‘Αἰήτη, σχέο μοι τῷδε στόλῳ. οὔτι γὰρ αὔτως\nἄστυ τεὸν καὶ δώμαθʼ ἱκάνομεν, ὥς που ἔολπας,\nοὐδὲ μὲν ἱέμενοι. τίς δʼ ἂν τόσον οἶδμα περῆσαι\nτλαίη ἑκὼν ὀθνεῖον ἐπὶ κτέρας; ἀλλά με δαίμων\nκαὶ κρυερὴ βασιλῆος ἀτασθάλου ὦρσεν ἐφετμή.\nδὸς χάριν ἀντομένοισι· σέθεν δʼ ἐγὼ Ἑλλάδι πάσῃ\nθεσπεσιην οἴσω κληηδόνα· καὶ δέ τοι ἤδη\nπρόφρονές εἰμεν ἄρηι θοὴν ἀποτῖσαι ἀμοιβήν,\nεἴτʼ οὖν Σαυρομάτας γε λιλαίεαι, εἴτε τινʼ ἄλλον\nδῆμον σφωιτέροισιν ὑπὸ σκήπτροισι δαμάσσαι.’\nἼσκεν ὑποσσαίνων ἀγανῇ ὀπί· τοῖο δὲ θυμὸς\nδιχθαδίην πόρφυρεν ἐνὶ στήθεσσι μενοινήν,\nἤ σφεας ὁρμηθεὶς αὐτοσχεδὸν ἐξεναρίζοι,\nἦ ὅγε πειρήσαιτο βίης. τό οἱ εἴσατʼ ἄρειον\nφραζομένῳ· καὶ δή μιν ὑποβλήδην προσέειπεν·\n‘ξεῖνε, τί κεν τὰ ἕκαστα διηνεκέως ἀγορεύοις;\nεἰ γὰρ ἐτήτυμόν ἐστε θεῶν γένος, ἠὲ καὶ ἄλλως\nοὐδὲν ἐμεῖο χέρηες ἐπʼ ὀθνείοισιν ἔβητε,\nδώσω τοι χρύσειον ἄγειν δέρος, αἴ κʼ ἐθέλῃσθα,\nπειρηθείς. ἐσθλοῖς γὰρ ἐπʼ ἀνδράσιν οὔτι μεγαίρω,\nὡς αὐτοὶ μυθεῖσθε τὸν Ἑλλάδι κοιρανέοντα.\nπεῖρα δέ τοι μένεός τε καὶ ἀλκῆς ἔσσετʼ ἄεθλος,\nτόν ῥʼ αὐτὸς περίειμι χεροῖν ὀλοόν περ ἐόντα.\nδοιώ μοι πεδίον τὸ Ἀρήιον ἀμφινέμονται\nταύρω χαλκόποδε, στόματι φλόγα φυσιόωντες·\nτοὺς ἐλάω ζεύξας στυφελὴν κατὰ νειὸν Ἄρηος\nτετράγυον, τὴν αἶψα ταμὼν ἐπὶ τέλσον ἀρότρῳ\nοὐ σπόρον ὁλκοῖσιν Δηοῦς ἐνιβᾴλλομαι ἀκτήν,\nἀλλʼ ὄφιος δεινοῖο μεταλδήσκοντας ὀδόντας\nἀνδράσι τευχηστῇσι δέμας. τοὺς δʼ αὖθι δαΐζων\nκείρω ἐμῷ ὑπὸ δουρὶ περισταδὸν ἀντιόωντας.\nἠέριος ζεύγνυμι βόας, καὶ δείελον ὥρην\nπαύομαι ἀμήτοιο. σύ δʼ, εἰ τάδε τοῖα τελέσσεις,\nαὐτῆμαρ τόδε κῶας ἀποίσεαι εἰς βασιλῆος·\nπρὶν δέ κεν οὐ δοίην, μηδʼ ἔλπεο. δὴ γὰρ ἀεικὲς\nἄνδρʼ ἀγαθὸν γεγαῶτα κακωτέρῳ ἀνέρι εἶξαι.’\nὧς ἄρʼ ἔφη· ὁ δὲ σῖγα ποδῶν πάρος ὄμματα πήξας\nἧστʼ αὔτως ἄφθογγος, ἀμηχανέων κακότητι.\nβουλὴν δʼ ἀμφὶ πολὺν στρώφα χρόνον, οὐδέ πῃ εἶχεν\nθαρσαλέως ὑποδέχθαι, ἐπεὶ μέγα φαίνετο ἔργον·\nὀψε δʼ ἀμειβόμενος προσελέξατο κερδαλέοισιν·\n‘Αἰήτη, μάλα τοί με δίκῃ περιπολλὸν ἐέργεις.\nτῶ καὶ ἐγὼ τὸν ἄεθλον ὑπερφίαλόν περ ἐόντα\nτλήσομαι, εἰ καί μοι θανέειν μόρος. οὐ γὰρ ἔτʼ ἄλλο\nῥίγιον ἀνθρώποισι κακῆς ἐπικείσετʼ ἀνάγκης,\nἥ με καὶ ἐνθάδε νεῖσθαι ἐπέχραεν ἐκ βασιλῆος.’\nὧς φάτʼ ἀμηχανίῃ βεβολημένος· αὐτὰρ ὁ τόνγε\nσμερδαλέοις ἐπέεσσι προσέννεπεν ἀσχαλόωντα·\n‘ἔρχεο νῦν μεθʼ ὅμιλον, ἐπεὶ μέμονάς γε πόνοιο·\nεἰ δὲ σύγε ζυγὰ βουσὶν ὑποδδείσαις ἐπαεῖραι,\nἠὲ καὶ οὐλομένου μεταχάσσεαι ἀμήτοιο,\nαὐτῷ κεν τὰ ἕκαστα μέλοιτό μοι, ὄφρα καὶ ἄλλος\nἀνὴρ ἐρρίγῃσιν ἀρείονα φῶτα μετελθεῖν.’\nἼσκεν ἀπηλεγέως· ὁ δʼ ἀπὸ θρόνου ὤρνυτʼ Ἰήσων,\nΑὐγείης Τελαμών τε παρασχεδόν· εἵπετο δʼ Ἄργος\nοἶος, ἐπεὶ μεσσηγὺς ἔτʼ αὐτόθι νεῦσε λιπέσθαι\nαὐτοκασιγνήτοις· οἱ δʼ ἤισαν ἐκ μεγάροιο.\nθεσπέσιον δʼ ἐν πᾶσι μετέπρεπεν Αἴσονος υἱὸς\nκάλλεϊ καὶ χαρίτεσσιν· ἐπʼ αὐτῷ δʼ ὄμματα κούρη\nλοξὰ παρὰ λιπαρὴν σχομένη θηεῖτο καλύπτρην,\nκῆρ ἄχεϊ σμύχουσα· νόος δέ οἱ ἠύτʼ ὄνειρος\nἑρπύζων πεπότητο μετʼ ἴχνια νισσομένοιο.\nκαί ῥʼ οἱ μέν ῥα δόμων ἐξήλυθον ἀσχαλόωντες.\nΧαλκιόπη δὲ χόλον πεφυλαγμένη Αἰήταο\nκαρπαλίμως θάλαμόνδε σὺν υἱάσιν οἷσι βεβήκει.\nαὔτως δʼ αὖ Μήδεια μετέστιχε· πολλὰ δὲ θυμῷ\nὥρμαινʼ, ὅσσα τʼ Ἔρωτες ἐποτρύνουσι μέλεσθαι.\nπροπρὸ δʼ ἄρʼ ὀφθαλμῶν ἔτι οἱ ἰνδάλλετο πάντα,\nαὐτός θʼ οἷος ἔην, οἵοισί τε φάρεσιν ἕστο,\nοἷά τʼ ἔειφʼ, ὥς θʼ ἕζετʼ ἐπὶ θρόνου, ὥς τε θύραζε\nἤιεν· οὐδέ τινʼ ἄλλον ὀίσσατο πορφύρουσα\nἔμμεναι ἀνέρα τοῖον· ἐν οὔασι δʼ αἰὲν ὀρώρει\nαὐδή τε μῦθοί τε μελίφρονες, οὓς ἀγόρευσεν.\nτάρβει δʼ ἀμφʼ αὐτῷ, μή μιν βόες ἠὲ καὶ αὐτὸς\nΑἰήτης φθίσειεν· ὀδύρετο δʼ ἠύτε πάμπαν\nἤδη τεθνειῶτα, τέρεν δέ οἱ ἀμφὶ παρειὰς\nδάκρυον αἰνοτάτῳ ἐλέῳ ῥέε κηδοσύνῃσιν·\nἦκα δὲ μυρομένη λιγέως ἀνενείκατο μῦθον·\n‘τίπτε με δειλαίην τόδʼ ἔχει ἄχος; εἴθʼ ὅγε\nπάντων\nφθίσεται ἡρώων προφερέστατος, εἴτε χερείων,\nἐρρέτω. ἦ μὲν ὄφελλεν ἀκήριος ἐξαλέασθαι.\nναὶ δὴ τοῦτό γε, πότνα θεὰ Περσηί, πέλοιτο,\nοἴκαδε νοστήσειε φυγὼν μόρον· εἰ δέ μιν αἶσα\nδμηθῆναι ὑπὸ βουσί, τόδε προπάροιθε δαείη,\nοὕνεκεν οὔ οἱ ἔγωγε κακῇ ἐπαγαίομαι ἄτῃ.’\nἡ μὲν ἄρʼ ὧς ἐόλητο νόον μελεδήμασι κούρη.\nοἱ δʼ ἐπεὶ οὖν δήμου τε καὶ ἄστεος ἐκτὸς ἔβησαν\nτὴν ὁδόν, ἣν τὸ πάροιθεν ἀνήλυθον ἐκ πεδίοιο,\nδὴ τότʼ Ἰήσονα τοῖσδε προσέννεπεν Ἄργος ἔπεσσιν·\n‘Αἰσονίδη, μῆτιν μὲν ὀνόσσεαι, ἥντινʼ\nἐνίψω·\nπείρης δʼ οὐ μάλʼ ἔοικε μεθιέμεν ἐν κακότητι.\nκούρην δή τινα πρόσθεν ὑπέκλυες αὐτὸς ἐμεῖο\nφαρμάσσειν Ἑκάτης Περσηίδος ἐννεσίῃσιν.\nτὴν εἴ κεν πεπίθοιμεν, ὀίομαι, οὐκέτι τάρβος\nἔσσετʼ ἀεθλεύοντι δαμήμεναι· ἀλλὰ μάλʼ αἰνῶς\nδείδω, μή πως οὔ μοι ὑποσταίη τόγε μήτηρ.\nἔμπης δʼ ἐξαῦτις μετελεύσομαι ἀντιβολήσων,\nξυνὸς ἐπεὶ πάντεσσιν ἐπικρέμαθʼ ἧμιν ὄλεθρος.’\nἼσκεν ἐυφρονέων· ὁ δʼ ἀμείβετο τοῖσδʼ\nἐπέεσσιν·\n‘ὦ πέπον, εἴ νύ τοι αὐτῷ ἐφανδάνει, οὔτι μεγαίρω.\nβάσκʼ ἴθι καὶ πυκινοῖσι τεὴν παρὰ μητέρα μύθοις\nὄρνυθι λισσόμενος· μελέη γε μὲν ἧμιν ὄρωρεν\nἐλπωρή, ὅτε νόστον ἐπετραπόμεσθα γυναιξίν.’\nὧς ἔφατʼ· ὦκα δʼ ἕλος μετεκίαθον. αὐτὰρ ἑταῖροι\nγηθόσυνοι ἐρέεινον, ὅπως παρεόντας ἴδοντο·\nτοῖσιν δʼ Αἰσονίδης τετιημένος ἔκφατο μῦθον·\n‘ὦ φίλοι, Αἰήταο ἀπηνέος ἄμμι φίλον κῆρ\nἀντικρὺ κεχόλωται, ἕκαστα γὰρ οὔ νύ τι τέκμωρ\nοὔτʼ ἐμοί, οὔτε κεν ὔμμι διειρομένοισι πέλοιτο.\nφῆ δὲ δύω πεδίον τὸ Ἀρήιον ἀμφινέμεσθαι\nταύρω χαλκόποδε, στόματι φλόγα φυσιόωντας.\nτετράγυον δʼ ἐπὶ τοῖσιν ἐφίετο νειὸν ἀρόσσαι·\nδώσειν δʼ ἐξ ὄφιος γενύων σπόρον, ὅς ῥʼ ἀνίῃσιν\nγηγενέας χαλκέοις σὺν τεύχεσιν· ἤματι δʼ αὐτῷ\nχρειὼ τούσγε δαΐξαι. ὃ δή νύ οἱ—οὔτι γὰρ ἄλλο\nβέλτερον ἦν φράσσασθαι—ἀπηλεγέως ὑποέστην.’\nὧς ἄρʼ ἔφη· πάντεσσι δʼ ἀνήνυτος εἴσατʼ\nἄεθλος,\nδὴν δʼ ἄνεῳ καὶ ἄναυδοι ἐς ἀλλήλους ὁρόωντο,\nἄτῃ ἀμηχανίῃ τε κατηφέες· ὀψὲ δὲ Πηλεὺς\nθαρσαλέως μετὰ πᾶσιν ἀριστήεσσιν ἔειπεν·\n‘ὥρη μητιάασθαι ὅ κʼ ἔρξομεν. οὐ μὲν ἔολπα\nβουλῆς εἶναι ὄνειαρ, ὅσον τʼ ἐπὶ κάρτεϊ χειρῶν.\nεἰ μέν νυν τύνη ζεῦξαι βόας Αἰήταο,\nἥρως Αἰσονίδη, φρονέεις, μέμονάς τε πόνοιο,\nἦ τʼ ἂν ὑποσχεσίην πεφυλαγμένος ἐντύναιο·\nεἰ δʼ οὔ τοι μάλα θυμὸς ἑῇ ἐπὶ πάγχυ πέποιθεν\nἠνορέῃ, μήτʼ αὐτὸς ἐπείγεο, μήτε τινʼ ἄλλον\nτῶνδʼ ἀνδρῶν πάπταινε παρήμενος. οὐ γὰρ ἔγωγε\nσχήσομʼ, ἐπεὶ θάνατός γε τὸ κύντατον ἔσσεται ἄλγος.’\nὧς ἔφατʼ Αἰακίδης· Τελαμῶνι δὲ θυμὸς\nὀρίνθη·\nσπερχόμενος δʼ ἀνόρουσε θοῶς· ἐπὶ δὲ τρίτος Ἴδας\nὦρτο μέγα φρονέων, ἐπὶ δʼ υἱέε Τυνδαρέοιο·\nσὺν δὲ καὶ Οἰνεΐδης ἐναρίθμιος αἰζηοῖσιν\nἀνδράσιν, οὐδέ περ ὅσσον ἐπανθιόωντας ἰούλους\nἀντέλλων· τοίῳ οἱ ἀείρετο κάρτεϊ θυμός.\nοἱ δʼ ἄλλοι εἴξαντες ἀκὴν ἔχον. αὐτίκα δʼ Ἄργος\nτοῖον ἔπος μετέειπεν ἐελδομένοισιν ἀέθλου·\n‘ὦ φίλοι, ἤτοι μὲν τόδε λοίσθιον. ἀλλά τινʼ\nοἴω\nμητρὸς ἐμῆς ἔσσεσθαι ἐναίσιμον ὔμμιν ἀρωγήν.\nτῶ καί περ μεμαῶτες, ἐρητύοισθʼ ἐνὶ νηὶ\nτυτθὸν ἔθʼ, ὡς τὸ πάροιθεν, ἐπεὶ καὶ ἐπισχέμεν ἔμπης\nλώιον, ἢ κακὸν οἶτον ἀφειδήσαντας ἑλέσθαι.\nκούρη τις μεγάροισιν ἐνιτρέφετʼ Αἰήταο,\nτὴν Ἑκάτη περίαλλα θεὰ δάε τεχνήσασθαι\nφάρμαχʼ, ὅσʼ ἤπειρός τε φύει καὶ νήχυτον ὕδωρ,\nτοῖσι καὶ ἀκαμάτοιο π??ρὸς μειλίσσετʼ ἀυτμή,\nκαὶ ποταμοὺς ἵστησιν ἄφαρ κελαδεινὰ ῥέοντας,\nἄστρα τε καὶ μήνης ἱερῆς ἐπέδησε κελεύθους.\nτῆς μὲν ἀπὸ μεγάροιο κατὰ στίβον ἐνθάδʼ ἰόντες\nμνησάμεθʼ, εἴ κε δύναιτο, κασιγνήτη γεγαυῖα,\nμήτηρ ἡμετέρη πεπιθεῖν ἐπαρῆξαι ἀέθλῳ.\nεἰ δὲ καὶ αὐτοῖσιν τόδʼ ἐφανδάνει, ἦ τʼ ἂν ἱκοίμην\nἤματι τῷδʼ αὐτῷ πάλιν εἰς δόμον Αἰήταο\nπειρήσων· τάχα δʼ ἂν σὺν δαίμονι πειρηθείην.’\nὧς φάτο· τοῖσι δὲ σῆμα θεοὶ δόσαν\nεὐμενέοντες.\nτρηρὼν μὲν φεύγουσα βίην κίρκοιο πελειὰς\nὑψόθεν Αἰσονίδεω πεφοβημένη ἔμπεσε κόλποις·\nκίρκος δʼ ἀφλάστῳ περικάππεσεν. ὦκα δὲ Μόψος\nτοῖον ἔπος μετὰ πᾶσι θεοπροπέων ἀγόρευσεν·\n‘ὔμμι, φίλοι, τόδε σῆμα θεῶν ἰότητι\nτέτυκται·\nοὐδέ τῃ ἄλλως ἐστὶν ὑποκρίνασθαι ἄρειον,\nπαρθενικὴν δʼ ἐπέεσσι μετελθέμεν ἀμφιέποντας\nμήτι παντοίῃ. δοκέω δέ μιν οὐκ ἀθερίζειν,\nεἰ ἐτεὸν Φινεύς γε θεᾷ ἐνὶ Κύπριδι νόστον\nπέφραδεν ἔσσεσθαι. κείνης δʼ ὅγε μείλιχος ὄρνις\nπότμον ὑπεξήλυξε· κέαρ δέ μοι ὡς ἐνὶ θυμῷ\nτόνδε κατʼ οἰωνὸν προτιόσσεται, ὧς δὲ πέλοιτο.\nἀλλά, φίλοι, Κυθέρειαν ἐπικλείοντες ἀμύνειν,\nἤδη νῦν Ἄργοιο παραιφασίῃσι πίθεσθε.’\nἼσκεν· ἐπῄνησαν δὲ νέοι, Φινῆος\nἐφετμὰς\nμνησάμενοι· μοῦνος δʼ Ἀφαρήιος ἄνθορεν Ἴδας,\nδείνʼ ἐπαλαστήσας μεγάλῃ ὀπί, φώνησέν τε·\n‘ὦ πόποι, ἦ ῥα γυναιξὶν ὁμόστολοι ἐνθάδʼ ἔβημεν,\nοἳ Κύπριν καλέουσιν ἐπίρροθον ἄμμι πέλεσθαι,\nοὐκέτʼ Ἐνυαλίοιο μέγα σθένος; ἐς δὲ πελείας\nκαὶ κίρκους λεύσσοντες ἐρητύεσθε ἀέθλων;\nἔρρετε, μηδʼ ὔμμιν πολεμήια ἔργα μέλοιτο,\nπαρθενικὰς δὲ λιτῇσιν ἀνάλκιδας ἠπεροπεύειν.’\nὧς ηὔδα μεμαώς· πολέες δʼ ὁμάδησαν ἑταῖροι\nἦκα μάλʼ, οὐδʼ ἄρα τίς οἱ ἐναντίον ἔκφατο μῦθον.\nχωόμενος δʼ ὅγʼ ἔπειτα καθέζετο· τοῖσι δʼ Ἰήσων\nαὐτίκʼ ἐποτρύνων τὸν ἑὸν νόον ὧδʼ ἀγόρευεν·\n‘Ἄργος μὲν παρὰ νηός, ἐπεὶ τόδε πᾶσιν ἕαδεν,\nστελλέσθω· ἀτὰρ αὐτοὶ ἐπὶ χθονὸς ἐκ ποταμοῖο\nἀμφαδὸν ἤδη πείσματʼ ἀνάψομεν. ἦ γὰρ ἔοικεν\nμηκέτι δὴν κρύπτεσθαι ὑποπτήσσοντας ἀυτήν.’\nὧς ἄρʼ ἔφη· καὶ τὸν μὲν ἄφαρ προΐαλλε νέεσθαι\nκαρπαλίμως ἐξαῦτις ἀνὰ πτόλιν· οἱ δʼ ἐπὶ νηὸς\nεὐναίας ἐρύσαντες ἐφετμαῖς Αἰσονίδαο\nτυτθὸν ὑπὲξ ἕλεος χέρσῳ ἐπέκελσαν ἐρετμοῖς.\nαὐτίκα δʼ Αἰήτης ἀγορὴν ποιήσατο Κόλχων\nνόσφιν ἑοῖο δόμου, τόθι περ καὶ πρόσθε κάθιζον,\nἀτλήτους Μινύῃσι δόλους καὶ κήδεα τεύχων.\nστεῦτο δʼ, ἐπεί κεν πρῶτα βόες διαδηλήσωνται\nἄνδρα τόν, ὅς ῥʼ ὑπέδεκτο βαρὺν καμέεσθαι ἄεθλον,\nδρυμὸν ἀναρρήξας λασίης καθύπερθε· κολώνης\nαὔτανδρον φλέξειν δόρυ νήιον, ὄφρʼ ἀλεγεινὴν\nὕβριν ἀποφλύξωσιν ὑπέρβια μηχανόωντες.\nοὐδὲ γὰρ Αἰολίδην Φρίξον μάλα περ χατέοντα\nδέχθαι ἐνὶ μεγάροισιν ἐφέστιον, ὃς περὶ πάντων\nξείνων μελιχίῃ τε θεουδείῃ τʼ ἐκέκαστο,\nεἰ μή οἱ Ζεὺς αὐτὸς ἀπʼ οὐρανοῦ ἄγγελον ἧκεν\nἙρμείαν, ὥς κεν προσκηδέος ἀντιάσειεν·\nμὴ καὶ ληιστῆρας ἑὴν ἐς γαῖαν ἰόντας\nἔσσεσθαι δηναιὸν ἀπήμονας, οἷσι μέμηλεν\nὀθνείοις ἐπὶ χεῖρα ἑὴν κτεάτεσσιν ἀείρειν,\nκρυπταδίους τε δόλους τεκταινέμεν, ἠδὲ βοτήρων\nαὔλια δυσκελάδοισιν ἐπιδρομίῃσι δαΐξαι.\nνόσφι δὲ οἷ αὐτῷ φάτʼ ἐοικότα μείλια τίσειν\nυἱῆας Φρίξοιο, κακορρέκτῃσιν ὀπηδοὺς\nἀνδράσι νοστήσαντας ὁμιλαδόν, ὄφρα ἑ τιμῆς\nκαὶ σκήπτρων ἐλάσειαν ἀκηδέες· ὥς ποτε βάξιν\nλευγαλέην οὗ πατρὸς ἐπέκλυεν Ἠελίοιο,\nχρειώ μιν πυκινόν τε δόλον βουλάς τε γενέθλης\nσφωιτέρης ἄτην τε πολύτροπον ἐξαλέασθαι·\nτῶ καὶ ἐελδομένους πέμπειν ἐς Ἀχαιίδα γαῖαν\nπατρὸς ἐφημοσύνῃ, δολιχὴν ὁδόν. οὐδὲ θυγατρῶν\nεἶναί οἱ τυτθόν γε δέος, μή πού τινα μῆτιν\nφράσσωνται στυγερήν, οὐδʼ υἱέος Ἀψύρτοιο·\nἀλλʼ ἐνὶ Χαλκιόπης γενεῇ τάδε λυγρὰ τετύχθαι.\nκαί ῥʼ ὁ μὲν ἄσχετα ἔργα πιφαύσκετο δημοτέροισιν\nχωόμενος· μέγα δέ σφιν ἀπείλεε νῆά τʼ ἔρυσθαι\nἠδʼ αὐτούς, ἵνα μήτις ὑπὲκ κακότητος ἀλύξῃ.\nτόφρα δὲ μητέρʼ ἑήν, μετιὼν δόμον Αἰήταο,\nἌργος παντοίοισι παρηγορέεσκʼ ἐπέεσσιν,\nΜήδειαν λίσσεσθαι ἀμυνέμεν· ἡ δὲ καὶ αὐτὴ\nπρόσθεν μητιάασκε· δέος δέ μιν ἴσχανε θυμόν,\nμή πως ἠὲ παρʼ αἶσαν ἐτώσια μειλίξαιτο\nπατρὸς ἀτυζομένην ὀλοὸν χόλον, ἠὲ λιτῇσιν\nἑσπομένης ἀρίδηλα καὶ ἀμφαδὰ ἔργα πέλοιτο.\nκούρην δʼ ἐξ ἀχέων ἀδινὸς κατελώφεεν ὕπνος\nλέκτρῳ ἀνακλινθεῖσαν. ἄφαρ δέ μιν ἠπεροπῆες,\nοἷά τʼ ἀκηχεμένην, ὀλοοὶ ἐρέθεσκον ὄνειροι.\nτὸν ξεῖνον δʼ ἐδόκησεν ὑφεστάμεναι τὸν ἄεθλον,\nοὔτι μάλʼ ὁρμαίνοντα δέρος κριοῖο κομίσσαι,\nοὐδέ τι τοῖο ἕκητι μετὰ πτόλιν Αἰήταο\nἐλθέμεν, ὄφρα δέ μιν σφέτερον δόμον εἰσαγάγοιτο\nκουριδίην παράκοιτιν· ὀίετο δʼ ἀμφὶ βόεσσιν\nαὐτὴ ἀεθλεύουσα μάλʼ εὐμαρέως πονέεσθαι·\nσφωιτέρους δὲ τοκῆας ὑποσχεσίης ἀθερίζειν,\nοὕνεκεν οὐ κούρῃ ζεῦξαι βόας, ἀλλά οἱ αὐτῷ\nπρούθεσαν· ἐκ δʼ ἄρα τοῦ νεῖκος πέλεν ἀμφήριστον\nπατρί τε καὶ ξείνοις· αὐτῇ δʼ ἐπιέτρεπον ἄμφω\nτὼς ἔμεν, ὥς κεν ἑῇσι μετὰ φρεσὶν ἰθύσειεν.\nἡ δʼ ἄφνω τὸν ξεῖνον, ἀφειδήσασα τοκήων,\nεἵλετο· τοὺς δʼ ἀμέγαρτον ἄχος λάβεν, ἐκ δʼ ἐβόησαν\nχωόμενοι· τὴν δʼ ὕπνος ἅμα κλαγγῇ μεθέηκεν.\nπαλλομένη δʼ ἀνόρουσε φόβῳ, περί τʼ ἀμφί τε τοίχους\nπάπτηνεν θαλάμοιο· μόλις δʼ ἐσαγείρατο θυμὸν\nὡς πάρος ἐν στέρνοις, ἀδινὴν δʼ ἀνενείκατο φωνήν·\n‘δειλὴ ἐγών, οἷόν με βαρεῖς ἐφόβησαν ὄνειροι.\nδείδια, μὴ μέγα δή τι φέρῃ κακὸν ἥδε κέλευθος\nἡρώων. περί μοι ξείνῳ φρένες ἠερέθονται.\nμνάσθω ἑὸν κατὰ δῆμον Ἀχαιίδα τηλόθι κούρην\nἄμμι δὲ παρθενίη τε μέλοι καὶ δῶμα τοκήων.\nἔμπα γε μὴν θεμένη κύνεον κέαρ, οὐκέτʼ ἄνευθεν\nαὐτοκασιγνήτης πειρήσομαι, εἴ κέ μʼ ἀέθλῳ\nχραισμεῖν ἀντιάσῃσιν, ἐπὶ σφετέροις ἀχέουσα\nπαισί· τό κέν μοι λυγρὸν ἐνὶ κραδίῃ σβέσαι ἄλγος.’\nἦ ῥα, καὶ ὀρθωθεῖσα θύρας ὤιξε δόμοιο,\nνήλιπος, οἰέανος· καὶ δὴ λελίητο νέεσθαι\nαὐτοκασιγνήτηνδε, καὶ ἕρκεος οὐδὸν ἄμειψεν.\nδὴν δὲ καταυτόθι μίμνεν ἐνὶ προδόμῳ θαλάμοιο,\nαἰδοῖ ἐεργομένη· μετὰ δʼ ἐτράπετʼ αὖτις ὀπίσσω\nστρεφθεῖσʼ· ἐκ δὲ πάλιν κίεν ἔνδοθεν, ἄψ τʼ ἀλέεινεν\nεἴσω· τηΰσιοι δὲ πόδες φέρον ἔνθα καὶ ἔνθα·\nἤτοι ὅτʼ ἰθύσειεν, ἔρυκέ μιν ἔνδοθεν αἰδώς·\nαἰδοῖ δʼ ἐργομένην θρασὺς ἵμερος ὀτρύνεσκεν.\nτρὶς μὲν ἐπειρήθη, τρὶς δʼ ἔσχετο, τέτρατον αὖτις\nλέκτροισιν πρηνὴς ἐνικάππεσεν εἱλιχθεῖσα.\nὡς δʼ ὅτε τις νύμφη θαλερὸν πόσιν ἐν θαλάμοισιν\nμύρεται, ᾧ μιν ὄπασσαν ἀδελφεοὶ ἠδὲ τοκῆες,\nοὐδέ τί πω πάσαις ἐπιμίσγεται ἀμφιπόλοισιν\nαἰδοῖ ἐπιφροσύνῃ τε· μυχῷ δʼ ἀχέουσα θαάσσει·\nτὸν δέ τις ὤλεσε μοῖρα, πάρος ταρπήμεναι ἄμφω\nδήνεσιν ἀλλήλων· ἡ δʼ ἔνδοθι δαιομένη περ\nσῖγα μάλα κλαίει χῆρον λέχος εἰσορόωσα,\nμή μιν κερτομέουσαι ἐπιστοβέωσι γυναῖκες·\nτῇ ἰκέλη Μήδεια κινύρετο. τὴν δέ τις ἄφνω\nμυρομένην μεσσηγὺς ἐπιπρομολοῦσʼ ἐνόησεν\nδμωάων, ἥ οἱ ἑπέτις πέλε κουρίζουσα·\nΧαλκιόπῃ δʼ ἤγγειλε παρασχεδόν· ἡ δʼ ἐνὶ παισὶν\nἧστʼ ἐπιμητιόωσα κασιγνήτην ἀρέσασθαι.\nἀλλʼ οὐδʼ ὧς ἀπίθησεν, ὅτʼ ἔκλυεν ἀμφιπόλοιο\nμῦθον ἀνώιστον· διὰ δʼ ἔσσυτο θαμβήσασα\nἐκ θαλάμου θάλαμόνδε διαμπερές, ᾧ ἔνι κούρη\nκέκλιτʼ ἀκηχεμένη, δρύψεν δʼ ἑκάτερθε παρειάς·\nὡς δʼ ἴδε δάκρυσιν ὄσσε πεφυρμένα, φώνησέν μιν·\n‘Ὤι μοι ἐγώ, Μήδεια, τί δὴ τάδε δάκρυα\nλείβεις;\nτίπτʼ ἔπαθες; τί τοι αἰνὸν ὑπὸ φρένας ἵκετο πένθος;\nἤ νύ σε θευμορίη περιδέδρομεν ἅψεα νοῦσος,\nἦέ τινʼ οὐλομένην ἐδάης ἐκ πατρὸς ἐνιπὴν\nἀμφί τʼ ἐμοὶ καὶ παισίν; ὄφελλέ με μήτε τοκήων\nδῶμα τόδʼ εἰσοράαν, μηδὲ πτόλιν, ἀλλʼ ἐπὶ γαίης\nπείρασι ναιετάειν, ἵνα μηδέ περ οὔνομα Κόλχων.’\nὧς φάτο· τῆς δʼ ἐρύθηνε παρήια· δὴν δέ μιν\nαἰδὼς\nπαρθενίη κατέρυκεν ἀμείψασθαι μεμαυῖαν.\nμῦθος δʼ ἄλλοτε μέν οἱ ἐπʼ ἀκροτάτης ἀνέτελλεν\nγλώσσης, ἄλλοτʼ ἔνερθε κατὰ στῆθος πεπότητο.\nπολλάκι δʼ ἱμερόεν μὲν ἀνὰ στόμα θυῖεν ἐνισπεῖν·\nφθογγῇ δʼ οὐ προύβαινε παροιτέρω· ὀψὲ δʼ ἔειπεν\nτοῖα δόλῳ· θρασέες γὰρ ἐπεκλονέεσκον Ἔρωτες·\n‘Χαλκιόπη, περί μοι παίδων σέο θυμὸς ἄηται,\nμή σφε πατὴρ ξείνοισι σὺν ἀνδράσιν αὐτίκʼ ὀλέσσῃ.\nτοῖα κατακνώσσουσα μινυνθαδίῳ νέον ὕπνῳ\nλεύσσω ὀνείρατα λυγρά, τά τις θεὸς ἀκράαντα\nθείη, μηδʼ ἀλεγεινὸν ἐφʼ υἱάσι κῆδος ἕλοιο.’\nφῆ ῥα, κασιγνήτης πειρωμένη, εἴ κέ μιν αὐτὴ\nἀντιάσειε πάροιθεν ἑοῖς τεκέεσσιν ἀμύνειν.\nτὴν δʼ αἰνῶς ἄτλητος ἐπέκλυσε θυμὸν ἀνίη\nδείματι, τοῖʼ ἐσάκουσεν· ἀμείβετο δʼ ὧδʼ ἐπέεσσιν·\n‘καὶ δʼ αὐτὴ τάδε πάντα μετήλυθον ὁρμαίνουσα,\nεἴ τινα συμφράσσαιο καὶ ἀρτύνειας ἀρωγήν.\nἀλλʼ ὄμοσον Γαῖάν τε καὶ Οὐρανόν, ὅττι τοι εἴπω\nσχήσειν ἐν θυμῷ, σύν τε δρήστειρα πέλεσθαι.\nλίσσομʼ ὑπὲρ μακάρων σέο τʼ αὐτῆς ἠδὲ τοκήων,\nμή σφε κακῇ ὑπὸ κηρὶ διαρραισθέντας ἰδέσθαι\nλευγαλέως· ἢ σοίγε φίλοις σὺν παισὶ θανοῦσα\nεἴην ἐξ Ἀίδεω στυγερὴ μετόπισθεν Ἐρινύς.’\nὧς ἄρʼ ἔφη, τὸ δὲ πολλὸν ὑπεξέχυτʼ αὐτίκα\nδάκρυ·\nνειόθι θʼ ἀμφοτέρῃσι περίσχετο γούνατα χερσίν,\nσὺν δὲ κάρη κόλποις περικάββαλεν. ἔνθʼ ἐλεεινὸν\nἄμφω ἐπʼ ἀλλήλῃσι θέσαν γόον· ὦρτο δʼ ἰωὴ\nλεπταλέη διὰ δώματʼ ὀδυρομένων ἀχέεσσιν.\nτὴν δὲ πάρος Μήδεια προσέννεπεν ἀσχαλόωσα·\n‘δαιμονίη, τί νύ τοι ῥέξω ἄκος, οἷʼ ἀγορεύεις,\nἀράς τε στυγερὰς καὶ Ἐρινύας; αἲ γὰρ ὄφελλεν\nἔμπεδον εἶναι ἐπʼ ἄμμι τεοὺς υἱῆας ἔρυσθαι.\nἴστω Κόλχων ὅρκος ὑπέρβιος ὅντινʼ ὀμόσσαι\nαὐτὴ ἐποτρύνεις, μέγας Οὐρανός, ἥ θʼ ὑπένερθεν\nγαῖα, θεῶν μήτηρ, ὅσσον σθένος ἐστὶν ἐμεῖο,\nμή σʼ ἐπιδευήσεσθαι, ἀνυστά περ ἀντιόωσαν.’\nφῆ ἄρα· Χαλκιόπη δʼ ἠμείβετο τοῖσδʼ ἐπέεσσιν·\n‘οὐκ ἂν δὴ ξείνῳ τλαίης χατέοντι καὶ αὐτῷ\nἢ δόλον, ἤ τινα μῆτιν ἐπιφράσσασθαι ἀέθλου,\nπαίδων εἵνεκʼ ἐμεῖο; καὶ ἐκ κείνοιο δʼ ἱκάνει\nἌργος, ἐποτρύνων με τεῆς πειρῆσαι ἀρωγῆς·\nμεσσηγὺς μὲν τόνγε δόμῳ λίπον ἐνθάδʼ ἰοῦσα.’\nὧς φάτο· τῇ δʼ ἔντοσθεν ἀνέπτατο χάρματι\nθυμός,\nφοινίχθη δʼ ἄμυδις καλὸν χρόα, κὰδ δέ μιν ἀχλὺς\nεἷλεν ἰαινομένην, τοῖον δʼ ἐπὶ μῦθον ἔειπεν·\n‘Χαλκιόπη, ὡς ὔμμι φίλον τερπνόν τε τέτυκται,\nὧς ἔρξω. μὴ γάρ μοι ἐν ὀφθαλμοῖσι φαείνοι\nἠώς, μηδέ με δηρὸν ἔτι ζώουσαν ἴδοιο,\nεἴ γέ τι σῆς ψυχῆς προφερέστερον, ἠέ τι παίδων\nσῶν θείην, οἳ δή μοι ἀδελφειοὶ γεγάασιν,\nκηδεμόνες τε φίλοι καὶ ὁμήλικες. ὧς δὲ καὶ αὐτὴ\nφημὶ κασιγνήτη τε σέθεν κούρη τε πέλεσθαι,\nἶσον ἐπεὶ κείνοις με τεῷ ἐπαείραο μαζῷ\nνηπυτίην, ὡς αἰὲν ἐγώ ποτε μητρὸς ἄκουον.\nἀλλʼ ἴθι, κεῦθε δʼ ἐμὴν σιγῇ χάριν, ὄφρα τοκῆας\nλήσομαι ἐντύνουσα ὑπόσχεσιν· ἦρι δὲ νηὸν\nοἴσομαι εἰς Ἑκάτης θελκτήρια φάρμακα ταύρων.’\nὧς ἥγʼ ἐκ θαλάμοιο πάλιν κίε, παισί τʼ\nἀρωγὴν\nαὐτοκασιγνήτης διεπέφραδε. τὴν δέ μιν αὖτις\nαἰδώς τε στυγερόν τε δέος λάβε μουνωθεῖσαν,\nτοῖα παρὲξ οὗ πατρὸς ἐπʼ ἀνέρι μητιάασθαι.\nνὺξ μὲν ἔπειτʼ ἐπὶ γαῖαν ἄγεν κνέφας· οἱ δʼ ἐνὶ\nπόντῳ\nναῦται εἰς Ἑλίκην τε καὶ ἀστέρας Ὠρίωνος\nἔδρακον ἐκ νηῶν· ὕπνοιο δὲ καί τις ὁδίτης\nἤδη καὶ πυλαωρὸς ἐέλδετο· καί τινα παίδων\nμητέρα τεθνεώτων ἀδινὸν περὶ κῶμʼ ἐκάλυπτεν·\nοὐδὲ κυνῶν ὑλακὴ ἔτʼ ἀνὰ πτόλιν, οὐ θρόος ἦεν\nἠχήεις· σιγὴ δὲ μελαινομένην ἔχεν ὄρφνην.\nἀλλὰ μάλʼ οὐ Μήδειαν ἐπὶ γλυκερὸς λάβεν ὕπνος.\nπολλὰ γὰρ Αἰσονίδαο πόθῳ μελεδήματʼ ἔγειρεν\nδειδυῖαν ταύρων κρατερὸν μένος, οἷσιν ἔμελλεν\nφθίσθαι ἀεικελίῃ μοίρῃ κατὰ νειὸν Ἄρηος.\nπυκνὰ δέ οἱ κραδίη στηθέων ἔντοσθεν ἔθυιεν,\nἠελίου ὥς τίς τε δόμοις ἐνιπάλλεται αἴγλη\nὕδατος ἐξανιοῦσα, τὸ δὴ νέον ἠὲ λέβητι\nἠέ που ἐν γαυλῷ κέχυται· ἡ δʼ ἔνθα καὶ ἔνθα\nὠκείῃ στροφάλιγγι τινάσσεται ἀίσσουσα·\nὧς δὲ καὶ ἐν στήθεσσι κέαρ ἐλελίζετο κούρης.\nδάκρυ δʼ ἀπʼ ὀφθαλμῶν ἐλέῳ ῥέεν· ἔνδοθι δʼ αἰεὶ\nτεῖρʼ ὀδύνη σμύχουσα διὰ χροός, ἀμφί τʼ ἀραιὰς\nἶνας καὶ κεφαλῆς ὑπὸ νείατον ἰνίον ἄχρις,\nἔνθʼ ἀλεγεινότατον δύνει ἄχος, ὁππότʼ ἀνίας\nἀκάματοι πραπίδεσσιν ἐνισκίμψωσιν Ἔρωτες.\nφῆ δέ οἱ ἄλλοτε μὲν θελκτήρια φάρμακα ταύρων\nδωσέμεν, ἄλλοτε δʼ οὔτι· καταφθίσθαι δὲ καὶ αὐτή·\nαὐτίκα δʼ οὔτʼ αὐτὴ θανέειν, οὐ φάρμακα δώσειν,\nἀλλʼ αὔτως εὔκηλος ἑὴν ὀτλησέμεν ἄτην.\nἑζομένη δἤπειτα δοάσσατο, φώνησέν τε·\n‘δειλὴ ἐγώ, νῦν ἔνθα κακῶν ἢ ἔνθα γένωμαι;\nπάντῃ μοι φρένες εἰσὶν ἀμήχανοι· οὐδέ τις ἀλκὴ\nπήματος· ἀλλʼ αὔτως φλέγει ἔμπεδον. ὡς ὄφελόν γε\nἈρτέμιδος κραιπνοῖσι πάρος βελέεσσι δαμῆναι,\nπρὶν τόνγʼ εἰσιδέειν, πρὶν Ἀχαιίδα γαῖαν ἱκέσθαι\nΧαλκιόπης υἷας. τοὺς μὲν θεὸς ἤ τις Ἐρινὺς\nἄμμι πολυκλαύτους δεῦρʼ ἤγαγε κεῖθεν ἀνίας.\nφθίσθω ἀεθλεύων, εἴ οἱ κατὰ νειὸν ὀλέσθαι\nμοῖρα πέλει. πῶς γάρ κεν ἐμοὺς λελάθοιμι τοκῆας\nφάρμακα μησαμένη; ποῖον δʼ ἐπὶ μῦθον ἐνίψω;\nτίς δὲ δόλος, τίς μῆτις ἐπίκλοπος ἔσσετʼ ἀρωγῆς;\nἦ μιν ἄνευθʼ ἑτάρων προσπτύξομαι οἶον ἰδοῦσα;\nδύσμορος· οὐ μὲν ἔολπα καταφθιμένοιό περ ἔμπης\nλωφήσειν ἀχέων· τότε δʼ ἂν κακὸν ἄμμι πέλοιτο,\nκεῖνος ὅτε ζωῆς ἀπαμείρεται. ἐρρέτω αἰδώς,\nἐρρέτω ἀγλαΐη· ὁ δʼ ἐμῇ ἰότητι σαωθεὶς\nἀσκηθής, ἵνα οἱ θυμῷ φίλον, ἔνθα νέοιτο.\nαὐτὰρ ἐγὼν αὐτῆμαρ, ὅτʼ ἐξανύσειεν ἄεθλον,\nτεθναίην, ἢ λαιμὸν ἀναρτήσασα μελάθρῳ,\nἢ καὶ πασσαμένη ῥαιστήρια φάρμακα θυμοῦ.\nἀλλὰ καὶ ὧς φθιμένῃ μοι ἐπιλλίξουσιν ὀπίσσω\nκερτομίας· τηλοῦ δὲ πόλις περὶ πᾶσα βοήσει\nπότμον ἐμόν· καί κέν με διὰ στόματος φορέουσαι\nΚολχίδες ἄλλυδις ἄλλαι ἀεικέα μωμήσονται·\nἥτις κηδομένη τόσον ἀνέρος ἀλλοδαποῖο\nκάτθανεν, ἥτις δῶμα καὶ οὓς ᾔσχυνε τοκῆας,\nμαργοσύνῃ εἴξασα. τί δʼ οὐκ ἐμὸν ἔσσεται αἶσχος;\nᾤ μοι ἐμῆς ἄτης. ἦ τʼ ἂν πολὺ κέρδιον εἴη\nτῇδʼ αὐτῇ ἐν νυκτὶ λιπεῖν βίον ἐν θαλάμοισιν\nπότμῳ ἀνωίστῳ, κάκʼ ἐλέγχεα πάντα φυγοῦσαν,\nπρὶν τάδε λωβήεντα καὶ οὐκ ὀνομαστὰ τελέσσαι.’\nἦ, καὶ φωριαμὸν μετεκίαθεν, ᾗ ἔνι πολλὰ\nφάρμακά οἱ, τὰ μὲν ἐσθλά, τὰ δὲ ῥαιστήριʼ, ἔκειτο.\nἐνθεμένη δʼ ἐπὶ γούνατʼ ὀδύρετο. δεῦε δὲ κόλπους\nἄλληκτον δακρύοισι, τὰ δʼ ἔρρεεν ἀσταγὲς αὔτως,\nαἴνʼ ὀλοφυρομένης τὸν ἑὸν μόρον. ἵετο δʼ ἥγε\nφάρμακα λέξασθαι θυμοφθόρα, τόφρα πάσαιτο.\nἤδη καὶ δεσμοὺς ἀνελύετο φωριαμοῖο,\nἐξελέειν μεμαυῖα, δυσάμμορος. ἀλλά οἱ ἄφνω\nδεῖμʼ ὀλοὸν στυγεροῖο κατὰ φρένας ἦλθʼ Ἀίδαο.\nἔσχετο δʼ ἀμφασίῃ δηρὸν χρόνον, ἀμφὶ δὲ πᾶσαι\nθυμηδεῖς βιότοιο μεληδόνες ἰνδάλλοντο.\nμνήσατο μὲν τερπνῶν, ὅσʼ ἐνὶ ζωοῖσι πέλονται,\nμνήσαθʼ ὁμηλικίης περιγηθέος, οἷά τε κούρη·\nκαί τέ οἱ ἠέλιος γλυκίων γένετʼ εἰσοράασθαι,\nἢ πάρος, εἰ ἐτεόν γε νόῳ ἐπεμαίεθʼ ἕκαστα.\nκαὶ τὴν μέν ῥα πάλιν σφετέρων ἀποκάτθετο γούνων,\nἭρης ἐννεσίῃσι μετάτροπος, οὐδʼ ἔτι βουλὰς\nἄλλῃ δοιάζεσκεν· ἐέλδετο δʼ αἶψα φανῆναι\nἠῶ τελλομένην, ἵνα οἱ θελκτήρια δοίη\nφάρμακα συνθεσίῃσι, καὶ ἀντήσειεν ἐς ὠπήν.\nπυκνὰ δʼ ἀνὰ κληῖδας ἑῶυ λύεσκε θυράων,\nαἴγλην σκεπτομένη· τῇ δʼ ἀσπάσιον βάλε φέγγος\nἨριγενής, κίνυντο δʼ ἀνὰ πτολίεθρον ἕκαστοι.\nἔνθα κασιγνήτους μὲν ἔτʼ αὐτόθι μεῖναι\nἀνώγει\nἌργος, ἵνα φράζοιντο νόον καὶ μήδεα κούρης·\nαὐτὸς δʼ αὖτʼ ἐπὶ νῆα κίεν προπάροιθε λιασθείς.\nἡ δʼ ἐπεὶ οὖν τὰ πρῶτα φαεινομένην ἴδεν ἠῶ\nπαρθενική, ξανθὰς μὲν ἀνήψατο χερσὶν ἐθείρας,\nαἵ οἱ ἀτημελίῃ καταειμέναι ἠερέθοντο,\nαὐσταλέας δʼ ἔψησε παρηίδας· αὐτὰρ ἀλοιφῇ\nνεκταρέῃ φαιδρύνετʼ ἐπὶ χρόα· δῦνε δὲ πέπλον\nκαλόν, ἐυγνάμπτοισιν ἀρηρέμενον περόνῃσιν·\nἀμβροσίῳ δʼ ἐφύπερθε καρήατι βάλλε καλύπτρην\nἀργυφέην. αὐτοῦ δὲ δόμοις ἔνι δινεύουσα\nστεῖβε πέδον λήθῃ ἀχέων, τά οἱ ἐν ποσὶν ἦεν\nθεσπέσιʼ, ἄλλα τʼ ἔμελλεν ἀεξήσεσθαι ὀπίσσω.\nκέκλετο δʼ ἀμφιπόλοις, αἵ οἱ δυοκαίδεκα πᾶσαι\nἐν προδόμῳ θαλάμοιο θυώδεος ηὐλίζοντο\nἥλικες, οὔπω λέκτρα σὺν ἀνδράσι πορσύνουσαι,\nἐσσυμένως οὐρῆας ὑποζεύξασθαι ἀπήνῃ,\nοἵ κέ μιν εἰς Ἑκάτης περικαλλέα νηὸν ἄγοιεν.\nἔνθʼ αὖτʼ ἀμφίπολοι μὲν ἐφοπλίζεσκον ἀπήνην·\nἡ δὲ τέως γλαφυρῆς ἐξείλετο φωριαμοῖο\nφάρμακον, ὅ ῥά τέ φασι Προμήθειον καλέεσθαι.\nτῷ εἴ κʼ ἐννυχίοισιν ἀρεσσάμενος θυέεσσιν\nκούρην μουνογένειαν ἑὸν δέμας ἰκμαίνοιτο,\nἦ τʼ ἂν ὅγʼ οὔτε ῥηκτὸς ἔοι χαλκοῖο τυπῇσιν,\nοὔτε κεν αἰθομένῳ πυρὶ εἰκάθοι· ἀλλὰ καὶ ἀλκῇ\nλωίτερος κεῖνʼ ἦμαρ ὁμῶς κάρτει τε πέλοιτο.\nπρωτοφυὲς τόγʼ ἀνέσχε καταστάξαντος ἔραζε\nαἰετοῦ ὠμηστέω κνημοῖς ἔνι Καυκασίοισιν\nαἱματόεντʼ ἰχῶρα Προμηθῆος μογεροῖο.\nτοῦ δʼ ἤτοι ἄνθος μὲν ὅσον πήχυιον ὕπερθεν\nχροιῇ Κωρυκίῳ ἴκελον κρόκῳ ἐξεφαάνθη,\nκαυλοῖσιν διδύμοισιν ἐπήορον· ἡ δʼ ἐνὶ γαίῃ\nσαρκὶ νεοτμήτῳ ἐναλιγκίη ἔπλετο ῥίζα.\nτῆς οἵην τʼ ἐν ὄρεσσι κελαινὴν ἰκμάδα φηγοῦ\nΚασπίῃ ἐν κόχλῳ ἀμήσατο φαρμάσσεσθαι,\nἑπτὰ μὲν ἀενάοισι λοεσσαμένη ὑδάτεσσιν,\nἑπτάκι δὲ Βριμὼ κουροτρόφον ἀγκαλέσασα,\nΒριμὼ νυκτιπόλον, χθονίην, ἐνέροισιν ἄνασσαν,\nλυγαίῃ ἐνὶ νυκτί, σὺν ὀρφναίοις φαρέεσσιν.\nμυκηθμῷ δʼ ὑπένερθεν ἐρεμνὴ σείετο γαῖα,\nῥίζης τεμνομένης Τιτηνίδος· ἔστενε δʼ αὐτὸς\nἸαπετοῖο πάις ὀδύνῃ πέρι θυμὸν ἀλύων.\nτό ῥʼ ἥγʼ ἐξανελοῦσα θυώδεϊ κάτθετο μίτρῃ,\nἥ τέ οἱ ἀμβροσίοισι περὶ στήθεσσιν ἔερτο.\nἐκ δὲ θύραζε κιοῦσα θοῆς ἐπεβήσατʼ ἀπήνης·\nσὺν δέ οἱ ἀμφίπολοι δοιαὶ ἑκάτερθεν ἔβησαν.\nαὐτὴ δʼ ἡνίʼ ἔδεκτο καὶ εὐποίητον ἱμάσθλην\nδεξιτερῇ, ἔλαεν δὲ διʼ ἄστεος· αἱ δὲ δὴ ἄλλαι\nἀμφίπολοι, πείρινθος ἐφαπτόμεναι μετόπισθεν,\nτρώχων εὐρεῖαν κατʼ ἀμαξιτόν· ἂν δὲ χιτῶνας\nλεπταλέους λευκῆς ἐπιγουνίδος ἄχρις ἄειρον.\nοἵη δὲ λιαροῖσιν ἐφʼ ὕδασι Παρθενίοιο,\nἠὲ καὶ Ἀμνισοῖο λοεσσαμένη ποταμοῖο\nχρυσείοις Λητωὶς ἐφʼ ἅρμασιν ἑστηυῖα\nὠκείαις κεμάδεσσι διεξελάσῃσι κολώνας,\nτηλόθεν ἀντιόωσα πολυκνίσου ἑκατόμβης·\nτῇ δʼ ἅμα νύμφαι ἕπονται ἀμορβάδες, αἱ μὲν ἐπʼ αὐτῆς\nἀγρόμεναι πηγῆς Ἀμνισίδος, ἂν δὲ δὴ ἄλλαι\nἄλσεα καὶ σκοπιὰς πολυπίδακας· ἀμφὶ δὲ θῆρες\nκνυζηθμῷ σαίνουσιν ὑποτρομέοντες ἰοῦσαν·\nὧς αἵγʼ ἐσσεύοντο διʼ ἄστεος· ἀμφὶ δὲ λαοὶ\nεἶκον, ἀλευάμενοι βασιληίδος ὄμματα κούρης.\nαὐτὰρ ἐπεὶ πόλιος μὲν ἐυδμήτους λίπʼ ἀγυιάς,\nνηὸν δʼ εἰσαφίκανε διὲκ πεδίων ἐλάουσα,\nδὴ τότʼ ἐυτροχάλοιο κατʼ αὐτόθι βήσατʼ ἀπήνης\nἱεμένη, καὶ τοῖα μετὰ δμωῇσιν ἔειπεν·\n‘ὦ φίλαι, ἦ μέγα δή τι παρήλιτον, οὐδʼ ἐνόησα\nμὴ ἴμεν ἀλλοδαποῖσι μετʼ ἀνδράσιν, οἵ τʼ ἐπὶ γαῖαν\nἡμετέρην στρωφῶσιν. ἀμηχανίῃ βεβόληται\nπᾶσα πόλις· τὸ καὶ οὔτις ἀνήλυθε δεῦρο γυναικῶν\nτάων, αἳ τὸ πάροιθεν ἐπημάτιαι ἀγέρονται.\nἀλλʼ ἐπεὶ οὖν ἱκόμεσθα, καὶ οὔ νύ τις ἄλλος ἔπεισιν,\nεἰ δʼ ἄγε μολπῇ θυμὸν ἀφειδείως κορέσωμεν\nμειλιχίῃ, τὰ δὲ καλὰ τερείνης ἄνθεα ποίης\nλεξάμεναι τότʼ ἔπειτʼ αὐτὴν ἀπονισσόμεθʼ ὥρην.\nκαὶ δέ κε σὺν πολέεσσιν ὀνείασιν οἴκαδʼ ἵκοισθε\nἤματι τῷ, εἴ μοι συναρέσσετε τήνδε μενοινήν.\nἌργος γάρ μʼ ἐπέεσσι παρατρέπει, ὧς δὲ καὶ αὐτὴ\nΧαλκιόπη· τὰ δὲ σῖγα νόῳ ἔχετʼ εἰσαΐουσαι\nἐξ ἐμέθεν, μὴ πατρὸς ἐς οὔατα μῦθος ἵκηται.\nτὸν ξεῖνόν με κέλονται, ὅτις περὶ βουσὶν ὑπέστη,\nδῶρʼ ἀποδεξαμένην ὀλοῶν ῥύσασθαι ἀέθλων.\nαὐτὰρ ἐγὼ τὸν μῦθον ἐπῄνεον, ἠδὲ καὶ αὐτὸν\nκέκλομαι εἰς ὠπὴν ἑτάρων ἄπο μοῦνον ἱκέσθαι,\nὄφρα τὰ μὲν δασόμεσθα μετὰ σφίσιν, εἴ κεν ὀπάσσῃ\nδῶρα φέρων, τῷ δʼ αὖτε κακώτερον ἄλλο πόρωμεν\nφάρμακον. ἀλλʼ ἀπονόσφι πέλεσθέ μοι, εὖτʼ ἂν ἵκηται.’\nὧς ηὔδα· πάσῃσι δʼ ἐπίκλοπος ἥνδανε μῆτις.\nαὐτίκα δʼ Αἰσονίδην ἑτάρων ἄπο μοῦνον ἐρύσσας\nἌργος, ὅτʼ ἤδη τήνδε κασιγνήτων ἐσάκουσεν\nἠερίην Ἑκάτης ἱερὸν μετὰ νηὸν ἰοῦσαν,\nἦγε διὲκ πεδίου· ἅμα δέ σφισιν εἵπετο Μόψος\nἈμπυκίδης, ἐσθλὸς μὲν ἐπιπροφανέντας ἐνισπεῖν\nοἰωνούς, ἐσθλὸς δὲ σὺν εὖ φράσσασθαι ἰοῦσιν.\nἔνθʼ οὔπω τις τοῖος ἐπὶ προτέρων γένετʼ\nἀνδρῶν,\nοὔθʼ ὅσοι ἐξ αὐτοῖο Διὸς γένος, οὔθʼ ὅσοι ἄλλων\nἀθανάτων ἥρωες ἀφʼ αἵματος ἐβλάστησαν,\nοἷον Ἰήσονα θῆκε Διὸς δάμαρ ἤματι κείνῳ\nἠμὲν ἐσάντα ἰδεῖν, ἠδὲ προτιμυθήσασθαι.\nτὸν καὶ παπταίνοντες ἐθάμβεον αὐτοὶ ἑταῖροι\nλαμπόμενον χαρίτεσσιν· ἐγήθησεν δὲ κελεύθῳ\nἈμπυκίδης, ἤδη που ὀισσάμενος τὰ ἕκαστα.\nἔστι δέ τις πεδίοιο κατὰ στίβον ἐγγύθι νηοῦ\nαἴγειρος φύλλοισιν ἀπειρεσίοις κομόωσα,\nτῇ θαμὰ δὴ λακέρυζαι ἐπηυλίζοντο κορῶναι.\nτάων τις μεσσηγὺς ἀνὰ πτερὰ κινήσασα\nὑψοῦ ἐπʼ ἀκρεμόνων Ἥρης ἠνίπαπε βουλάς·\n‘Ἀκλειὴς ὅδε μάντις, ὃς οὐδʼ ὅσα παῖδες ἴσασιν\nοἶδε νόῳ φράσσασθαι, ὁθούνεκεν οὔτε τι λαρὸν\nοὔτʼ ἐρατὸν κούρη κεν ἔπος προτιμυθήσαιτο\nἠιθέῳ, εὖτʼ ἄν σφιν ἐπήλυδες ἄλλοι ἕπωνται.\nἔρροις, ὦ κακόμαντι, κακοφραδές· οὔτε σε Κύπρις,\nοὔτʼ ἀγανοὶ φιλέοντες ἐπιπνείουσιν Ἔρωτες.’\nἼσκεν ἀτεμβομένη· μείδησε δὲ Μόψος ἀκούσας\nὀμφὴν οἰωνοῖο θεήλατον, ὧδέ τʼ ἔειπεν·\n‘τύνη μὲν νηόνδε θεᾶς ἴθι, τῷ ἔνι κούρην\nδήεις, Αἰσονίδη· μάλα δʼ ἠπίῃ ἀντιβολήσεις\nΚύπριδος ἐννεσίῃς, ἥ τοι συνέριθος ἀέθλων\nἔσσεται, ὡς δὴ καὶ πρὶν Ἀγηνορίδης φάτο Φινεύς.\nνῶι δʼ, ἐγὼν Ἄργος τε, δεδεγμένοι, εὖτʼ ἂν ἵκηαι,\nτῷδʼ αὐτῷ ἐνὶ χώρῳ ἀπεσσόμεθʼ· οἰόθι δʼ αὐτὸς\nλίσσεό μιν πυκινοῖσι παρατροπέων ἐπέεσσιν.’\nἦ ῥα περιφραδέως, ἐπὶ δὲ σχεδὸν ᾔνεον ἄμφω.\nοὐδʼ ἄρα Μηδείης θυμὸς τράπετʼ ἄλλα νοῆσαι,\nμελπομένης περ ὅμως· πᾶσαι δέ οἱ, ἥντινʼ ἀθύροι\nμολπήν, οὐκ ἐπὶ δηρὸν ἐφήνδανεν ἑψιάασθαι.\nἀλλὰ μεταλλήγεσκεν ἀμήχανος, οὐδέ ποτʼ ὄσσε\nἀμφιπόλων μεθʼ ὅμιλον ἔχʼ ἀτρέμας· ἐς δὲ κελεύθους\nτηλόσε παπταίνεσκε, παρακλίνουσα παρειάς.\nἦ θαμὰ δὴ στηθέων ἐάγη κέαρ, ὁππότε δοῦπον\nἢ ποδὸς ἢ ἀνέμοιο παραθρέξαντα δοάσσαι.\nαὐτὰρ ὅγʼ οὐ μετὰ δηρὸν ἐελδομένῃ ἐφαάνθη\nὑψόσʼ ἀναθρώσκων ἅ τε Σείριος Ὠκεανοῖο,\nὃς δή τοι καλὸς μὲν ἀρίζηλός τʼ ἐσιδέσθαι\nἀντέλλει, μήλοισι δʼ ἐν ἄσπετον ἧκεν ὀιζύν·\nὧς ἄρα τῇ καλὸς μὲν ἐπήλυθεν εἰσοράασθαι\nΑἰσονίδης, κάματον δὲ δυσίμερον ὦρσε φαανθείς.\nἐκ δʼ ἄρα οἱ κραδίη στηθέων πέσεν, ὄμματα δʼ αὔτως\nἤχλυσαν· θερμὸν δὲ παρηίδας εἷλεν ἔρευθος.\nγούνατα δʼ οὔτʼ ὀπίσω οὔτε προπάροιθεν ἀεῖραι\nἔσθενεν, ἀλλʼ ὑπένερθε πάγη πόδας. αἱ δʼ ἄρα τείως\nἀμφίπολοι μάλα πᾶσαι ἀπὸ σφείων ἐλίασθεν.\nτὼ δʼ ἄνεῳ καὶ ἄναυδοι ἐφέστασαν ἀλλήλοισιν,\nἢ δρυσίν, ἢ μακρῇσιν ἐειδόμενοι ἐλάτῃσιν,\nαἵ τε παρᾶσσον ἕκηλοι ἐν οὔρεσιν ἐρρίζωνται,\nνηνεμίῃ· μετὰ δʼ αὖτις ὑπὸ ῥιπῆς ἀνέμοιο\nκινύμεναι ὁμάδησαν ἀπείριτον· ὧς ἄρα τώγε\nμέλλον ἅλις φθέγξασθαι ὑπὸ πνοιῇσιν Ἔρωτος.\nγνῶ δέ μιν Αἰσονίδης ἄτῃ ἐνιπεπτηυῖαν\nθευμορίῃ, καὶ τοῖον ὑποσσαίνων φάτο μῦθον·\n‘τίπτε με, παρθενική, τόσον ἅζεαι, οἶον\nἐόντα;\nοὔ τοι ἐγών, οἷοί τε δυσαυχέες ἄλλοι ἔασιν\nἀνέρες, οὐδʼ ὅτε περ πάτρῃ ἔνι ναιετάασκον,\nἦα πάρος. τῶ μή με λίην ὑπεραίδεο, κούρη,\nἤ τι παρεξερέεσθαι, ὅ τοι φίλον, ἠέ τι φάσθαι.\nἀλλʼ ἐπεὶ ἀλλήλοισιν ἱκάνομεν εὐμενέοντες,\nχώρῳ ἐν ἠγαθέῳ, ἵνα τʼ οὐ θέμις ἔστʼ ἀλιτέσθαι,\nἀμφαδίην ἀγόρευε καὶ εἴρεο· μηδέ με τερπνοῖς\nφηλώσῃς ἐπέεσσιν, ἐπεὶ τὸ πρῶτον ὑπέστης\nαὐτοκασιγνήτῃ μενοεικέα φάρμακα δώσειν.\nπρός σʼ αὐτῆς Ἑκάτης μειλίσσομαι ἠδὲ τοκήων\nκαὶ Διός, ὃς ξείνοις ἱκέτῃσί τε χεῖρʼ ὑπερίσχει·\nἀμφότερον δʼ, ἱκέτης ξεῖνός τέ τοι ἐνθάδʼ ἱκάνω,\nχρειοῖ ἀναγκαίῃ γουνούμενος. οὐ γὰρ ἄνευθεν\nὑμείων στονόεντος ὑπέρτερος ἔσσομʼ ἀέθλου.\nσοὶ δʼ ἂν ἐγὼ τίσαιμι χάριν μετόπισθεν ἀρωγῆς,\nἣ θέμις, ὡς ἐπέοικε διάνδιχα ναιετάοντας,\nοὔνομα καὶ καλὸν τεύχων κλέος· ὧς δὲ καὶ ὧλλοι\nἥρωες κλῄσουσιν ἐς Ἑλλάδα νοστήσαντες\nἡρώων τʼ ἄλοχοι καὶ μητέρες, αἵ νύ που ἤδη\nἡμέας ἠιόνεσσιν ἐφεζόμεναι γοάουσιν·\nτάων ἀργαλέας κεν ἀποσκεδάσειας ἀνίας.\nδή ποτε καὶ Θησῆα κακῶν ὑπελύσατʼ ἀέθλων\nπαρθενικὴ Μινωὶς ἐυφρονέουσʼ Ἀριάδνη,\nἥν ῥά τε Πασιφάη κούρη τέκεν Ἠελίοιο.\nἀλλʼ ἡ μὲν καὶ νηός, ἐπεὶ χόλον εὔνασε Μίνως,\nσὺν τῷ ἐφεζομένη πάτρην λίπε· τὴν δὲ καὶ αὐτοὶ\nἀθάνατοι φίλαντο, μέσῳ δέ οἱ αἰθέρι τέκμαρ\nἀστερόεις στέφανος, τόν τε κλείουσʼ Ἀριάδνης,\nπάννυχος οὐρανίοισιν ἑλίσσεται εἰδώλοισιν.\nὧς καὶ σοὶ θεόθεν χάρις ἔσσεται, εἴ κε σαώσῃς\nτόσσον ἀριστήων ἀνδρῶν στόλον. ἦ γὰρ ἔοικας\nἐκ μορφῆς ἀγανῇσιν ἐπητείῃσι κεκάσθαι.’\nὧς φάτο κυδαίνων· ἡ δʼ ἐγκλιδὸν ὄσσε βαλοῦσα\nνεκτάρεον μείδησʼ ἐχύθη δέ οἱ ἔνδοθι θυμὸς\nαἴνῳ ἀειρομένης, καὶ ἀνέδρακεν ὄμμασιν ἄντην·\nοὐδʼ ἔχεν ὅττι πάροιθεν ἔπος προτιμυθήσαιτο,\nἀλλʼ ἄμυδις μενέαινεν ἀολλέα πάντʼ ἀγορεῦσαι.\nπροπρὸ δʼ ἀφειδήσασα θυώδεος ἔξελε μίτρης\nφάρμακον· αὐτὰρ ὅγʼ αἶψα χεροῖν ὑπέδεκτο γεγηθώς.\nκαί νύ κέ οἱ καὶ πᾶσαν ἀπὸ στηθέων ἀρύσασα\nψυχὴν ἐγγυάλιξεν ἀγαιομένη χατέοντι·\nτοῖος ἀπὸ ξανθοῖο καρήατος Αἰσονίδαο\nστράπτεν Ἔρως ἡδεῖαν ἀπὸ φλόγα· τῆς δʼ ἀμαρυγὰς\nὀφθαλμῶν ἥρπαζεν· ἰαίνετο δὲ φρένας εἴσω\nτηκομένη, οἷόν τε περὶ ῥοδέῃσιν ἐέρση\nτήκεται ἠῴοισιν ἰαινομένη φαέεσσιν.\nἄμφω δʼ ἄλλοτε μέν τε κατʼ οὔδεος ὄμματʼ ἔρειδον\nαἰδόμενοι, ὁτὲ δʼ αὖτις ἐπὶ σφίσι βάλλον ὀπωπάς,\nἱμερόεν φαιδρῇσιν ὑπʼ ὀφρύσι μειδιόωντες.\nὀψὲ δὲ δὴ τοίοισι μόλις προσπτύξατο κούρη·\n‘φράζεο νῦν, ὥς κέν τοι ἐγὼ μητίσομʼ ἀρωγήν.\nεὖτʼ ἂν δὴ μετιόντι πατὴρ ἐμὸς ἐγγυαλίξῃ\nἐξ ὄφιος γενύων ὀλοοὺς σπείρασθαι ὀδόντας,\nδὴ τότε μέσσην νύκτα διαμμοιρηδὰ φυλάξας,\nἀκαμάτοιο ῥοῇσι λοεσσάμενος ποταμοῖο,\nοἶος ἄνευθʼ ἄλλων ἐνὶ φάρεσι κυανέοισιν\nβόθρον ὀρύξασθαι περιηγέα· τῷ δʼ ἔνι θῆλυν\nἀρνειὸν σφάζειν, καὶ ἀδαίετον ὠμοθετῆσαι,\nαὐτῷ πυρκαϊὴν εὖ νηήσας ἐπὶ βόθρῳ.\nμουνογενῆ δʼ Ἑκάτην Περσηίδα μειλίσσοιο,\nλείβων ἐκ δέπαος σιμβλήια ἔργα μελισσέων.\nἔνθα δʼ ἐπεί κε θεὰν μεμνημένος ἱλάσσηαι,\nἂψ ἀπὸ πυρκαϊῆς ἀναχάζεο· μηδέ σε δοῦπος\nἠὲ ποδῶν ὄρσῃσι μεταστρεφθῆναι ὀπίσσω,\nἠὲ κυνῶν ὑλακή, μή πως τὰ ἕκαστα κολούσας\nοὐδʼ αὐτὸς κατὰ κόσμον ἑοῖς ἑτάροισι πελάσσῃς.\nἦρι δὲ μυδήνας τόδε φάρμακον, ἠύτʼ ἀλοιφῇ\nγυμνωθεὶς φαίδρυνε τεὸν δέμας· ἐν δέ οἱ ἀλκὴ\nἔσσετʼ ἀπειρεσίη μέγα τε σθένος, οὐδέ κε φαίης\nἀνδράσιν, ἀλλὰ θεοῖσιν ἰσαζέμεν ἀθανάτοισιν.\nπρὸς δὲ καὶ αὐτῷ δουρὶ σάκος πεπαλαγμένον ἔστω\nκαὶ ξίφος. ἔνθʼ οὐκ ἄν σε διατμήξειαν ἀκωκαὶ\nγηγενέων ἀνδρῶν, οὐδʼ ἄσχετος ἀίσσουσα\nφλὸξ ὀλοῶν ταύρων. τοῖός γε μὲν οὐκ ἐπὶ δηρὸν\nἔσσεαι, ἀλλʼ αὐτῆμαρ· ὅμως σύγε μή ποτʼ ἀέθλου\nχάζεο. καὶ δέ τοι ἄλλο παρὲξ ὑποθήσομʼ ὄνειαρ.\nαὐτίκʼ ἐπὴν κρατεροὺς ζεύξῃς βόας, ὦκα δὲ πᾶσαν\nχερσὶ καὶ ἠνορέῃ στυφελὴν διὰ νειὸν ἀρόσσῃς,\nοἱ δʼ ἤδη κατὰ ὦλκας ἀνασταχύωσι Γίγαντες\nσπειρομένων ὄφιος δνοφερὴν ἐπὶ βῶλον ὀδόντων,\nαἴ κεν ὀρινομένους πολέας νειοῖο δοκεύσῃς,\nλάθρῃ λᾶαν ἄφες στιβαρώτερον· οἱ δʼ ἂν ἐπʼ αὐτῷ,\nκαρχαλέοι κύνες ὥστε περὶ βρώμης, ὀλέκοιεν\nἀλλήλους· καὶ δʼ αὐτὸς ἐπείγεο δηιοτῆτος\nἰθῦσαι. τὸ δὲ κῶας ἐς Ἑλλάδα τοῖό γʼ ἕκητι\nοἴσεαι ἐξ Αἴης τηλοῦ ποθί· νίσσεο δʼ ἔμπης,\nᾗ φίλον, ἤ τοι ἕαδεν ἀφορμηθέντι νέεσθαι.’\nὧς ἄρʼ ἔφη, καὶ σῖγα ποδῶν πάρος ὄσσε βαλοῦσα\nθεσπέσιον λιαροῖσι παρηίδα δάκρυσι δεῦεν\nμυρομένη, ὅ τʼ ἔμελλεν ἀπόπροθι πολλὸν ἑοῖο\nπόντον ἐπιπλάγξεσθαι· ἀνιηρῷ δέ μιν ἄντην\nἐξαῦτις μύθῳ προσεφώνεεν, εἷλέ τε χειρὸς\nδεξιτερῆς· δὴ γάρ οἱ ἀπʼ ὀφθαλμοὺς λίπεν αἰδώς·\n‘μνώεο δʼ, ἢν ἄρα δή ποθʼ ὑπότροπος οἴκαδʼ\nἵκηαι,\nοὔνομα Μηδείης· ὧς δʼ αὖτʼ ἐγὼ ἀμφὶς ἐόντος\nμνήσομαι. εἰπὲ δέ μοι πρόφρων τόδε, πῇ τοι ἔασιν\nδώματα, πῇ νῦν ἔνθεν ὑπεὶρ ἅλα νηὶ περήσεις·\nἤ νύ που ἀφνειοῦ σχεδὸν ἵξεαι Ὀρχομενοῖο,\nἦε καὶ Αἰαίης νήσου πέλας; εἰπὲ δὲ κούρην,\nἥντινα τήνδʼ ὀνόμηνας ἀριγνώτην γεγαυῖαν\nΠασιφάης, ἣ πατρὸς ὁμόγνιός ἐστιν ἐμεῖο.’\nὧς φάτο· τὸν δὲ καὶ αὐτὸν ὑπήιε δάκρυσι κούρης\nοὖλος Ἔρως, τοῖον δὲ παραβλήδην ἔπος ηὔδα·\n‘καὶ λίην οὐ νύκτας ὀίομαι, οὐδέ ποτʼ ἦμαρ\nσεῦ ἐπιλήσεσθαι, προφυγὼν μόρον, εἰ ἐτεόν γε\nφεύξομαι ἀσκηθὴς ἐς Ἀχαιίδα, μηδέ τινʼ ἄλλον\nΑἰήτης προβάλῃσι κακώτερον ἄμμιν ἄεθλον.\nεἰ δέ τοι ἡμετέρην ἐξίδμεναι εὔαδε πάτρην,\nἐξερέω· μάλα γάρ με καὶ αὐτὸν θυμὸς ἀνώγει.\nἔστι τις αἰπεινοῖσι περίδρομος οὔρεσι γαῖα,\nπάμπαν ἐύρρηνός τε καὶ εὔβοτος, ἔνθα Προμηθεὺς\nἸαπετιονίδης ἀγαθὸν τέκε Δευκαλίωνα,\nὃς πρῶτος ποίησε πόλεις καὶ ἐδείματο νηοὺς\nἀθανάτοις, πρῶτος δὲ καὶ ἀνθρώπων βασίλευσεν.\nΑἱμονίην δὴ τήνγε περικτίονες καλέουσιν.\nἐν δʼ αὐτῇ Ἰαωλκός, ἐμὴ πόλις, ἐν δὲ καὶ ἄλλαι\nπολλαὶ ναιετάουσιν, ἵνʼ οὐδέ περ οὔνομʼ ἀκοῦσαι\nΑἰαίης νήσου· Μινύην γε μὲν ὁρμηθέντα,\nΑἰολίδην Μινύην ἔνθεν φάτις Ὀρχομενοῖο\nδή ποτε Καδμείοισιν ὁμούριον ἄστυ πολίσσαι.\nἀλλὰ τίη τάδε τοι μεταμώνια πάντʼ ἀγορεύω,\nἡμετέρους τε δόμους τηλεκλείτην τʼ Ἀριάδνην,\nκούρην Μίνωος, τόπερ ἀγλαὸν οὔνομα κείνην\nπαρθενικὴν καλέεσκον ἐπήρατον, ἥν μʼ ἐρεείνεις;\nαἴθε γάρ, ὡς Θησῆι τότε ξυναρέσσατο Μίνως\nἀμφʼ αὐτῆς, ὧς ἄμμι πατὴρ τεὸς ἄρθμιος εἴη.’\nὧς φάτο, μειλιχίοισι καταψήχων ὀάροισιν.\nτῆς δʼ ἀλεγεινόταται κραδίην ἐρέθεσκον ἀνῖαι,\nκαί μιν ἀκηχεμένη ἀδινῷ προσπτύξατο μύθῳ·\n‘Ἑλλάδι που τάδε καλά, συνημοσύνας\nἀλεγύνειν.\nΑἰήτης δʼ οὐ τοῖος ἐν ἀνδράσιν, οἷον ἔειπας\nΜίνω Πασιφάης πόσιν ἔμμεναι· οὐδʼ Ἀριάδνῃ\nἰσοῦμαι· τῶ μήτι φιλοξενίην ἀγόρευε.\nἀλλʼ οἶον τύνη μὲν ἐμεῦ, ὅτʼ Ἰωλκὸν ἵκηαι,\nμνώεο· σεῖο δʼ ἐγὼ καὶ ἐμῶν ἀέκητι τοκήων\nμνήσομαι. ἔλθοι δʼ ἧμιν ἀπόπροθεν ἠέ τις ὄσσα,\nἠέ τις ἄγγελος ὄρνις, ὅτʼ ἐκλελάθοιο ἐμεῖο·\nἢ αὐτήν με ταχεῖαι ὑπὲρ πόντοιο φέροιεν\nἐνθένδʼ εἰς Ἰαωλκὸν ἀναρπάξασαι ἄελλαι,\nὄφρα σʼ, ἐν ὀφθαλμοῖσιν ἐλεγχείας προφέρουσα,\nμνήσω ἐμῇ ἰότητι πεφυγμένον. αἴθε γὰρ εἴην\nἀπροφάτως τότε σοῖσιν ἐφέστιος ἐν μεγάροισιν.’\nὧς ἄρʼ ἔφη, ἐλεεινὰ καταπροχέουσα παρειῶν\nδάκρυα· τὴν δʼ ὅγε δῆθεν ὑποβλήδην προσέειπεν·\n‘δαιμονίη, κενεὰς μὲν ἔα πλάζεσθαι ἀέλλας,\nὧς δὲ καὶ ἄγγελον ὄρνιν, ἐπεὶ μεταμώνια βάζεις.\nεἰ δέ κεν ἤθεα κεῖνα καὶ Ἑλλάδα γαῖαν ἵκηαι,\nτιμήεσσα γυναιξὶ καὶ ἀνδράσιν αἰδοίη τε\nἔσσεαι· οἱ δέ σε πάγχυ θεὸν ὣς πορσανέουσιν,\nοὕνεκα τῶν μὲν παῖδες ὑπότροποι οἴκαδʼ ἵκοντο\nσῇ βουλῇ, τῶν δʼ αὖτε κασίγνητοί τε ἔται τε\nκαὶ θαλεροὶ κακότητος ἄδην ἐσάωθεν ἀκοῖται.\nἡμέτερον δὲ λέχος θαλάμοις ἔνι κουριδίοισιν\nπορσυνέεις· οὐδʼ ἄμμε διακρινέει φιλότητος\nἄλλο, πάρος θάνατόν γε μεμορμένον ἀμφικαλύψαι.’\nὧς φάτο· τῇ δʼ ἔντοσθε κατείβετο θυμὸς ἀκουῇ,\nἔμπης δʼ ἔργʼ ἀίδηλα κατερρίγησεν ἰδέσθαι.\nσχετλίη· οὐ μὲν δηρὸν ἀπαρνήσεσθαι ἔμελλεν\nἙλλάδα ναιετάειν. ὧς γὰρ τόδε μήδετο Ἥρη,\nὄφρα κακὸν Πελίῃ ἱερὴν ἐς Ἰωλκὸν ἵκοιτο\nΑἰαίη Μήδεια, λιποῦσʼ ἄπο πατρίδα γαῖαν.\nἤδη δʼ ἀμφίπολοι μὲν ὀπιπεύουσαι ἄπωθεν\nσιγῇ ἀνιάζεσκον· ἐδεύετο δʼ ἤματος ὥρη\nἂψ οἶκόνδε νέεσθαι ἑὴν μετὰ μητέρα κούρην.\nἡ δʼ οὔπω κομιδῆς μιμνήσκετο, τέρπετο γάρ οἱ\nθυμὸς ὁμῶς μορφῇ τε καὶ αἱμυλίοισι λόγοισιν,\nεἰ μὴ ἄρʼ Αἰσονίδης πεφυλαγμένος ὀψέ περ ηὔδα·\n‘ὥρη ἀποβλώσκειν, μὴ πρὶν φάος ἠελίοιο\nδύῃ ὑποφθάμενον, καί τις τὰ ἕκαστα νοήσῃ\nὀθνείων· αὖτις δʼ ἀβολήσομεν ἐνθάδʼ ἰόντες.’\nὧς τώγʼ ἀλλήλων ἀγανοῖς ἐπὶ τόσσον ἔπεσσιν\nπείρηθεν· μετὰ δʼ αὖτε διέτμαγεν. ἤτοι Ἰήσων\nεἰς ἑτάρους καὶ νῆα κεχαρμένος ὦρτο νέεσθαι·\nἡ δὲ μετʼ ἀμφιπόλους· αἱ δὲ σχεδὸν ἀντεβόλησαν\nπᾶσαι ὁμοῦ· τὰς δʼ οὔτι περιπλομένας ἐνόησεν.\nψυχὴ γὰρ νεφέεσσι μεταχρονίη πεπότητο.\nαὐτομάτοις δὲ πόδεσσι θοῆς ἐπεβήσατʼ ἀπήνης,\nκαί ῥʼ ἑτέρῃ μὲν χειρὶ λάβʼ ἡνία, τῇ δʼ ἄρʼ ἱμάσθλην\nδαιδαλέην, οὐρῆας ἐλαυνέμεν· οἱ δὲ πόλινδε\nθῦνον ἐπειγόμενοι ποτὶ δώματα. τὴν δʼ ἄρʼ ἰοῦσαν\nΧαλκιόπη περὶ παισὶν ἀκηχεμένη ἐρέεινεν·\nἡ δὲ παλιντροπίῃσιν ἀμήχανος οὔτε τι μύθων\nἔκλυεν, οὔτʼ αὐδῆσαι ἀνειρομένῃ λελίητο.\nἷζε δʼ ἐπὶ χθαμαλῷ σφέλαϊ κλιντῆρος ἔνερθεν\nλέχρις ἐρεισαμένη λαιῇ ἐπὶ χειρὶ παρειήν·\nὑγρὰ δʼ ἐνὶ βλεφάροις ἔχεν ὄμματα, πορφύρουσα\nοἷον ἑῇ κακὸν ἔργον ἐπιξυνώσατο βουλῇ.\nΑἰσονίδης δʼ ὅτε δὴ ἑτάροις ἐξαῦτις ἔμικτο\nἐν χώρῃ, ὅθι τούσγε καταπρολιπὼν ἐλιάσθη,\nὦρτʼ ἰέναι σὺν τοῖσι, πιφαυσκόμενος τὰ ἕκαστα,\nἡρώων ἐς ὅμιλον· ὁμοῦ δʼ ἐπὶ νῆα πέλασσαν.\nοἱ δέ μιν ἀμφαγάπαζον, ὅπως ἴδον, ἔκ τʼ ἐρέοντο.\nαὐτὰρ ὁ τοῖς πάντεσσι μετέννεπε δήνεα κούρης,\nδεῖξέ τε φάρμακον αἰνόν· ὁ δʼ οἰόθεν οἶος ἑταίρων\nἼδας ἧστʼ ἀπάνευθε δακὼν χόλον· οἱ δὲ δὴ ἄλλοι\nγηθόσυνοι τῆμος μέν, ἐπεὶ κνέφας ἔργαθε νυκτός,\nεὔκηλοι ἐμέλοντο περὶ σφίσιν. αὐτὰρ ἅμʼ ἠοῖ\nπέμπον ἐς Αἰήτην ἰέναι σπόρον αἰτήσοντας\nἄνδρε δύω, πρὸ μὲν αὐτὸν ἀρηίφιλον Τελαμῶνα,\nσὺν δὲ καὶ Αἰθαλίδην, υἷα κλυτὸν Ἑρμείαο.\nβὰν δʼ ἴμεν, οὐδʼ ἁλίωσαν ὁδόν· πόρε δέ σφιν ἰοῦσιν\nκρείων Αἰήτης χαλεποὺς ἐς ἄεθλον ὀδόντας\nἈονίοιο δράκοντος, ὃν Ὠγυγίῃ ἐνὶ Θήβῃ\nΚάδμος, ὅτʼ Εὐρώπην διζήμενος εἰσαφίκανεν,\nπέφνεν Ἀρητιάδι κρήνῃ ἐπίουρον ἐόντα·\nἔνθα καὶ ἐννάσθη πομπῇ βοός, ἥν οἱ Ἀπόλλων\nὤπασε μαντοσύνῃσι προηγήτειραν ὁδοῖο.\nτοὺς δὲ θεὰ Τριτωνὶς ὑπὲκ γενύων ἐλάσασα\nΑἰήτῃ πόρε δῶρον ὁμῶς αὐτῷ τε φονῆι.\nκαί ῥʼ ὁ μὲν Ἀονίοισιν ἐνισπείρας πεδίοισιν\nΚάδμος Ἀγηνορίδης γαιηγενῆ εἵσατο λαόν,\nἌρεος ἀμώοντος ὅσοι ὑπὸ δουρὶ λίποντο·\nτοὺς δὲ τότʼ Αἰήτης ἔπορεν μετὰ νῆα φέρεσθαι\nπροφρονέως, ἐπεὶ οὔ μιν ὀίσσατο πείρατʼ ἀέθλου\nἐξανύσειν, εἰ καί περ ἐπὶ ζυγὰ βουσὶ βάλοιτο.\nἠέλιος μὲν ἄπωθεν ἐρεμνὴν δύετο γαῖαν\nἑσπέριος, νεάτας ὑπὲρ ἄκριας Αἰθιοπήων·\nνὺξ δʼ ἵπποισιν ἔβαλλεν ἔπι ζυγά· τοὶ δὲ χαμεύνας\nἔντυον ἥρωες παρὰ πείσμασιν. αὐτὰρ Ἰήσων\nαὐτίκʼ ἐπεί ῥʼ Ἑλίκης εὐφεγγέος ἀστέρες Ἄρκτου\nἔκλιθεν, οὐρανόθεν δὲ πανεύκηλος γένετʼ αἰθήρ,\nβῆ ῥʼ ἐς ἐρημαίην, κλωπήιος ἠύτε τις φώρ,\nσὺν πᾶσιν χρήεσσι· πρὸ γάρ τʼ ἀλέγυνεν ἕκαστα\nἠμάτιος· θῆλυν μὲν ὄιν, γάλα τʼ ἔκτοθι ποίμνης\nἌργος ἰὼν ἤνεικε· τὰ δʼ ἐξ αὐτῆς ἕλε νηός.\nἀλλʼ ὅτε δὴ ἴδε χῶρον, ὅτις πάτου ἔκτοθεν ἦεν\nἀνθρώπων, καθαρῇσιν ὑπεύδιος εἱαμενῇσιν,\nἔνθʼ ἤτοι πάμπρωτα λοέσσατο μὲν ποταμοῖο\nεὐαγέως θείοιο τέρεν δέμας· ἀμφὶ δὲ φᾶρος\nἕσσατο κυάνεον, τό ῥά οἱ πάρος ἐγγυάλιξεν\nΛημνιὰς Ὑψιπύλη, ἀδινῆς μνημήιον εὐνῆς.\nπήχυιον δʼ ἄρʼ ἔπειτα πέδῳ ἔνι βόθρον ὀρύξας\nνήησε σχίζας, ἐπὶ δʼ ἀρνειοῦ τάμε λαιμόν,\nαὐτόν τʼ εὖ καθύπερθε τανύσσατο· δαῖε δὲ φιτρους\nπῦρ ὑπένερθεν ἱείς, ἐπὶ δὲ μιγάδας χέε λοιβάς,\nΒριμὼ κικλήσκων Ἑκάτην ἐπαρωγὸν ἀέθλων.\nκαί ῥʼ ὁ μὲν ἀγκαλέσας πάλιν ἔστιχεν· ἡ δʼ ἀίουσα\nκευθμῶν ἐξ ὑπάτων δεινὴ θεὸς ἀντεβόλησεν\nἱροῖς Αἰσονίδαο· πέριξ δέ μιν ἐστεφάνωντο\nσμερδαλέοι δρυΐνοισι μετὰ πτόρθοισι δράκοντες.\nστράπτε δʼ ἀπειρέσιον δαΐδων σέλας· ἀμφὶ δὲ τήνγε\nὀξείῃ ὑλακῇ χθόνιοι κύνες ἐφθέγγοντο.\nπίσεα δʼ ἔτρεμε πάντα κατὰ στίβον· αἱ δʼ ὀλόλυξαν\nνύμφαι ἑλειονόμοι ποταμηίδες, αἳ περὶ κείνην\nΦάσιδος εἱαμενὴν Ἀμαραντίου εἱλίσσονται.\nΑἰσονίδην δʼ ἤτοι μὲν ἕλεν δέος, ἀλλά μιν οὐδʼ ὧς\nἐντροπαλιζόμενον πόδες ἔκφερον, ὄφρʼ ἑτάροισιν\nμίκτο κιών· ἤδη δὲ φόως νιφόεντος ὕπερθεν\nΚαυκάσου ἠριγενὴς Ἠὼς βάλεν ἀντέλλουσα.\nκαὶ τότʼ ἄρʼ Αἰήτης περὶ μὲν στήθεσσιν\nἕεστο\nθώρηκα στάδιον, τόν οἱ πόρεν ἐξεναρίξας\nσφωιτέραις Φλεγραῖον Ἄρης ὑπὸ χερσὶ Μίμαντα·\nχρυσείην δʼ ἐπὶ κρατὶ κόρυν θέτο τετραφάληρον,\nλαμπομένην οἷόν τε περίτροχον ἔπλετο φέγγος\nἠελίου, ὅτε πρῶτον ἀνέρχεται Ὠκεανοῖο.\nἂν δὲ πολύρρινον νώμα σάκος, ἂν δὲ καὶ ἔγχος\nδεινόν, ἀμαιμάκετον· τὸ μὲν οὔ κέ τις ἄλλος ὑπέστη\nἀνδρῶν ἡρώων, ὅτε κάλλιπον Ἡρακλῆα\nτῆλε παρέξ, ὅ κεν οἶος ἐναντίβιον πολέμιξεν.\nτῷ δὲ καὶ ὠκυπόδων ἵππων εὐπηγέα δίφρον\nἔσχε πέλας Φαέθων ἐπιβήμεναι· ἂν δὲ καὶ αὐτὸς\nβήσατο, ῥυτῆρας δὲ χεροῖν ἔχεν. ἐκ δὲ πόληος\nἤλασεν εὐρεῖαν κατʼ ἀμαξιτόν, ὥς κεν ἀέθλῳ\nπαρσταίη· σὺν δέ σφιν ἀπείριτος ἔσσυτο λαός.\nοἷος δʼ Ἴσθμιον εἶσι Ποσειδάων ἐς ἀγῶνα\nἅρμασιν ἐμβεβαώς, ἢ Ταίναρον, ἢ ὅγε Λέρνης\nὕδωρ, ἠὲ κατʼ ἄλσος Ὑαντίου Ὀγχηστοῖο,\nκαί τε Καλαύρειαν μετὰ δῆθʼ ἅμα νίσσεται ἵπποις,\nπέτρην θʼ Αἱμονίην, ἢ δενδρήεντα Γεραιστόν·\nτοῖος ἄρʼ Αἰήτης Κόλχων ἀγὸς ἦεν ἰδέσθαι.\nτόφρα δὲ Μηδείης ὑποθημοσύνῃσιν Ἰήσων\nφάρμακα μυδήνας ἠμὲν σάκος ἀμφεπάλυνεν\nἠδὲ δόρυ βριαρόν, περὶ δὲ ξίφος· ἀμφὶ δʼ ἑταῖροι\nπείρησαν τευχέων βεβιημένοι, οὐδʼ ἐδύναντο\nκεῖνο δόρυ γνάμψαι τυτθόν γέ περ, ἀλλὰ μάλʼ αὔτως\nἀαγὲς κρατερῇσιν ἐνεσκλήκει παλάμῃσιν.\nαὐτὰρ ὁ τοῖς ἄμοτον κοτέων Ἀφαρήιος Ἴδας\nκόψε παρʼ οὐρίαχον μεγάλῳ ξίφει· ἆλτο δʼ ἀκωκὴ\nῥαιστὴρ ἄκμονος ὥστε, παλιντυπές· οἱ δʼ ὁμάδησαν\nγηθόσυνοι ἥρωες ἐπʼ ἐλπωρῇσιν ἀέθλου.\nκαὶ δʼ αὐτὸς μετέπειτα παλύνετο· δῦ δέ μιν ἀλκὴ\nσμερδαλέη ἄφατός τε καὶ ἄτρομος· αἱ δʼ ἑκάτερθεν\nχεῖρες ἐπερρώσαντο περὶ σθένεϊ σφριγόωσαι.\nὡς δʼ ὅτʼ ἀρήιος ἵππος ἐελδόμενος πολέμοιο\nσκαρθμῷ ἐπιχρεμέθων κρούει πέδον, αὐτὰρ ὕπερθεν\nκυδιόων ὀρθοῖσιν ἐπʼ οὔασιν αὐχένʼ ἀείρει·\nτοῖος ἄρʼ Αἰσονίδης ἐπαγαίετο κάρτεϊ γυίων.\nπολλὰ δʼ ἄρʼ ἔνθα καὶ ἔνθα μετάρσιον ἴχνος ἔπαλλεν,\nἀσπίδα χαλκείην μελίην τʼ ἐν χερσὶ τινάσσων.\nφαίης κε ζοφεροῖο κατʼ αἰθέρος ἀίσσουσαν\nχειμερίην στεροπὴν θαμινὸν μεταπαιφάσσεσθαι\nἐκ νεφέων, ὅτʼ ἔπειτα μελάντατον ὄμβρον ἄγωνται.\nκαὶ τότʼ ἔπειτʼ οὐ δηρὸν ἔτι σχήσεσθαι ἀέθλων\nμέλλον· ἀτὰρ κληῖσιν ἐπισχερὼ ἱδρυνθέντες\nῥίμφα μάλʼ ἐς πεδίον τὸ Ἀρήιον ἠπείγοντο.\nτόσσον δὲ προτέρω πέλεν ἄστεος ἀντιπέρηθεν,\nὅσσον τʼ ἐκ βαλβῖδος ἐπήβολος ἅρματι νύσσα\nγίγνεται, ὁππότʼ ἄεθλα καταφθιμένοιο ἄνακτος\nκηδεμόνες πεζοῖσι καὶ ἱππήεσσι τίθενται.\nτέτμον δʼ Αἰήτην τε καὶ ἄλλων ἔθνεα Κόλχων,\nτοὺς μὲν Καυκασίοισιν ἐφεσταότας σκοπέλοισιν,\nτὸν δʼ αὐτοῦ παρὰ χεῖλος ἑλισσόμενον ποταμοῖο.\nΑἰσονίδης δʼ, ὅτε δὴ πρυμνήσια δῆσαν ἑταῖροι,\nδή ῥα τότε ξὺν δουρὶ καὶ ἀσπίδι βαῖνʼ ἐς ἄεθλον,\nνηὸς ἀποπροθορών· ἄμυδις δʼ ἕλε παμφανόωσαν\nχαλκείην πήληκα θοῶν ἔμπλειον ὀδόντων\nκαὶ ξίφος ἀμφʼ ὤμοις, γυμνὸς δέμας, ἄλλα μὲν Ἄρει\nεἴκελος, ἄλλα δέ που χρυσαόρῳ Ἀπόλλωνι.\nπαπτήνας δʼ ἀνὰ νειὸν ἴδε ζυγὰ χάλκεα ταύρων\nαὐτόγυόν τʼ ἐπὶ τοῖς στιβαροῦ ἀδάμαντος ἄροτρον.\nχρίμψε δʼ ἔπειτα κιών, παρὰ δʼ ὄβριμον ἔγχος ἔπηξεν\nὀρθὸν ἐπʼ οὐριάχῳ, κυνέην δʼ ἀποκάτθετʼ ἐρείσας.\nβῆ δʼ αὐτῇ προτέρωσε σὺν ἀσπίδι νήριτα ταύρων\nἴχνια μαστεύων· οἱ δʼ ἔκποθεν ἀφράστοιο\nκευθμῶνος χθονίου, ἵνα τέ σφισιν ἔσκε βόαυλα\nκαρτερὰ λιγνυόεντι πέριξ εἰλυμένα καπνῷ,\nἄμφω ὁμοῦ προγένοντο πυρὸς σέλας ἀμπνείοντες.\nἔδδεισαν δʼ ἥρωες, ὅπως ἴδον. αὐτὰρ ὁ τούσγε,\nεὖ διαβάς, ἐπιόντας, ἅ τε σπιλὰς εἰν ἁλὶ πέτρη\nμίμνει ἀπειρεσίῃσι δονεύμενα κύματʼ ἀέλλαις.\nπρόσθε δέ οἱ σάκος ἔσχεν ἐναντίον· οἱ δέ μιν ἄμφω\nμυκηθμῷ κρατεροῖσιν ἐνέπληξαν κεράεσσιν·\nοὐδʼ ἄρα μιν τυτθόν περ ἀνώχλισαν ἀντιόωντες.\nὡς δʼ ὅτʼ ἐνὶ τρητοῖσιν ἐύρρινοι χοάνοισιν\nφῦσαι χαλκήων ὁτὲ μέν τʼ ἀναμαρμαίρουσιν,\nπῦρ ὀλοόν πιμπρᾶσαι, ὅτʼ αὖ λήγουσιν ἀυτμῆς,\nδεινὸς δʼ ἐξ αὐτοῦ πέλεται βρόμος, ὁππότʼ ἀίξῃ\nνειόθεν· ὧς ἄρα τώγε θοὴν φλόγα φυσιόωντες\nἐκ στομάτων ὁμάδευν, τὸν δʼ ἄμφεπε δήιον αἶθος\nβάλλον ἅ τε στεροπή· κούρης δέ ἑ φάρμακʼ ἔρυτο.\nκαί ῥʼ ὅγε δεξιτεροῖο βοὸς κέρας ἄκρον ἐρύσσας\nεἷλκεν ἐπικρατέως παντὶ σθένει, ὄφρα πελάσσῃ\nζεύγλῃ χαλκείῃ, τὸν δʼ ἐν χθονὶ κάββαλεν ὀκλάξ,\nῥίμφα ποδὶ κρούσας πόδα χάλκεον. ὧς δὲ καὶ ἄλλον\nσφῆλεν γνὺξ ἐπιόντα, μιῇ βεβολημένον ὁρμῇ.\nεὐρὺ δʼ ἀποπροβαλὼν χαμάδις σάκος, ἔνθα καὶ ἔνθα\nτῇ καὶ τῇ βεβαὼς ἄμφω ἔχε πεπτηῶτας\nγούνασιν ἐν προτέροισι, διὰ φλογὸς εἶθαρ ἐλυσθείς.\nθαύμασε δʼ Αἰήτης σθένος ἀνέρος. οἱ δʼ ἄρα τείως\nΤυνδαρίδαι—δὴ γάρ σφι πάλαι προπεφραδμένον ἦεν—\nἀγχίμολον ζυγά οἱ πεδόθεν δόσαν ἀμφιβαλέσθαι.\nαὐτὰρ ὁ εὖ ἐνέδησε λόφους· μεσσηγὺ δʼ ἀείρας\nχάλκεον ἱστοβοῆα, θοῇ συνάρασσε κορώνῃ\nζεύγληθεν. καὶ τὼ μὲν ὑπὲκ πυρὸς ἂψ ἐπὶ νῆα\nχαζέσθην. ὁ δʼ ἄρʼ αὖτις ἑλὼν σάκος ἔνθετο νώτῳ\nἐξόπιθεν, καὶ γέντο θοῶν ἔμπλειον ὀδόντων\nπήληκα βριαρὴν δόρυ τʼ ἄσχετον, ᾧ π̔ʼ ὑπὸ μέσσας\nἐργατίνης ὥς τίς τε Πελασγίδι νύσσεν ἀκαίνῃ\nοὐτάζων λαγόνας· μάλα δʼ ἔμπεδον εὖ ἀραρυῖαν\nτυκτὴν ἐξ ἀδάμαντος ἐπιθύνεσκεν ἐχέτλην.\nοἱ δʼ εἵως μὲν δὴ περιώσια θυμαίνεσκον,\nλάβρον ἐπιπνείοντε πυρὸς σέλας· ὦρτο δʼ ἀυτμὴ\nἠύτε βυκτάων ἀνέμων βρόμος, οὕς τε μάλιστα\nδειδιότες μέγα λαῖφος ἁλίπλοοι ἐστείλαντο.\nδηρὸν δʼ οὐ μετέπειτα κελευόμενοι ὑπὸ δουρὶ\nἤισαν· ὀκριόεσσα δʼ ἐρείκετο νειὸς ὀπίσσω,\nσχιζομένη ταύρων τε βίῃ κρατερῷ τʼ ἀροτῆρι.\nδεινὸν δʼ ἐσμαράγευν ἄμυδις κατὰ ὦλκας ἀρότρου\nβώλακες ἀγνύμεναι ἀνδραχθέες· εἵπετο δʼ αὐτὸς\nλαῖον ἐπὶ στιβαρῷ πιέσας ποδί· τῆλε δʼ ἑοῖο\nβάλλεν ἀρηρομένην αἰεὶ κατὰ βῶλον ὀδόντας\nἐντροπαλιζόμενος, μή οἱ πάρος ἀντιάσειεν\nγηγενέων ἀνδρῶν ὀλοὸς στάχυς· οἱ δʼ ἄρʼ ἐπιπρὸ\nχαλκείῃς χηλῇσιν ἐρειδόμενοι πονέοντο.\nἦμος δὲ τρίτατον λάχος ἤματος ἀνομένοιο\nλείπεται ἐξ ἠοῦς, καλέουσι δὲ κεκμηῶτες\nἐργατίναι γλυκερόν σφιν ἄφαρ βουλυτὸν ἱκέσθαι,\nτῆμος ἀρήροτο νειὸς ὑπʼ ἀκαμάτῳ ἀροτῆρι,\nτετράγυός περ ἐοῦσα· βοῶν τʼ ἀπελύετʼ ἄροτρα.\nκαὶ τοὺς μὲν πεδίονδε διεπτοίησε φέβεσθαι·\nαὐτὰρ ὁ ἂψ ἐπὶ νῆα πάλιν κίεν, ὄφρʼ ἔτι κεινὰς\nγηγενέων ἀνδρῶν ἴδεν αὔλακας. ἀμφὶ δʼ ἑταῖροι\nθάρσυνον μύθοισιν. ὁ δʼ ἐκ ποταμοῖο ῥοάων\nαὐτῇ ἀφυσσάμενος κυνέῃ σβέσεν ὕδατι δίψαν·\nγνάμψε δὲ γούνατʼ ἐλαφρά, μέγαν δʼ ἐμπλήσατο θυμὸν\nἀλκῆς, μαιμώων συῒ εἴκελος, ὅς ῥά τʼ ὀδόντας\nθήγει θηρευτῇσιν ἐπʼ ἀνδράσιν, ἀμφὶ δὲ πολλὸς\nἀφρὸς ἀπὸ στόματος χαμάδις ῥεῖ χωομένοιο.\nοἱ δʼ ἤδη κατὰ πᾶσαν ἀνασταχύεσκον ἄρουραν\nγηγενέες· φρίξεν δὲ περὶ στιβαροῖς σακέεσσιν\nδούρασί τʼ ἀμφιγύοις κορύθεσσί τε λαμπομένῃσιν\nἌρηος τέμενος φθισιμβρότου· ἵκετο δʼ αἴγλη\nνειόθεν Οὔλυμπόνδε διʼ ἠέρος ἀστράπτουσα.\nὡς δʼ ὁπότʼ ἐς γαῖαν πολέος νιφετοῖο πεσόντος\nἂψ ἀπὸ χειμερίας νεφέλας ἐκέδασσαν ἄελλαι\nλυγαίῃ ὑπὸ νυκτί, τὰ δʼ ἀθρόα πάντʼ ἐφαάνθη\nτείρεα λαμπετόωντα διὰ κνέφας· ὧς ἄρα τοίγε\nλάμπον ἀναλδήσκοντες ὑπὲρ χθονός. αὐτὰρ Ἰήσων\nμνήσατο Μηδείης πολυκερδέος ἐννεσιάων,\nλάζετο δʼ ἐκ πεδίοιο μέγαν περιηγέα πέτρον,\nδεινὸν Ἐνυαλίου σόλον Ἄρεος· οὔ κέ μιν ἄνδρες\nαἰζηοὶ πίσυρες γαίης ἄπο τυτθὸν ἄειραν.\nτόν ῥʼ ἀνὰ χεῖρα λαβὼν μάλα τηλόθεν ἔμβαλε μέσσοις\nἀίξας· αὐτὸς δʼ ὑφʼ ἑὸν σάκος ἕζετο λάθρῃ\nθαρσαλέως. Κόλχοι δὲ μέγʼ ἴαχον, ὡς ὅτε πόντος\nἴαχεν ὀξείῃσιν ἐπιβρομέων σπιλάδεσσιν·\nτὸν δʼ ἕλεν ἀμφασίη ῥιπῇ στιβαροῖο σόλοιο\nΑἰήτην. οἱ δʼ ὥστε θοοὶ κύνες ἀμφιθορόντες\nἀλλήλους βρυχηδὸν ἐδήιον· οἱ δʼ ἐπὶ γαῖαν\nμητέρα πῖπτον ἑοῖς ὑπὸ δούρασιν, ἠύτε πεῦκαι\nἢ δρύες, ἅς τʼ ἀνέμοιο κατάικες δονέουσιν.\nοἷος δʼ οὐρανόθεν πυρόεις ἀναπάλλεται ἀστὴρ\nὁλκὸν ὑπαυγάζων, τέρας ἀνδράσιν, οἵ μιν ἴδωντοι\nμαρμαρυγῇ σκοτίοιο διʼ ἠέρος ἀίξαντα·\nτοῖος ἄρʼ Αἴσονος υἱὸς ἐπέσσυτο γηγενέεσσιν,\nγυμνὸν δʼ ἐκ κολεοῖο φέρε ξίφος, οὖτα δὲ μίγδην\nἀμώων, πολέας μὲν ἔτʼ ἐς νηδὺν λαγόνας τε\nἡμίσεας ἀνέχοντας ἐς ἠέρα· τοὺς δὲ καὶ ἄχρις\nὤμων τελλομένους· τοὺς δὲ νέον ἑστηῶτας,\nτοὺς δʼ ἤδη καὶ ποσσὶν ἐπειγομένους ἐς ἄρηα.\nὡς δʼ ὁπότʼ ἀμφʼ οὔροισιν ἐγειρομένου πολέμοιο,\nδείσας γειομόρος, μή οἱ προτάμωνται ἀρούρας,\nἅρπην εὐκαμπῆ νεοθηγέα χερσὶ μεμαρπὼς\nὠμὸν ἐπισπεύδων κείρει στάχυν, οὐδὲ βολῇσιν\nμίμνει ἐς ὡραίην τερσήμεναι ἠελίοιο·\nὧς τότε γηγενέων κεῖρε στάχυν· αἵματι δʼ ὁλκοὶ\nἠύτε κρηναῖαι ἀμάραι πλήθοντο ῥοῇσιν.\nπῖπτον δʼ, οἱ μὲν ὀδὰξ τετρηχότα βῶλον ὀδοῦσιν\nλαζόμενοι πρηνεῖς, οἱ δʼ ἔμπαλιν, οἱ δʼ ἐπʼ ἀγοστῷ\nκαὶ πλευροῖς, κήτεσσι δομὴν ἀτάλαντοι ἰδέσθαι.\nπολλοὶ δʼ οὐτάμενοι, πρὶν ὑπὸ χθονὸς ἴχνος ἀεῖραι,\nὅσσον ἄνω προύτυψαν ἐς ἠέρα, τόσσον ἔραζε\nβριθόμενοι πλαδαροῖσι καρήασιν ἠρήρειντο.\nἔρνεἀ που τοίως, Διὸς ἄσπετον ὀμβρήσαντος,\nφυταλιῇ νεόθρεπτα κατημύουσιν ἔραζε\nκλασθέντα ῥίζηθεν, ἀλωήων πόνος ἀνδρῶν·\nτὸν δὲ κατηφείη τε καὶ οὐλοὸν ἄλγος ἱκάνει\nκλήρου σημαντῆρα φυτοτρόφον· ὧς τότʼ ἄνακτος\nΑἰήταο βαρεῖαι ὑπὸ φρένας ἦλθον ἀνῖαι.\nἤιε δʼ ἐς πτολίεθρον ὑπότροπος ἄμμιγα Κόλχοις,\nπορφύρων, ᾗ κέ σφι θοώτερον ἀντιόῳτο.\nἦμαρ ἔδυ, καὶ τῷ τετελεσμένος ἦεν ἄεθλος.\nαὐτὴ νῦν κάματόν γε, θεά, καὶ δήνεα κούρης\nΚολχίδος ἔννεπε, Μοῦσα, Διὸς τέκος. ἦ γὰρ ἔμοιγε\nἀμφασίῃ νόος ἔνδον ἑλίσσεται ὁρμαίνοντι,\nἢ ἔμεν ἄτης πῆμα δυσίμερον, ἦ τόγʼ ἐνίσπω\nφύζαν ἀεικελίην, ᾗ κάλλιπεν ἔθνεα Κόλχων.\nἤτοι ὁ μὲν δήμοιο μετʼ ἀνδράσιν, ὅσσοι\nἄριστοι,\nπαννύχιος δόλον αἰπὺν ἐπὶ σφίσι μητιάασκεν\nοἷσιν ἐνὶ μεγάροις, στυγερῷ ἐπὶ θυμὸν ἀέθλῳ\nΑἰήτης ἄμοτον κεχολωμένος· οὐδʼ ὅγε πάμπαν\nθυγατέρων τάδε νόσφιν ἑῶν τελέεσθαι ἐώλπει.\nτῇ δʼ ἀλεγεινότατον κραδίῃ φόβον ἔμβαλεν Ἥρη·\nτρέσσεν δʼ, ἠύτε τις κούφη κεμάς, ἥν τε βαθείης\nτάρφεσιν ἐν ξυλόχοιο κυνῶν ἐφόβησεν ὁμοκλή.\nαὐτίκα γὰρ νημερτὲς ὀίσσατο, μή μιν ἀρωγὴν\nληθέμεν, αἶψα δὲ πᾶσαν ἀναπλήσειν κακότητα.\nτάρβει δʼ ἀμφιπόλους ἐπιίστορας· ἐν δέ οἱ ὄσσε\nπλῆτο πυρός, δεινὸν δὲ περιβρομέεσκον ἀκουαί.\nπυκνὰ δὲ λευκανίης ἐπεμάσσατο, πυκνὰ δὲ κουρὶξ\nἑλκομένη πλοκάμους γοερῇ βρυχήσατʼ ἀνίῃ.\nκαί νύ κεν αὐτοῦ τῆμος ὑπὲρ μόρον ὤλετο κούρη,\nφάρμακα πασσαμένη, Ἥρης δʼ ἁλίωσε μενοινάς,\nεἰ μή μιν Φρίξοιο θεὰ σὺν παισὶ φέβεσθαι\nὦρσεν ἀτυζομένην· πτερόεις δέ οἱ ἐν φρεσὶ θυμὸς\nἰάνθη· μετὰ δʼ ἥγε παλίσσυτος ἀθρόα κόλπων\nφάρμακα πάντʼ ἄμυδις κατεχεύατο φωριαμοῖο.\nκύσσε δʼ ἑόν τε λέχος καὶ δικλίδας ἀμφοτέρωθεν\nσταθμούς, καὶ τοίχων ἐπαφήσατο, χερσί τε μακρὸν\nῥηξαμένη πλόκαμον, θαλάμῳ μνημήια μητρὶ\nκάλλιπε παρθενίης, ἀδινῇ δʼ ὀλοφύρατο φωνῇ·\n‘τόνδε τοι ἀντʼ ἐμέθεν ταναὸν πλόκον εἶμι\nλιποῦσα,\nμῆτερ ἐμή· χαίροις δὲ καὶ ἄνδιχα πολλὸν ἰούσῃ·\nχαίροις Χαλκιόπη, καὶ πᾶς δόμος. αἴθε σε πόντος,\nξεῖνε, διέρραισεν, πρὶν Κολχίδα γαῖαν ἱκέσθαι.’\nὧς ἄρʼ ἔφη· βλεφάρων δὲ κατʼ ἀθρόα δάκρυα\nχεῦεν.\nοἵη δʼ ἀφνειοῖο διειλυσθεῖσα δόμοιο\nληιάς, ἥν τε νέον πάτρης ἀπενόσφισεν αἶσα,\nοὐδέ νύ πω μογεροῖο πεπείρηται καμάτοιο,\nἀλλʼ ἔτʼ ἀηθέσσουσα δύης καὶ δούλια ἔργα\nεἶσιν ἀτυζομενη χαλεπὰς ὑπὸ χεῖρας ἀνάσσης·\nτοίη ἄρʼ ἱμερόεσσα δόμων ἐξέσσυτο κούρη.\nτῇ δὲ καὶ αὐτόματοι θυρέων ἱπόειξαν ὀχῆες,\nὠκείαις ἄψορροι ἀναθρώσκοντες ἀοιδαῖς.\nγυμνοῖσιν δὲ πόδεσσιν ἀνὰ στεινὰς θέεν οἴμους,\nλαιῇ μὲν χερὶ πέπλον ἐπʼ ὀφρύσιν ἀμφὶ μέτωπα\nστειλαμένη καὶ καλὰ παρήια, δεξιτερῇ δὲ\nἄκρην ὑψόθι πέζαν ἀερτάζουσα χιτῶνος.\nκαρπαλίμως δʼ ἀίδηλον ἀνὰ στίβον ἔκτοθι πύργων\nἄστεος εὐρυχόροιο φόβῳ ἵκετʼ· οὐδέ τις ἔγνω\nτήνγε φυλακτήρων, λάθε δέ σφεας ὁρμηθεῖσα.\nἔνθεν ἴμεν νηόνδε μάλʼ ἐφράσατʼ· οὐ γὰρ ἄιδρις\nἦεν ὁδῶν, θαμὰ καὶ πρὶν ἀλωμένη ἀμφί τε νεκρούς,\nἀμφί τε δυσπαλέας ῥίζας χθονός, οἷα γυναῖκες\nφαρμακίδες· τρομερῷ δʼ ὑπὸ δείματι πάλλετο θυμός.\nτὴν δὲ νέον Τιτηνὶς ἀνερχομένη περάτηθεν\nφοιταλέην ἐσιδοῦσα θεὰ ἐπεχήρατο Μήνη\nἁρπαλέως, καὶ τοῖα μετὰ φρεσὶν ᾗσιν ἔειπεν·\n‘οὐκ ἄρʼ ἐγὼ μούνη μετὰ Λάτμιον ἄντρον ἀλύσκω,\nοὐδʼ οἴη καλῷ περιδαίομαι Ἐνδυμίωνι·\nἦ θαμὰ δὴ καὶ σεῖο κίον δολίῃσιν ἀοιδαῖς,\nμνησαμένη φιλότητος, ἵνα σκοτίῃ ἐνὶ νυκτὶ\nφαρμάσσῃς εὔκηλος, ἅ τοι φίλα ἔργα τέτυκται.\nνῦν δὲ καὶ αὐτὴ δῆθεν ὁμοίης ἔμμορες ἄτης·\nδῶκε δʼ ἀνιηρόν τοι Ἰήσονα πῆμα γενέσθαι\nδαίμων ἀλγινόεις. ἀλλʼ ἔρχεο, τέτλαθι δʼ ἔμπης,\nκαὶ πινυτή περ ἐοῦσα, πολύστονον ἄλγος ἀείρειν.’\nὦς ἄρʼ ἔφη· τὴν δʼ αἶψα πόδες φέρον\nἐγκονέουσαν.\nἀσπασίως δʼ ὄχθῃσιν ἐπηέρθη ποταμοῖο,\nἀντιπέρην λεύσσουσα πυρὸς σέλας, ὅ ῥά τʼ ἀέθλου\nπαννύχιοι ἥρωες ἐυφροσύνῃσιν ἔδαιον.\nὀξείῃ δἤπειτα διὰ κνέφας ὄρθια φωνῇ\nὁπλότατον Φρίξοιο περαιόθεν ἤπυε παίδων,\nφρόντιν· ὁ δὲ ξὺν ἑοῖσι κασιγνήτοις ὄπα κούρης\nαὐτῷ τʼ Αἰσονίδῃ τεκμήρατο· σῖγα δʼ ἑταῖροι\nθάμβεον, εὖτʼ ἐνόησαν ὃ δὴ καὶ ἐτήτυμον ἦεν.\nτρὶς μὲν ἀνήυσεν, τρὶς δʼ ὀτρύνοντος ὁμίλου\nΦρόντις ἀμοιβήδην ἀντίαχεν· οἱ δʼ ἄρα τείως\nἥρωες μετὰ τήνγε θοοῖς ἐλάασκον ἐρετμοῖς.\nοὔπω πείσματα νηὸς ἐπʼ ἠπείροιο περαίης\nβάλλον, ὁ δὲ κραιπνοὺς χέρσῳ πόδας ἧκεν Ἰήσων\nὑψοῦ ἀπʼ ἰκριόφιν· μετὰ δὲ Φρόντις τε καὶ Ἄργος,\nυἷε δύω Φρίξου, χαμάδις θόρον· ἡ δʼ ἄρα τούσγε\nγούνων ἀμφοτέρῃσι περισχομένη προσέειπεν·\n‘ἔκ με, φίλοι, ῥύσασθε δυσάμμορον, ὧς δὲ καὶ\nαὐτοὺς\nὑμέας Αἰήταο, πρὸ γάρ τʼ ἀναφανδὰ τέτυκται\nπάντα μάλʼ, οὐδέ τι μῆχος ἱκάνεται. ἀλλʼ ἐπὶ νηὶ\nφεύγωμεν, πρὶν τόνδε θοῶν ἐπιβήμεναι ἵππων.\nδώσω δὲ χρύσειον ἐγὼ δέρος, εὐνήσασα\nφρουρὸν ὄφιν· τύνη δὲ θεοὺς ἐνὶ σοῖσιν ἑταίροις,\nξεῖνε, τεῶν μύθων ἐπιίστορας, οὕς μοι ὑπέστης,\nποίησαι· μηδʼ ἔνθεν ἑκαστέρω ὁρμηθεῖσαν\nχήτει κηδεμόνων ὀνοτὴν καὶ ἀεικέα θείης.’\nἼσκεν ἀκηχεμένη· μέγα δὲ φρένες Αἰσονίδαο\nγήθεον· αἶψα δέ μιν περὶ γούνασι πεπτηυῖαν\nἦκʼ ἀναειρόμενος προσπτύξατο, θάρσυνέν τε·\n‘δαιμονίη, Ζεὺς αὐτὸς Ὀλύμπιος ὅρκιος ἔστω,\nἭρη τε Ζυγίη, Διὸς εὐνέτις, ἦ μὲν ἐμοῖσιν\nκουριδίην σε δόμοισιν ἐνιστήσεσθαι ἄκοιτιν,\nεὖτʼ ἂν ἐς Ἑλλάδα γαῖαν ἱκώμεθα νοστήσαντες.’\nὧς ηὔδα, καὶ χεῖρα παρασχεδὸν ἤραρε χειρὶ\nδεξιτερήν· ἡ δέ σφιν ἐς ἱερὸν ἄλσος ἀνώγει\nνῆα θοὴν ἐλάαν αὐτοσχεδόν, ὄφρʼ ἔτι νύκτωρ\nκῶας ἑλόντες ἄγοιντο παρὲκ νόον Αἰήταο.\nἔνθʼ ἔπος ἠδὲ καὶ ἔργον ὁμοῦ πέλεν ἐσσυμένοισιν.\nεἰς γάρ μιν βήσαντες, ἀπὸ χθονὸς αὐτίκʼ ἔωσαν\nνῆα· πολὺς δʼ ὀρυμαγδὸς ἐπειγομένων ἐλάτῃσιν\nἦεν ἀριστήων· ἡ δʼ ἔμπαλιν ἀίσσουσα\nγαίῃ χεῖρας ἔτεινεν ἀμήχανος. αὐτὰρ Ἰήσων\nθάρσυνέν τʼ ἐπέεσσι, καὶ ἴσχανεν ἀσχαλόωσαν.\nἦμος δʼ ἀνέρες ὕπνον ἀπʼ ὀφθαλμῶν ἐβάλοντο\nἀγρόται, οἵ τε κύνεσσι πεποιθότες οὔποτε νύκτα\nἄγχαυρον κνώσσουσιν, ἀλευάμενοι φάος ἠοῦς,\nμὴ πρὶν ἀμαλδύνῃ θηρῶν στίβον ἠδὲ καὶ ὀδμὴν\nθηρείην λευκῇσιν ἐνισκίμψασα βολῇσιν·\nτῆμος ἄρʼ Αἰσονίδης κούρη τʼ ἀπὸ νηὸς ἔβησαν\nποιήεντʼ ἀνὰ χῶρον, ἵνα κριοῦ καλέονται\nεὐναί, ὅθι πρῶτον κεκμηότα γούνατʼ ἔκαμψεν,\nνώτοισιν φορέων Μινυήιον υἷʼ Ἀθάμαντος.\nἐγγύθι δʼ αἰθαλόεντα πελεν βωμοῖο θέμεθλα,\nὅν ῥά ποτʼ Αἰολίδης Διὶ Φυξίῳ εἵσατο Φρίξος,\nῥέζων κεῖνο τέρας παγχρύσεον, ὥς οἱ ἔειπεν\nἙρμείας πρόφρων ξυμβλήμενος. ἔνθʼ ἄρα τούσγε\nἌργου φραδμοσύνῃσιν ἀριστῆες μεθέηκαν.\nτὼ δὲ διʼ ἀτραπιτοῖο μεθʼ ἱερὸν ἄλσος ἵκοντο,\nφηγὸν ἀπειρεσίην διζημένω, ᾗ ἔπι κῶας\nβέβλητο, νεφέλῃ ἐναλίγκιον, ἥ τʼ ἀνιόντος\nἠελίου φλογερῇσιν ἐρεύθεται ἀκτίνεσσιν.\nαὐτὰρ ὁ ἀντικρὺ περιμήκεα τείνετο δειρὴν\nὀξὺς ἀύπνοισιν προϊδὼν ὄφις ὀφθαλμοῖσιν\nνισσομένους, ῥοίζει δὲ πελώριον· ἀμφὶ δὲ μακραὶ\nἠιόνες ποταμοῖο καὶ ἄσπετον ἴαχεν ἄλσος.\nἔκλυον οἳ καὶ πολλὸν ἑκὰς Τιτηνίδος Αἴης\nΚολχίδα γῆν ἐνέμοντο παρὰ προχοῇσι Λύκοιο,\nὅς τʼ ἀποκιδνάμενος ποταμοῦ κελάδοντος Ἀράξεω\nΦάσιδι συμφέρεται ἱερὸν ῥόον· οἱ δὲ συνάμφω\nΚαυκασίην ἅλαδʼ εἰς ἓν ἐλαυνόμενοι προχέουσιν.\nδείματι δʼ ἐξέγροντο λεχωίδες, ἀμφὶ δὲ παισὶν\nνηπιάχοις, οἵ τέ σφιν ὑπʼ ἀγκαλίδεσσιν ἴαυον,\nῥοίζῳ παλλομένοις χεῖρας βάλον ἀσχαλόωσαι.\nὡς δʼ ὅτε τυφομένης ὕλης ὕπερ αἰθαλόεσσαι\nκαπνοῖο στροφάλιγγες ἀπείριτοι εἱλίσσονται,\nἄλλη δʼ αἶψʼ ἑτέρῃ ἐπιτέλλεται αἰὲν ἐπιπρὸ\nνειόθεν εἰλίγγοισιν ἐπήορος ἐξανιοῦσα·\nὧς τότε κεῖνο πέλωρον ἀπειρεσίας ἐλέλιξεν\nῥυμβόνας ἀζαλέῃσιν ἐπηρεφέας φολίδεσσιν.\nτοῖο δʼ ἑλισσομένοιο κατʼ ὄμματα νίσσετο κούρη,\nὕπνον ἀοσσητῆρα, θεῶν ὕπατον, καλέουσα\nἡδείῃ ἐνοπῇ, θέλξαι τέρας· αὖε δʼ ἄνασσαν\nνυκτιπόλον, χθονίην, εὐαντέα δοῦναι ἐφορμήν.\nεἵπετο δʼ Αἰσονίδης πεφοβημένος, αὐτὰρ ὅγʼ ἤδη\nοἴμῃ θελγόμενος δολιχὴν ἀνελύετʼ ἄκανθαν\nγηγενέος σπείρης, μήκυνε δὲ μυρία κύκλα,\nοἷον ὅτε βληχροῖσι κυλινδόμενον πελάγεσσιν\nκῦμα μέλαν κωφόν τε καὶ ἄβρομον· ἀλλὰ καὶ ἔμπης\nὑψοῦ σμερδαλέην κεφαλὴν μενέαινεν ἀείρας\nἀμφοτέρους ὀλοῇσι περιπτύξαι γενύεσσιν.\nἡ δέ μιν ἀρκεύθοιο νέον τετμηότι θαλλῷ\nβάπτουσʼ ἐκ κυκεῶνος ἀκήρατα φάρμακʼ ἀοιδαῖς\nῥαῖνε κατʼ ὀφθαλμῶν· περί τʼ ἀμφί τε νήριτος ὀδμὴ\nφαρμάκου ὕπνον ἔβαλλε· γένυν δʼ αὐτῇ ἐνὶ χώρῃ\nθῆκεν ἐρεισάμενος· τὰ δʼ ἀπείρονα πολλὸν ὀπίσσω\nκύκλα πολυπρέμνοιο διὲξ ὕλης τετάνυστο.\nἔνθα δʼ ὁ μὲν χρύσειον ἀπὸ δρυὸς αἴνυτο κῶας,\nκούρης κεκλομένης· ἡ δʼ ἔμπεδον ἑστηυῖα\nφαρμάκῳ ἔψηχεν θηρὸς κάρη, εἰσόκε δή μιν\nαὐτὸς ἑὴν ἐπὶ νῆα παλιντροπάασθαι Ἰήσων\nἤνωγεν, λεῖπεν δὲ πολύσκιον ἄλσος Ἄρηος.\nὡς δὲ σεληναίην διχομήνιδα παρθένος αἴγλην\nὑψόθεν ἐξανέχουσαν ὑπωροφίου θαλάμοιο\nλεπταλέῳ ἑανῷ ὑποΐσχεται· ἐν δέ οἱ ἦτορ\nχαίρει δερκομένης καλὸν σέλας· ὧς τότʼ Ἰήσων\nγηθόσυνος μέγα κῶας ἑαῖς ἐναείρατο χερσίν·\nκαί οἱ ἐπὶ ξανθῇσι παρηίσιν ἠδὲ μετώπῳ\nμαρμαρυγῇ ληνέων φλογὶ εἴκελον ἷζεν ἔρευθος.\nὅσση δὲ ῥινὸς βοὸς ἤνιος ἢ ἐλάφοιο\nγίγνεται, ἥν τʼ ἀγρῶσται ἀχαιινέην καλέουσιν,\nτόσσον ἔην πάντῃ χρύσεον ἐφύπερθεν ἄωτον.\nβεβρίθει λήνεσσιν ἐπηρεφές· ἤλιθα δὲ χθὼν\nαἰὲν ὑποπρὸ ποδῶν ἀμαρύσσετο νισσομένοιο.\nἤιε δʼ ἄλλοτε μὲν λαιῷ ἐπιειμένος ὤμῳ\nαὐχένος ἐξ ὑπάτοιο ποδηνεκές, ἄλλοτε δʼ αὖτε\nεἴλει ἀφασσόμενος· περὶ γὰρ δίεν, ὄφρα ἓ μή τις\nἀνδρῶν ἠὲ θεῶν νοσφίσσεται ἀντιβολήσας.\nἨὼς μέν ῥ̓ ἐπὶ γαῖαν ἐκίδνατο, τοὶ δʼ ἐς\nὅμιλον\nἷξον· θάμβησαν δὲ νέοι μέγα κῶας ἰδόντες\nλαμπόμενον στεροπῇ ἴκελον Διός. ὦρτο δʼ ἕκαστος\nψαῦσαι ἐελδόμενος δέχθαι τʼ ἐνὶ χερσὶν ἑῇσιν.\nΑἰσονίδης δʼ ἄλλους μὲν ἐρήτυε, τῷ δʼ ἐπὶ φᾶρος\nκάββαλε νηγάτεον· πρύμνῃ δʼ ἐνεείσατο κούρην\nἀνθέμενος, καὶ τοῖον ἔπος μετὰ πᾶσιν ἔειπεν·\n‘μηκέτι νῦν χάζεσθε, φίλοι, πάτρηνδε\nνέεσθαι.\nἤδη γὰρ χρειώ, τῆς εἵνεκα τήνδʼ ἀλεγεινὴν\nναυτιλίην ἔτλημεν ὀιζύι μοχθίζοντες,\nεὐπαλέως κούρης ὑπὸ δήνεσι κεκράανται.\nτὴν μὲν ἐγὼν ἐθέλουσαν ἀνάξομαι οἴκαδʼ ἄκοιτιν\nκουριδίην· ἀτὰρ ὔμμες Ἀχαιίδος οἷά τε πάσης\nαὐτῶν θʼ ὑμείων ἐσθλὴν ἐπαρωγὸν ἐοῦσαν\nσώετε. δὴ γάρ που, μάλʼ ὀίομαι, εἶσιν ἐρύξων\nΑἰήτης ὁμάδῳ πόντονδʼ ἴμεν ἐκ ποταμοῖο.\nἀλλʼ οἱ μὲν διὰ νηός, ἀμοιβαδὶς ἀνέρος ἀνὴρ\nἑζόμενος, πηδοῖσιν ἐρέσσετε· τοὶ δὲ βοείας\nἀσπίδας ἡμίσεες, δῄων θοὸν ἔχμα βολάων,\nπροσχόμενοι νόστῳ ἐπαμύνετε. νῦν δʼ ἐνὶ χερσὶν\nπαῖδας ἑοὺς πάτρην τε φίλην, γεραρούς τε τοκῆας\nἴσχομεν· ἡμετέρῃ δʼ ἐπερείδεται Ἑλλὰς ἐφορμῇ,\nἠὲ κατηφείην, ἢ καὶ μέγα κῦδος ἀρέσθαι.’\nὧς φάτο, δῦνε δὲ τεύχεʼ ἀρήια· τοὶ δʼ ἰάχησαν\nθεσπέσιον μεμαῶτες. ὁ δὲ ξίφος ἐκ κολεοῖο\nσπασσάμενος πρυμναῖα νεὼς ἀπὸ πείσματʼ ἔκοψεν.\nἄγχι δὲ παρθενικῆς κεκορυθμένος ἰθυντῆρι\nἈγκαίῳ παρέβασκεν· ἐπείγετο δʼ εἰρεσίῃ νηῦς\nσπερχομένων ἄμοτον ποταμοῦ ἄφαρ ἐκτὸς ἐλάσσαι.\nἤδη δʼ Αἰήτῃ ὑπερήνορι πᾶσί τε Κόλχοις\nΜηδείης περίπυστος ἔρως καὶ ἔργʼ ἐτέτυκτο.\nἐς δʼ ἀγορὴν ἀγέροντʼ ἐνὶ τεύχεσιν· ὅσσα δέ πόντου\nκύματα χειμερίοιο κορύσσεται ἐξ ἀνέμοιο,\nἢ ὅσα φύλλα χαμᾶζε περικλαδέος πέσεν ὕλης\nφυλλοχόῳ ἐνὶ μηνί—τίς ἂν τάδε τεκμήραιτο;\nὧς οἱ ἀπειρέσιοι ποταμοῦ παρεμέτρεον ὄχθας,\nκλαγγῇ μαιμώοντες· ὁ δʼ εὐτύκτῳ ἐνὶ δίφρῳ\nΑἰήτης ἵπποισι μετέπρεπεν, οὕς οἱ ὄπασσεν\nἠέλιος πνοιῇσιν ἐειδομένους ἀνέμοιο,\nσκαιῇ μέν ῥ̓ ἐνὶ χειρὶ σάκος δινωτὸν ἀείρων,\nτῇ δʼ ἑτέρῃ πεύκην περιμήκεα· πὰρ δέ οἱ ἔγχος\nἀντικρὺ τετάνυστο πελώριον. ἡνία δʼ ἵππων\nγέντο χεροῖν Ἄψυρτος. υπεκπρὸ δὲ πόντον ἔταμνεν\nνηῦς ἤδη κρατεροῖσιν ἐπειγομένη ἐρέτῃσιν,\nκαὶ μεγάλου ποταμοῖο καταβλώσκοντι ῥεέθρῳ.\nαὐτὰρ ἄναξ ἄτῃ πολυπήμονι χεῖρας ἀείρας\nἠέλιον καὶ Ζῆνα κακῶν ἐπιμάρτυρας ἔργων\nκέκλετο· δεινὰ δὲ παντὶ παρασχεδὸν ἤπυε λαῷ\nεἰ μή οἱ κούρην αὐτάγρετον, ἢ ἀνὰ γαῖαν,\nἢ πλωτῆς εὑρόντες ἔτʼ εἰν ἁλὸς οἴδματι νῆα,\nἄξουσιν, καὶ θυμὸν ἐνιπλήσει μενεαίνων\nτίσασθαι τάδε πάντα, δαήσονται κεφαλῇσιν\nπάντα χόλον καὶ πᾶσαν ἑὴν ὑποδέγμενοι ἄτην.\nὧς ἔφατʼ Αἰήτης· αὐτῷ δʼ ἐνὶ ἤματι Κόλχοι\nνῆάς τʼ εἰρύσσαντο, καὶ ἄρμενα νηυσὶ βάλοντο,\nαὐτῷ δʼ ἤματι πόντον ἀνήιον· οὐδέ κε φαίης\nτόσσον νηίτην στόλον ἔμμεναι, ἀλλʼ οἰωνῶν\nἰλαδὸν ἄσπετον ἔθνος ἐπιβρομέειν πελάγεσσιν.\nοἱ δʼ ἀνέμου λαιψηρὰ θεᾶς βουλῇσιν ἀέντος\nἭρης, ὄφρʼ ὤκιστα κακὸν Πελίαο δόμοισιν\nΑἰαίη Μήδεια Πελασγίδα γαῖαν ἵκηται,\nἠοῖ ἐνὶ τριτάτῃ πρυμνήσια νηὸς ἔδησαν\nΠαφλαγόνων ἀκτῇσι, πάροιθʼ Ἅλυος ποταμοῖο.\nἡ γάρ σφʼ ἐξαποβάντας ἀρέσσασθαι θυέεσσιν\nἠνώγει Ἑκάτην. καὶ δὴ τὰ μέν, ὅσσα θυηλὴν\nκούρη πορσανέουσα τιτύσκετο, μήτε τις ἴστωρ\nεἴη, μήτʼ ἐμὲ θυμὸς ἐποτρύνειεν ἀείδειν.\nἅζομαι αὐδῆσαι· τό γε μὴν ἕδος ἐξέτι κείνου,\nὅ ῥα θεᾷ ἥρωες ἐπὶ ῥηγμῖσιν ἔδειμαν,\nἀνδράσιν ὀψιγόνοισι μένει καὶ τῆμος ἰδέσθαι.\nαὐτίκα δʼ Αἰσονίδης ἐμνήσατο, σὺν δὲ καὶ ὧλλοι\nἥρωες, Φινῆος, ὃ δὴ πλόον ἄλλον ἔειπεν\nἐξ Αἴης ἔσσεσθαι· ἀνώιστος δʼ ἐτέτυκτο\nπᾶσιν ὁμῶς. Ἄργος δὲ λιλαιομένοις ἀγόρευσεν·\n‘Νισσόμεθʼ Ὀρχομενὸν τὴν ἔχραεν ὔμμι περῆσαι\nνημερτὴς ὅδε μάντις, ὅτῳ ξυνέβητε πάροιθεν.\nἔστιν γὰρ πλόος ἄλλος, ὃν ἀθανάτων ἱερῆες\nπέφραδον, οἳ Θήβης Τριτωνίδος ἐκγεγάασιν.\nοὔπω τείρεα πάντα, τά τʼ οὐρανῷ εἱλίσσονται,\nοὐδέ τί πω Δαναῶν ἱερὸν γένος ἦεν ἀκοῦσαι\nπευθομένοις· οἶοι δʼ ἔσαν Ἀρκάδες Ἀπιδανῆες,\nἈρκάδες, οἳ καὶ πρόσθε σεληναίης ὑδέονται\nζώειν, φηγὸν ἔδοντες ἐν οὔρεσιν. οὐδὲ Πελασγὶς\nχθὼν τότε κυδαλίμοισιν ἀνάσσετο Δευκαλίδῃσιν,\nἦμος ὅτʼ Ἠερίη πολυλήιος ἐκλήιστο,\nμήτηρ Αἴγυπτος προτερηγενέων αἰζηῶν,\nκαὶ ποταμὸς Τρίτων ἠύρροος, ᾧ ὕπο πᾶσα\nἄρδεται Ἠερίη· Διόθεν δέ μιν οὔποτε δεύει\nὄμβρος· ἅλις προχοῇσι δʼ ἀνασταχύουσιν ἄρουραι.\nἔνθεν δή τινά φασι πέριξ διὰ πᾶσαν ὁδεῦσαι\nΕὐρώπην Ἀσίην τε βίῃ καὶ κάρτεϊ λαῶν\nσφωιτέρων θάρσει τε πεποιθότα· μυρία δʼ ἄστη\nνάσσατʼ ἐποιχόμενος, τὰ μὲν ἤ ποθι ναιετάουσιν,\nἠὲ καὶ οὔ· πουλὺς γὰρ ἄδην ἐπενήνοθεν αἰών.\nαἶά γε μὴν ἔτι νῦν μένει ἔμπεδον υἱωνοί τε\nτῶνδʼ ἀνδρῶν, οὓς ὅσγε καθίσσατο ναιέμεν Αἶαν,\nοἳ δή τοι γραπτῦς πατέρων ἕθεν εἰρύονται,\nκύρβιας, οἷς ἔνι πᾶσαι ὁδοὶ καὶ πείρατʼ ἔασιν\nὑγρῆς τε τραφερῆς τε πέριξ ἐπινισσομένοισιν.\nἔστι δέ τις ποταμός, ὕπατον κέρας Ὠκεανοῖο,\nεὐρύς τε προβαθής τε καὶ ὁλκάδι νηὶ περῆσαι·\nἼστρον μιν καλέοντες ἑκὰς διετεκμήραντο·\nὅς δή τοι τείως μὲν ἀπείρονα τέμνετʼ ἄρουραν\nεἷς οἶος· πηγαὶ γὰρ ὑπὲρ πνοιῆς βορέαο\nῬιπαίοις ἐν ὄρεσσιν ἀπόπροθι μορμύρουσιν.\nἀλλʼ ὁπόταν Θρῃκῶν Σκυθέων τʼ ἐπιβήσεται οὔρους,\nἔνθα διχῆ τὸ μὲν ἔνθα μετʼ ἠῴην ἅλα βάλλει\nτῇδʼ ὕδωρ, τὸ δʼ ὄπισθε βαθὺν διὰ κόλπον ἵησιν\nσχιζόμενος πόντου Τρινακρίου εἰσανέχοντα,\nγαίῃ ὃς ὑμετέρῃ παρακέκλιται, εἰ ἐτεὸν δὴ\nὑμετέρης γαίης Ἀχελώιος ἐξανίησιν.’\nὧς ἄρʼ ἔφη· τοῖσιν δὲ θεὰ τέρας ἐγγυάλιξεν\nαἴσιον, ᾧ καὶ πάντες ἐπευφήμησαν ἰδόντες\nστέλλεσθαι τήνδʼ οἶμον. ἐπιπρὸ γὰρ ὁλκὸς ἐτύχθη\nοὐρανίης ἀκτῖνος, ὅπῃ καὶ ἀμεύσιμον ἦεν.\nγηθόσυνοι δὲ Λύκοιο κατʼ αὐτόθι παῖδα λιπόντες\nλαίφεσι πεπταμένοισιν ὑπεὶρ ἅλα ναυτίλλοντο,\nοὔρεα Παφλαγόνων θηεύμενοι. οὐδὲ Κάραμβιν\nγνάμψαν, ἐπεὶ πνοιαί τε καὶ οὐρανίου πυρὸς αἴγλη\nμεῖνεν, ἕως Ἴστροιο μέγαν ῥόον εἰσαφίκοντο.\nΚόλχοι δʼ αὖτʼ ἄλλοι μέν, ἐτώσια μαστεύοντες,\nΚυανέας Πόντοιο διὲκ πέτρας ἐπέρησαν·\nἄλλοι δʼ αὖ ποταμὸν μετεκίαθον, οἷσιν ἄνασσεν\nἌψυρτος, Καλὸν δὲ διὰ στόμα πεῖρε λιασθείς.\nτῶ καὶ ὑπέφθη τούσγε βαλὼν ὕπερ αὐχένα γαίης\nκόλπον ἔσω πόντοιο πανέσχατον Ἰονίοιο.\nἼστρῳ γάρ τις νῆσος ἐέργεται οὔνομα Πεύκη,\nτριγλώχιν, εὖρος μὲν ἐς αἰγιαλοὺς ἀνέχουσα,\nστεινὸν δʼ αὖτʼ ἀγκῶνα ποτὶ ῥόον· ἀμφὶ δὲ δοιαὶ\nσχίζονται προχοαί. τὴν μὲν καλέουσι Νάρηκος·\nτὴν δʼ ὑπὸ τῇ νεάτῃ, Καλὸν στόμα. τῇ δὲ διαπρὸ\nἌψυρτος Κόλχοι τε θοώτερον ὡρμήθησαν·\nοἱ δʼ ὑψοῦ νήσοιο κατʼ ἀκροτάτης ἐνέοντο\nτηλόθεν. εἱαμενῇσι δʼ ἐν ἄσπετα πώεα λεῖπον\nποιμένες ἄγραυλοι νηῶν φόβῳ, οἷά τε θῆρας\nὀσσόμενοι πόντου μεγακήτεος ἐξανιόντας.\nοὐ γάρ πω ἁλίας γε πάρος ποθὶ νῆας ἴδοντο,\nοὔτʼ οὖν Θρήιξιν μιγάδες Σκύθαι, οὐδὲ Σίγυννοι,\nοὔτʼ οὖν Γραυκένιοι, οὔθʼ οἱ περὶ Λαύριον ἤδη\nΣίνδοι ἐρημαῖον πεδίον μέγα ναιετάοντες.\nαὐτὰρ ἐπεί τʼ Ἄγγουρον ὄρος, καὶ ἄπωθεν ἐόντα\nἈγγούρου ὄρεος σκόπελον πάρα Καυλιακοῖο,\nᾧ πέρι δὴ σχίζων Ἴστρος ῥόον ἔνθα καὶ ἔνθα\nβάλλει ἁλός, πεδίον τε τὸ Λαύριον ἠμείψαντο,\nδή ῥα τότε Κρονίην Κόλχοι ἅλαδʼ ἐκπρομολόντες\nπάντῃ, μή σφε λάθοιεν, ὑπετμήξαντο κελεύθους.\nοἱ δʼ ὄπιθεν ποταμοῖο κατήλυθον, ἐκ δʼ ἐπέρησαν\nδοιὰς Ἀρτέμιδος Βρυγηίδας ἀγχόθι νήσους.\nτῶν δʼ ἤτοι ἑτέρῃ μὲν ἐν ἱερὸν ἔσκεν ἔδεθλον·\nἐν??δʼ ἑτέρῃ, πληθὺν πεφυλαγμένοι Ἀψύρτοιο,\nβαῖνον· ἐπεὶ κείνας πολέων λίπον ἔνδοθι νήσους\nαὔτως, ἁζόμενοι κούρην Διός· αἱ δὲ δὴ ἄλλαι\nστεινόμεναι Κόλχοισι πόρους εἴρυντο θαλάσσης.\nὧς δὲ καὶ εἰς ἀκτὰς πληθὺν λίπεν ἀγχόθι νήσων\nμέσφα Σαλαγγῶνος ποταμοῦ καὶ Νέστιδος αἴης.\nἔνθα κε λευγαλέῃ Μινύαι τότε δηιοτῆτι\nπαυρότεροι πλεόνεσσιν ὑπείκαθον· ἀλλὰ πάροιθεν\nσυνθεσίην, μέγα νεῖκος ἀλευάμενοι, ἐτάμοντο,\nκῶας μὲν χρύσειον, ἐπεί σφισιν αὐτὸς ὑπέστη\nΑἰήτης, εἰ κεῖνοι ἀναπλήσειαν ἀέθλους,\nἔμπεδον εὐδικίῃ σφέας ἑξέμεν, εἴτε δόλοισιν,\nεἴτε καὶ ἀμφαδίην αὔτως ἀέκοντος ἀπηύρων·\nαὐτὰρ Μήδειάν γε—τὸ γὰρ πέλεν ἀμφήριστον—\nπαρθέσθαι κούρῃ Λητωίδι νόσφιν ὁμίλου,\nεἰσόκε τις δικάσῃσι θεμιστούχων βασιλήων,\nεἴτε μιν εἰς πατρὸς χρειὼ δόμον αὖτις ἱκάνειν,\nεἴτε μεθʼ Ἑλλάδα γαῖαν ἀριστήεσσιν ἕπεσθαι.\nἔνθα δʼ ἐπεὶ τὰ ἕκαστα νόῳ πεμπάσσατο\nκούρη,\nδή ῥά μιν ὀξεῖαι κραδίην ἐλέλιξαν ἀνῖαι\nνωλεμές· αἶψα δὲ νόσφιν Ἰήσονα μοῦνον ἑταίρων\nἐκπροκαλεσσαμένη ἄγεν ἄλλυδις, ὄφρʼ ἐλίασθεν\nπολλὸν ἑκάς, στονόεντα δʼ ἐνωπαδὶς ἔκφατο μῦθον·\n‘Αἰσονίδη, τίνα τήνδε συναρτύνασθε\nμενοινὴν\nἀμφʼ ἐμοί; ἦέ σε πάγχυ λαθιφροσύναις ἐνέηκαν\nἀγλαΐαι, τῶν δʼ οὔτι μετατρέπῃ, ὅσσʼ ἀγόρευες\nχρειοῖ ἐνισχόμενος; ποῦ τοι Διὸς Ἱκεσίοιο\nὅρκια, ποῦ δὲ μελιχραὶ ὑποσχεσίαι βεβάασιν;\nᾗς ἐγὼ οὐ κατὰ κόσμον ἀναιδήτῳ ἰότητι\nπάτρην τε κλέα τε μεγάρων αὐτούς τε τοκῆας\nνοσφισάμην, τά μοι ἦεν ὑπέρτατα· τηλόθι δʼ οἴη\nλυγρῇσιν κατὰ πόντον ἅμʼ ἀλκυόνεσσι φορεῦμαι\nσῶν ἕνεκεν καμάτων, ἵνα μοι σόος ἀμφί τε βουσὶν\nἀμφί τε γηγενέεσσιν ἀναπλήσειας ἀέθλους.\nὕστατον αὖ καὶ κῶας, ἐπεί τʼ ἐπαϊστὸν ἐτύχθη,\nεἷλες ἐμῇ ματίῃ· κατὰ δʼ οὐλοὸν αἶσχος ἔχευα\nθηλυτέραις. τῶ φημὶ τεὴ κούρη τε δάμαρ τε\nαὐτοκασιγνήτη τε μεθʼ Ἑλλάδα γαῖαν ἕπεσθαι.\nπάντῃ νυν πρόφρων ὑπερίστασο, μηδέ με μούνην\nσεῖο λίπῃς ἀπάνευθεν, ἐποιχόμενος βασιλῆας.\nἀλλʼ αὔτως εἴρυσο· δίκη δέ τοι ἔμπεδος ἔστω\nκαὶ θέμις, ἣν ἄμφω συναρέσσαμεν· ἢ σύγʼ ἔπειτα\nφασγάνῳ αὐτίκα τόνδε μέσον διὰ λαιμὸν ἀμῆσαι,\nὄφρʼ ἐπίηρα φέρωμαι ἐοικότα μαργοσύνῃσιν.\nσχετλίη, εἴ κεν δή με κασιγνήτοιο δικάσσῃ\nἔμμεναι οὗτος ἄναξ, τῷ ἐπίσχετε τάσδʼ ἀλεγεινὰς\nἄμφω συνθεσίας. πῶς ἵξομαι ὄμματα πατρός;\nἦ μάλʼ ἐυκλειής; τίνα δʼ οὐ τίσιν, ἠὲ βαρεῖαν\nἄτην οὐ σμυγερῶς δεινῶν ὕπερ, οἷα ἔοργα,\nὀτλήσω; σὺ δέ κεν θυμηδέα νόστον ἕλοιο;\nμὴ τόγε παμβασίλεια Διὸς τελέσειεν ἄκοιτις,\nᾗ ἐπικυδιάεις. μνήσαιο δέ καί ποτʼ ἐμεῖο,\nστρευγόμενος καμάτοισι· δέρος δέ τοι ἶσον ὀνείροις\nοἴχοιτʼ εἰς ἔρεβος μεταμώνιον. ἐκ δέ σε πάτρης\nαὐτίκʼ ἐμαί σʼ ἐλάσειαν Ἐρινύες· οἷα καὶ αὐτὴ\nσῇ πάθον ἀτροπίῃ. τὰ μὲν οὐ θέμις ἀκράαντα\nἐν γαίῃ πεσέειν. μάλα γὰρ μέγαν ἤλιτες ὅρκον,\nνηλεές· ἀλλʼ οὔ θήν μοι ἐπιλλίζοντες ὀπίσσω\nδὴν ἔσσεσθʼ εὔκηλοι ἕκητί γε συνθεσιάων.’\nὧς φάτʼ ἀναζείουσα βαρὺν χόλον· ἵετο δʼ ἥγε\nνῆα καταφλέξαι, διά τʼ ἔμπεδα πάντα κεάσσαι,\nἐν δὲ πεσεῖν αὐτὴ μαλερῷ πυρί. τοῖα δʼ Ἰήσων\nμειλιχίοις ἐπέεσσιν ὑποδδείσας προσέειπεν·\n‘ἴσχεο, δαιμονίη· τὰ μὲν ἁνδάνει οὐδʼ ἐμοὶ\nαὐτῷ.\nἀλλά τινʼ ἀμβολίην διζήμεθα δηιοτῆτος,\nὅσσον δυσμενέων ἀνδρῶν νέφος ἀμφιδέδηεν\nεἵνεκα σεῦ. πάντες γάρ, ὅσοι χθόνα τήνδε νέμονται,\nἈψύρτῳ μεμάασιν ἀμυνέμεν, ὄφρα σε πατρί,\nοἷά τε ληισθεῖσαν, ὑπότροπον οἴκαδʼ ἄγοιντο.\nαὐτοὶ δὲ στυγερῷ κεν ὀλοίμεθα πάντες ὀλέθρῳ,\nμίξαντες δαῒ χεῖρας· ὅ τοι καὶ ῥίγιον ἄλγος\nἔσσεται, εἴ σε θανόντες ἕλωρ κείνοισι λίποιμεν.\nἥδε δὲ συνθεσίη κρανέει δόλον, ᾧ μιν ἐς ἄτην\nβήσομεν. οὐδʼ ἂν ὁμῶς περιναιέται ἀντιόωσιν\nΚόλχοις ἦρα φέροντες ὑπὲρ σέο νόσφιν ἄνακτος,\nὅς τοι ἀοσσητήρ τε κασίγνητός τε τέτυκται·\nοὐδʼ ἂν ἐγὼ Κόλχοισιν ὑπείξω μὴ πολεμίζειν\nἀντιβίην, ὅτε μή με διὲξ εἰῶσι νέεσθαι.’\nἼσκεν ὑποσσαίνων· ἡ δʼ οὐλοὸν ἔκφατο\nμῦθον·\n‘φράζεο νῦν. χρειὼ γὰρ ἀεικελίοισιν ἐπʼ ἔργοις\nκαὶ τόδε μητίσασθαι, ἐπεὶ τὸ πρῶτον ἀάσθην\nἀμπλακίῃ, θεόθεν δὲ κακὰς ἤνυσσα μενοινάς.\nτύνη μὲν κατὰ μῶλον ἀλέξεο δούρατα Κόλχων·\nαὐτὰρ ἐγὼ κεῖνόν γε τεὰς ἐς χεῖρας ἱκέσθαι\nμειλίξω· σὺ δέ μιν φαιδροῖς ἀγαπάζεο δώροις.\nεἴ κέν πως κήρυκας ἀπερχομένους πεπίθοιμι\nοἰόθεν οἶον ἐμοῖσι συναρθμῆσαι ἐπέεσσιν,\nἔνθʼ εἴ τοι τόδε ἔργον ἐφανδάνει, οὔτι μεγαίρω,\nκτεῖνέ τε, καὶ Κόλχοισιν ἀείρεο δηιοτῆτα.’\nὧς τώγε ξυμβάντε μέγαν δόλον ἠρτύνοντο\nἈψύρτῳ, καὶ πολλὰ πόρον ξεινήια δῶρα,\nοἷς μέτα καὶ πέπλον δόσαν ἱερὸν Ὑψιπυλείης\nπορφύρεον. τὸν μέν ῥα Διωνύσῳ κάμον αὐταὶ\nδίῃ ἐν ἀμφιάλῳ Χάριτες θεαί· αὐτὰρ ὁ παιδὶ\nδῶκε Θόαντι μεταῦτις· ὁ δʼ αὖ λίπεν Ὑψιπυλείῃ·\nἡ δʼ ἔπορʼ Αἰσονίδῃ πολέσιν μετὰ καὶ τὸ φέρεσθαι\nγλήνεσιν εὐεργὲς ξεινήιον. οὔ μιν ἀφάσσων,\nοὔτε κεν εἰσορόων γλυκὺν ἵμερον ἐμπλήσειας.\nτοῦ δὲ καὶ ἀμβροσίη ὀδμὴ πέλεν ἐξέτι κείνου,\nἐξ οὗ ἄναξ αὐτὸς Νυσήιος ἐγκατελεκτο\nἀκροχάλιξ οἴνῳ καὶ νέκταρι, καλὰ μεμαρπὼς\nστήθεα παρθενικῆς Μινωίδος, ἥν ποτε Θησεὺς\nΚνωσσόθεν ἑσπομένην Δίῃ ἔνι κάλλιπε νήσῳ.\nἡ δʼ ὅτε κηρύκεσσιν ἐπεξυνώσατο μύθους,\nθελγέμεν, εὖτʼ ἂν πρῶτα θεᾶς περὶ νηὸν ἵκηται\nσυνθεσίῃ, νυκτός τε μέλαν κνέφας ἀμφιβάλῃσιν,\nἐλθέμεν, ὄφρα δόλον συμφράσσεται, ὥς κεν ἑλοῦσα\nχρύσειον μέγα κῶας ὑπότροπος αὖτις ὀπίσσω\nβαίη ἐς Αἰήταο δόμους· πέρι γάρ μιν ἀνάγκῃ\nυἱῆες Φρίξοιο δόσαν ξείνοισιν ἄγεσθαι·\nτοῖα παραιφαμένη θελκτήρια φάρμακʼ ἔπασσεν\nαἰθέρι καὶ πνοιῇσι, τά κεν καὶ ἄπωθεν ἐόντα\nἄγριον ἠλιβάτοιο κατʼ οὔρεος ἤγαγε θῆρα.\nσχέτλιʼ Ἔρως, μέγα πῆμα, μέγα στύγος\nἀνθρώποισιν,\nἐκ σέθεν οὐλόμεναί τʼ ἔριδες στοναχαί τε γόοι τε,\nἄλγεά τʼ ἄλλʼ ἐπὶ τοῖσιν ἀπείρονα τετρήχασιν.\nδυσμενέων ἐπὶ παισὶ κορύσσεο, δαῖμον, ἀερθείς,\nοἷος Μηδείῃ στυγερὴν φρεσὶν ἔμβαλες ἄτην.\nπῶς γὰρ δὴ μετιόντα κακῷ ἐδάμασσεν ὀλέθρῳ\nἌψυρτον; τὸ γὰρ ἧμιν ἐπισχερὼ ἦεν ἀοιδῆς.\nἦμος ὅτʼ Ἀρτέμιδος νήσῳ ἔνι τήνγʼ ἐλίποντο\nσυνθεσίῃ. τοὶ μέν ῥα διάνδιχα νηυσὶν ἔκελσαν\nσφωιτέραις κρινθέντες· ὁ δʼ ἐς λόχον ᾖεν Ἰήσων\nδέγμενος Ἄψυρτόν τε καὶ οὓς ἐξαῦτις ἑταίρους.\nαὐτὰρ ὅγʼ αἰνοτάτῃσιν ὑποσχεσίῃσι δολωθεὶς\nκαρπαλίμως ᾗ νηὶ διὲξ ἁλὸς οἶδμα περήσας,\nνύχθʼ ὕπο λυγαίην ἱερῆς ἐπεβήσατο νήσου·\nοἰόθι δʼ ἀντικρὺ μετιὼν πειρήσατο μύθοις\nεἷο κασιγνήτης, ἀταλὸς πάις οἷα χαράδρης\nχειμερίης, ἣν οὐδὲ διʼ αἰζηοὶ περόωσιν.\nεἴ κε δόλον ξείνοισιν ἐπʼ ἀνδράσι τεχνήσαιτο.\nκαὶ τὼ μὲν τὰ ἕκαστα συνῄνεον ἀλλήλοισιν·\nαὐτίκα δʼ Αἰσονίδης πυκινοῦ ἐξᾶλτο λόχοιο,\nγυμνὸν ἀνασχόμενος παλάμῃ ξίφος· αἶψα δὲ κούρη\nἔμπαλιν ὄμματʼ ἔνεικε, καλυψαμένη ὀθόνῃσιν,\nμὴ φόνον ἀθρήσειε κασιγνήτοιο τυπέντος.\nτὸν δʼ ὅγε, βουτύπος ὥστε μέγαν κερεαλκέα ταῦρον,\nπλῆξεν ὀπιπεύσας νηοῦ σχεδόν, ὅν ποτʼ ἔδειμαν\nἈρτέμιδι Βρυγοὶ περιναιέται ἀντιπέρηθεν.\nτοῦ ὅγʼ ἐνὶ προδόμῳ γνὺξ ἤριπε· λοίσθια δʼ ἥρως\nθυμὸν ἀναπνείων χερσὶν μέλαν ἀμφοτέρῃσιν\nαἷμα κατʼ ὠτειλὴν ὑποΐσχετο· τῆς δὲ καλύπτρην\nἀργυφέην καὶ πέπλον ἀλευομένης ἐρύθηνεν.\nὀξὺ δὲ πανδαμάτωρ λοξῷ ἴδεν οἷον ἔρεξαν\nὄμματι νηλειὴς ὀλοφώιον ἔργον Ἐρινύς.\nἥρως δʼ Αἰσονίδης ἐξάργματα τάμνε θανόντος,\nτρὶς δʼ ἀπέλειξε φόνου, τρὶς δʼ ἐξ ἄγος ἔπτυσʼ ὀδόντων,\nἣ θέμις αὐθέντῃσι δολοκτασίας ἱλάεσθαι.\nὑγρὸν δʼ ἐν γαίῃ κρύψεν νέκυν, ἔνθʼ ἔτι νῦν περ\nκείαται ὀστέα κεῖνα μετʼ ἀνδράσιν Ἀψυρτεῦσιν.\nοἱ δʼ ἄμυδις πυρσοῖο σέλας προπάροιθεν\nἰδόντες,\nτό σφιν παρθενικὴ τέκμαρ μετιοῦσιν ἄειρεν,\nΚολχίδος ἀγχόθι νηὸς ἑὴν παρὰ νῆʼ ἐβάλοντο\nἥρωες· Κόλχον δʼ ὄλεκον στόλον, ἠύτε κίρκοι\nφῦλα πελειάων, ἠὲ μέγα πῶυ λέοντες\nἀγρότεροι κλονέουσιν ἐνὶ σταθμοῖσι θορόντες.\nοὐδʼ ἄρα τις κείνων θάνατον φύγε, πάντα δʼ ὅμιλον\nπῦρ ἅ τε δηιόωντες ἐπέδραμον· ὀψὲ δʼ Ἰήσων\nἤντησεν, μεμαὼς ἐπαμυνέμεν οὐ μάλʼ ἀρωγῆς\nδευομένοις· ἤδη δὲ καὶ ἀμφʼ αὐτοῖο μέλοντο.\nἔνθα δὲ ναυτιλίης πυκινὴν περὶ μητιάασκον\nἑζόμενοι βουλήν· ἐπὶ δέ σφισιν ἤλυθε κούρη\nφραζομένοις· Πηλεὺς δὲ παροίτατος ἔκφατο μῦθον·\n‘ἤδη νῦν κέλομαι νύκτωρ ἔτι νῆʼ\nἐπιβάντας\nεἰρεσίῃ περάαν πλόον ἀντίον, ᾧ ἐπέχουσιν\nδήιοι· ἠῶθεν γὰρ ἐπαθρήσαντας ἕκαστα\nἔλπομαι οὐχ ἕνα μῦθον, ὅτις προτέρωσε δίεσθαι\nἡμέας ὀτρυνέει, τοὺς πεισέμεν· οἷα δʼ ἄνακτος\nεὔνιδες, ἀργαλέῃσι διχοστασίῃς κεδόωνται.\nῥηιδίη δέ κεν ἄμμι, κεδασθέντων δίχα λαῶν,\nἤ τʼ εἴη μετέπειτα κατερχομένοισι κέλευθος.’\nὧς ἔφατʼ· ᾔνησαν δὲ νέοι ἔπος Λἰακίδαο.\nῥίμφα δὲ νῆʼ ἐπιβάντες ἐπερρώοντʼ ἐλάτῃσιν\nνωλεμές, ὄφρʼ ἱερὴν Ἠλεκτρίδα νῆσον ἵκοντο,\nἀλλάων ὑπάτην, ποταμοῦ σχεδὸν Ἠριδανοῖο.\nΚόλχοι δʼ ὁππότʼ ὄλεθρον ἐπεφράσθησαν ἄνακτος,\nἤτοι μὲν δίζεσθαι ἐπέχραον ἔνδοθι πάσης\nἈργὼ καὶ Μινύας Κρονίης ἁλός. ἀλλʼ ἀπέρυκεν\nἭρη σμερδαλέῃσι κατʼ αἰθέρος ἀστεροπῇσιν.\nὕστατον αὐτοὶ δʼ αὖτε Κυταιίδος ἤθεα γαίης\nστύξαν, ἀτυζόμενοι χόλον ἄγριον Αἰήταο,\nἔμπεδα δʼ ἄλλυδις ἄλλοι ἐφορμηθέντες ἔνασθεν.\nοἱ μὲν ἐπʼ αὐτάων νήσων ἔβαν, ᾗσιν ἐπέσχον\nἥρωες, ναίουσι δʼ ἐπώνυμοι Ἀψύρτοιο·\nοἱ δʼ ἄρʼ ἐπʼ Ἰλλυρικοῖο μελαμβαθέος ποταμοῖο,\nτύμβος ἵνʼ Ἁρμονίης Κάδμοιό τε, πύργον ἔδειμαν,\nἀνδράσιν Ἐγχελέεσσιν ἐφέστιοι· οἱ δʼ ἐν ὄρεσσιν\nἐνναίουσιν, ἅπερ τε Κεραύνια κικλήσκονται,\nἐκ τόθεν, ἐξότε τούσγε Διὸς Κρονίδαο κεραυνοὶ\nνῆσον ἐς ἀντιπέραιαν ἀπέτραπον ὁρμηθῆναι.\nἥρωες δʼ, ὅτε δή σφιν ἐείσατο νόστος ἀπήμων,\nδή ῥα τότε προμολόντες ἐπὶ χθονὶ πείσματʼ ἔδησαν\nὙλλήων. νῆσοι γὰρ ἐπιπρούχοντο θαμειαὶ\nἀργαλέην πλώουσιν ὁδὸν μεσσηγὺς ἔχουσαι\nοὐδέ σφιν, ὡς καὶ πρίν, ἀνάρσια μητιάασκον\nὙλλῆες· πρὸς δʼ αὐτοὶ ἐμηχανόωντο κέλευθον,\nμισθὸν ἀειρόμενοι τρίποδα μέγαν Ἀπόλλωνος.\nδοιοὺς γὰρ τρίποδας τηλοῦ πόρε Φοῖβος ἄγεσθαι\nΑἰσονίδῃ περόωντι κατὰ χρέος, ὁππότε Πυθὼ\nἱρὴν πευσόμενος μετεκίαθε τῆσδʼ ὑπὲρ αὐτῆς\nναυτιλίης· πέπρωτο δʼ, ὅπῃ χθονὸς ἱδρυνθεῖεν,\nμήποτε τὴν δῄοισιν ἀναστήσεσθαι ἰοῦσιν.\nτούνεκεν εἰσέτι νῦν κείνῃ ὅδε κεύθεται αἴῃ\nἀμφὶ πόλιν ἀγανὴν Ὑλληίδα, πολλὸν ἔνερθεν\nοὔδεος, ὥς κεν ἄφαντος ἀεὶ μερόπεσσι πέλοιτο.\nοὐ μὲν ἔτι ζώοντα καταυτόθι τέτμον ἄνακτα\nὝλλον, ὃν εὐειδὴς Μελίτη τέκεν Ἡρακλῆι\nδήμῳ Φαιήκων. ὁ γὰρ οἰκία Ναυσιθόοιο\nΜάκριν τʼ εἰσαφίκανε, Διωνύσοιο τιθήνην,\nνιψόμενος παίδων ὀλοὸν φόνον· ἔνθʼ ὅγε κούρην\nΑἰγαίου ἐδάμασσεν ἐρασσάμενος ποταμοῖο,\nνηιάδα Μελίτην· ἡ δὲ σθεναρὸν τέκεν Ὕλλον.\nοὐδʼ ἄρʼ ὅγʼ ἡβήσας αὐτῇ ἐνὶ ἔλδετο νήσῳ\nναίειν, κοιρανέοντος ὑπʼ ὀφρύσι Ναυσιθόοιο·\nβῆ δʼ ἅλαδε Κρονίην, αὐτόχθονα λαὸν ἀγείρας\nΦαιήκων· σὺν γάρ οἱ ἄναξ πόρσυνε κέλευθον\nἥρως Ναυσίθοος· τόθι δʼ εἵσατο, καί μιν ἔπεφνον\nΜέντορες, ἀγραύλοισιν ἀλεξόμενον περὶ βουσίν.\nἀλλά, θεαί, πῶς τῆσδε παρὲξ ἁλός, ἀμφί τε\nγαῖαν\nΑὐσονίην νήσους τε Λιγυστίδας, αἳ καλέονται\nΣτοιχάδες, Ἀργῴης περιώσια σήματα νηὸς\nνημερτὲς πέφαται; τίς ἀπόπροθι τόσσον ἀνάγκη\nκαὶ χρειώ σφʼ ἐκόμισσε; τίνες σφέας ἤγαγον αὖραι;\nαὐτόν που μεγαλωστὶ δεδουπότος Ἀψύρτοιο\nΖῆνα, θεῶν βασιλῆα, χόλος λάβεν, οἷον ἔρεξαν.\nΑἰαίης δʼ ὀλοὸν τεκμήρατο δήνεσι Κίρκης\nαἷμʼ ἀπονιψαμένους, πρό τε μυρία πημανθέντας,\nνοστήσειν. τὸ μὲν οὔτις ἀριστήων ἐνόησεν·\nἀλλʼ ἔθεον γαίης Ὑλληίδος ἐξανιόντες\nτηλόθι· τὰς δʼ ἀπέλειπον, ὅσαι Κόλχοισι πάροιθεν\nἑξείης πλήθοντο Λιβυρνίδες εἰν ἁλὶ νῆσοι,\nἼσσα τε Δυσκέλαδός τε καὶ ἱμερτὴ Πιτύεια.\nαὐτὰρ ἔπειτʼ ἐπὶ τῇσι παραὶ Κέρκυραν ἵκοντο,\nἔνθα Ποσειδάων Ἀσωπίδα νάσσατο κούρην,\nἠύκομον Κέρκυραν, ἑκὰς Φλιουντίδος αἴης,\nἁρπάξας ὑπʼ ἔρωτι· μελαινομένην δέ μιν ἄνδρες\nναυτίλοι ἐκ πόντοιο κελαινῇ πάντοθεν ὕλῃ\nδερκόμενοι Κέρκυραν ἐπικλείουσι Μέλαιναν.\nτῇ δʼ ἐπὶ καὶ Μελίτην, λιαρῷ περιγηθέες οὔρῳ,\nαἰπεινήν τε Κερωσσόν, ὕπερθε δὲ πολλὸν ἐοῦσαν\nΝυμφαίην παράμειβον, ἵνα κρείουσα Καλυψὼ\nἈτλαντὶς ναίεσκε· τὰ δʼ ἠεροειδέα λεύσσειν\nοὔρεα δοιάζοντο Κεραύνια. καὶ τότε βουλὰς\nἀμφʼ αὐτοῖς Ζηνός τε μέγαν χόλον ἐφράσαθʼ Ἥρη.\nμηδομένη δʼ ἄνυσιν τοῖο πλόου, ὦρσεν ἀέλλας\nἀντικρύ, ταῖς αὖτις ἀναρπάγδην φορέοντο\nνήσου ἔπι κραναῆς Ἠλεκτρίδος. αὐτίκα δʼ ἄφνω\nἴαχεν ἀνδρομέῃ ἐνοπῇ μεσσηγὺ θεόντων\nαὐδῆεν γλαφυρῆς νηὸς δόρυ, τό ῥʼ ἀνὰ μέσσην\nστεῖραν Ἀθηναίη Δωδωνίδος ἥρμοσε φηγοῦ.\nτοὺς δʼ ὀλοὸν μεσσηγὺ δέος λάβεν εἰσαΐοντας\nφθογγήν τε Ζηνός τε βαρὺν χόλον. οὐ γὰρ ἀλύξειν\nἔννεπεν οὔτε πόρους δολιχῆς ἁλός, οὔτε θυέλλας\nἀργαλέας, ὅτε μὴ Κίρκη φόνον Ἀψύρτοιο\nνηλέα νίψειεν· Πολυδεύκεα δʼ εὐχετάασθαι\nΚάστορά τʼ ἀθανάτοισι θεοῖς ἤνωγε κελεύθους\nΑὐσονίης ἔμπροσθε πορεῖν ἁλός, ᾗ ἔνι Κίρκην\nδήουσιν, Πέρσης τε καὶ Ἠελίοιο θύγατρα.\nὧς Ἀργὼ ἰάχησεν ὑπὸ κνέφας· οἱ δʼ ἀνόρουσαν\nΤυνδαρίδαι, καὶ χεῖρας ἀνέσχεθον ἀθανάτοισιν\nεὐχόμενοι τὰ ἕκαστα· κατηφείη δʼ ἔχεν ἄλλους\nἥρωας Μινύας. ἡ δʼ ἔσσυτο πολλὸν ἐπιπρὸ\nλαίφεσιν, ἐς δʼ ἔβαλον μύχατον ῥόον Ἠριδανοῖο·\nἔνθα ποτʼ αἰθαλόεντι τυπεὶς πρὸς στέρνα κεραυνῷ\nἡμιδαὴς Φαέθων πέσεν ἅρματος Ἠελίοιο\nλίμνης ἐς προχοὰς πολυβενθέος· ἡ δʼ ἔτι νῦν περ\nτραύματος αἰθομένοιο βαρὺν ἀνακηκίει ἀτμόν.\nοὐδέ τις ὕδωρ κεῖνο διὰ πτερὰ κοῦφα τανύσσας\nοἰωνὸς δύναται βαλέειν ὕπερ· ἀλλὰ μεσηγὺς\nφλογμῷ ἐπιθρώσκει πεποτημένος. ἀμφὶ δὲ κοῦραι\nἩλιάδες ταναῇσιν ἐελμέναι αἰγείροισιν,\nμύρονται κινυρὸν μέλεαι γόον· ἐκ δὲ φαεινὰς\nἠλέκτρου λιβάδας βλεφάρων προχέουσιν ἔραζε,\nαἱ μέν τʼ ἠελίῳ ψαμάθοις ἔπι τερσαίνονται·\nεὖτʼ ἂν δὲ κλύζῃσι κελαινῆς ὕδατα λίμνης\nἠιόνας πνοιῇ πολυηχέος ἐξ ἀνέμοιο,\nδὴ τότʼ ἐς Ἠριδανὸν προκυλίνδεται ἀθρόα πάντα\nκυμαίνοντι ῥόῳ. Κελτοὶ δʼ ἐπὶ βάξιν ἔθεντο,\nὡς ἄρʼ Ἀπόλλωνος τάδε δάκρυα Λητοΐδαο\nἐμφέρεται δίναις, ἅ τε μυρία χεῦε πάροιθεν,\nἦμος Ὑπερβορέων ἱερὸν γένος εἰσαφίκανεν,\nοὐρανὸν αἰγλήεντα λιπὼν ἐκ πατρὸς ἐνιπῆς,\nχωόμενος περὶ παιδί, τὸν ἐν λιπαρῇ Λακερείῃ\nδῖα Κορωνὶς ἔτικτεν ἐπὶ προχοῇς Ἀμύροιο.\nκαὶ τὰ μὲν ὧς κείνοισι μετʼ ἀνδράσι κεκλήισται.\nτοὺς δʼ οὔτε βρώμης ᾕρει πόθος, οὐδὲ ποτοῖο,\nοὔτʼ ἐπὶ γηθοσύνας τράπετο νόος. ἀλλʼ ἄρα τοίγε\nἤματα μὲν στρεύγοντο περιβληχρὸν βαρύθοντες\nὀδμῇ λευγαλέῃ, τήν ῥʼ ἄσχετον ἐξανίεσκον\nτυφομένου Φαέθοντος ἐπιρροαὶ Ἠριδανοῖο·\nνύκτας δʼ αὖ γόον ὀξὺν ὀδυρομένων ἐσάκουον\nἩλιάδων λιγέως· τὰ δὲ δάκρυα μυρομένῃσιν\nοἷον ἐλαιηραὶ στάγες ὕδασιν ἐμφορέοντο.\nἐκ δὲ τόθεν Ῥοδανοῖο βαθὺν ῥόον εἰσαπέβησαν,\nὅς τʼ εἰς Ἠριδανὸν μετανίσσεται· ἄμμιγα δʼ ὕδωρ\nἐν ξυνοχῇ βέβρυκε κυκώμενον. αὐτὰρ ὁ γαίης\nἐκ μυχάτης, ἵνα τʼ εἰσὶ πύλαι καὶ ἐδέθλια Νυκτός,\nἔνθεν ἀπορνύμενος τῇ μέν τʼ ἐπερεύγεται ἀκτὰς\nὨκεανοῦ, τῇ δʼ αὖτε μετʼ Ἰονίην ἅλα βάλλει,\nτῇ δʼ ἐπὶ Σαρδόνιον πέλαγος καὶ ἀπείρονα κόλπον\nἑπτὰ διὰ στομάτων ἵει ῥόον. ἐκ δʼ ἄρα τοῖο\nλίμνας εἰσέλασαν δυσχείμονας, αἵ τʼ ἀνὰ Κελτῶν\nἤπειρον πέπτανται ἀθέσφατον· ἔνθα κεν οἵγε\nἄτῃ ἀεικελίῃ πέλασαν. φέρε γάρ τις ἀπορρὼξ\nκόλπον ἐς Ὠκεανοῖο, τὸν οὐ προδαέντες ἔμελλον\nεἰσβαλέειν, τόθεν οὔ κεν ὑπότροποι ἐξεσάωθεν.\nἀλλʼ Ἥρη σκοπέλοιο καθʼ Ἑρκυνίου ἰάχησεν\nοὐρανόθεν προθοροῦσα· φόβῳ δʼ ἐτίναχθεν ἀυτῆς\nπάντες ὁμῶς· δεινὸν γὰρ ἐπὶ μέγας ἔβραχεν αἰθήρ.\nἂψ δὲ παλιντροπόωντο θεᾶς ὕπο, καί ῥʼ ἐνόησαν\nτὴν οἶμον, τῇπέρ τε καὶ ἔπλετο νόστος ἰοῦσιν.\nδηναιοὶ δʼ ἀκτὰς ἁλιμυρέας εἰσαφίκοντο\nἭρης ἐννεσίῃσι, διʼ ἔθνεα μυρία Κελτῶν\nκαὶ Λιγύων περόωντες ἀδήιοι. ἀμφὶ γὰρ αἰνὴν\nἠέρα χεῦε θεὰ πάντʼ ἤματα νισσομένοισιν.\nμεσσότατον δʼ ἄρα τοίγε διὰ στόμα νηὶ βαλόντες\nΣτοιχάδας εἰσαπέβαν νήσους σόοι εἵνεκα κούρων\nΖηνός· ὃ δὴ βωμοί τε καὶ ἱερὰ τοῖσι τέτυκται\nἔμπεδον· οὐδʼ οἶον κείνης ἐπίκουροι ἕποντο\nναυτιλίης· Ζεὺς δέ σφι καὶ ὀψιγόνων πόρε νῆας.\nΣτοιχάδας αὖτε λιπόντες ἐς Αἰθαλίην ἐπέρησαν\nνῆσον, ἵνα ψηφῖσιν ἀπωμόρξαντο καμόντες\nἱδρῶ ἅλις· χροιῇ δὲ κατʼ αἰγιαλοῖο κέχυνται\nεἴκελαι· ἐν δὲ σόλοι καὶ τεύχεα θέσκελα κείνων·\nἐν δὲ λιμὴν Ἀργῷος ἐπωνυμίην πεφάτισται.\nκαρπαλίμως δʼ ἐνθένδε διὲξ ἁλὸς οἶδμα νέοντο\nΑὐσονίης ἀκτὰς Τυρσηνίδας εἰσορόωντες·\nἷξον δʼ Αἰαίης λιμένα κλυτόν· ἐκ δʼ ἄρα νηὸς\nπείσματʼ ἐπʼ ἠιόνων σχεδόθεν βάλον. ἔνθα δὲ Κίρκην\nεὗρον ἁλὸς νοτίδεσσι κάρη ἐπιφαιδρύνουσαν·\nτοῖον γὰρ νυχίοισιν ὀνείρασιν ἐπτοίητο.\nαἵματί οἱ θάλαμοί τε καὶ ἕρκεα πάντα δόμοιο\nμύρεσθαι δόκεον· φλὸξ δʼ ἀθρόα φάρμακʼ ἔδαπτεν,\nοἷσι πάρος ξείνους θέλγʼ ἀνέρας, ὅστις ἵκοιτο·\nτὴν δʼ αὐτὴ φονίῳ σβέσεν αἵματι πορφύρουσαν,\nχερσὶν ἀφυσσαμένη· λῆξεν δʼ ὀλοοῖο φόβοιο.\nτῶ καὶ ἐπιπλομένης ἠοῦς νοτίδεσσι θαλάσσης\nἐγρομένη πλοκάμους τε καὶ εἵματα φαιδρύνεσκεν.\nθῆρες δʼ οὐ θήρεσσιν ἐοικότες ὠμηστῇσιν,\nοὐδὲ μὲν οὐδʼ ἄνδρεσσιν ὁμὸν δέμας, ἄλλο δʼ ἀπʼ ἄλλων\nσυμμιγέες μελέων, κίον ἀθρόοι, ἠύτε μῆλα\nἐκ σταθμῶν ἅλις εἶσιν ὀπηδεύοντα νομῆι.\nτοίους καὶ προτέρης ἐξ ἰλύος ἐβλάστησε\nχθὼν αὐτὴ μικτοῖσιν ἀρηρεμένους μελέεσσιν,\nοὔπω διψαλέῳ μάλʼ ὑπʼ ἠέρι πιληθεῖσα,\nοὐδέ πω ἀζαλέοιο βολαῖς τόσον ἠελίοιο\nἰκμάδας αἰνυμένη· τὰ δʼ ἐπὶ στίχας ἤγαγεν αἰὼν\nσυγκρίνας· τὼς οἵγε φυὴν ἀίδηλοι ἕποντο.\nἥρωας δʼ ἕλε θάμβος ἀπείριτον· αἶψα δʼ ἕκαστος\nΚίρκης εἴς τε φυήν, εἴς τʼ ὄμματα παπταίνοντες\nῥεῖα κασιγνήτην φάσαν ἔμμεναι Αἰήταο.\nἡ δʼ ὅτε δὴ νυχίων ἀπὸ δείματα πέμψεν\nὀνείρων,\nαὐτίκʼ ἔπειτʼ ἄψορρον ἀπέστιχε· τοὺς δʼ ἅμʼ ἕπεσθαι,\nχειρὶ καταρρέξασα, δολοφροσύνῃσιν ἄνωγεν.\nἔνθʼ ἤτοι πληθὺς μὲν ἐφετμαῖς Αἰσονίδαο\nμίμνεν ἀπηλεγέως· ὁ δʼ ἐρύσσατο Κολχίδα κούρην.\nἄμφω δʼ ἑσπέσθην αὐτὴν ὁδόν, ἔστʼ ἀφίκοντο\nΚίρκης ἐς μέγαρον· τοὺς δʼ ἐν λιπαροῖσι κέλευεν\nἥγε θρόνοις ἕζεσθαι, ἀμηχανέουσα κιόντων.\nτὼ δʼ ἄνεῳ καὶ ἄναυδοι ἐφʼ ἑστίῃ ἀίξαντε\nἵζανον, ἥ τε δίκη λυγροῖς ἱκέτῃσι τέτυκται,\nἡ μὲν ἐπʼ ἀμφοτέραις θεμένη χείρεσσι μέτωπα,\nαὐτὰρ ὁ κωπῆεν μέγα φάσγανον ἐν χθονὶ πήξας,\nᾧπέρ τʼ Αἰήταο πάιν κτάνεν· οὐδέ ποτʼ ὄσσε\nἰθὺς ἐνὶ βλεφάροισιν ἀνέσχεθον. αὐτίκα δʼ ἔγνω\nΚίρκη φύξιον οἶτον ἀλιτροσύνας τε φόνοιο.\nτῶ καὶ ὀπιζομένη Ζηνὸς θέμιν Ἱκεσίοιο,\nὃς μέγα μὲν κοτέει, μέγα δʼ ἀνδροφόνοισιν ἀρήγει,\nῥέζε θυηπολίην, οἵῃ τʼ ἀπολυμαίνονται\nνηλειεῖς ἱκέται, ὅτʼ ἐφέστιοι ἀντιόωσιν.\nπρῶτα μὲν ἀτρέπτοιο λυτήριον ἥγε φόνοιο\nτειναμένη καθύπερθε συὸς τέκος, ἧς ἔτι μαζοὶ\nπλήμμυρον λοχίης ἐκ νηδύος, αἵματι χεῖρας\nτέγγεν, ἐπιτμήγουσα δέρην· αὖτις δὲ καὶ ἄλλοις\nμείλισσεν χύτλοισι, καθάρσιον ἀγκαλέουσα\nΖῆνα, παλαμναίων τιμήορον ἱκεσιάων.\nκαὶ τὰ μὲν ἀθρόα πάντα δόμων ἐκ λύματʼ ἔνεικαν\nνηιάδες πρόπολοι, ταί οἱ πόρσυνον ἕκαστα.\nἡ δʼ εἴσω πελάνους μείλικτρά τε νηφαλίῃσιν\nκαῖεν ἐπʼ εὐχωλῇσι παρέστιος, ὄφρα χόλοιο\nσμερδαλέας παύσειεν Ἐρινύας, ἠδὲ καὶ αὐτὸς\nεὐμειδής τε πέλοιτο καὶ ἤπιος ἀμφοτέροισιν,\nεἴτʼ οὖν ὀθνείῳ μεμιασμένοι αἵματι χεῖρας,\nεἴτε καὶ ἐμφύλῳ προσκηδέες ἀντιόωσιν.\nαὐτὰρ ἐπεὶ μάλα πάντα πονήσατο, δή τότʼ ἔπειτα\nεἷσεν ἐπὶ ξεστοῖσιν ἀναστήσασα θρόνοισιν,\nκαὶ δʼ αὐτὴ πέλας ἷζεν ἐνωπαδίς. αἶψα δὲ μύθῳ\nχρειὼ ναυτιλίην τε διακριδὸν ἐξερέεινεν.\nἠδʼ ὁπόθεν μετὰ γαῖαν ἑὴν καὶ δώματʼ ἰόντες\nαὔτως ἱδρύνθησαν ἐφέστιοι. ἦ γὰρ ὀνείρων\nμνῆστις ἀεικελίη δῦνεν φρένας ὁρμαίνουσαν·\nἵετο δʼ αὖ κούρης ἐμφύλιον ἴδμεναι ὀμφήν,\nαὐτίχʼ ὅπως ἐνόησεν ἀπʼ οὔδεος ὄσσε βαλοῦσαν.\nπᾶσα γὰρ Ἠελίου γενεὴ ἀρίδηλος ἰδέσθαι\nἦεν, ἐπεὶ βλεφάρων ἀποτηλόθι μαρμαρυγῇσιν\nοἷόν τέ χρυσέην ἀντώπιον ἵεσαν αἴγλην.\nἡ δʼ ἄρα τῇ τὰ ἕκαστα διειρομένῃ κατελεξεν,\nΚολχίδα γῆρυν ἱεῖσα, βαρύφρονος Αἰήταο\nκούρη μειλιχίως, ἠμὲν στόλον ἠδὲ κελεύθους\nἡρώων, ὅσα τʼ ἀμφὶ θοοῖς ἐμόγησαν ἀέθλοις,\nὥς τε κασιγνήτης πολυκηδέος ἤλιτε βουλαῖς,\nὥς τʼ ἀπονόσφιν ἄλυξεν ὑπέρβια δείματα πατρὸς\nσὺν παισὶν Φρίξοιο· φόνον δʼ ἀλέεινεν ἐνισπεῖν\nἈψύρτου. τὴν δʼ οὔτι νόῳ λάθεν· ἀλλὰ καὶ ἔμπης\nμυρομένην ἐλέαιρεν, ἔπος δʼ ἐπὶ τοῖον ἔειπεν·\n‘σχετλίη, ἦ ῥα κακὸν καὶ ἀεικέα μήσαο νόστον.\nἔλπομαι οὐκ ἐπὶ δήν σε βαρὺν χόλον Αἰήταο\nἐκφυγέειν· τάχα δʼ εἶσι καὶ Ἑλλάδος ἤθεα γαίης\nτισόμενος φόνον υἷος, ὅτʼ ἄσχετα ἔργʼ ἐτέλεσσας.\nἀλλʼ ἐπεὶ οὖν ἱκέτις καὶ ὁμόγνιος ἔπλευ ἐμεῖο,\nἄλλο μὲν οὔτι κακὸν μητίσομαι ἐνθάδʼ ἰούσῃ·\nἔρχεο δʼ ἐκ μεγάρων ξείνῳ συνοπηδὸς ἐοῦσα,\nὅντινα τοῦτον ἄιστον ἀείραο πατρὸς ἄνευθεν·\nμηδέ με γουνάσσηαι ἐφέστιος, οὐ γὰρ ἔγωγε\nαἰνήσω βουλάς τε σέθεν καὶ ἀεικέα φύξιν.’\nὧς φάτο· τὴν δʼ ἀμέγαρτον ἄχος λάβεν· ἀμφὶ δὲ\nπέπλον\nὀφθαλμοῖσι βαλοῦσα γόον χέεν, ὄφρα μιν ἥρως\nχειρὸς ἐπισχόμενος μεγάρων ἐξῆγε θύραζε\nδείματι παλλομένην· λεῖπον δʼ ἀπὸ δώματα Κίρκης.\nοὐδʼ ἄλοχον Κρονίδαο Διὸς λάθον· ἀλλά οἱ Ἶρις\nπέφραδεν, εὖτʼ ἐνόησεν ἀπὸ μεγάροιο κιόντας.\nαὐτὴ γάρ μιν ἄνωγε δοκευέμεν, ὁππότε νῆα\nστείχοιεν· τὸ καὶ αὖτις ἐποτρύνουσʼ ἀγόρευεν·\n‘Ἶρι φίλη, νῦν, εἴ ποτʼ ἐμὰς ἐτέλεσσας\nἐφετμάς,\nεἰ δʼ ἄγε λαιψηρῇσι μετοιχομένη πτερύγεσσιν,\nδεῦρο Θέτιν μοι ἄνωχθι μολεῖν ἁλὸς ἐξανιοῦσαν.\nκείνης γὰρ χρειώ με κιχάνεται. αὐτὰρ ἔπειτα\nἐλθεῖν εἰς ἀκτάς, ὅθι τʼ ἄκμονες Ἡφαίστοιο\nχάλκειοι στιβαρῇσιν ἀράσσονται τυπίδεσσιν·\nεἰπὲ δὲ κοιμῆσαι φύσας πυρός, εἰσόκεν Ἀργὼ\nτάσγε παρεξελάσῃσιν. ἀτὰρ καὶ ἐς Αἴολον ἐλθεῖν,\nΑἴολον, ὅς τʼ ἀνέμοις αἰθρηγενέεσσιν ἀνάσσει·\nκαὶ δὲ τῷ εἰπέμεναι τὸν ἐμὸν νόον, ὥς κεν ἀήτας\nπάντας ἀπολλήξειεν ὑπʼ ἠέρι, μηδέ τις αὔρη\nτρηχύνοι πέλαγος· Ζεφύρου γε μὲν οὖρος ἀήτω,\nὄφρʼ οἵγʼ Ἀλκινόου Φαιηκίδα νῆσον ἵκωνται.’\nὧς ἔφατʼ· αὐτίκα δʼ Ἶρις ἀπʼ Οὐλύμποιο\nθοροῦσα\nτέμνε, τανυσσαμένη κοῦφα πτερά. δῦ δʼ ἐνὶ πόντῳ\nΑἰγαίῳ, τόθι πέρ τε δόμοι Νηρῆος ἔασιν.\nπρώτην δʼ εἰσαφίκανε Θέτιν, καὶ ἐπέφραδε μῦθον\nἭρης ἐννεσίῃς, ὦρσέν τέ μιν εἰς ἓ νέεσθαι.\nδεύτερα δʼ εἰς Ἥφαιστον ἐβήσατο· παῦσε δὲ τόνγε\nῥίμφα σιδηρείων τυπίδων· ἔσχοντο δʼ ἀυτμῆς\nαἰθαλέοι πρηστῆρες. ἀτὰρ τρίτον εἰσαφίκανεν\nΑἴολον Ἱππότεω παῖδα κλυτόν. ὄφρα δὲ καὶ τῷ\nἀγγελίην φαμένη θοὰ γούνατα παῦσεν ὁδοῖο,\nτόφρα Θέτις Νηρῆα κασιγνήτας τε λιποῦσα\nἐξ ἁλὸς Οὔλυμπόνδε θεὰν μετεκίαθεν Ἥρην·\nἡ δέ μιν ἆσσον ἑοῖο παρεῖσέ τε, φαῖνέ τε μῦθον·\n‘κέκλυθι νῦν, Θέτι δῖα, τά τοι ἐπιέλδομʼ\nἐνισπεῖν.\nοἶσθα μέν, ὅσσον ἐμῇσιν ἐνὶ φρεσὶ τίεται ἥρως\nΑἰσονίδης, οἱ δʼ ἄλλοι ἀοσσητῆρες ἀέθλου,\nοἵως τέ σφʼ ἐσάωσα διὰ πλαγκτὰς περόωντας\nπέτρας, ἔνθα πάρος δειναὶ βρομέουσι θύελλαι,\nκύματά τε σκληρῇσι περιβλύει σπιλάδεσσιν.\nνῦν δὲ παρὰ Σκύλλης σκόπελον μέγαν ἠδὲ Χάρυβδιν\nδεινὸν ἐρευγομένην δέχεται ὁδός. ἀλλά σε γὰρ δὴ\nἐξέτι νηπυτίης αὐτὴ τρέφον ἠδʼ ἀγάπησα\nἔξοχον ἀλλάων, αἵ τʼ εἰν ἁλὶ ναιετάουσιν,\nοὕνεκεν οὐκ ἔτλης εὐνῇ Διὸς ἱεμένοιο\nλέξασθαι. κείνῳ γὰρ ἀεὶ τάδε ἔργα μέμηλεν,\nἠὲ σὺν ἀθανάταις ἠὲ θνητῇσιν ἰαύειν.\nἀλλʼ ἐμὲ αἰδομένη καὶ ἐνὶ φρεσὶ δειμαίνουσα,\nἠλεύω· ὁ δʼ ἔπειτα πελώριον ὅρκον ὄμοσσεν,\nμήποτέ σʼ ἀθανάτοιο θεοῦ καλέεσθαι ἄκοιτιν.\nἔμπης δʼ οὐ μεθίεσκεν ὀπιπεύων ἀέκουσαν,\nεἰσότε οἱ πρέσβειρα Θέμις κατέλεξεν ἅπαντα,\nὡς δή τοι πέπρωται ἀμείνονα πατρὸς ἑοῖο\nπαῖδα τεκεῖν· τῶ καί σε λιλαιόμενος μεθέηκεν,\nδείματι, μή τις ἑοῦ ἀντάξιος ἄλλος ἀνάσσοι\nἀθανάτων, ἀλλʼ αἰὲν ἑὸν κράτος εἰρύοιτο.\nαὐτὰρ ἐγὼ τὸν ἄριστον ἐπιχθονίων πόσιν εἶναι\nδῶκά τοι, ὄφρα γάμου θυμηδέος ἀντιάσειας,\nτέκνα τε φιτύσαιο· θεοὺς δʼ ἐς δαῖτʼ ἐκάλεσσα\nπάντας ὁμῶς· αὐτὴ δὲ σέλας χείρεσσιν ἀνέσχον\nνυμφίδιον, κείνης ἀγανόφρονος εἵνεκα τιμῆς.\nἀλλʼ ἄγε καί τινά τοι νημερτέα μῦθον ἐνίψω.\nεὖτʼ ἂν ἐς Ἠλύσιον πεδίον τεὸς υἱὸς ἵκηται,\nὃν δὴ νῦν Χείρωνος ἐν ἤθεσι Κενταύροιο\nνηιάδες κομέουσι τεοῦ λίπτοντα γάλακτος,\nχρειώ μιν κούρης πόσιν ἔμμεναι Αἰήταο\nΜηδείης· σὺ δʼ ἄρηγε νυῷ ἑκυρή περ ἐοῦσα,\nἠδʼ αὐτῷ Πηλῆι. τί τοι χόλος ἐστήρικται;\nἀάσθη. καὶ γάρ τε θεοὺς ἐπινίσσεται ἄτη.\nναὶ μὲν ἐφημοσύνῃσιν ἐμαῖς Ἥφαιστον ὀίω\nλωφήσειν πρήσοντα πυρὸς μένος, Ἱπποτάδην δὲ\nΑἴολον ὠκείας ἀνέμων ἄικας ἐρύξειν,\nνόσφιν ἐυσταθέος ζεφύρου, τείως κεν ἵκωνται\nΦαιήκων λιμένας· σὺ δʼ ἀκηδέα μήδεο νόστον.\nδεῖμα δέ τοι πέτραι καὶ ὑπέρβια κύματʼ ἔασιν\nμοῦνον, ἅ κεν τρέψαιο κασιγνήτῃσι σὺν ἄλλαις.\nμηδὲ σύγʼ ἠὲ Χάρυβδιν ἀμηχανέοντας ἐάσῃς\nἐσβαλέειν, μὴ πάντας ἀναβρόξασα φέρῃσιν,\nἠὲ παρὰ Σκύλλης στυγερὸν κευθμῶνα νέεσθαι,\nΣκύλλης Αὐσονίης ὀλοόφρονος, ἣν τέκε Φόρκυι\nνυκτιπόλος Ἑκάτη, τήν τε κλείουσι Κράταιιν,\nμή πως σμερδαλέῃσιν ἐπαΐξασα γένυσσιν\nλεκτοὺς ἡρώων δηλήσεται. ἀλλʼ ἔχε νῆα\nκεῖσʼ, ὅθι περ τυτθή γε παραίβασις ἔσσετʼ ὀλέθρου.’\nὧς φάτο· τὴν δὲ Θέτις τοίῳ προσελέξατο μύθῳ·\n‘εἰ μὲν δὴ μαλεροῖο πυρὸς μένος ἠδὲ θύελλαι\nζαχρηεῖς λήξουσιν ἐτήτυμον, ἦ τʼ ἂν ἔγωγε\nθαρσαλέη φαίην, καὶ κύματος ἀντιόωντος\nνῆα σαωσέμεναι, ζεφύρου λίγα κινυμένοιο.\nἀλλʼ ὥρη δολιχήν τε καὶ ἄσπετον οἶμον ὁδεύειν,\nὄφρα κασιγνήτας μετελεύσομαι, αἵ μοι ἀρωγοὶ\nἔσσονται, καὶ νηὸς ὅθι πρυμνήσιʼ ἀνῆπται,\nὥς κεν ὑπηῷοι μνησαίατο νόστον ἑλέσθαι.’\nἦ, καὶ ἀναΐξασα κατʼ αἰθέρος ἔμπεσε δίναις\nκυανέου πόντοιο· κάλει δʼ ἐπαμυνέμεν ἄλλας\nαὐτοκασιγνήτας Νηρηίδας· αἱ δʼ ἀίουσαι\nἤντεον ἀλλήλῃσι· Θέτις δʼ ἀγόρευεν ἐφετμὰς\nἭρης· αἶψα δʼ ἴαλλε μετʼ Αὐσονίην ἅλα πάσας.\nαὐτὴ δʼ ὠκυτέρη ἀμαρύγματος ἠὲ βολάων\nἠελίου, ὅτʼ ἄνεισι περαίης ὑψόθι γαίης,\nσεύατʼ ἴμεν λαιψηρὰ διʼ ὕδατος, ἔστʼ ἀφίκανεν\nἀκτὴν Αἰαίην Τυρσηνίδος ἠπείροιο.\nτοὺς δʼ εὗρεν παρὰ νηὶ σόλῳ ῥιπῇσί τʼ ὀιστῶν\nτερπομένους· ἡ δʼ ἆσσον ὀρεξαμένη χερὸς ἄκρης\nΑἰακίδεω Πηλῆος· ὁ γάρ ῥά οἱ ἦεν ἀκοίτης·\nοὐδέ τις εἰσιδέειν δύνατʼ ἔμπεδον, ἀλλʼ ἄρα τῷγε\nοἴῳ ἐν ὀφθαλμοῖσιν ἐείσατο, φώνησέν τε·\n‘μηκέτι νῦν ἀκταῖς Τυρσηνίσιν ἧσθε μένοντες,\nἠῶθεν δὲ θοῆς πρυμνήσια λύετε νηός,\nἭρῃ πειθόμενοι ἐπαρηγόνι. τῆς γὰρ ἐφετμῇς\nπασσυδίῃ κοῦραι Νηρηίδες ἀντιόωσιν,\nνῆα διὲκ πέτρας, αἵ τε Πλαγκταὶ καλέονται,\nῥυσόμεναι. κείνη γὰρ ἐναίσιμος ὔμμι κέλευθος.\nἀλλὰ σὺ μή τῳ ἐμὸν δείξῃς δέμας, εὖτʼ ἂν ἴδηαι\nἀντομένην σὺν τῇσι· νόῳ δʼ ἔχε, μή με χολώσῃς\nπλεῖον ἔτʼ, ἢ τὸ πάροιθεν ἀπηλεγέως ἐχόλωσας.’\nἦ, καὶ ἔπειτʼ ἀίδηλος ἐδύσατο βένθεα\nπόντου·\nτὸν δʼ ἄχος αἰνὸν ἔτυψεν, ἐπεὶ πάρος οὐκέτʼ ἰοῦσαν\nἔδρακεν, ἐξότε πρῶτα λίπεν θάλαμόν τε καὶ εὐνὴν\nχωσαμένη Ἀχιλῆος ἀγαυοῦ νηπιάχοντος.\nἡ μὲν γὰρ βροτέας αἰεὶ περὶ σάρκας ἔδαιεν\nνύκτα διὰ μέσσην φλογμῷ πυρός· ἤματα δʼ αὖτε\nἀμβροσίῃ χρίεσκε τέρεν δέμας, ὄφρα πέλοιτο\nἀθάνατος, καί οἱ στυγερὸν χροῒ γῆρας ἀλάλκοι.\nαὐτὰρ ὅγʼ ἐξ εὐνῆς ἀνεπάλμενος εἰσενόησεν\nπαῖδα φίλον σπαίροντα διὰ φλογός· ἧκε δʼ ἀυτὴν\nσμερδαλέην ἐσιδών, μέγα νήπιος· ἡ δʼ ἀίουσα\nτὸν μὲν ἄρʼ ἁρπάγδην χαμάδις βάλε κεκληγῶτα,\nαὐτὴ δὲ πνοιῇ ἰκέλη δέμας, ἠύτʼ ὄνειρος,\nβῆ ῥʼ ἴμεν ἐκ μεγάροιο θοῶς, καὶ ἐσήλατο πόντον\nχωσαμένη· μετὰ δʼ οὔτι παλίσσυτος ἵκετʼ ὀπίσσω.\nτῶ μιν ἀμηχανίη δῆσεν φρένας· ἀλλὰ καὶ ἔμπης\nπᾶσαν ἐφημοσύνην Θέτιδος μετέειπεν ἑταίροις.\nοἱ δʼ ἄρα μεσσηγὺς λῆξαν καὶ ἔπαυσαν ἀέθλους\nἐσσυμένως, δόρπον τε χαμεύνας τʼ ἀμφεπένοντο,\nτῇς ἔνι δαισάμενοι νύκτʼ ἄεσαν, ὡς τὸ πάροιθεν.\nἦμος δʼ ἄκρον ἔβαλλε φαεσφόρος οὐρανὸν\nἨώς,\nδὴ τότε λαιψηροῖο κατηλυσίῃ ζεφύροιο\nβαῖνον ἐπὶ κληῖδας ἀπὸ χθονός· ἐκ δὲ βυθοῖο\nεὐναίας εἷλκον περιγηθέες ἄλλα τε πάντα\nἄρμενα μηρύοντο κατὰ χρέος· ὕψι δὲ λαῖφος\nεἴρυσσαν τανύσαντες ἐν ἱμάντεσσι κεραίης.\nνῆα δʼ ἐυκραὴς ἄνεμος φέρεν. αἶψα δὲ νῆσον\nκαλήν, Ἀνθεμόεσσαν ἐσέδρακον, ἔνθα λίγειαι\nΣειρῆνες σίνοντʼ Ἀχελωίδες ἡδείῃσιν\nθέλγουσαι μολπῇσιν, ὅτις παρὰ πεῖσμα βάλοιτο.\nτὰς μὲν ἄρʼ εὐειδὴς Ἀχελωίῳ εὐνηθεῖσα\nγείνατο Τερψιχόρη, Μουσέων μία· καί ποτε Δηοῦς\nθυγατέρʼ ἰφθίμην ἀδμῆτʼ ἔτι πορσαίνεσκον\nἄμμιγα μελπόμεναι· τότε δʼ ἄλλο μὲν οἰωνοῖσιν,\nἄλλο δὲ παρθενικῇς ἐναλίγκιαι ἔσκον ἰδέσθαι.\nαἰεὶ δʼ εὐόρμου δεδοκημέναι ἐκ περιωπῆς\nἦ θαμὰ δὴ πολέων μελιηδέα νόστον ἕλοντο,\nτηκεδόνι φθινύθουσαι· ἀπηλεγέως δʼ ἄρα καὶ τοῖς\nἵεσαν ἐκ στομάτων ὄπα λείριον. οἱ δʼ ἀπὸ νηὸς\nἤδη πείσματʼ ἔμελλον ἐπʼ ἠιόνεσσι βαλέσθαι,\nεἰ μὴ ἄρʼ Οἰάγροιο πάις Θρηίκιος Ὀρφεὺς\nΒιστονίην ἐνὶ χερσὶν ἑαῖς φόρμιγγα τανύσσας\nκραιπνὸν ἐυτροχάλοιο μέλος κανάχησεν ἀοιδῆς,\nὄφρʼ ἄμυδις κλονέοντος ἐπιβρομέωνται ἀκουαὶ\nκρεγμῷ· παρθενικὴν δʼ ἐνοπὴν ἐβιήσατο φόρμιγξ.\nνῆα δʼ ὁμοῦ ζέφυρός τε καὶ ἠχῆεν φέρε κῦμα\nπρυμνόθεν ὀρνύμενον· ταὶ δʼ ἄκριτον ἵεσαν αὐδήν.\nἀλλὰ καὶ ὧς Τελέοντος ἐὺς πάις, οἶος ἑταίρων\nπροφθάμενος, ξεστοῖο κατὰ ζυγοῦ ἔνθορε πόντῳ\nΒούτης, Σειρήνων λιγυρῇ ὀπὶ θυμὸν ἰανθείς·\nνῆχε δὲ πορφυρέοιο διʼ οἴδματος, ὄφρʼ ἐπιβαίη,\nσχέτλιος. ἦ τέ οἱ αἶψα καταυτόθι νόστον ἀπηύρων,\nἀλλά μιν οἰκτείρασα θεὰ Ἔρυκος μεδέουσα\nΚύπρις ἔτʼ ἐν δίναις ἀνερέψατο, καί ῥʼ ἐσάωσεν\nπρόφρων ἀντομένη Λιλυβηίδα ναιέμεν ἄκρην.\nοἱ δʼ ἄχεϊ σχόμενοι τὰς μὲν λίπον, ἄλλα δʼ ὄπαζον\nκύντερα μιξοδίῃσιν ἁλὸς ῥαιστήρια νηῶν.\nτῇ μὲν γὰρ Σκύλλης λισσὴ προυφαίνετο πέτρη·\nτῇ δʼ ἄμοτον βοάασκεν ἀναβλύζουσα Χάρυβδις·\nἄλλοθι δὲ Πλαγκταὶ μεγάλῳ ὑπὸ κύματι πέτραι\nῥόχθεον, ᾗχι πάροιθεν ἀπέπτυεν αἰθομένη φλὸξ\nἄκρων ἐκ σκοπέλων, πυριθαλπέος ὑψόθι πέτρης,\nκαπνῷ δʼ ἀχλυόεις αἰθὴρ πέλεν, οὐδέ κεν αὐγὰς\nἔδρακες ἠελίοιο. τότʼ αὖ λήξαντος ἀπʼ ἔργων\nἩφαίστου θερμὴν ἔτι κήκιε πόντος ἀυτμήν.\nἔνθα σφιν κοῦραι Νηρηίδες ἄλλοθεν ἄλλαι\nἤντεον· ἡ δʼ ὄπιθεν πτέρυγος θίγε πηδαλίοιο\nδῖα Θέτις, Πλαγκτῇσιν ἐνὶ σπιλάδεσσιν ἐρύσσαι.\nὡς δʼ ὁπόταν δελφῖνες ὑπὲξ ἁλὸς εὐδιόωντες\nσπερχομένην ἀγεληδὸν ἑλίσσωνται περὶ νῆα,\nἄλλοτε μὲν προπάροιθεν ὁρώμενοι, ἄλλοτʼ ὄπισθεν,\nἄλλοτε παρβολάδην, ναύτῃσι δὲ χάρμα τέτυκται·\nὧς αἱ ὑπεκπροθέουσαι ἐπήτριμοι εἱλίσσοντο\nἈργῴῃ περὶ νηί, Θέτις δʼ ἴθυνε κέλευθον.\nκαί ῥʼ ὅτε δὴ Πλαγκτῇσιν ἐνιχρίμψεσθαι ἔμελλον,\nαὐτίκʼ ἀνασχόμεναι λευκοῖς ἐπὶ γούνασι πέζας,\nὑψοῦ ἐπʼ αὐτάων σπιλάδων καὶ κύματος ἀγῆς\nῥώοντʼ ἔνθα καὶ ἔνθα διασταδὸν ἀλλήλῃσιν.\nτὴν δὲ παρηορίην κόπτεν ῥόος· ἀμφὶ δὲ κῦμα\nλάβρον ἀειρόμενον πέτραις ἐπικαχλάζεσκεν,\nαἵ θʼ ὁτὲ μὲν κρημνοῖς ἐναλίγκιαι ἠέρι κῦρον,\nἄλλοτε δὲ βρύχιαι νεάτῳ ὑπὸ πυθμένι πόντου\nἠρήρειν, τὸ δὲ πολλὸν ὑπείρεχεν ἄγριον οἶδμα.\nαἱ δʼ, ὥστʼ ἠμαθόεντος ἐπισχεδὸν αἰγιαλοῖο\nπαρθενικαί, δίχα κόλπον ἐπʼ ἰξύας εἱλίξασαι\nσφαίρῃ ἀθύρουσιν περιηγέι· αἱ μὲν ἔπειτα\nἄλλη ὑπʼ ἐξ ἄλλης δέχεται καὶ ἐς ἠέρα πέμπει\nὕψι μεταχρονίην· ἡ δʼ οὔποτε πίλναται οὔδει·\nὧς αἱ νῆα θέουσαν ἀμοιβαδὶς ἄλλοθεν ἄλλη\nπέμπε διηερίην ἐπὶ κύμασιν, αἰὲν ἄπωθεν\nπετράων· περὶ δέ σφιν ἐρευγόμενον ζέεν ὕδωρ.\nτὰς δὲ καὶ αὐτὸς ἄναξ κορυφῆς ἔπι λισσάδος ἄκρης\nὀρθὸς ἐπὶ στελεῇ τυπίδος βαρὺν ὦμον ἐρείσας\nἭφαιστος θηεῖτο, καὶ αἰγλήεντος ὕπερθεν\nοὐρανοῦ ἑστηυῖα Διὸς δάμαρ· ἀμφὶ δʼ Ἀθήνῃ\nβάλλε χέρας, τοῖόν μιν ἔχεν δέος εἰσορόωσαν.\nὅσση δʼ εἰαρινοῦ μηκύνεται ἤματος αἶσα,\nτοσσάτιον μογέεσκον ἐπὶ χρόνον, ὀχλίζουσαι\nνῆα διὲκ πέτρας πολυηχέας· οἱ δʼ ἀνέμοιο\nαὖτις ἐπαυρόμενοι προτέρω θέον· ὦκα δʼ ἄμειβον\nΘρινακίης λειμῶνα, βοῶν τροφὸν Ἠελίοιο.\nἔνθʼ αἱ μὲν κατὰ βένθος ἀλίγκιαι αἰθυίῃσιν\nδῦνον, ἐπεί ῥʼ ἀλόχοιο Διὸς πόρσυνον ἐφετμάς.\nτοὺς δʼ ἄμυδις βληχή τε διʼ ἠέρος ἵκετο μήλων,\nμυκηθμός τε βοῶν αὐτοσχεδὸν οὔατʼ ἔβαλλεν.\nκαὶ τὰ μὲν ἑρσήεντα κατὰ δρία ποιμαίνεσκεν\nὁπλοτέρη Φαέθουσα θυγατρῶν Ἠελίοιο,\nἀργύρεον χαῖον παλάμῃ ἔνι πηχύνουσα·\nΛαμπετίη δʼ ἐπὶ βουσὶν ὀρειχάλκοιο φαεινοῦ\nπάλλεν ὀπηδεύουσα καλαύροπα. τὰς δὲ καὶ αὐτοὶ\nβοσκομένας ποταμοῖο παρʼ ὕδασιν εἰσορόωντο\nἂμ πεδίον καὶ ἕλος λειμώνιον· οὐδέ τις ἦεν\nκυανέη μετὰ τῇσι δέμας, πᾶσαι δὲ γάλακτι\nεἰδόμεναι, χρυσέοισι κεράασι κυδιάασκον.\nκαὶ μὲν τὰς παράμειβον ἐπʼ ἤματι· νυκτὶ δʼ ἰούσῃ\nπεῖρον ἁλὸς μέγα λαῖτμα κεχαρμένοι, ὄφρα καὶ αὖτις\nἨὼς ἠριγενὴς φέγγος βάλε νισσομένοισιν.\nἔστι δέ τις πορθμοῖο παροιτέρη Ἰονίοιο\nἀμφιλαφὴς πίειρα Κεραυνίῃ εἰν ἁλὶ νῆσος,\nᾗ ὕπο δὴ κεῖσθαι δρέπανον φάτις—ἵλατε Μοῦσαι,\nοὐκ ἐθέλων ἐνέπω προτέρων ἔπος—ᾧ ἀπὸ πατρὸς\nμήδεα νηλειῶς ἔταμεν Κρόνος· οἱ δέ ἑ Δηοῦς\nκλείουσι χθονίης καλαμητόμον ἔμμεναι ἅρπην.\nΔηὼ γὰρ κείνῃ ἐνὶ δή ποτε νάσσατο γαίῃ,\nΤιτῆνας δʼ ἔδαε στάχυν ὄμπνιον ἀμήσασθαι,\nΜάκριδα φιλαμένη. Δρεπάνη τόθεν ἐκλήισται\nοὔνομα, Φαιήκων ἱερὴ τροφός· ὧς δὲ καὶ αὐτοὶ\nαἵματος Οὐρανίοιο γένος Φαίηκες ἔασιν.\nτοὺς Ἀργὼ πολέεσσιν ἐνισχομένη καμάτοισιν\nΘρινακίης αὔρῃς ἵκετʼ ἐξ ἁλός· οἱ δʼ ἀγανῇσιν\nἈλκίνοος λαοί τε θυηπολίῃσιν ἰόντας\nδειδέχατʼ ἀσπασίως· ἐπὶ δέ σφισι καγχαλάασκεν\nπᾶσα πόλις· φαίης κεν ἑοῖς ἐπὶ παισὶ γάνυσθαι.\nκαὶ δʼ αὐτοὶ ἥρωες ἀνὰ πληθὺν κεχάροντο,\nτῷ ἴκελοι, οἷόν τε μεσαιτάτῃ ἐμβεβαῶτες\nΑἱμονίῃ· μέλλον δὲ βοῇ ἔνι θωρήξεσθαι·\nὧδε μάλʼ ἀγχίμολον στρατὸς ἄσπετος ἐξεφαάνθη\nΚόλχων, οἳ Πόντοιο κατὰ στόμα καὶ διὰ πέτρας\nΚυανέας μαστῆρες ἀριστήων ἐπέρησαν.\nΜήδειαν δʼ ἔξαιτον ἑοῦ ἐς πατρὸς ἄγεσθαι\nἵεντʼ ἀπροφάτως, ἠὲ στονόεσσαν ἀυτὴν\nνωμήσειν χαλεπῇσιν ὁμόκλεον ἀτροπίῃσιν\nαὖθί τε καὶ μετέπειτα σὺν Αἰήταο κελεύθῳ.\nἀλλά σφεας κατέρυκεν ἐπειγομένους πολέμοιο\nκρείων Ἀλκίνοος. λελίητο γὰρ ἀμφοτέροισιν\nδηιοτῆτος ἄνευθεν ὑπέρβια νείκεα λῦσαι.\nκούρη δʼ οὐλομένῳ ὑπὸ δείματι πολλὰ μὲν αὐτοὺς\nΑἰσονίδεω ἑτάρους μειλίσσετο, πολλὰ δὲ χερσὶν\nἈρήτης γούνων ἀλόχου θίγεν Ἀλκινόοιο·\n‘γουνοῦμαι, βασίλεια· σὺ δʼ ἵλαθι, μηδέ με\nΚόλχοις\nἐκδώῃς ᾧ πατρὶ κομιζέμεν, εἴ νυ καὶ αὐτὴ\nἀνθρώπων γενεῆς μία φέρβεαι, οἷσιν ἐς ἄτην\nὠκύτατος κούφῃσι θέει νόος ἀμπλακίῃσιν.\nὡς ἐμοὶ ἐκ πυκιναὶ ἔπεσον φρένες, οὐ μὲν ἕκητι\nμαργοσύνης. ἴστω δʼ ἱερὸν φάος Ἠελίοιο,\nἴστω νυκτιπόλου Περσηίδος ὄργια κούρης,\nμὴ μὲν ἐγὼν ἐθέλουσα σὺν ἀνδράσιν ἀλλοδαποῖσιν\nκεῖθεν ἀφωρμήθην· στυγερὸν δέ με τάρβος ἔπεισεν\nτῆσγε φυγῆς μνήσασθαι, ὅτʼ ἤλιτον· οὐδέ τις ἄλλη\nμῆτις ἔην. ἔτι μοι μίτρη μένει, ὡς ἐνὶ πατρὸς\nδώμασιν, ἄχραντος καὶ ἀκήρατος. ἀλλʼ ἐλέαιρε,\nπότνα, τεόν τε πόσιν μειλίσσεο· σοὶ δʼ ὀπάσειαν\nἀθάνατοι βίοτόν τε τελεσφόρον ἀγλαΐην τε\nκαὶ παῖδας καὶ κῦδος ἀπορθήτοιο πόληος.’\nτοῖα μὲν Ἀρήτην γουνάζετο δάκρυ χέουσα·\nτοῖα δʼ ἀριστήων ἐπαμοιβαδὶς ἄνδρα ἕκαστον·\n‘ὑμέων, ὦ πέρι δὴ μέγα φέρτατοι, ἀμφί τʼ\nἀέθλοις\nὧν κάμον ὑμετέροισιν, ἀτύζομαι· ἧς ἰότητι\nταύρους τʼ ἐζεύξασθε, καὶ ἐκ θέρος οὐλοὸν ἀνδρῶν\nκείρατε γηγενέων· ἧς εἵνεκεν Αἱμονίηνδε\nχρύσεον αὐτίκα κῶας ἀνάξετε νοστήσαντες.\nἥδʼ ἐγώ, ἣ πάτρην τε καὶ οὓς ὤλεσσα τοκῆας,\nἣ δόμον, ἣ σύμπασαν ἐυφροσύνην βιότοιο·\nὔμμι δὲ καὶ πάτρην καὶ δώματα ναιέμεν αὖτις\nἤνυσα· καὶ γλυκεροῖσιν ἔτʼ εἰσόψεσθε τοκῆας\nὄμμασιν· αὐτὰρ ἐμοὶ ἀπὸ δὴ βαρὺς εἵλετο δαίμων\nἀγλαΐας· στυγερὴ δὲ σὺν ὀθνείοις ἀλάλημαι.\nδείσατε συνθεσίας τε καὶ ὅρκια, δείσατʼ Ἐρινὺν\nἹκεσίην, νέμεσίν τε θεῶν, ἐς χεῖρας ἰοῦσαν\nΑἰήτεω λώβῃ πολυπήμονι δῃωθῆναι.\nοὐ νηούς, οὐ πύργον ἐπίρροθον, οὐκ ἀλεωρὴν\nἄλλην, οἰόθι δὲ προτιβάλλομαι ὑμέας αὐτους.\nσχέτλιοι ἀτροπίης καὶ ἀνηλέες· οὐδʼ ἐνὶ θυμῷ\nαἰδεῖσθε ξείνης μʼ ἐπὶ γούνατα χεῖρας ἀνάσσης\nδερκόμενοι τείνουσαν ἀμήχανον· ἀλλά κε πᾶσιν,\nκῶας ἑλεῖν μεμαῶτες, ἐμίξατε δούρατα Κόλχοις\nαὐτῷ τʼ Αἰήτῃ ὑπερήνορι· νῦν δʼ ἐλάθεσθε\nἠνορέης, ὅτε μοῦνοι ἀποτμηγέντες ἔασιν.’\nὧς φάτο λισσομένη· τῶν δʼ ὅντινα γουνάζοιτο,\nὅς μιν θαρσύνεσκεν ἐρητύων ἀχέουσαν.\nσεῖον δʼ ἐγχείας εὐήκεας ἐν παλάμῃσιν,\nφάσγανά τʼ ἐκ κολεῶν. οὐδὲ σχήσεσθαι ἀρωγῆς\nἔννεπον, εἴ κε δίκης ἀλιτήμονος ἀντιάσειεν.\nστρευγομένοις δʼ ἀνʼ ὅμιλον ἐπήλυθεν εὐνήτειρα\nνὺξ ἔργων ἄνδρεσσι, κατευκήλησε δὲ πᾶσαν\nγαῖαν ὁμῶς· τὴν δʼ οὔτι μίνυνθά περ εὔνασεν ὕπνος,\nἀλλά οἱ ἐν στέρνοις ἀχέων εἱλίσσετο θυμός.\nοἷον ὅτε κλωστῆρα γυνὴ ταλαεργὸς ἑλίσσει\nἐννυχίη· τῇ δʼ ἀμφὶ κινύρεται ὀρφανὰ τέκνα\nχηροσύνῃ πόσιος· σταλάει δʼ ὑπὸ δάκρυ παρειὰς\nμνωομένης, οἵη μιν ἐπὶ σμυγερὴ λάβεν αἶσα·\nὧς τῆς ἰκμαίνοντο παρηίδες· ἐν δέ οἱ ἦτορ\nὀξείῃς εἰλεῖτο πεπαρμένον ἀμφʼ ὀδύνῃσιν.\nτὼ δʼ ἔντοσθε δόμοιο κατὰ πτόλιν, ὡς τὸ\nπάροιθεν,\nκρείων Ἀλκίνοος πολυπότνιά τʼ Ἀλκινόοιο\nἈρήτη ἄλοχος, κούρης πέρι μητιάασκον\nοἷσιν ἐνὶ λεχέεσσι διὰ κνέφας· οἷα δʼ ἀκοίτην\nκουρίδιον θαλεροῖσι δάμαρ προσπτύσσετο μύθοις·\n‘ναὶ φίλος, εἰ δʼ ἄγε μοι πολυκηδέα ῥύεο\nΚόλχων\nπαρθενικήν, Μινύῃσι φέρων χάριν. ἐγγύθι δʼ Ἄργος\nἡμετέρης νήσοιο καὶ ἀνέρες Αἱμονιῆες·\nΑἰήτης δʼ οὔτʼ ἂρ ναίει σχεδόν, οὐδέ τι ἴδμεν\nΑἰήτην, ἀλλʼ οἶον ἀκούομεν· ἥδε δὲ κούρη\nαἰνοπαθὴς κατά μοι νόον ἔκλασεν ἀντιόωσα.\nμή μιν, ἄναξ, Κόλχοισι πόροις ἐς πατρὸς ἄγεσθαι.\nἀάσθη, ὅτε πρῶτα βοῶν θελκτήρια δῶκεν\nφάρμακά οἱ· σχεδόθεν δὲ κακῷ κακόν, οἷά τε πολλὰ\nῥέζομεν ἀμπλακίῃσιν, ἀκειομένη ὑπάλυξεν\nπατρὸς ὑπερφιάλοιο βαρὺν χόλον. αὐτὰρ Ἰήσων,\nὡς ἀίω, μεγάλοισιν ἐνίσχεται ἐξ ἕθεν ὅρκοις,\nκουριδίην θήσεσθαι ἐνὶ μεγάροισιν ἄκοιτιν,\nτῶ, φίλε, μήτʼ οὖν αὐτὸν ἑκὼν ἐπίορκον ὀμόσσαι\nθείης Αἰσονίδην, μήτʼ ἄσχετα σεῖο ἕκητι\nπαῖδα πατὴρ θυμῷ κεκοτηότι δηλήσαιτο.\nλίην γὰρ δύσζηλοι ἑαῖς ἐπὶ παισὶ τοκῆες·\nοἷα μὲν Ἀντιόπην εὐώπιδα μήσατο Νυκτεύς·\nοἷα δὲ καὶ Δανάη πόντῳ ἔνι πήματʼ ἀνέτλη,\nπατρὸς ἀτασθαλίῃσι· νέον γε μέν, οὐδʼ ἀποτηλοῦ,\nὑβριστὴς Ἔχετος γλήναις ἔνι χάλκεα κέντρα\nπῆξε θυγατρὸς ἑῆς· στονόεντι δὲ κάρφεται οἴτῳ\nὀρφναίῃ ἐνὶ χαλκὸν ἀλετρεύουσα καλιῇ.’\nὧς ἔφατʼ ἀντομένη· τοῦ δὲ φρένες ἰαίνοντυ\nἧς ἀλόχου μύθοισιν, ἔπος δʼ ἐπὶ τοῖον ἔειπεν·\n‘Ἀρήτη, καί κεν σὺν τεύχεσιν ἐξελάσαιμι\nΚόλχους, ἡρώεσσι φέρων χάριν, εἵνεκα κούρης.\nἀλλὰ Διὸς δείδοικα δίκην ἰθεῖαν ἀτίσσαι.\nοὐδὲ μὲν Αἰήτην ἀθεριζέμεν, ὡς ἀγορεύεις,\nλώιον· οὐ γάρ τις βασιλεύτερος Αἰήταο.\nκαί κʼ ἐθέλων, ἕκαθέν περ, ἐφʼ Ἑλλάδι νεῖκος ἄγοιτο.\nτῶ μʼ ἐπέοικε δίκην, ἥτις μετὰ πᾶσιν ἀρίστη\nἔσσεται ἀνθρώποισι, δικαζέμεν· οὐδέ σε κεύσω.\nπαρθενικὴν μὲν ἐοῦσαν ἑῷ ἀπὸ πατρὶ κομίσσαι\nἰθύνω· λέκτρον δὲ σὺν ἀνέρι πορσαίνουσαν\nοὔ μιν ἑοῦ πόσιος νοσφίσσομαι· οὐδέ, γενέθλην\nεἴ τινʼ ὑπὸ σπλάγχνοισι φέρει, δῄοισιν ὀπάσσω.’\nὧς ἄρʼ ἔφη· καὶ τὸν μέν ἐπισχεδὸν εὔνασεν\nὕπνος.\nἡ δʼ ἔπος ἐν θυμῷ πυκινὸν βάλετʼ· αὐτίκα δʼ ὦρτο\nἐκ λεχέων ἀνὰ δῶμα· συνήιξαν δὲ γυναῖκες\nἀμφίπολοι, δέσποιναν ἑὴν μέτα ποιπνύουσαι.\nσῖγα δʼ ἑὸν κήρυκα καλεσσαμένη προσέειπεν,\nᾗσιν ἐπιφροσύνῃσιν ἐποτρυνέουσα μιγῆναι\nΑἰσονίδην κούρῃ, μηδʼ Ἀλκίνοον βασιλῆα\nλίσσεσθαι· τὸ γὰρ αὐτὸς ἰὼν Κόλχοισι δικάσσει,\nπαρθενικὴν μὲν ἐοῦσαν ἑοῦ ποτὶ δώματα πατρὸς\nἐκδώσειν, λέκτρον δὲ σὺν ἀνέρι πορσαίνουσαν\nοὐκέτι κουριδίης μιν ἀποτμήξειν φιλότητος.\nὧς ἄρʼ ἔφη· τὸν δʼ αἶψα πόδες φέρον ἐκ\nμεγάροιο,\nὥς κεν Ἰήσονι μῦθον ἐναίσιμον ἀγγείλειεν\nἈρήτης βουλάς τε θεουδέος Ἀλκινόοιο.\nτοὺς δʼ εὗρεν παρὰ νηὶ σὺν ἔντεσιν ἐγρήσσοντας\nὙλλικῷ ἐν λιμένι, σχεδὸν ἄστεος· ἐκ δʼ ἄρα πᾶσαν\nπέφραδεν ἀγγελίην· γήθησε δὲ θυμὸς ἑκάστου\nἡρώων· μάλα γάρ σφιν ἑαδότα μῦθον ἔειπεν.\nαὐτίκα δὲ κρητῆρα κερασσάμενοι μακάρεσσιν,\nἣ θέμις, εὐαγέως ἐπιβώμια μῆλʼ ἐρύσαντες,\nαὐτονυχὶ κούρῃ θαλαμήιον ἔντυον εὐνὴν\nἄντρῳ ἐν ἠγαθέῳ, τόθι δή ποτε Μάκρις ἔναιεν,\nκούρη Ἀρισταίοιο μελίφρονος, ὅς ῥα μελισσέων\nἔργα πολυκμήτοιό τʼ ἀνεύρατο πῖαρ ἐλαίης.\nκείνη δὴ πάμπρωτα Διὸς Νυσήιον υἷα\nΕὐβοίης ἔντοσθεν Ἀβαντίδος ᾧ ἐνὶ κόλπῳ\nδέξατο, καὶ μέλιτι ξηρὸν περὶ χεῖλος ἔδευσεν,\nεὖτέ μιν Ἑρμείας φέρεν ἐκ πυρός· ἔδρακε δʼ Ἥρη,\nκαί ἑ χολωσαμένη πάσης ἐξήλασε νήσου.\nἡ δʼ ἄρα Φαιήκων ἱερῷ ἐνὶ τηλόθεν ἄντρῳ\nνάσσατο, καὶ πόρεν ὄλβον ἀθέσφατον ἐνναέτῃσιν.\nἔνθα τότʼ ἐστόρεσαν λέκτρον μέγα· τοῖο δʼ ὕπερθεν\nχρύσεον αἰγλῆεν κῶας βάλον, ὄφρα πέλοιτο\nτιμήεις τε γάμος καὶ ἀοίδιμος. ἄνθεα δέ σφιν\nνύμφαι ἀμεργόμεναι λευκοῖς ἐνὶ ποικίλα κόλποις\nἐσφόρεον· πάσας δὲ πυρὸς ὣς ἄμφεπεν αἴγλη·\nτοῖον ἀπὸ χρυσέων θυσάνων ἀμαρύσσετο φέγγος.\nδαῖε δʼ ἐν ὀφθαλμοῖς γλυκερὸν πόθον· ἴσχε δʼ ἑκάστην\nαἰδὼς ἱεμένην περ ὅμως ἐπὶ χεῖρα βαλέσθαι.\nαἱ μέν τʼ Αἰγαίου ποταμοῦ καλέοντο θύγατρες·\nαἱ δʼ ὄρεος κορυφὰς Μελιτηίου ἀμφενέμοντο·\nαἱ δʼ ἔσαν ἐκ πεδίων ἀλσηίδες. ὦρσε γὰρ αὐτὴ\nἭρη Ζηνὸς ἄκοιτις, Ἰήσονα κυδαίνουσα.\nκεῖνο καὶ εἰσέτι νῦν ἱερὸν κληίζεται ἄντρον\nΜηδείης, ὅθι τούσγε σὺν ἀλλήλοισιν ἔμιξαν\nτεινάμεναι ἑανοὺς εὐώδεας. οἱ δʼ ἐνὶ χερσὶν\nδούρατα νωμήσαντες ἀρήια, μὴ πρὶν ἐς ἀλκὴν\nδυσμενέων ἀίδηλος ἐπιβρίσειεν ὅμιλος,\nκράατα δʼ εὐφύλλοις ἐστεμμένοι ἀκρεμόνεσσιν,\nἐμμελέως, Ὀρφῆος ὑπαὶ λίγα φορμίζοντος\nνυμφιδίαις ὑμέναιον ἐπὶ προμολῇσιν ἄειδον.\nοὐ μὲν ἐν Ἀλκινόοιο γάμον μενέαινε τελέσσαι\nἥρως Αἰσονίδης, μεγάροις δʼ ἐνὶ πατρὸς ἑοῖο,\nνοστήσας ἐς Ἰωλκὸν ὑπότροπος· ὧς δὲ καὶ αὐτὴ\nΜήδεια φρονέεσκε· τότʼ αὖ χρεὼ ἦγε μιγῆναι.\nἀλλὰ γὰρ οὔποτε φῦλα δυηπαθέων ἀνθρώπων\nτερπωλῆς ἐπέβημεν ὅλῳ ποδί· σὺν δέ τις αἰεὶ\nπικρὴ παρμέμβλωκεν ἐυφροσύνῃσιν ἀνίη.\nτῶ καὶ τοὺς γλυκερῇ περ ἰαινομένους φιλότητι\nδεῖμʼ ἔχεν, εἰ τελέοιτο διάκρισις Ἀλκινόοιο.\nἨὼς δʼ ἀμβροσίοισιν ἀνερχομένη\nφαέεσσιν\nλῦε κελαινὴν νύκτα διʼ ἠέρος· αἱ δʼ ἐγέλασσαν\nἠιόνες νήσοιο καὶ ἑρσήεσσαι ἄπωθεν\nἀτραπιτοὶ πεδίων· ἐν δὲ θρόος ἔσκεν ἀγυιαῖς·\nκίνυντʼ ἐνναέται μὲν ἀνὰ πτόλιν, οἱ δʼ ἀποτηλοῦ\nΚόλχοι Μακριδίης ἐπὶ πείρασι χερνήσοιο.\nαὐτίκα δʼ Ἀλκίνοος μετεβήσετο συνθεσίῃσιν\nὃν νόον ἐξερέων κούρης ὕπερ· ἐν δʼ ὅγε χειρὶ\nσκῆπτρον ἔχεν χρυσοῖο δικασπόλον, ᾧ ὕπο λαοὶ\nἰθείας ἀνὰ ἄστυ διεκρίνοντο θέμιστας.\nτῷ δὲ καὶ ἑξείης πολεμήια τεύχεα δύντες\nΦαιήκων οἱ ἄριστοι ὁμιλαδὸν ἐστιχόωντο.\nἥρωας δὲ γυναῖκες ἀολλέες ἔκτοθι πύργων\nβαῖνον ἐποψόμεναι· σὺν δʼ ἀνέρες ἀγροιῶται\nἤντεον εἰσαΐοντες, ἐπεὶ νημερτέα βάξιν\nἭρη ἐπιπροέηκεν. ἄγεν δʼ ὁ μὲν ἔκκριτον ἄλλων\nἀρνειὸν μήλων, ὁ δʼ ἀεργηλὴν ἔτι πόρϝιν·\nἄλλοι δʼ ἀμφιφορῆας ἐπισχεδὸν ἵστασαν οἴνου\nκίρνασθαι· θυέων δʼ ἀποϝηλόθι κήκιε λιγνύς.\nαἱ δὲ πολυκμήτους ἑανοὺς φέρον, οἷα γυναῖκες,\nμείλιά τε χρυσοῖο καὶ ἀλλοίην ἐπὶ τοῖσιν\nἀγλαΐην, οἵην τε νεόζυγες ἐντύνονται·\nθάμβευν δʼ εἰσορόωσαι ἀριπρεπέων ἡρώων\nεἴδεα καὶ μορφάς, ἐν δέ σφισιν Οἰάγροιο\nυἱὸν ὑπαὶ φόρμιγγος ἐυκρέκτου καὶ ἀοιδῆς\nταρφέα σιγαλόεντι πέδον κροτέοντα πεδίλῳ.\nνύμφαι δʼ ἄμμιγα πᾶσαι, ὅτε μνήσαιτο γάμοιο,\nἱμερόενθʼ ὑμέναιον ἀνήπυον· ἄλλοτε δʼ αὖτε\nοἰόθεν οἶαι ἄειδον ἑλισσόμεναι περὶ κύκλον,\nἭρη, σεῖο ἕκητι· σὺ γὰρ καὶ ἐπὶ φρεσὶ θῆκας\nἈρήτῃ, πυκινὸν φάσθαι ἔπος Ἀλκινόοιο.\nαὐτὰρ ὅγʼ ὡς τὰ πρῶτα δίκης ἀνὰ πείρατʼ ἔειπεν\nἰθείης, ἤδη δὲ γάμου τέλος ἐκλήιστο,\nἔμπεδον ὧς ἀλέγυνε διαμπερές· οὐδέ ἑ τάρβος\nοὐλοόν, οὐδὲ βαρεῖαι ἐπήλυθον Αἰήταο\nμήνιες, ἀρρήκτοισι δʼ ἐνιζεύξας ἔχεν ὅρκοις.\nτῶ καὶ ὅτʼ ἠλεμάτως Κόλχοι μάθον ἀντιόωντες,\nκαί σφεας ἠὲ θέμιστας ἑὰς εἴρυσθαι ἄνωγεν,\nἢ λιμένων γαίης τʼ ἀποτηλόθι νῆας ἐέργειν,\nδὴ τότε μιν βασιλῆος ἑοῦ τρομέοντας ἐνιπὰς\nδέχθαι μειλίξαντο συνήμονας· αὖθι δὲ νήσῳ\nδὴν μάλα Φαιήκεσσι μετʼ ἀνδράσι ναιετάασκον,\nεἰσότε Βακχιάδαι, γενεὴν Ἐφύρηθεν ἐόντες,\nἀνέρες ἐννάσσαντο μετὰ χρόνον· οἱ δὲ περαίην\nνῆσον ἔβαν· κεῖθεν δὲ Κεραύνια μέλλον Ἀβάντων\nοὔρεα, Νεσταίους τε καὶ Ὤρικον εἰσαφικέσθαι·\nἀλλὰ τὰ μὲν στείχοντος ἄδην αἰῶνος ἐτύχθη.\nΜοιράων δʼ ἔτι κεῖσε θύη ἐπέτεια δέχονται\nκαὶ Νυμφέων Νομίοιο καθʼ ἱερὸν Λ̓πόλλωνος\nβωμοί, τοὺς Μήδεια καθίσσατο. πολλὰ δʼ ἰοῦσιν\nΛ̓λκίνοος Μινύαις ξεινήια, πολλὰ δʼ ὄπασσεν\nΛ̓ρήτη· μετὰ δʼ αὖτε δυώδεκα δῶκεν ἕπεσθαι\nΜηδείῃ δμωὰς Φαιηκίδας ἐκ μεγάροιο.\nἤματι δʼ ἑβδομάτῳ Δρεπάνην λίπον· ἤλυθε δʼ οὖρος\nἀκραὴς ἠῶθεν ὑπὲκ Διός· οἱ δʼ ἀνέμοιο\nπνοιῇ ἐπειγόμ??ἰοι προτέρω θέον. ἀλλὰ γὰρ οὔπω\nαἴσιμον ἦν ἐπιβῆναι Ἀχαιίδος ἡρώεσσιν,\nὄφρʼ ἔτι καὶ Λιβύης ἐπὶ πείρασιν ὀτλήσειαν.\nἤδη μέν ποθι κόλπον ἐπώνυμον Ἀμβρακιήων,\nἤδη Κουρῆτιν ἔλιπον χθόνα πεπταμένοισιν\nλαίφεσι καὶ στεινὰς αὐταῖς σὺν Ἐχινάσι νήσους\nἑξείης, Πέλοπος δὲ νέον κατεφαίνετο γαῖα·\nκαὶ τότʼ ἀναρπάγδην ὀλοὴ βορέαο θύελλα\nμεσσηγὺς πέλαγόσδε Λιβυστικὸν ἐννέα πάσας\nνύκτας ὁμῶς καὶ τόσσα φέρʼ ἤματα, μέχρις ἵκοντο\nπροπρὸ μάλʼ ἔνδοθι Σύρτιν, ὅθʼ οὐκέτι νόστος ὀπίσσω\nνηυσὶ πέλει, ὅτε τόνγε βιῴατο κόλπον ἱκέσθαι.\nπάντῃ γὰρ τέναγος, πάντῃ μνιόεντα βυθοῖο\nτάρφεα· κωφὴ δέ σφιν ἐπιβλύει ὕδατος ἄχνη·\nἠερίη δʼ ἄμαθος παρακέκλιται· οὐδέ τι κεῖσε\nἑρπετόν, οὐδὲ ποτητὸν ἀείρεται. ἔνθʼ ἄρα τούσγε\nπλυμμυρίςπλημμυρίς—καὶ γάρ τʼ ἀναχάζεται ἠπείροιο\nἦ θαμὰ δὴ τόδε χεῦμα, καὶ ἂψ ἐπερεύγεται ἀκτὰς\nλάβρον ἐποιχόμενον—μυχάτῃ ἐνέωσε τάχιστα\nἠιόνι, τρόπιος δὲ μάλʼ ὕδασι παῦρον ἔλειπτο.\nοἱ δʼ ἀπὸ νηὸς ὄρουσαν, ἄχος δʼ ἕλεν εἰσορόωντας\nἠέρα καὶ μεγάλης νῶτα χθονὸς ἠέρι ἶσα,\nτηλοῦ ὑπερτείνοντα διηνεκές· οὐδέ τινʼ ἀρδμόν,\nοὐ πάτον, οὐκ ἀπάνευθε κατηυγάσσαντο βοτήρων\nαὔλιον, εὐκήλῳ δὲ κατείχετο πάντα γαλήνῃ.\nἄλλος δʼ αὖτʼ ἄλλον τετιημένος ἐξερέεινεν·\n‘τίς χθὼν εὔχεται ἥδε; πόθι ξυνέωσαν ἄελλαι\nἡμέας; αἴθʼ ἔτλημεν, ἀφειδέες οὐλομένοιο\nδείματος, αὐτὰ κέλευθα διαμπερὲς ὁρμηθῆναι\nπετράων. ἦ τʼ ἂν καὶ ὑπὲρ Διὸς αἶσαν ἰοῦσιν\nβέλτερον ἦν μέγα δή τι μενοινώοντας ὀλέσθαι.\nνῦν δὲ τί κεν ῥέξαιμεν, ἐρυκόμενοι ἀνέμοισιν\nαὖθι μένειν τυτθόν περ ἐπὶ χρόνον; οἷον ἐρήμη\nπέζα διωλυγίης ἀναπέπταται ἠπείροιο.’\nὧς ἄρʼ ἔφη· μετὰ δʼ αὐτὸς ἀμηχανίῃ κακότητος\nἰθυντὴρ Ἀγκαῖος ἀκηχέμενος ἀγόρευσεν·\n‘Ὠλόμεθʼ αἰνότατον δῆθεν μόρον, οὐδʼ ὑπάλυξις\nἔστʼ ἄτης· πάρα δʼ ἄμμι τὰ κύντατα πημανθῆναι\nτῇδʼ ἐπʼ ἐρημαίῃ πεπτηότας, εἰ καὶ ἀῆται\nχερσόθεν ἀμπνεύσειαν· ἐπεὶ τεναγώδεα λεύσσω\nτῆλε περισκοπέων ἅλα πάντοθεν· ἤλιθα δʼ ὕδωρ\nξαινόμενον πολιῇσιν ἐπιτροχάει ψαμάθοισιν.\nκαί κεν ἐπισμυγερῶς διὰ δὴ πάλαι ἥδʼ ἐκεάσθη\nνηῦς ἱερὴ χέρσου πολλὸν πρόσω· ἀλλά μιν αὐτὴ\nπλημμυρὶς ἐκ πόντοιο μεταχθονίην ἐκόμισσεν.\nνῦν δʼ ἡ μὲν πέλαγόσδε μετέσσυται, οἰόθι δʼ ἅλμη\nἄπλοος εἰλεῖται, γαίης ὕπερ ὅσσον ἔχουσα.\nτούνεκʼ ἐγὼ πᾶσαν μὲν ἀπʼ ἐλπίδα φημὶ κεκόφθαι\nναυτιλίης νόστου τε. δαημοσύνην δέ τις ἄλλος\nφαίνοι ἑήν· πάρα γάρ οἱ ἐπʼ οἰήκεσσι θαάσσειν\nμαιομένῳ κομιδῆς. ἀλλʼ οὐ μάλα νόστιμον ἦμαρ\nΖεὺς ἐθέλει καμάτοισιν ἐφʼ ἡμετέροισι τελέσσαι.’\nὧς φάτο δακρυόεις· σὺν δʼ ἔννεπον ἀσχαλόωντι\nὅσσοι ἔσαν νηῶν δεδαημένοι· ἐν δʼ ἄρα πᾶσιν\nπαχνώθη κραδίη, χύτο δὲ χλόος ἀμφὶ παρειάς.\nοἷον δʼ ἀψύχοισιν ἐοικότες εἰδώλοισιν\nἀνέρες εἱλίσσονται ἀνὰ πτόλιν, ἢ πολέμοιο\nἢ λοιμοῖο τέλος ποτιδέγμενοι, ἠέ τινʼ ὄμβρον\nἄσπετον, ὅς τε βοῶν κατὰ μυρία ἔκλυσεν ἔργα,\nἢ ὅταν αὐτόματα ξόανα ῥέῃ ἱδρώοντα\nαἵματι, καὶ μυκαὶ σηκοῖς ἔνι φαντάζωνται,\nἠὲ καὶ ἠέλιος μέσῳ ἤματι νύκτʼ ἐπάγῃσιν\nοὐρανόθεν, τὰ δὲ λαμπρὰ διʼ ἠέρος ἄστρα φαείνοι·\nὧς τότʼ ἀριστῆες δολιχοῦ πρόπαρ αἰγιαλοῖο\nἤλυον ἑρπύζοντες. ἐπήλυθε δʼ αὐτίκʼ ἐρεμνὴ\nἕσπερος. οἱ δʼ ἐλεεινὰ χεροῖν σφέας ἀμφιβαλόντες\nδακρυόειν ἀγάπαζον, ἵνʼ ἄνδιχα δῆθεν ἕκαστος\nθυμὸν ἀποφθίσειαν ἐνὶ ψαμάθοισι πεσόντες.\nβὰν δʼ ἴμεν ἄλλυδις ἄλλος ἑκαστέρω αὖλιν ἑλέσθαι·\nἐν δὲ κάρη πέπλοισι καλυψάμενοι σφετέροισιν\nἄκμηνοι καὶ ἄπαστοι ἐκείατο νύκτʼ ἔπι πᾶσαν\nκαὶ φάος, οἰκτίστῳ θανάτῳ ἔπι. νόσφι δὲ κοῦραι\nἀθρόαι Αἰήταο παρεστενάχοντο θυγατρί.\nὡς δʼ ὅτʼ ἐρημαῖοι πεπτηότες ἔκτοθι πέτρης\nχηραμοῦ ἀπτῆνες λιγέα κλάζουσι νεοσσοί·\nἢ ὅτε καλὰ νάοντος ἐπʼ ὀφρύσι Πακτωλοῖο\nκύκνοι κινήσωσιν ἑὸν μέλος, ἀμφὶ δὲ λειμὼν\nἑρσήεις βρέμεται ποταμοῖό τε καλὰ ῥέεθρα·\nὧς αἱ ἐπὶ ξανθὰς θέμεναι κονίῃσιν ἐθείρας\nπαννύχιαι ἐλεεινὸν ἰήλεμον ὠδύροντο.\nκαί νύ κεν αὐτοῦ πάντες ἀπὸ ζωῆς ἐλίασθεν\nνώνυμνοι καὶ ἄφαντοι ἐπιχθονίοισι δαῆναι\nἡρώων οἱ ἄριστοι ἀνηνύστῳ ἐπʼ ἀέθλῳ·\nἀλλά σφεας ἐλέηραν ἀμηχανίῃ μινύθοντας\nἡρῷσσαι, Λιβύης τιμήοροι, αἵ ποτʼ Λ̓θήνην,\nἦμος ὅτʼ ἐκ πατρὸς κεφαλῆς θόρε παμφαίνουσα,\nἀντόμεναι Τρίτωνος ἐφʼ ὕδασι χυτλώσαντο.\nἔνδιον ἦμαρ ἔην, περὶ δʼ ὀξύταται θέρον αὐγαὶ\nἠελίου Λιβύην· αἱ δὲ σχεδὸν Λἰσονίδαο\nἔσταν, ἕλον δʼ ἀπὸ χερσὶ καρήατος ἠρέμα πέπλον.\nαὐτὰρ ὅγʼ εἰς ἑτέρωσε παλιμπετὲς ὄμματʼ ἔνεικεν,\nδαίμονας αἰδεσθείς· αὐτὸν δέ μιν ἀμφαδὸν οἶον\nμειλιχίοις ἐπέεσσιν ἀτυζόμενον προσέειπον·\n‘κάμμορε, τίπτʼ ἐπὶ τόσσον ἀμηχανίῃ βεβόλησαι;\nἴδμεν ἐποιχομένους χρύσεον δέρος· ἴδμεν ἕκαστα\nὑμετέρων καμάτων, ὅσʼ ἐπὶ χθονός, ὅσσα τʼ ἐφʼ ὑγρὴν\nπλαζόμενοι κατὰ πόντον ὑπέρβια ἔργʼ ἐκάμεσθε.\nοἰοπόλοι δʼ εἰμὲν χθόνιαι θεαὶ αὐδήεσσαι,\nἡρῷσσαι, Λιβύης τιμήοροι ἠδὲ θύγατρες.\nἀλλʼ ἄνα· μηδʼ ἔτι τοῖον ὀιζύων ἀκάχησο·\nἄνστησον δʼ ἑτάρους. εὖτʼ ἂν δέ τοι Ἀμφιτρίτη\nἅρμα Ποσειδάωνος ἐύτροχον αὐτίκα λύσῃ,\nδή ῥα τότε σφετέρῃ ἀπὸ μητέρι τίνετʼ ἀμοιβὴν\nὧν ἔκαμεν δηρὸν κατὰ νηδύος ὔμμε φέρουσα·\nκαί κεν ἔτʼ ἠγαθέην ἐς Ἀχαιίδα νοστήσαιτε.’\nὧς ἄρʼ ἔφαν, καὶ ἄφαντοι ἵνʼ ἔσταθεν, ἔνθʼ ἄρα\nταίγε\nφθογγῇ ὁμοῦ ἐγένοντο παρασχεδόν. αὐτὰρ Ἰήσων\nπαπτήνας ἀνʼ ἄρʼ ἕζετʼ ἐπὶ χθονός, ὧδέ τʼ ἔειπεν·\n‘Ἵλατʼ ἐρημονόμοι κυδραὶ θεαί· ἀμφὶ δὲ νόστῳ\nοὔτι μαλʼ ἀντικρὺ νοέω φάτιν. ἦ μὲν ἑταίρους\nεἰς ἓν ἀγειράμενος μυθήσομαι, εἴ νύ τι τέκμωρ\nδήωμεν κομιδῆς· πολέων δέ τε μῆτις ἀρείων.’\nἦ, καὶ ἀναΐξας ἑτάρους ἐπὶ μακρὸν ἀύτει,\nαὐσταλέος κονίῃσι, λέων ὥς, ὅς ῥά τʼ ἀνʼ ὕλην\nσύννομον ἣν μεθέπων ὠρύεται· αἱ δὲ βαρείῃ\nφθογγῇ ὑποτρομέουσιν ἀνʼ οὔρεα τηλόθι βῆσσαι·\nδείματι δʼ ἄγραυλοί τε βόες μέγα πεφρίκασιν\nβουπελάται τε βοῶν· τοῖς δʼ οὔ νύ τι γῆρυς ἐτύχθη\nῥιγεδανὴ ἑτάροιο φίλους ἐπικεκλομένοιο.\nἀγχοῦ δʼ ἠγερέθοντο κατηφέες· αὐτὰρ ὁ τούσγε\nἀχνυμένους ὅρμοιο πέλας μίγα θηλυτέρῃσιν\nἱδρύσας, μυθεῖτο πιφαυσκόμενος τὰ ἕκαστα·\n‘κλῦτε, φίλοι· τρεῖς γάρ μοι ἀνιάζοντι θεάων,\nστέρφεσιν αἰγείοις ἐζωσμέναι ἐξ ὑπάτοιο\nαὐχένος ἀμφί τε νῶτα καὶ ἰξύας, ἠύτε κοῦραι,\nἔσταν ὑπὲρ κεφαλῆς μάλʼ ἐπισχεδόν· ἂν δʼ ἐκάλυψαν\nπέπλον ἐρυσσάμεναι κούφῃ χερί, καὶ μʼ ἐκέλοντο\nαὐτόν τʼ ἔγρεσθαι, ἀνά θʼ ὑμέας ὄρσαι ἰόντα·\nμητέρι δὲ σφετέρῃ μενοεικέα τῖσαι ἀμοιβὴν\nὧν ἔκαμεν δηρὸν κατὰ νηδύος ἄμμε φέρουσα\nὁππότε κεν λύσῃσιν ἐύτροχον Ἀμφιτρίτη\nἅρμα Ποσειδάωνος. ἐγὼ δʼ οὐ πάγχυ νοῆσαι\nτῆσδε θεοπροπίης ἴσχω πέρι. φάν γε μὲν εἶναι\nἡρῷσσαι, Λιβύης τιμήοροι ᾐδὲ θύγατρες·\nκαὶ δʼ ὁπόσʼ αὐτοὶ πρόσθεν ἐπὶ χθονὸς ἠδʼ ὅσʼ ἐφʼ ὑγρὴν\nἔτλημεν, τὰ ἕκαστα διίδμεναι εὐχετόωντο.\nοὐδʼ ἔτι τάσδʼ ἀνὰ χῶρον ἐσέδρακον, ἀλλά τις ἀχλὺς\nἠὲ νέφος μεσσηγὺ φαεινομένας ἐκάλυψεν.’\nὧς ἔφαθʼ· οἱ δʼ ἄρα πάντες ἐθάμβεον\nεἰσαΐοντες.\nἔνθα τὸ μήκιστον τεράων Μινύῃσιν ἐτύχθη.\nἐξ ἁλὸς ἤπειρόνδε πελώριος ἔκθορεν ἵππος,\nἀμφιλαφής, χρυσέῃσι μετήορος αὐχένα χαίταις·\nῥίμφα δὲ σεισάμενος γυίων ἄπο νήχυτον ἅλμην\nὦρτο θέειν, πνοιῇ ἴκελος πόδας. αἶψα δὲ Πηλεὺς\nγηθήσας ἑτάροισιν ὁμηγερέεσσι μετηύδα·\n‘ἅρματα μὲν δή φημι Ποσειδάωνος ἔγωγε\nἤδη νῦν ἀλόχοιο φίλης ὑπὸ χερσὶ λελύσθαι·\nμητέρα δʼ οὐκ ἄλλην προτιόσσομαι, ἠέ περ αὐτὴν\nνῆα πέλειν· ἦ γὰρ κατὰ νηδύος ἄμμε φέρουσα\nνωλεμὲς ἀργαλέοισιν ὀιζύει καμάτοισιν.\nἀλλά μιν ἀστεμφεῖ τε βίῃ καὶ ἀτειρέσιν ὤμοις\nὑψόθεν ἀνθέμενοι ψαμαθώδεος ἔνδοθι γαίης\nοἴσομεν, ᾗ προτέρωσε ταχὺς πόδας ἤλασεν ἵππος.\nοὐ γὰρ ὅγε ξηρὴν ὑποδύσεται· ἴχνια δʼ ἡμῖν\nσημανέειν τινʼ ἔολπα μυχὸν καθύπερθε θαλάσσης.’\nὧς ηὔδα· πάντεσσι δʼ ἐπήβολος ἥνδανε\nμῆτις·\nΜουσάων ὅδε μῦθος· ἐγὼ δʼ ὑπακουὸς ἀείδω\nΠιερίδων, καὶ τήνδε πανατρεκὲς ἔκλυον ὀμφήν,\nὑμέας, ὦ πέρι δὴ μέγα φέρτατοι υἷες ἀνάκτων,\nᾗ βίῃ ᾗ τʼ ἀρετῇ Λιβύης ἀνὰ θῖνας ἐρήμους\nνῆα μεταχρονίην ὅσα τʼ ἔνδοθι νηὸς ἄγεσθε,\nἀνθεμένους ὤμοισι φέρειν δυοκαίδεκα πάντα\nἤμαθʼ ὁμοῦ νύκτας τε. δύην γε μὲν ἢ καὶ ὀιζὺν\nτίς κʼ ἐνέποι, τὴν κεῖνοι ἀνέπλησαν μογέοντες;\nἔμπεδον ἀθανάτων ἔσαν αἵματος, οἷον ὑπέσταν\nἔργον, ἀναγκαίῃ βεβιημένοι. αὐτὰρ ἐπιπρὸ\nτῆλε μάλʼ ἀσπασίως Τριτωνίδος ὕδασι λίμνης\nὡς φέρον, ὡς εἰσβάντες ἀπὸ στιβαρῶν θέσαν ὤμων.\nΛυσσαλέοις δἤπειτʼ ἴκελοι κυσὶν ἀίσσοντες\nπίδακα μαστεύεσκον· ἐπὶ ξηρὴ γὰρ ἔκειτο\nδίψα δυηπαθίῃ τε καὶ ἄλγεσιν, οὐδʼ ἐμάτησαν\nπλαζόμενοι· ἷξον δʼ ἱερὸν πέδον, ᾧ ἔνι Λάδων\nεἰσέτι που χθιζὸν παγχρύσεα ῥύετο μῆλα\nχώρῳ ἐν Ἄτλαντος, χθόνιος ὄφις· ἀμφὶ δὲ νύμφαι\nἙσπερίδες ποίπνυον, ἐφίμερον ἀείδουσαι.\nδὴ τότε δʼ ἤδη τῆμος ὑφʼ Ἡρακλῆι δαϊχθεὶς\nμήλειον βέβλητο ποτὶ στύπος· οἰόθι δʼ ἄκρῃ\nοὐρῇ ἔτι σκαίρεσκεν· ἀπὸ κρατὸς δὲ κελαινὴν\nἄχρις ἐπʼ ἄκνηστιν κεῖτʼ ἄπνοος· ἐκ δὲ λιπόντων\nὕδρης Λερναίης χόλον αἵματι πικρὸν ὀιστῶν\nμυῖαι πυθομένοισιν ἐφʼ ἕλκεσι τερσαίνοντο.\nἀγχοῦ δʼ Ἑσπερίδες κεφαλαῖς ἔπι χεῖρας ἔχουσαι\nἀργυφέας ξανθῇσι λίγʼ ἔστενον· οἱ δʼ ἐπέλασσαν\nἄφνω ὁμοῦ· ταὶ δʼ αἶψα κόνις καὶ γαῖα, κιόντων\nἐσσυμένως, ἐγένοντο καταυτόθι. νώσατο δʼ Ὀρφεὺς\nθεῖα τέρα, τὰς δέ σφι παρηγορέεσκε λιτῇσιν·\n‘δαίμονες ὦ καλαὶ καὶ ἐύφρονες, ἵλατʼ, ἄνασσαι,\nεἴτʼ οὖν οὐρανίαις ἐναρίθμιοί ἐστε θεῇσιν,\nεἴτε καταχθονίαις, εἴτʼ οἰοπόλοι καλέεσθε\nνύμφαι· ἴτʼ ὦ νύμφαι, ἱερὸν γένος Ὠκεανοῖο,\nδείξατʼ ἐελδομένοισιν ἐνωπαδὶς ἄμμι φανεῖσαι\nἤ τινα πετραίην χύσιν ὕδατος, ἤ τινα γαίης\nἱερὸν ἐκβλύοντα, θεαί, ῥόον, ᾧ ἀπὸ δίψαν\nαἰθομένην ἄμοτον λωφήσομεν. εἰ δέ κεν αὖτις\nδή ποτʼ Ἀχαιίδα γαῖαν ἱκώμεθα ναυτιλίῃσιν,\nδὴ τότε μυρία δῶρα μετὰ πρώτῃσι θεάων\nλοιβάς τʼ εἰλαπίνας τε παρέξομεν εὐμενέοντες.’\nὧς φάτο λισσόμενος ἀδινῇ ὀπί· ταὶ δʼ ἐλέαιρον\nἐγγύθεν ἀχνυμένους· καὶ δὴ χθονὸς ἐξανέτειλαν\nποίην πάμπρωτον· ποίης γε μὲν ὑψόθι μακροὶ\nβλάστεον ὅρπηκες· μετὰ δʼ ἔρνεα τηλεθάοντα\nπολλὸν ὑπὲρ γαίης ὀρθοσταδὸν ἠέξοντο.\nἙσπέρη αἴγειρος, πτελέη δʼ Ἐρυθηὶς ἔγεντο·\nΛἴγλη δʼ ἰτείης ἱερὸν στύπος. ἐκ δέ νυ κείνων\nδενδρέων, οἷαι ἔσαν, τοῖαι πάλιν ἔμπεδον αὔτως\nἐξέφανεν, θάμβος περιώσιον, ἔκφατο δʼ Λἴγλη\nμειλιχίοις ἐπέεσσιν ἀμειβομένη χατέοντας·\n‘ἦ ἄρα δὴ μέγα πάμπαν ἐφʼ ὑμετέροισιν ὄνειαρ\nδεῦρʼ ἔμολεν καμάτοισιν ὁ κύντατος, ὅστις ἀπούρας\nφρουρὸν ὄφιν ζωῆς παγχρύσεα μῆλα θεάων\nοἴχετʼ ἀειράμενος· στυγερὸν δʼ ἄχος ἄμμι λέλειπται.\nἤλυθε γὰρ χθιζός τις ἀνὴρ ὀλοώτατος ὕβριν\nκαὶ δέμας· ὄσσε δέ οἱ βλοσυρῷ ὑπέλαμπε μετώπῳ·\nνηλής· ἀμφὶ δὲ δέρμα πελωρίου ἕστο λέοντος\nὠμόν, ἀδέψητον· στιβαρὸν δʼ ἔχεν ὄζον ἐλαίης\nτόξα τε, τοῖσι πέλωρ τόδʼ ἀπέφθισεν ἰοβολήσας.\nἤλυθε δʼ οὖν κἀκεῖνος, ἅ τε χθόνα πεζὸς ὁδεύων,\nδίψῃ καρχαλέος· παίφασσε δὲ τόνδʼ ἀνὰ χῶρον,\nὕδωρ ἐξερέων, τὸ μὲν οὔ ποθι μέλλεν ἰδέσθαι.\nἥδε δέ τις πέτρη Τριτωνίδος ἐγγύθι λίμνης·\nτὴν ὅγʼ ἐπιφρασθείς, ἢ καὶ θεοῦ ἐννεσίῃσιν,\nλὰξ ποδὶ τύψεν ἔνερθε· τὸ δʼ ἀθρόον ἔβλυσεν ὕδωρ.\nαὐτὰρ ὅγʼ ἄμφω χεῖρε πέδῳ καὶ στέρνον ἐρείσας\nῥωγάδος ἐκ πέτρης πίεν ἄσπετον, ὄφρα βαθεῖαν\nνηδύν, φορβάδι ἶσος ἐπιπροπεσών, ἐκορέσθη.’\nὧς φάτο· τοὶ δʼ ἀσπαστὸν ἵνα σφίσι πέφραδεν\nΑἴγλη\nπίδακα, τῇ θέον αἶψα κεχαρμένοι, ὄφρʼ ἐπέκυρσαν.\nὡς δʼ ὁπότε στεινὴν περὶ χηραμὸν εἱλίσσονται\nγειομόροι μύρμηκες ὁμιλαδόν, ἢ ὅτε μυῖαι\nἀμφʼ ὀλίγην μέλιτος γλυκεροῦ λίβα πεπτηυῖαι\nἄπλητον μεμάασιν ἐπήτριμοι· ὧς τότʼ ἀολλεῖς\nπετραίῃ Μινύαι περὶ πίδακι δινεύεσκον.\nκαί πού τις διεροῖς ἐπὶ χείλεσιν εἶπεν ἰανθείς·\n‘ὦ πόποι, ἦ καὶ νόσφιν ἐὼν ἐσάωσεν ἑταίρους\nἩρακλέης δίψῃ κεκμηότας. ἀλλά μιν εἴ πως\nδήοιμεν στείχοντα διʼ ἠπείροιο κιόντες.’\nἦ, καὶ ἀμειβομένων, οἵ τʼ ἄρμενοι ἐς τόδε\nἔργον,\nἔκριθεν ἄλλυδις ἄλλος ἐπαΐξας ἐρεείνειν.\nἴχνια γὰρ νυχίοισιν ἐπηλίνδητʼ ἀνέμοισιν\nκινυμένης ἀμάθου. Βορέαο μὲν ὡρμήθησαν\nυἷε δύω, πτερύγεσσι πεποιθότε. ποσσὶ δὲ κούφοις\nΕὔφημος πίσυνος, Λυγκεύς γε μὲν ὀξέα τηλοῦ\nὄσσε βαλεῖν· πέμπτος δὲ μετὰ σφίσιν ἔσσυτο Κάνθος.\nτὸν μὲν ἄρʼ αἶσα θεῶν κείνην ὁδὸν ἠνορέη τε\nὦρσεν, ἵνʼ Ἡρακλῆος ἀπηλεγέως πεπύθοιτο,\nΕἰλατίδην Πολύφημον ὅπῃ λίπε· μέμβλετο γάρ οἱ\nοὗ ἕθεν ἀμφʼ ἑτάροιο μεταλλῆσαι τὰ ἕκαστα.\nἀλλʼ ὁ μὲν οὖν Μυσοῖσιν ἐπικλεὲς ἄστυ πολίσσας\nνόστου κηδοσύνῃσιν ἔβη διζήμενος ??ργὼ\nτῆλε διʼ ἠπείροιο· τέως δʼ ἐξίκετο γαῖαν\nἀγχιάλων Χαλύβων· τόθι μιν καὶ Μοῖρʼ ἐδάμασσεν.\nκαί οἱ ὑπὸ βλωθρὴν ἀχερωίδα σῆμα τέτυκται\nτυτθὸν ἁλὸς προπάροιθεν. ἀτὰρ τότε γʼ Ἡρακλῆα\nμοῦνον ἀπειρεσίης τηλοῦ χθονὸς εἴσατο Λυγκεὺς\nτὼς ἰδέειν, ὥς τίς τε νέῳ ἐνὶ ἤματι μήνην\nἢ ἴδεν, ἢ ἐδόκησεν ἐπαχλύουσαν ἰδέσθαι.\nἐς δʼ ἑτάρους ἀνιὼν μυθήσατο, μή μιν ἔτʼ ἄλλον\nμαστῆρα στείχοντα κιχησέμεν· οἱ δὲ καὶ αὐτοὶ\nἤλυθον, Εὔφημός τε πόδας ταχὺς υἷέ τε δοιὼ\nΘρηικίου Βορέω, μεταμώνια μοχθήσαντε.\nΚάνθε, σὲ δʼ οὐλόμεναι Λιβύῃ ἔνι Κῆρες\nἕλοντο.\nπώεσι φερβομένοισι συνήντεες· εἵπετο δʼ ἀνὴρ\nαὐλίτης, ὅ σʼ ἑῶν μήλων πέρι, τόφρʼ ἑτάροισιν\nδευομένοις κομίσειας, ἀλεξόμενος κατέπεφνεν\nλᾶι βαλών· ἐπεὶ οὐ μὲν ἀφαυρότερός γʼ ἐτέτυκτο,\nυἱωνὸς Φοίβοιο Λυκωρείοιο Κάφαυρος\nκούρης τʼ αἰδοίης Ἀκακαλλίδος, ἥν ποτε Μίνως\nἐς Αιβύην ἀπένασσε θεοῦ βαρὺ κῦμα φέρουσαν,\nθυγατέρα σφετέρην· ἡ δʼ ἀγλαὸν υἱέα Φοίβῳ\nτίκτεν, ὃν Ἀμφίθεμιν Γαράμαντά τε κικλήσκουσιν.\nἈμφίθεμις δʼ ἄρʼ ἔπειτα μίγη Τριτωνίδι νύμφῃ·\nἡ δʼ ἄρα οἱ Νασάμωνα τέκεν κρατερόν τε Κάφαυρον,\nὃς τότε Κάνθον ἔπεφνεν ἐπὶ ῥήνεσσιν ἑοῖσιν.\nοὐδʼ ὅγʼ ἀριστήων χαλεπὰς ἠλεύατο χεῖρας,\nὡς μάθον οἷον ἔρεξε. νέκυν δʼ ἀνάειραν ὀπίσσω\nπευθόμενοι Μινύαι, γαίῃ δʼ ἐνὶ ταρχύσαντο\nμυρόμενοι· τὰ δὲ μῆλα μετὰ σφέας οἵγʼ ἐκόμισσαν.\nἔνθα καὶ Ἀμπυκίδην αὐτῷ ἐνὶ ἤματι Μόψον\nνηλειὴς ἕλε πότμος· ἀδευκέα δʼ οὐ φύγεν αἶσαν\nμαντοσύναις· οὐ γάρ τις ἀποτροπίη θανάτοιο.\nκεῖτο δʼ ἐπὶ ψαμάθοισι μεσημβρινὸν ἦμαρ ἀλύσκων\nδεινὸς ὄφις, νωθὴς μὲν ἑκὼν ἀέκοντα χαλέψαι·\nοὐδʼ ἂν ὑποτρέσσαντος ἐνωπαδὶς ἀίξειεν.\nἀλλὰ μὲν ᾧ τὰ πρῶτα μελάγχιμον ἰὸν ἐνείη\nζωόντων, ὅσα γαῖα φερέσβιος ἔμπνοα βόσκει,\nοὐδʼ ὁπόσον πήχυιον ἐς Ἄιδα γίγνεται οἶμος,\nοὐδʼ εἰ Παιήων, εἴ μοι θέμις ἀμφαδὸν εἰπεῖν,\nφαρμάσσοι, ὅτε μοῦνον ἐνιχρίμψῃσιν ὀδοῦσιν.\nεὖτε γὰρ ἰσόθεος Λιβύην ὑπερέπτατο Περσεὺς\nΕὐρυμέδων—καὶ γὰρ τὸ κάλεσκέ μιν οὔνομα μήτηρ—\nΓοργόνος ἀρτίτομον κεφαλὴν βασιλῆι κομίζων,\nὅσσαι κυανέου στάγες αἵματος οὖδας ἵκοντο,\nαἱ πᾶσαι κείνων ὀφίων γένος ἐβλάστησαν.\nτῷ δʼ ἄκρην ἐπʼ ἄκανθαν ἐνεστηρίξατο Μόψος\nλαιὸν ἐπιπροφέρων ταρσὸν ποδός· αὐτὰρ ὁ μέσσην\nκερκίδα καὶ μυῶνα, πέριξ ὀδύνῃσιν ἑλιχθείς,\nσάρκα δακὼν ἐχάραξεν. ἀτὰρ Μήδεια καὶ ἄλλαι\nἔτρεσαν ἀμφίπολοι· ὁ δὲ φοίνιον ἕλκος ἄφασσεν\nθαρσαλέως, ἕνεκʼ οὔ μιν ὑπέρβιον ἄλγος ἔτειρεν.\nσχέτλιος· ἦ τέ οἱ ἤδη ὑπὸ χροῒ δύετο κῶμα\nλυσιμελές, πολλὴ δὲ κατʼ ὀφθαλμῶν χέετʼ ἀχλύς.\nαὐτίκα δὲ κλίνας δαπέδῳ βεβαρηότα γυῖα\nψύχετʼ ἀμηχανίῃ· ἕταροι δέ μιν ἀμφαγέροντο\nἥρως τʼ Αἰσονίδης, ἀδινῇ περιθαμβέες ἄτῃ.\nοὐδὲ μὲν οὐδʼ ἐπὶ τυτθὸν ἀποφθίμενός περ ἔμελλεν\nκεῖσθαι ὑπʼ ἠελίῳ. πύθεσκε γὰρ ἔνδοθι σάρκας\nἰὸς ἄφαρ, μυδόωσα δʼ ἀπὸ χροὸς ἔρρεε λάχνη.\nαἶψα δὲ χαλκείῃσι βαθὺν τάφον ἐξελάχαινον\nἐσσυμένως μακέλῃσιν· ἐμοιρήσαντο δὲ χαίτας\nαὐτοὶ ὁμῶς κοῦραί τε, νέκυν ἐλεεινὰ παθόντα\nμυρόμενοι· τρὶς δʼ ἀμφὶ σὺν ἔντεσι δινηθέντες\nεὖ κτερέων ἴσχοντα, χυτὴν ἐπὶ γαῖαν ἔθεντο.\nἀλλʼ ὅτε δή ῥʼ ἐπὶ νηὸς ἔβαν, πρήσοντος ἀήτεω\nἂμ πέλαγος νοτίοιο, πόρους τʼ ἀπετεκμήραντο\nλίμνης ἐκπρομολεῖν Τριτωνίδος, οὔτινα μῆτιν\nδὴν ἔχον, ἀφραδέως δὲ πανημέριοι φορέοντο.\nὡς δὲ δράκων σκολιὴν εἱλιγμένος ἔρχεται οἶμον,\nεὖτέ μιν ὀξύτατον θάλπει σέλας ἠελίοιο·\nῥοίζῳ δʼ ἔνθα καὶ ἔνθα κάρη στρέφει, ἐν δέ οἱ ὄσσε\nσπινθαρύγεσσι πυρὸς ἐναλίγκια μαιμώοντι\nλάμπεται, ὄφρα μυχόνδε διὰ ῥωχμοῖο δύηται·\nὧς Ἀργὼ λίμνης στόμα ναύπορον ἐξερέουσα\nἀμφεπόλει δηναιὸν ἐπὶ χρόνον. αὐτίκα δʼ Ὀρφεὺς\nκέκλετʼ Ἀπόλλωνος τρίποδα μέγαν ἔκτοθι νηὸς\nδαίμοσιν ἐγγενέταις νόστῳ ἔπι μείλια θέσθαι.\nκαὶ τοὶ μὲν Φοίβου κτέρας ἵδρυον ἐν χθονὶ βάντες·\nτοῖσιν δʼ αἰζηῷ ἐναλίγκιος ἀντεβόλησεν\nτρίτων εὐρυβίης, γαίης δʼ ἀνὰ βῶλον ἀείρας\nξείνιʼ ἀριστήεσσι προΐσχετο, φώνησέν τε·\n‘Δέχθε, φίλοι· ἐπεὶ οὐ περιώσιον ἐγγυαλίξαι\nἐνθάδε νῦν πάρʼ ἐμοὶ ξεινήιον ἀντομένοισιν.\nεἰ δέ τι τῆσδε πόρους μαίεσθʼ ἁλός, οἷά τε πολλὰ\nἄνθρωποι χατέουσιν ἐπʼ ἀλλοδαπῇ περόωντες,\nἐξερέω. δὴ γάρ με πατὴρ ἐπιίστορα πόντου\nθῆκε Ποσειδάων τοῦδʼ ἔμμεναι. αὐτὰρ ἀνάσσω\nπαρραλίης, εἰ δή τινʼ ἀκούετε νόσφιν ἐόντες\nΕὐρύπυλον Λιβύῃ θηροτρόφῳ ἐγγεγαῶτα.’\nὧς ηὔδα· πρόφρων δʼ ὑπερέσχεθε βώλακι χεῖρας\nΕὔφημος, καὶ τοῖα παραβλήδην προσέειπεν·\n‘Ἀπίδα καὶ πέλαγος Μινώιον εἴ νύ που, ἥρως,\nἐξεδάης, νημερτὲς ἀνειρομένοισιν ἔνισπε.\nδεῦρο γὰρ οὐκ ἐθέλοντες ἱκάνομεν, ἀλλὰ βαρείαις\nχρίμψαντες γαίης ἐπὶ πείρασι τῆσδε θυέλλαις\nνῆα μεταχρονίην ἐκομίσσαμεν ἐς τόδε λίμνης\nχεῦμα διʼ ἠπείρου βεβαρημένοι· οὐδέ τι ἴδμεν,\nπῇ πλόος ἐξανέχει Πελοπηίδα γαῖαν ἱκέσθαι.’\nὧς ἄρʼ ἔφη· ὁ δὲ χεῖρα τανύσσατο, δεῖξε δʼ\nἄπωθεν\nφωνήσας πόντον τε καὶ ἀγχιβαθὲς στόμα λίμνης·\n‘κείνη μὲν πόντοιο διήλυσις, ἔνθα μάλιστα\nβένθος ἀκίνητον μελανεῖ· ἑκάτερθε δὲ λευκαὶ\nῥηγμῖνες φρίσσουσι διαυγέες· ἡ δὲ μεσηγὺ\nῥηγμίνων στεινὴ τελέθει ὁδὸς ἐκτὸς ἐλάσσαι.\nκεῖνο δʼ ὑπηέριον θείην Πελοπηίδα γαῖαν\nεἰσανέχει πέλαγος Κρήτης ὕπερ· ἀλλʼ ἐπὶ χειρὸς\nδεξιτερῆς, λίμνηθεν ὅτʼ εἰς ἁλὸς οἶδμα βάλητε,\nτόφρʼ αὐτὴν παρὰ χέρσον ἐεργμένοι ἰθύνεσθε,\nἔστʼ ἂν ἄνω τείνῃσι· περιρρήδην δʼ ἑτέρωσε\nκλινομένης χέρσοιο, τότε πλόος ὔμμιν ἀπήμων\nἀγκῶνος τέτατʼ ἰθὺς ἀπὸ προύχοντος ἰοῦσιν.\nἀλλʼ ἴτε γηθόσυνοι, καμάτοιο δὲ μήτις ἀνίη\nγιγνέσθω, νεότητι κεκασμένα γυῖα μογῆσαι.’\nἼσκεν ἐυφρονέων· οἱ δʼ αἶψʼ ἐπὶ νηὸς ἔβησαν\nλίμνης ἐκπρομολεῖν λελιημένοι εἰρεσίῃσιν.\nκαὶ δὴ ἐπιπρονέοντο μεμαότες· αὐτὰρ ὁ τείως\nτρίτων ἀνθέμενος τρίποδα μέγαν, εἴσατο λίμνην\nεἰσβαίνειν· μετὰ δʼ οὔτις ἐσέδρακεν, οἷον ἄφαντος\nαὐτῷ σὺν τρίποδι σχεδὸν ἔπλετο. τοῖσι δʼ ἰάνθη\nθυμός, ὃ δὴ μακάρων τις ἐναίσιμος ἀντεβόλησεν.\nκαί ῥά οἱ Αἰσονίδην μήλων ὅ τι φέρτατον ἄλλων\nἤνωγον ῥέξαι καὶ ἐπευφημῆσαι ἑλόντα.\nαἶψα δʼ ὅγʼ ἐσσυμένως ἐκρίνατο, καί μιν ἀείρας\nσφάξε κατὰ πρύμνης, ἐπὶ δʼ ἔννεπεν εὐχωλῇσιν·\n‘δαῖμον, ὅτις λίμνης ἐπὶ πείρασι τῆσδʼ\nἐφαάνθης,\nεἴτε σέγε Τρίτωνʼ, ἅλιον τέρας, εἴτε σε Φόρκυν,\nἢ Νηρῆα θύγατρες ἐπικλείουσʼ ἁλοσύδναι,\nἵλαθι, καὶ νόστοιο τέλος θυμηδὲς ὄπαζε.’\nἦ ῥʼ, ἅμα δʼ εὐχωλῇσιν ἐς ὕδατα λαιμοτομήσας\nἧκε κατὰ πρύμνης· ὁ δὲ βένθεος ἐξεφαάνθη\nτοῖος ἐών, οἷός περ ἐτήτυμος ἦεν ἰδέσθαι.\nὡς δʼ ὅτʼ ἀνὴρ θοὸν ἵππον ἐς εὐρέα κύκλον ἀγῶνος\nστέλλῃ, ὀρεξάμενος λασίης εὐπειθέα χαίτης,\nεἶθαρ ἐπιτροχάων, ὁ δʼ ἐπʼ αὐχένι γαῦρος ἀερθεὶς\nἕσπεται, ἀργινόεντα δʼ ἐνὶ στομάτεσσι χαλινὰ\nἀμφὶς ὀδακτάζοντι παραβλήδην κροτέονται·\nὧς ὅγʼ ἐπισχόμενος γλαφυρῆς ὁλκήιον Ἀργοῦς\nἦγʼ ἅλαδε προτέρωσε. δέμας δέ οἱ ἐξ ὑπάτοιο\nκράατος, ἀμφί τε νῶτα καὶ ἰξύας ἔστʼ ἐπὶ νηδὺν\nἀντικρὺ μακάρεσσι φυὴν ἔκπαγλον ἔικτο·\nαὐτὰρ ὑπαὶ λαγόνων δίκραιρά οἱ ἔνθα καὶ ἔνθα\nκήτεος ὁλκαίη μηκύνετο· κόπτε δʼ ἀκάνθαις\nἄκρον ὕδωρ, αἵ τε σκολιοῖς ἐπινειόθι κέντροις\nμήνης ὡς κεράεσσιν ἐειδόμεναι διχόωντο.\nτόφρα δʼ ἄγεν, τείως μιν ἐπιπροέηκε θαλάσσῃ\nνισσομένην· δῦ δʼ αἶψα μέγαν βυθόν· οἱ δʼ ὁμάδησαν\nἥρωες, τέρας αἰνὸν ἐν ὀφθαλμοῖσιν ἰδόντες.\nἔνθα μὲν Ἀργῷός τε λιμὴν καὶ σήματα νηὸς\nἠδὲ Ποσειδάωνος ἰδὲ Τρίτωνος ἔασιν\nβωμοί· ἐπεὶ κεῖνʼ ἦμαρ ἐπέσχεθον. αὐτὰρ ἐς ἠῶ\nλαίφεσι πεπταμένοις αὐτὴν ἐπὶ δεξίʼ ἔχοντες\nγαῖαν ἐρημαίην, πνοιῇ ζεφύροιο θέεσκον.\nἦρι δʼ ἔπειτʼ ἀγκῶνά θʼ ὁμοῦ μυχάτην τε θάλασσαν\nκεκλιμένην ἀγκῶνος ὕπερ προύχοντος ἴδοντο.\nαὐτίκα δὲ ζέφυρος μὲν ἐλώφεεν, ἤλυθε δʼ αὔρη\nἀργέσταο νότου· κεχάροντο δὲ θυμὸν ἰωῇ.\nἦμος δʼ ἠέλιος μὲν ἔδυ, ἀνὰ δʼ ἤλυθεν ἀστὴρ\nαὔλιος, ὅς τʼ ἀνέπαυσεν ὀιζυροὺς ἀροτῆρας,\nδὴ τότʼ ἔπειτʼ ἀνέμοιο κελαινῇ νυκτὶ λιπόντος\nἱστία λυσάμενοι περιμήκεά τε κλίναντες\nἱστόν, ἐυξέστῃσιν ἐπερρώοντʼ ἐλάτῃσιν\nπαννύχιοι καὶ ἐπʼ ἦμαρ, ἐπʼ ἤματι δʼ αὖτις ἰοῦσαν\nνύχθʼ ἑτέρην. ὑπέδεκτο δʼ ἀπόπροθι παιπαλόεσσα\nΚάρπαθος· ἔνθεν δʼ οἵγε περαιώσεσθαι ἔμελλον\nΚρήτην, ἥ τʼ ἄλλων ὑπερέπλετο εἰν ἁλὶ νήσων.\nτοὺς δὲ Τάλως χάλκειος, ἀπὸ στιβαροῦ σκοπέλοιο\nῥηγνύμενος πέτρας, εἶργε χθονὶ πείσματʼ ἀνάψαι,\nΔικταίην ὅρμοιο κατερχομένους ἐπιωγήν·\nτὸν μὲν χαλκείης μελιηγενέων ἀνθρώπων\nῥίζης λοιπὸν ἐοντα μετʼ ἀνδράσιν ἡμιθέοισιν\nΕὐρώπῃ Κρονίδης νήσου πόρεν ἔμμεναι σὖρον,\nτρὶς περὶ χαλκείοις Κρήτην ποσὶ δινεύοντα.\nἀλλʼ ἤτοι τὸ μὲν ἄλλο δέμας καὶ γυῖα τέτυκτο\nχάλκεος ἠδʼ ἄρρηκτος· ὑπαὶ δέ οἱ ἔσκε τένοντος\nσύριγξ αἱματόεσσα κατὰ σφυρόν· αὐτὰρ ὅ τʼ ἦγχε\nλεπτὸς ὑμὴν ζωῆς ἔχε πείρατα καὶ θανάτοιο.\nοἱ δέ, δύῃ μάλα περ δεδμημένοι, αἶψʼ ἀπὸ χέρσου\nνῆα περιδδείσαντες ἀνακρούεσκον ἐρετμοῖς.\nκαί νύ κʼ ἐπισμυγερῶς Κρήτης ἑκὰς ἠέρθησαν,\nἀμφότερον δίψῃ τε καὶ ἄλγεσι μοχθίζοντες,\nεἰ μή σφιν Μήδεια λιαζομένοις ἀγόρευσεν·\n‘κέκλυτέ μευ. μούνη γὰρ ὀίομαι ὔμμι δαμάσσειν\nἄνδρα τόν, ὅστις ὅδʼ ἐστί, καὶ εἰ παγχάλκεον ἴσχει\nὃν δέμας, ὁππότε μή οἱ ἐπʼ ἀκάματος πέλοι αἰών.\nἀλλʼ ἔχετʼ αὐτοῦ νῆα θελήμονες ἐκτὸς ἐρωῆς\nπετράων, εἵως κεν ἐμοὶ εἴξειε δαμῆναι.’\nὧς ἄρʼ ἔφη· καὶ τοὶ μὲν ὑπὲκ βελέων ἐρύσαντο\nνῆʼ ἐπʼ ἐρετμοῖσιν, δεδοκημένοι ἥντινα ῥέξει\nμῆτιν ἀνωίστως· ἡ δὲ πτύχα πορφυρέοιο\nπροσχομένη πέπλοιο παρειάων ἑκάτερθεν\nβήσατʼ ἐπʼ ἰκριόφιν· χειρὸς δέ ἑ χειρὶ μεμαρπὼς\nΑἰσονίδης ἐκόμιζε διὰ κληῖδας ἰοῦσαν.\nἔνθα δʼ ἀοιδῇσιν μειλίσσετο, μέλπε δὲ Κῆρας\nθυμοβόρους, Ἀίδαο θοὰς κύνας, αἳ περὶ πᾶσαν\nἠέρα δινεύουσαι ἐπὶ ζωοῖσιν ἄγονται.\nτὰς γουναζομένη τρὶς μὲν παρεκέκλετʼ ἀοιδαῖς,\nτρὶς δὲ λιταῖς· θεμένη δὲ κακὸν νόον, ἐχθοδοποῖσιν\nὄμμασι χαλκείοιο Τάλω ἐμέγηρεν ὀπωπάς·\nλευγαλέον δʼ ἐπί οἱ πρῖεν χόλον, ἐκ δʼ ἀίδηλα\nδείκηλα προΐαλλεν, ἐπιζάφελον κοτέουσα.\nΖεῦ πάτερ, ἦ μέγα δή μοι ἐνὶ φρεσὶ θάμβος\nἄηται,\nεἰ δὴ μὴ νούσοισι τυπῇσί τε μοῦνον ὄλεθρος\nἀντιάει, καὶ δή τις ἀπόπροθεν ἄμμε χαλέπτει.\nὧς ὅγε χάλκειός περ ἐὼν ὑπόειξε δαμῆναι\nΜηδείης βρίμῃ πολυφαρμάκου. ἂν δὲ βαρείας\nὀχλίζων λάιγγας, ἐρυκέμεν ὅρμον ἱκέσθαι.\nπετραίῳ στόνυχι χρίμψε σφυρόν· ἐκ δέ οἱ ἰχὼρ\nτηκομένῳ ἴκελος μολίβῳ ῥέεν· οὐδʼ ἔτι δηρὸν\nεἱστήκει προβλῆτος ἐπεμβεβαὼς σκοπέλοιο.\nἀλλʼ ὥς τίς τʼ ἐν ὄρεσσι πελωρίη ὑψόθι πεύκη,\nτήν τε θοοῖς πελέκεσσιν ἔθʼ ἡμιπλῆγα λιπόντες\nὑλοτόμοι δρυμοῖο κατήλυθον· ἡ δʼ ὑπὸ νυκτὶ\nῥιπῇσιν μὲν πρῶτα τινάσσεται, ὕστερον αὖτε\nπρυμνόθεν ἐξαγεῖσα κατήριπεν· ὧς ὅγε ποσσὶν\nἀκαμάτοις τείως μὲν ἐπισταδὸν ᾐωρεῖτο,\nὕστερον αὖτʼ ἀμενηνὸς ἀπείρονι κάππεσε δούπῳ.\nκεῖνο μὲν οὖν Κρήτῃ ἐνὶ δὴ κνέφας ηὐλίζοντο\nἥρωες· μετὰ δʼ οἵγε νέον φαέθουσαν ἐς ἠῶ\nἱρὸν Ἀθηναίης Μινωίδος ἱδρύσαντο,\nὕδωρ τʼ εἰσαφύσαντο καὶ εἰσέβαν, ὥς κεν ἐρετμοῖς\nπαμπρώτιστα βάλοιεν ὑπὲρ Σαλμωνίδος ἄκρης.\nΛὐτίκα δὲ Κρηταῖον ὑπὲρ μέγα λαῖτμα θέοντας\nνὺξ ἐφόβει, τήνπερ τε κατουλάδα κικλήσκουσιν·\nνύκτʼ ὀλοὴν οὐκ ἄστρα διίσχανεν, οὐκ ἀμαρυγαὶ\nμήνης· οὐρανόθεν δὲ μέλαν χάος, ἠέ τις ἄλλη\nὠρώρει σκοτίη μυχάτων ἀνιοῦσα βερέθρων.\nαὐτοὶ δʼ, εἴτʼ Ἀίδῃ, εἴθʼ ὕδασιν ἐμφορέοντο,\nἠείδειν οὐδʼ ὅσσον· ἐπέτρεψαν δὲ θαλάσσῃ\nνόστον, ἀμηχανέοντες, ὅπῃ φέροι. αὐτὰρ Ἰήσων\nχεῖρας ἀνασχόμενος μεγάλῃ ὀπὶ Φοῖβον ἀύτει,\nῥύσασθαι καλέων· κατὰ δʼ ἔρρεεν ἀσχαλόωντι\nδάκρυα· πολλὰ δὲ Πυθοῖ ὑπέσχετο, πολλὰ δʼ Ἀμύκλαις,\nπολλὰ δʼ ἐς Ὀρτυγίην ἀπερείσια δῶρα κομίσσειν.\nΛητοΐδη, τύνη δὲ κατʼ οὐρανοῦ ἵκεο πέτρας\nῥίμφα Μελαντίους ἀριήκοος, αἵ τʼ ἐνὶ πόντῳ\nἧνται· δοιάων δὲ μιῆς ἐφύπερθεν ὀρούσας,\nδεξιτερῇ χρύσειον ἀνέσχεθες ὑψόθι τόξον·\nμαρμαρέην δʼ ἀπέλαμψε βιὸς περὶ πάντοθεν αἴγλην.\nτοῖσι δέ τις Σποράδων βαιὴ ἀπὸ τόφρʼ ἐφαάνθη\nνῆσος ἰδεῖν, ὀλίγης Ἱππουρίδος ἀντία νήσου,\nἔνθʼ εὐνὰς ἐβάλοντο καὶ ἔσχεθον· αὐτίκα δʼ Ἠὼς\nφέγγεν ἀνερχομένη· τοὶ δʼ ἀγλαὸν Ἀπόλλωνι\nἄλσει ἐνὶ σκιερῷ τέμενος σκιόεντά τε βωμὸν\nποίεον, Αἰγλήτην μὲν ἐυσκόπου εἵνεκεν αἴγλης\nΦοῖβον κεκλόμενοι· Ἀνάφην δέ τε λισσάδα νῆσον\nἴσκον, ὃ δὴ Φοῖβός μιν ἀτυζομένοις ἀνέφηνεν.\nῥέζον δʼ ὅσσα περ ἄνδρες ἐρημαίῃ ἐνὶ ῥέζειν\nἀκτῇ ἐφοπλίσσειαν· ὃ δή σφεας ὁππότε δαλοῖς\nὕδωρ αἰθομένοισιν ἐπιλλείβοντας ἴδοντο\nΜηδείης δμωαὶ Φαιηκίδες, οὐκέτʼ ἔπειτα\nἴσχειν ἐν στήθεσσι γέλω σθένον, οἷα θαμειὰς\nαἰὲν ἐν Ἀλκινόοιο βοοκτασίας ὁρόωσαι.\nτὰς δʼ αἰσχροῖς ἥρωες ἐπεστοβέεσκον ἔπεσσιν\nχλεύῃ γηθόσυνοι· γλυκερὴ δʼ ἀνεδαίετο τοῖσιν\nκερτομίη καὶ νεῖκος ἐπεσβόλον. ἐκ δέ νυ κείνης\nμολπῆς ἡρώων νήσῳ ἔνι τοῖα γυναῖκες\nἀνδράσι δηριόωνται, ὅτʼ Ἀπόλλωνα θυηλαῖς\nΑἰγλήτην Ἀνάφης τιμήορον ἱλάσκωνται.\nἀλλʼ ὅτε δὴ κἀκεῖθεν ὑπεύδια πείσματʼ ἔλυσαν,\nμνήσατʼ ἔπειτʼ Εὔφημος ὀνείρατος ἐννυχίοιο,\nἁζόμενος Μαίης υἷα κλυτόν. εἴσατο γάρ οἱ\nδαιμονίη βῶλαξ ἐπιμάστιος ᾧ ἐν ἀγοστῷ\nἄρδεσθαι λευκῇσιν ὑπαὶ λιβάδεσσι γάλακτος,\nἐκ δὲ γυνὴ βώλοιο πέλειν ὀλίγης περ ἐούσης\nπαρθενικῇ ἰκέλη· μίχθη δέ οἱ ἐν φιλότητι\nἄσχετον ἱμερθείς· ὀλοφύρετο δʼ ἠύτε κούρην\nζευξάμενος, τήν τʼ αὐτὸς ἑῷ ἀτίταλλε γάλακτι·\nἡ δέ ἑ μειλιχίοισι παρηγορέεσκʼ ἐπέεσσιν·\n‘Τρίτωνος γένος εἰμί, τεῶν τροφός, ὦ φίλε,\nπαίδων,\nοὐ κούρη· τρίτων γὰρ ἐμοὶ Λιβύη τε τοκῆες.\nἀλλά με Νηρῆος παρακάτθεο παρθενικῇσιν\nἂμ πέλαγος ναίειν Ἀνάφης σχεδόν· εἶμι δʼ ἐς αὐγὰς\nἠελίου μετόπισθε, τεοῖς νεπόδεσσιν ἑτοίμη.’\nτῷ δʼ ἄρʼ ἐπὶ μνῆστιν κραδίη βάλεν, ἔκ τʼ\nὀνόμηνεν\nΑἰσονίδῃ· ὁ δʼ ἔπειτα θεοπροπίας Ἑκάτοιο\nθυμῷ πεμπάζων ἀνενείκατο φώνησέν τε·\n‘ὦ πέπον, ἦ μέγα δή δε καὶ ἀγλαὸν ἔμμορε\nκῦδος.\nβώλακα γὰρ τεύξουσι θεοὶ πόντονδε βαλόντι\nνῆσον, ἵνʼ ὁπλότεροι παίδων δέθεν ἐννάσσονται\nπαῖδες· ἐπεὶ Τρίτων ξεινήιον ἐγγυάλιξεν\nτήνδε τοι ἠπείροιο Λιβυστίδος. οὔ νύ τις ἄλλος\nἀθανάτων, ἢ κεῖνος, ὅ μιν πόρεν ἀντιβολήσας.’\nὧς ἔφατʼ· οὐδʼ ἁλίωσεν ὑπόκρισιν\nΑἰσονίδαο\nΕὔφημος· βῶλον δέ, θεοπροπίῃσιν ἰανθείς,\nἧκεν ὑποβρυχίην. τῆς δʼ ἔκτοθι νῆσος ἀέρθη\nκαλλίστη, παίδων ἱερὴ τροφὸς Εὐφήμοιο,\nοἳ πρὶν μέν ποτε δὴ Σιντηίδα Λῆμνον ἔναιον,\nΛήμνου τʼ ἐξελαθέντες ὑπʼ ἀνδράσι Τυρσηνοῖσιν\nΣπάρτην εἰσαφίκανον ἐφέστιοι· ἐκ δὲ λιπόντας\nΣπάρτην Αὐτεσίωνος ἐὺς πάις ἤγαγε Θήρας\nκαλλίστην ἐπὶ νῆσον, ἀμείψατο δʼ οὔνομα Θήρης\nἐξ ἕθεν. ἀλλὰ τὰ μὲν μετόπιν γένετʼ Εὐφήμοιο.\nκεῖθεν δʼ ἀπτερέως διὰ μυρίον οἶδμα λιπόντες\nΑἰγίνης ἀκτῇσιν ἐπέσχεθον· αἶψα δὲ τοίγε\nὑδρείης πέρι δῆριν ἀμεμφέα δηρίσαντο,\nὅς κεν ἀφυσσάμενος φθαίη μετὰ νῆάδʼ ἱκέσθαι.\nἄμφθ γὰρ χρειώ τε καὶ ἄσπετος οὖρος ἔπειγεν.\nἔνθʼ ἔτι νῦν πλήθοντας ἐπωμαδὸν ἀμφιφορῆας\nἀνθέμενοι κούφοισιν ἄφαρ κατʼ ἀγῶνα πόδεσσιν\nκοῦροι Μυρμιδόνων νίκης πέρι δηριόωνται.\nἽλατʼ ἀριστήων μακάρων γένος· αἵδε δʼ ἀοιδαὶ\nεἰς ἔτος ἐξ ἔτεος γλυκερώτεραι εἶεν ἀείδειν\nἀνθρώποις. ἤδη γὰρ ἐπὶ κλυτὰ πείραθʼ ἱκάνω\nὑμετέρων καμάτων· ἐπεὶ οὔ νύ τις ὔμμιν ἄεθλος\nαὖτις ἀπʼ Αἰγίνηθεν ἀνερχομένοισιν ἐτύχθη,\nοὔτʼ ἀνέμων ἐριῶλαι ἐνέσταθεν· ἀλλὰ ἕκηλοι\nγαῖαν Κεκροπίην παρά τʼ Αὐλίδα μετρήσαντες\nΕὐβοίης ἔντοσθεν Ὀπούντιά τʼ ἄστεα Λοκρῶν\nἀσπασίως ἀκτὰς Παγασηίδας εἰσαπέβητε.\n"};
