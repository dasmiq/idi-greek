var sequence = {"name":"Theocritus. Εἰδύλλια","data":"πᾷ μοι ταὶ δάφναι; φέρε Θεστυλί· πᾷ δὲ τὰ φίλτρα;\nστέψον τὰν κελέβαν φοινικέῳ οἰὸς ἀώτῳ,\nὡς τὸν ἐμὸν βαρὺν εὖντα φίλον καταθύσομαι ἄνδρα,\nὅς μοι δωδεκαταῖος ἀφʼ ὧ τάλας οὐδέποθʼ ἵκει,\nοὐδʼ ἔγνω πότερον τεθνάκαμες ἢ ζοοὶ εἰμές.\nοὐδὲ θύρας ἄραξεν ἀνάρσιος. ἦ ῥά οἱ ἀλλᾷ\nᾤχετʼ ἔχων ὅ τʼ Ἔρως ταχινὰς φρένας ἅ τʼ Ἀφροδίτα;\nβασεῦμαι ποτὶ τὰν Τιμαγήτοιο παλαίστραν\nαὔριον, ὥς νιν ἴδω, καὶ μέμψομαι οἷά με ποιεῖ.\nνῦν δέ νιν ἐκ θυέων καταθύσομαι. ἀλλὰ Σελάνα,\nφαῖνε καλόν· τὶν γὰρ ποταείσομαι ἅσυχα, δαῖμον,\nτᾷ χθονίᾳ θʼ Ἑκάτα, τὰν καὶ σκύλακες τρομέοντι\nἐρχομέναν νεκύων ἀνά τʼ ἠρία καὶ μέλαν αἷμα.\nχαῖρʼ Ἑκάτα δασπλῆτι, καὶ ἐς τέλος ἄμμιν ὀπάδει.\nφάρμακα ταῦτʼ ἔρδοισα χερείονα μήτέ τι Κίρκης\nμήτέ τι Μηδείας μήτε ξανθᾶς Περιμήδας.\nἾυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nἄλφιτά τοι πρᾶτον πυρὶ τάκεται· ἀλλʼ ἐπίπασσε\nΘεστυλί. δειλαία, πᾷ τὰς φρένας ἐκπεπότασαι;\nἦ ῥά γε τρισμυσαρὰ καὶ τὶν ἐπίχαρμα τέτυγμαι;\nπάσσʼ ἅμα καὶ λέγε ταῦτα· τὰ Δέλφιδος ὀστία πάσσω.\nἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nΔέλφις ἔμʼ ἀνίασεν· ἐγὼ δʼ ἐπὶ Δέλφιδι δάφναν\nαἴθω· χὡς αὕτα λακεῖ μέγα καππυρίσασα\nκἠξαπίνας ἅφθη, κοὐδὲ σποδὸν εἴδομες αὐτᾶς,\nοὕτω τοι καὶ Δέλφις ἐνὶ φλογὶ σάρκʼ ἀμαθύνοι.\nἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nὡς τοῦτον τὸν κηρὸν ἐγὼ σὺν δαίμονι τάκω,\nὣς τάκοιθʼ ὑπʼ ἔρωτος ὁ Μύνδιος αὐτίκα Δέλφις.\nχὡς δινεῖθʼ ὅδε ῥόμβος ὁ χάλκεος ἐξ Ἀφροδίτας,\nὣς τῆνος δινοῖτο ποθʼ ἁμετέραισι θύραισιν.\nἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nνῦν θυσῶ τὰ πίτυρα. τὺ δʼ Ἄρτεμι καὶ τὸν ἐν Ἅιδα\nκινήσαις ἀδάμαντα καὶ εἴ τί περ ἀσφαλὲς ἄλλο.\nΘεστυλί, ταὶ κύνες ἄμμιν ἀνὰ πτόλιν ὠρύονται.\nἁ θεὸς ἐν τριόδοισι· τὸ χαλκίον ὡς τάχος ἄχει.\nἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nἠνίδε σιγῇ μὲν πόντος, σιγῶντι δʼ ἀῆται·\nἁ δʼ ἐμὰ οὐ σιγῇ στέρνων ἔντοσθεν ἀνία,\nἀλλʼ ἐπὶ τήνῳ πᾶσα καταίθομαι, ὅς με τάλαιναν\nἀντὶ γυναικὸς ἔθηκε κακὰν καὶ ἀπάρθενον ἦμεν.\nἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nἐς τρὶς ἀποσπένδω καὶ τρὶς τάδε πότνια φωνέω·\nεἴτε γυνὰ τήνῳ παρακέκλιται εἴτε καὶ ἀνήρ,\nτόσσον ἔχοι λάθας, ὅσσόν ποκα Θησέα φαντὶ\nἐν Δίᾳ λασθῆμεν ἐυπλοκάμω Ἀριάδνας.\nἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nἱππομανὲς φυτόν ἐστι παρʼ Ἀρκάσι· τῷ δʼ ἐπὶ πᾶσαι\nκαὶ πῶλοι μαίνονται ἀνʼ ὤρεα καὶ θοαὶ ἵπποι.\nὣς καὶ Δέλφιν ἴδοιμι, καὶ ἐς τόδε δῶμα περάσαι\nμαινομένῳ ἴκελος λιπαρᾶς ἔκτοσθε παλαίστρας.\nἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nτοῦτʼ ἀπὸ τᾶς χλαίνας τὸ κράσπεδον ὤλεσε Δέλφις,\nὡγὼ νῦν τίλλοισα κατʼ ἀγρίῳ ἐν πυρὶ βάλλω.\nαἰαῖ Ἔρως ἀνιηρέ, τί μευ μέλαν ἐκ χροὸς αἷμα\nἐμφὺς ὡς λιμνᾶτις ἅπαν ἐκ βδέλλα πέπωκας;\nἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nσαύραν τοι τρίψασα ποτὸν κακὸν αὔριον οἰσῶ.\nΘεστυλί, νῦν δὲ λαβοῖσα τὺ τὰ θρόνα ταῦθʼ ὑπόμαξον\nτᾶς τήνω φλιᾶς καθʼ ὑπέρτερον, ἇς ἔτι καὶ νύξ,\nκαὶ λέγʼ ἐπιφθύζοισα· τὰ Δέλφιδος ὀστία μάσσω.\nἶυγξ, ἕλκε τὺ τῆνον ἐμὸν ποτὶ δῶμα τὸν ἄνδρα.\nνῦν δὴ μώνα ἐοῖσα πόθεν τὸν ἔρωτα δακρύσω;\nἐκ τίνος ἄρξωμαι; τίς μοι κακὸν ἄγαγε τοῦτο;\nἦνθʼ ἁ τῶὐβούλοιο κανηφόρος ἄμμιν Ἀναξὼ\nἄλσος ἐς Ἀρτέμιδος, τᾷ δὴ τόκα πολλὰ μὲν ἄλλα\nθηρία πομπεύεσκε περισταδόν, ἐν δὲ λέαινα.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nκαί μʼ ἁ Θευχαρίδα Θρᾷσσα τροφὸς ἁ μακαρῖτις\nἀγχίθυρος ναίοισα κατεύξατο καὶ λιτάνευσε\nτὰν πομπὰν θάσασθαι· ἐγὼ δέ οἱ ἁ μεγάλοιτος\nὡμάρτευν βύσσοιο καλὸν σύροισα χιτῶνα,\nκἀμφιστειλαμένα τὰν ξυστίδα τὰν Κλεαρίστας.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nἤδη δʼ εὖσα μέσον κατʼ ἀμαξιτόν, ᾇ τὰ Λύκωνος,\nεἶδον ὁμοῦ Δέλφιν τε καὶ Εὐδάμιππον ἰόντας.\nτοῖς δʼ ἦν ξανθοτέρα μὲν ἑλιχρύσοιο γενειάς,\nστήθεα δὲ στίλβοντα πολὺ πλέον ἢ τὺ Σελάνα,\nὡς ἀπὸ γυμνασίοιο καλὸν πόνον ἄρτι λιπόντων.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nχὡς ἴδον, ὡς ἐμάνην, ὥς μευ πέρι θυμὸς ἰάφθη\nδειλαίας· τὸ δὲ κάλλος ἐτάκετο, κοὔτέ τι πομπᾶς\nτήνας ἐφρασάμαν, οὐδʼ ὡς πάλιν οἴκαδʼ ἀπῆνθον\nἔγνων· ἀλλά μέ τις καπυρὰ νόσος ἐξεσάλαξε,\nκείμαν δʼ ἐν κλιντῆρι δέκʼ ἄματα καὶ δέκα νύκτας.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nκαί μευ χρὼς μὲν ὁμοῖος ἐγίνετο πολλάκι θάψῳ,\nἔρρευν δʼ ἐκ κεφαλᾶς πᾶσαι τρίχες, αὐτὰ δὲ λοιπὰ\nὀστίʼ ἔτʼ ἦς καὶ δέρμα. καὶ ἐς τίνος οὐκ ἐπέρασα\nἢ ποίας ἔλιπον γραίας δόμον, ἅτις ἐπᾷδεν;\nἀλλʼ ἦς οὐδὲν ἐλαφρόν· ὁ δέ χρόνος ἄνυτο φεύγων.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nχοὕτω τᾷ δούλᾳ τὸν ἀλαθέα μῦθον ἔλεξα·\nεἰ δʼ ἄγε Θεστυλί μοι χαλεπᾶς νόσω εὑρέ τι μῆχος.\nπᾶσαν ἔχει με τάλαιναν ὁ Μύνδιος· ἀλλὰ μολοῖσα\nτήρησον ποτὶ τὰν Τιμαγήτοιο παλαίστραν·\nτηνεῖ γὰρ φοιτῇ, τηνεῖ δέ οἱ ἁδὺ καθῆσθαι.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nκἠπεί κά νιν ἐόντα μάθῃς μόνον, ἅσυχα νεῦσον,\nκεἴφʼ ὅτι Σιμαίθα τυ καλεῖ, καὶ ὑφαγέο τᾷδε.\nὣς ἐφάμαν· ἁ δʼ ἦνθε καὶ ἄγαγε τὸν λιπαρόχρων\nεἰς ἐμὰ δώματα Δέλφιν· ἐγὼ δέ νιν ὡς ἐνόησα\nἄρτι θύρας ὑπὲρ οὐδὸν ἀμειβόμενον ποδὶ κούφῳ—\nφράζεό μευ τὸν ἔρωθʼ ὅθεν ἵκετο, πότνα Σελάνα—\nπᾶσα μὲν ἐψύχθην χιόνος πλέον, ἐν δὲ μετώπῳ\nἱδρώς μευ κοχύδεσκεν ἴσον νοτίαισιν ἐέρσαις,\nοὐδέ τι φωνᾶσαι δυνάμαν, οὐδʼ ὅσσον ἐν ὕπνῳ\nκνυζεῦνται φωνεῦντα φίλαν ποτὶ ματέρα τέκνα·\nἀλλʼ ἐπάγην δαγῦδι καλὸν χρόα πάντοθεν ἴσα.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nκαί μʼ ἐσιδὼν ὥστοργος, ἐπὶ χθονὸς ὄμματα πήξας\nἕξετʼ ἐπὶ κλιντῆρι καὶ ἑζόμενος φάτο μῦθον·\nἦ ῥά με Σιμαίθα τόσον ἔφθασας, ὅσσον ἐγώ θην\nπρᾶν ποκα τὸν χαρίεντα τρέχων ἔφθασσα Φιλῖνον,\nἐς τὸ τεὸν καλέσασα τόδε στέγος ἤ με παρῆμεν.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nἦνθον γάρ κεν ἐγώ, ναὶ τὸν γλυκὺν ἦνθον Ἔρωτα,\nἢ τρίτος ἠὲ τέταρτος ἐὼν φίλος αὐτίκα νυκτός,\nμᾶλα μὲν ἐν κόλποισι Διωνύσοιο φυλάσσων,\nκρατὶ δʼ ἔχων λεύκαν, Ἡρακλέος ἱερὸν ἔρνος,\nπάντοθε πορφυρέαισι περὶ ζώστραισιν ἑλικτάν.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nκαί μʼ εἰ μέν κʼ ἐδέχεσθε, τάδʼ ἦς φίλα· καὶ γὰρ ἐλαφρὸς\nκαὶ καλὸς πάντεσσι μετʼ ἠιθέοισι καλεῦμαι·\nεὗδόν τʼ, εἴ κε μόνον τὸ καλὸν στόμα τεῦς ἐφίλασα·\nεἰ δʼ ἀλλᾷ μʼ ὠθεῖτε καὶ ἁ θύρα εἴχετο μοχλῷ,\nπάντως καὶ πελέκεις καὶ λαμπάδες ἦνθον ἐφʼ ὑμέας.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nνῦν δὲ χάριν μὲν ἔφαν τᾷ Κύπριδι πρᾶτον ὀφείλειν,\nκαὶ μετὰ τὰν Κύπριν τύ με δευτέρα ἐκ πυρὸς εἵλευ\nὦ γύναι ἐσκαλέσασα τεὸν ποτὶ τοῦτο μέλαθρον\nαὔτως ἡμίφλεκτον· Ἔρως δʼ ἄρα καὶ Λιπαραίω\nπολλάκις Ἡφαίστοιο σέλας φλογερώτερον αἴθει.\nφράζεό μευ τὸν ἔρωθʼ ὅθεν ἵκετο, πότνα Σελάνα.\nσὺν δὲ κακαῖς μανίαις καὶ παρθένον ἐκ θαλάμοιο\nκαὶ νύμφαν ἐφόβησʼ ἔτι δέμνια θερμὰ λιποῖσαν\nἀνέρος. ὣς ὁ μὲν εἶπεν· ἐγὼ δέ οἱ ἁ ταχυπειθὴς\nχειρὸς ἐφαψαμένα μαλακῶν ἔκλινʼ ἐπὶ λέκτρων.\nκαὶ ταχὺ χρὼς ἐπὶ χρωτὶ πεπαίνετο, καὶ τὰ πρόσωπα\nθερμότερʼ ἦς ἢ πρόσθε, καὶ ἐψιθυρίσδομες ἁδύ·\nχὥς κά τοι μὴ μακρὰ φίλα θρυλέοιμι Σελάνα,\nἐπράχθη τὰ μέγιστα, καὶ ἐς πόθον ἤνθομες ἄμφω.\nκοὔτέ τι τῆνος ἐμὶν ἐπεμέμψατο μέσφα τό γʼ ἐχθές,\nοὔτʼ ἐγὼ αὖ τήνῳ. ἀλλʼ ἦνθέ μοι ἅ τε Φιλίστας\nμάτηρ τᾶς ἀλαᾶς αὐλητρίδος ἅ τε Μελιξοῦς\nσάμερον, ἁνίκα πέρ τε ποτʼ ὠρανὸν ἔτρεχον ἵπποι\nἈῶ τὰν ῥοδόπαχυν ἀπʼ Ὠκεανοῖο φέροισαι.\nκεἶπέ μοι ἄλλά τε πολλὰ καὶ ὡς ἄρα Δέλφις ἐρᾶται,\nκεἴτέ νιν αὖτε γυναικὸς ἔχει πόθος εἴτε καὶ ἀνδρός,\nοὐκ ἔφατʼ ἀτρεκὲς ἴδμεν, ἀτὰρ τόσον· αἰὲν Ἔρωτος\nἀκράτω ἐπεχεῖτο καὶ ἐς τέλος ᾤχετο φεύγων,\nκαὶ φάτο οἱ στεφάνοισι τὰ δώματα τῆνα πυκάσδειν.\nταῦτά μοι ἁ ξείνα μυθήσατο· ἔστι δʼ ἀλαθής·\nἦ γάρ μοι καὶ τρὶς καὶ τετράκις ἄλλοκʼ ἐφοίτη,\nκαὶ παρʼ ἐμὶν ἐτίθει τὰν Δωρίδα πολλάκις ὄλπαν·\nνῦν δέ τε δωδεκαταῖος ἀφʼ ὧτέ νιν οὐδὲ ποτεῖδον.\nἦ ῥʼ οὐκ ἄλλό τι τερπνὸν ἔχει, ἁμῶν δὲ λέλασται;\nνῦν μὲν τοῖς φίλτροις καταθύσομαι· αἰ δʼ ἔτι κἠμὲ\nλυπῇ, τὰν Ἀίδαο πύλαν ναὶ Μοίρας ἀραξεῖ.\nτοῖά οἱ ἐν κίστᾳ κακὰ φάρμακα φαμὶ φυλάσσειν,\nἈσσυρίω δέσποινα παρὰ ξείνοιο μαθοῖσα.\nἀλλὰ τὺ μὲν χαίροισα ποτʼ Ὠκεανὸν τρέπε πώλους,\nπότνιʼ· ἐγὼ δʼ οἰσῶ τὸν ἐμὸν πόνον ὥσπερ ὑπέσταν.\nχαῖρε Σελαναία λιπαρόχροε, χαίρετε δʼ ἄλλοι\nἀστέρες, εὐκήλοιο κατʼ ἄντυγα Νυκτὸς ὀπαδοί.\nΚωμάσδω ποτὶ τὰν Ἀμαρυλλίδα, ταὶ δέ μοι αἶγες\nβόσκονται κατʼ ὄρος, καὶ ὁ Τίτυρος αὐτὰς ἐλαύνει.\nΤίτυρʼ ἐμὶν τὸ καλὸν πεφιλαμένε, βόσκε τὰς αἶγας,\nκαὶ ποτὶ τὰν κράναν ἄγε Τίτυρε, καὶ τὸν ἐνόρχαν\nτὸν Λιβυκὸν κνάκωνα φυλάσσεο, μή τι κορύψῃ.\n͂̓Ω χαρίεσσʼ Ἀμαρυλλί, τί μʼ οὐκέτι τοῦτο κατʼ ἄντρον\nπαρκύπτοισα καλεῖς τὸν ἐρωτύλον; ἦ ῥά με μισεῖς;\nἦ ῥά γέ τοι σιμὸς καταφαίνομαι ἐγγύθεν ἦμεν,\nνύμφα, καὶ προγένειος; ἀπάγξασθαί με ποησεῖς.\nἠνίδε τοι δέκα μᾶλα φέρω· τηνῶθε καθεῖλον,\nὧ μʼ ἐκέλευ καθελεῖν τύ· καὶ αὔριον ἄλλά τοι οἰσῶ.\nθᾶσαι μὰν θυμαλγὲς ἐμὸν ἄχος· αἴθε γενοίμαν\nἁ βομβεῦσα μέλισσα καὶ ἐς τεὸν ἄντρον ἱκοίμαν\nτὸν κισσὸν διαδὺς καὶ τὰν πτέριν, ᾇ τὺ πυκάσδῃ.\nνῦν ἔγνων τὸν Ἔρωτα· βαρὺς θεός· ἦ ῥα λεαίνας\nμαζὸν ἐθήλαζε, δρυμῷ τέ νιν ἔτρεφε μάτηρ,\nὅς με κατασμύχων καὶ ἐς ὀστίον ἄχρις ἰάπτει.\nὦ τὸ καλὸν ποθορεῦσα, τὸ πᾶν λίθος· ὦ κυάνοφρυ\nνύμφα, πρόσπτυξαί με τὸν αἰπόλον, ὥς τυ φιλάσω.\nἔστι καὶ ἐν κενεοῖσι φιλάμασιν ἁδέα τέρψις.\nτὸν στέφανον τῖλαί με κατʼ αὐτίκα λεπτὰ ποησεῖς,\nτόν τοι ἐγὼν Ἀμαρυλλὶ φίλα κισσοῖο φυλάσσω\nἀμπλέξας καλύκεσσι καὶ εὐόδμοισι σελίνοις.—\nὬμοι ἐγώ, τί πάθω; τί ὁ δύσσοος; οὐχ ὑπακούεις;—\nτὰν βαίταν ἀποδὺς ἐς κύματα τηνῶ ἁλεῦμαι,\nὧπερ τὼς θύννως σκοπιάζεται Ὄλπις ὁ γριπεύς·\nκαἴκα δἠποθάνω, τό γε μὰν τεὸν ἁδὺ τέτυκται.\nἔγνων πρᾶν, ὅκα μευ μεμναμένω, εἰ φιλέεις με,\nοὐδὲ τὸ τηλέφιλον ποτεμάξατο, τὸ πλατάγημα,\nἀλλʼ αὔτως ἁπαλῷ ποτὶ πάχεος ἐξεμαράνθη.\nεἶπε καὶ ἀγροιῶτις ἀλαθέα κοσκινόμαντις,\nἁ πρᾶν ποιολογεῦσα Παραιβάτις, οὕνεκʼ ἐγὼ μὲν\nτὶν ὅλος ἔγκειμαι, τὺ δέ μευ λόγον οὐδένα ποιῇ.\nἦ μάν τοι λευκὰν διδυματόκον αἶγα φυλάσσω,\nτάν με καὶ ἁ Μέρμνωνος ἐριθακὶς ἁ μελανόχρως\nαἰτεῖ, καὶ δωσῶ οἱ, ἐπεὶ τύ μοι ἐνδιαθρύπτῃ.\nἍλλεται ὀφθαλμός μευ ὁ δεξιός· ἦ ῥά γʼ ἰδησῶ\nαὐτάν; ᾀσεῦμαι ποτὶ τὰν πίτυν ὧδʼ ἀποκλινθείς,\nκαί κέ μʼ ἴσως ποτίδοι, ἐπεὶ οὐκ ἀδαμαντίνα ἐστίν.\n̔Ιππομένης ὅκα δὴ τὰν παρθένον ἤθελε γᾶμαι,\nμᾶλʼ ἐν χερσὶν ἑλὼν δρόμον ἄνυεν· ἁ δʼ Ἀταλάντα\nὡς ἴδεν, ὡς ἐμάνη, ὡς ἐς βαθὺν ἅλατʼ ἔρωτα.\nτὰν ἀγέλαν χὡ μάντις ἀπʼ Ὄθρυος ἆγε Μελάμπους\nἐς Πύλον· ἁ δὲ Βίαντος ἐν ἀγκοίναισιν ἐκλίνθη,\nμάτηρ ἁ χαρίεσσα περίφρονος Ἀλφεσιβοίης.\nτὰν δὲ καλὰν Κυθέρειαν ἐν ὤρεσι μᾶλα νομεύων\nοὐχ οὑτῶς ὥδωνις ἐπὶ πλέον ἄγαγε λύσσας,\nὥστʼ οὐδὲ φθίμενόν νιν ἄτερ μαζοῖο τίθητι;\nζαλωτὸς μὲν ἐμὶν ὁ τὸν ἄτροπον ὕπνον ἰαύων\nἘνδυμίων, ζαλῶ δὲ φίλα γύναιἸασίωνα,\nὃς τοσσῆνʼ ἐκύρησεν, ὅσʼ οὐ πευσεῖσθε βέβαλοι.\nἈλγέω τὰν κεφαλάν, τὶν δʼ οὐ μέλει. οὐκέτʼ ἀείδω,\nκεισεῦμαι δὲ πεσών, καὶ τοὶ λύκοι ὧδέ μʼ ἔδονται.\nὡς μέλι τοι γλυκὺ τοῦτο κατὰ βρόχθοιο γένοιτο.\nΔαμοίτας χὡ Δάφνις ὁ βουκόλος εἰς ἕνα χῶρον\nτὰν ἀγέλαν πόκʼ Ἄρατε συνάγαγον· ἦς δʼ ὁ μὲν αὐτῶν\nπυρρός, ὁ δʼ ἡμιγένειος· ἐπὶ κράναν δέ τινʼ ἄμφω\nἑζόμενοι θέρεος μέσῳ ἄματι τοιάδʼ ἄειδον.\nπρᾶτος δʼ ἄρξατο Δάφνις, ἐπεὶ καὶ πρᾶτος ἔρισδε.\nβάλλει τοι Πολύφαμε τὸ ποίμνιον ἁ Γαλάτεια\nμάλοισιν, δυσέρωτα τὸν αἰπόλον ἄνδρα καλεῦσα·\nκαὶ τύ νιν οὐ ποθόρησθα τάλαν τάλαν, ἀλλὰ κάθησαι\nἁδέα συρίσδων. πάλιν ἅδʼ ἴδε τὰν κύνα βάλλει,\nἅ τοι τᾶν ὀίων ἕπεται σκοπός· ἁ δὲ βαΰσδει\nεἰς ἅλα δερκομένα, τὰ δέ νιν καλὰ κύματα φαίνει\nἅσυχα καχλάζοντα ἐπʼ αἰγιαλοῖο θέοισαν.\nφράζεο μὴ τᾶς παιδὸς ἐπὶ κνάμαισιν ὀρούσῃ\nἐξ ἁλὸς ἐρχομένας, κατὰ δὲ χρόα καλὸν ἀμύξῃ.\nἁ δὲ καὶ αὐτόθε τοι διαθρύπτεται, ὡς ἀπʼ ἀκάνθας\nταὶ καπυραὶ χαῖται, τὸ καλὸν θέρος ἁνίκα φρύγει·\nκαὶ φεύγει φιλέοντα καὶ οὐ φιλέοντα διώκει,\nκαὶ τὸν ἀπὸ γραμμᾶς κινεῖ λίθον· ἦ γὰρ ἔρωτι\nπολλάκις ὦ Πολύφαμε τὰ μὴ καλὰ καλὰ πέφανται.\nτῷ δʼ ἐπὶ Δαμοίτας ἀνεβάλλετο καὶ τάδʼ ἄειδεν.\nεἶδον ναὶ τὸν Πᾶνα, τὸ ποίμνιον ἁνίκʼ ἔβαλλε,\nκοὔ μʼ ἔλαθʼ, οὔ, τὸν ἐμὸν ἕνα τὸν γλυκύν, ᾧπερ ὅρημι\nἐς τέλος· αὐτὰρ ὁ μάντις ὁ Τήλεμος ἔχθρʼ ἀγορεύων\nἐχθρὰ φέροι ποτὶ οἶκον, ὅπως τεκέεσσι φυλάσσοι.\nἀλλὰ καὶ αὐτὸς ἐγὼ κνίζων πάλιν οὐ ποθόρημι,\nἀλλʼ ἄλλαν τινὰ φαμὶ γυναῖκʼ ἔχεν· ἁ δʼ ἀίοισα\nζαλοῖ μʼ ὦ Παιὰν καὶ τάκεται, ἐκ δὲ θαλάσσας\nοἰστρεῖ παπταίνοισα ποτʼ ἄντρά τε καὶ ποτὶ ποίμνας.\nσίξα δʼ ὑλακτεῖν νιν καὶ τᾷ κυνί· καὶ γὰρ ὅκʼ ἤρων\nαὐτᾶς, ἐκνυζεῖτο ποτʼ ἰσχία ῥύγχος ἔχοισα.\nταῦτα δʼ ἴσως ἐσορεῦσα ποεῦντά με πολλάκι πεμψεῖ\nἄγγελον. αὐτὰρ ἐγὼ κλᾳξῶ θύρας, ἕστέ κʼ ὀμόσσῃ\nαὐτά μοι στορεσεῖν καλὰ δέμνια τᾶσδʼ ἐπὶ νάσω.\nκαὶ γάρ θην οὐδʼ εἶδος ἔχω κακόν, ὥς με λέγοντι.\nἦ γὰρ πρᾶν ἐς πόντον ἐσέβλεπον, ἦς δὲ γαλάνα,\nκαὶ καλὰ μὲν τὰ γένεια, καλὰ δέ μευ ἁ μία κώρα,\nὡς παρʼ ἐμὶν κέκριται, κατεφαίνετο, τῶν δέ τʼ ὀδόντων\nλευκοτέραν αὐγὰν Παρίας ὑπέφαινε λίθοιο.\nὡς μὴ βασκανθῶ δέ, τρὶς εἰς ἐμὸν ἔπτυσα κόλπον·\nταῦτα γὰρ ἁ γραία με Κοτυταρὶς ἐξεδίδαξε.\nἃ πρᾶν ἀμάντεσσι παρʼ Ἱπποκίωνι ποταύλει.\nτόσσʼ εἰπὼν τὸν Δάφνιν ὁ Δαμοίτας ἐφίλησε,\nχὡ μὲν τῷ σύριγγʼ, ὁ δὲ τῷ καλὸν αὐλὸν ἔδωκεν.\nαὔλει Δαμοίτας, σύρισδε δὲ Δάφνις ὁ βούτας,\nὠρχεῦντʼ ἐν μαλακᾷ ταὶ πόρτιες αὐτίκα ποίᾳ.\nνίκη μὰν οὐδάλλος, ἀνήσσατοι δʼ ἐγένοντο.\nἮς χρόνος ἁνίκʼ ἐγώ τε καὶ Εὔκριτος ἐς τὸν Ἅλεντα\nεἵρπομες ἐκ πόλιος, σὺν καὶ τρίτος ἁμὶν Ἀμύντας·\nτᾷ Δηοῖ γὰρ ἔτευχε θαλύσια καὶ Φρασίδαμος\nκἀντιγένης, δύο τέκνα Λυκωπέος, εἴ τί περ ἐσθλὸν\nχᾳῶν τῶν ἐπάνωθεν, ἀπὸ Κλυτίας τε καὶ αὐτῶ\nΧάλκωνος, Βούριναν ὃς ἐκ ποδὸς ἄνυσε κράναν\nεὖ ἐνερεισάμενος πέτρᾳ γόνυ· ταὶ δὲ παρʼ αὐτὰν\nαἴγειροι πτελέαι τε ἐύσκιον ἄλσος ὕφαινον,\nχλωροῖσιν πετάλοισι κατηρεφέες κομόωσαι.\nκοὔπω τὰν μεσάταν ὁδὸν ἄνυμες, οὐδὲ τὸ σᾶμα\nἁμὶν τὸ Βρασίλα κατεφαίνετο, καὶ τὸν ὁδίταν\nἐσθλὸν σὺν Μοίσαισι Κυδωνικὸν εὕρομες ἄνδρα,\nοὔνομα μὲν Λυκίδαν, ἦς δʼ αἰπόλος, οὐδέ κέ τίς νιν\nἠγνοίησεν ἰδών, ἐπεὶ αἰπόλῳ ἔξοχʼ ἐῴκει.\nἐκ μὲν γὰρ λασίοιο δασύτριχος εἶχε τράγοιο\nκνακὸν δέρμʼ ὤμοισι νέας ταμίσοιο ποτόσδον,\nἀμφὶ δέ οἱ στήθεσσι γέρων ἐσφίγγετο πέπλος\nζωστῆρι πλακερῷ, ῥοικὰν δʼ ἔχεν ἀγριελαίω\nδεξιτερᾷ κορύναν. καί μʼ ἀτρέμας εἶπε σεσαρὼς\nὄμματι μειδιόωντι, γέλως δέ οἱ εἴχετο χείλευς·\nΣιμιχίδα, πᾷ δὴ τὸ μεσαμέριον πόδας ἕλκεις,\nἁνίκα δὴ καὶ σαῦρος ἐν αἱμασιαῖσι καθεύδει,\nοὐδʼ ἐπιτυμβίδιαι κορυδαλλίδες ἠλαίνοντι;\nἦ μετὰ δαῖτα κλητὸς ἐπείγεαι; ἤ τινος ἀστῶν\nλανὸν ἔπι θρώσκεις; ὥς τοι ποσὶ νισσομένοιο\nπᾶσα λίθος πταίοισα ποτʼ ἀρβυλίδεσσιν ἀείδει.\nτὸν δʼ ἐγὼ ἀμείφθην· Λυκίδα φίλε, φαντί τυ πάντες\nσυριγκτὰν ἔμεναι μέγʼ ὑπείροχον ἔν τε νομεῦσιν\nἔν τʼ ἀμητήρεσσι. τὸ δὴ μάλα θυμὸν ἰαίνει\nἁμέτερον· καί τοι κατʼ ἐμὸν νόον ἰσοφαρίζειν\nἔλπομαι. ἁ δʼ ὁδὸς ἅδε θαλυσιάς· ἦ γὰρ ἑταῖροι\nἀνέρες εὐπέπλῳ Δαμάτερι δαῖτα τελεῦντι\nὄλβω ἀπαρχόμενοι· μάλα γάρ σφισι πίονι μέτρῳ\nἁ δαίμων εὔκριθον ἀνεπλήρωσεν ἀλωάν.\nἀλλʼ ἄγε δή—ξυνὰ γὰρ ὁδός, ξυνὰ δὲ καὶ ἀώς—\nβουκολιασδώμεσθα· τάχʼ ὥτερος ἄλλον ὀνασεῖ.\nκαὶ γὰρ ἐγὼ Μοισᾶν καπυρὸν στόμα, κἠμὲ λέγοντι\nπάντες ἀοιδὸν ἄριστον· ἐγὼ δέ τις οὐ ταχυπειθής,\nοὐ Δᾶν· οὐ γάρ πω κατʼ ἐμὸν νόον οὔτε τὸν ἐσθλὸν\nΣικελίδαν νίκημι τὸν ἐκ Σάμω οὔτε Φιλητᾶν\nἀείδων, βάτραχος δὲ ποτʼ ἀκρίδας ὥς τις ἐρίσδω.\nὣς ἐφάμαν ἐπίταδες· ὁ δʼ αἰπόλος ἁδὺ γελάσσας,\nτάν τοι\" ἔφα \"κορύναν δωρύττομαι, οὕνεκεν ἐσσὶ\nπᾶν ἐπʼ ἀλαθείᾳ πεπλασμένον ἐκ Διὸς ἔρνος.\nὥς μοι καὶ τέκτων μέγʼ ἀπέχθεται, ὅστις ἐρευνῇ\nἶσον ὄρευς κορυφᾷ τελέσαι δόμον εὐρυμέδοντος,\nκαὶ Μοισᾶν ὄρνιχες, ὅσοι ποτὶ Χῖον ἀοιδὸν\nἀντία κοκκύζοντες ἐτώσια μοχθίζοντι.\nἀλλʼ ἄγε βουκολικᾶς ταχέως ἀρχώμεθʼ ἀοιδᾶς,\nΣιμιχίδα· κἠγὼ μέν—ὅρη φίλος, εἴ τοι ἀρέσκει\nτοῦθʼ ὅ τι πρᾶν ἐν ὄρει τὸ μελύδριον ἐξεπόνασα.\nΔάφνιδι τῷ χαρίεντι συνήντετο βουκολέοντι\nμᾶλα νέμων, ὡς φαντί, κατʼ ὤρεα μακρὰ Μενάλκας.\nἄμφω τώγʼ ἤστην πυρροτρίχω, ἄμφω ἀνάβω,\nἄμφω συρίσδεν δεδαημένω, ἄμφω ἀείδεν.\nπρᾶτος δʼ ὦν ποτὶ Δάφνιν ἰδὼν ἀγόρευε Μενάλκας·\nμυκητᾶν ἐπίουρε βοῶν Δάφνι, λῇς μοι ἀεῖσαι;\nφαμί τυ νικασεῖν, ὅσσον θέλω αὐτὸς ἀείδων.\nτὸν δʼ ἄρα χὡ Δάφνις τοιῷδʼ ἀπαμείβετο μύθῳ·\nποιμὴν εἰροπόκων ὀίων συριγκτὰ Μενάλκα,\nοὔποτε νικασεῖς μʼ, οὐδʼ εἴ τι πάθοις τύγʼ ἀείδων.\nΒουκολιάζεο Δάφνι, τὺ δʼ ᾠδᾶς ἄρχεο πρᾶτος,\nᾠδᾶς ἄρχεο Δάφνι, συναψάσθω δὲ Μενάλκας,\nμόσχως βουσὶν ὑφέντες, ὑπὸ στείραισι δὲ ταύρως.\nχοἱ μὲν ἁμᾷ βόσκοιντο καὶ ἐν φύλλοισι πλανῷντο\nμηδὲν ἀτιμαγελεῦντες· ἐμὶν δὲ τὺ βουκολιάζευ\nἐκτόθεν, ἄλλωθεν δὲ ποτικρίνοιτο Μενάλκας.\nοὐδὲν πὸτ τὸν ἔρωτα πεφύκει φάρμακον ἄλλο\nΝικία οὔτʼ ἔγχριστον, ἐμὶν δοκεῖ, οὔτʼ ἐπίπαστον,\nἢ ταὶ Πιερίδες· κοῦφον δέ τι τοῦτο καὶ ἁδὺ\nγίνετʼ ἐπʼ ἀνθρώποις, εὑρεῖν δʼ οὐ ῥᾴδιόν ἐστι.\nγινώσκειν δʼ οἶμαί τυ καλῶς ἰατρὸν ἐόντα\nκαὶ ταῖς ἐννέα δὴ πεφιλάμενον ἔξοχα Μοίσαις.\nοὕτω γοῦν ῥάιστα διᾶγʼ ὁ Κύκλωψ ὁ παρʼ ἁμῖν,\nὡρχαῖος Πολύφαμος, ὅκʼ ἤρατο τᾶς Γαλατείας,\nἄρτι γενειάσδων περὶ τὸ στόμα τὼς κροτάφως τε.\nἤρατο δʼ οὐ μάλοις οὐδὲ ῥόδῳ οὐδὲ κικίννοις,\nἀλλʼ ὀρθαῖς μανίαις, ἁγεῖτο δὲ πάντα πάρεργα.\nπολλάκι ταὶ ὄιες ποτὶ ταὐλίον αὐταὶ ἀπῆνθον\nχλωρᾶς ἐκ βοτάνας· ὁ δὲ τὰν Γαλάτειαν ἀείδων\nαὐτόθʼ ἐπʼ ἀιόνος κατετάκετο φυκιοέσσας\nἐξ ἀοῦς, ἔχθιστον ἔχων ὑποκάρδιον ἕλκος\nΚύπριδος ἐκ μεγάλας, τό οἱ ἥπατι πᾶξε βέλεμνον.\nἀλλὰ τὸ φάρμακον εὗρε, καθεζόμενος δʼ ἐπὶ πέτρας\nὑψηλᾶς ἐς πόντον ὁρῶν ἄειδε τοιαῦτα.\nὮ λευκὰ Γαλάτεια, τί τὸν φιλέοντʼ ἀποβάλλῃ;\nλευκοτέρα πακτᾶς ποτιδεῖν, ἁπαλωτέρα ἀρνός,\nμόσχω γαυροτέρα, σφριγανωτέρα ὄμφακος ὠμᾶς.\nφοιτῇς δʼ αὖθʼ οὑτῶς, ὅκκα γλυκὺς ὕπνος ἔχῃ με,\nοἴχῃ δʼ εὐθὺς ἰοῖσʼ, ὅκκα γλυκὺς ὕπνος ἀνῇ με,\nφεύγεις δʼ ὥσπερ ὄις πολιὸν λύκον ἀθρήσασα.\nἠράσθην μὲν ἔγωγα τεοῦς κόρα, ἁνίκα πρᾶτον\nἦνθες ἐμᾷ σὺν ματρὶ θέλοισʼ ὑακίνθινα φύλλα\nἐξ ὄρεος δρέψασθαι, ἐγὼ δʼ ὁδὸν ἁγεμόνευον.\nπαύσασθαι δʼ ἐσιδών τυ καὶ ὕστερον οὐδέ τί πᾳ νῦν\nἐκ τήνω δύναμαι· τὶν δʼ οὐ μέλει, οὐ μὰ Δίʼ οὐδέν.\nγινώσκω χαρίεσσα κόρα, τίνος ὥνεκα φεύγεις·\nὥνεκά μοι λασία μὲν ὀφρῦς ἐπὶ παντὶ μετώπῳ\nἐξ ὠτὸς τέταται ποτὶ θὥτερον ὦς μία μακρά,\nεἷς δʼ ὀφθαλμὸς ἔπεστι, πλατεῖα δὲ ῥὶς ἐπὶ χείλει.\nἀλλʼ οὗτος τοιοῦτος ἐὼν βοτὰ χίλια βόσκω,\nκἠκ τούτων τὸ κράτιστον ἀμελγόμενος γάλα πίνω·\nτυρὸς δʼ οὐ λείπει μʼ οὔτʼ ἐν θέρει οὔτʼ ἐν ὀπώρᾳ,\nοὐ χειμῶνος ἄκρω· ταρσοὶ δʼ ὑπεραχθέες αἰεί.\nσυρίσδεν δʼ ὡς οὔτις ἐπίσταμαι ὧδε Κυκλώπων,\nτὶν τὸ φίλον γλυκύμαλον ἁμᾷ κἠμαυτὸν ἀείδων\nπολλάκι νυκτὸς ἀωρί. τρέφω δέ τοι ἕνδεκα νεβρὼς\nπάσας μηνοφόρως καὶ σκύμνως τέσσαρας ἄρκτων.\nἀλλʼ ἀφίκευσο ποθʼ ἁμέ, καὶ ἑξεῖς οὐδὲν ἔλασσον,\nτὰν γλαυκὰν δὲ θάλασσαν ἔα ποτὶ χέρσον ὀρεχθεῖν.\nἅδιον ἐν τὤντρῳ παρʼ ἐμὶν τὰν νύκτα διαξεῖς.\nἐντὶ δάφναι τηνεῖ, ἐντὶ ῥαδιναὶ κυπάρισσοι,\nἔστι μέλας κισσός, ἔστʼ ἄμπελος ἁ γλυκύκαρπος,\nἔστι ψυχρὸν ὕδωρ, τό μοι ἁ πολυδένδρεος Αἴτνα\nλευκᾶς ἐκ χιόνος ποτὸν ἀμβρόσιον προΐητι.\nτίς κα τῶνδε θάλασσαν ἔχειν καὶ κύμαθʼ ἕλοιτο;\nαἰ δέ τοι αὐτὸς ἐγὼ δοκέω λασιώτερος ἦμεν,\nἐντὶ δρυὸς ξύλα μοι καὶ ὑπὸ σποδῷ ἀκάματον πῦρ.\nκαιόμενος δʼ ὑπὸ τεῦς καὶ τὰν ψυχὰν ἀνεχοίμαν\nκαὶ τὸν ἕνʼ ὀφθαλμόν, τῶ μοι γλυκερώτερον οὐδέν.\nὤμοι, ὅ τʼ οὐκ ἔτεκέν μʼ ἁ μάτηρ βραγχίʼ ἔχοντα,\nὡς κατέδυν ποτὶ τὶν καὶ τὰν χέρα τευς ἐφίλασα,\nαἰ μὴ τὸ στόμα λῇς, ἔφερον δέ τοι ἢ κρίνα λευκὰ\nἢ μάκωνʼ ἁπαλὰν ἐρυθρὰ πλαταγώνιʼ ἔχοισαν.\nἀλλὰ τὰ μὲν θέρεος, τὰ δὲ γίνεται ἐν χειμῶνι,\nὥστʼ οὐκ ἄν τοι ταῦτα φέρειν ἅμα πάντʼ ἐδυνάθην.\nνῦν μὰν ὦ κόριον, νῦν αὐτόγα νεῖν κε μάθοιμι,\nαἴκά τις σὺν ναῒ πλέων ξένος ὧδʼ ἀφίκηται,\nὡς εἰδῶ, τί ποθʼ ἁδὺ κατοικεῖν τὸν βυθὸν ὔμμιν.\nἐξένθοις Γαλάτεια καὶ ἐξενθοῖσα λάθοιο\nὥσπερ ἐγὼ νῦν ὧδε καθήμενος οἴκαδʼ ἀπενθεῖν.\nποιμαίνειν δʼ ἐθέλοις σὺν ἐμὶν ἅμα καὶ γάλʼ ἀμέλγειν\nκαὶ τυρὸν πᾶξαι τάμισον δριμεῖαν ἐνεῖσα.\nἁ μάτηρ ἀδικεῖ με μόνα, καὶ μέμφομαι αὐτᾷ·\nοὐδὲν πήποχʼ ὅλως ποτὶ τὶν φίλον εἶπεν ὑπέρ μευ,\nκαὶ ταῦτʼ ἆμαρ ἐπʼ ἆμαρ ὁρεῦσά με λεπτὸν ἐόντα.\nφασῶ τὰν κεφαλὰν καὶ τὼς πόδας ἀμφοτέρως μευ\nσφύζειν, ὡς ἀνιαθῇ, ἐπεὶ κἠγὼν ἀνιῶμαι.\nὦ Κύκλωψ Κύκλωψ, πᾷ τὰς φρένας ἐκπεπότασαι;\nαἴκʼ ἐνθὼν θαλάρως τε πλέκοις καὶ θαλλὸν ἀμάσας\nταῖς ἄρνεσσι φέροις, τάχα κα πολὺ μᾶλλον ἔχοις νῶν.\nτὰν παρεοῖσαν ἄμελγε. τί τὸν φεύγοντα διώκεις;\nεὑρησεῖς Γαλάτειαν ἴσως καὶ καλλίονʼ ἄλλαν.\nπολλαὶ συμπαίσδέν με κόραι τὰν νύκτα κέλονται,\nκιχλίζοντι δὲ πᾶσαι, ἐπεί κʼ αὐταῖς ὑπακούσω\nδῆλον ὅ τʼ ἐν τᾷ γᾷ κἠγώ τις φαίνομαι ἦμεν.\nοὕτω τοι Πολύφαμος ἐποίμαινεν τὸν ἔρωτα\nμουσίσδων, ῥᾷον δὲ διᾶγʼ ἢ εἰ χρυσὸν ἔδωκεν.\nἬλυθες ὦ φίλε κοῦρε τρίτῃ σὺν νυκτὶ καὶ ἀοῖ;\nἤλυθες· οἱ δὲ ποθεῦντες ἐν ἤματι γηράσκουσιν.\nὅσσον ἔαρ χειμῶνος, ὅσον μᾶλον βραβίλοιο\nἅδιον, ὅσσον ὄις σφετέρας λασιωτέρα ἀρνός,\nὅσσον παρθενικὴ προφέρει τριγάμοιο γυναικός,\nὅσσον ἐλαφροτέρη μόσχου νεβρός, ὅσσον ἀηδὼν\nσυμπάντων λιγύφωνος ἀοιδοτάτη πετεηνῶν,\nτόσσον ἔμʼ εὔφρανας τὺ φανείς, σκιερὰν δʼ ὑπὸ φαγὸν\nἀελίου φρύγοντος ὁδοιπόρος ἔδραμον ὥς τις.\nεἴθʼ ὁμαλοὶ πνεύσειαν ἐπʼ ἀμφοτέροισιν Ἔρωτες\nνῶιν, ἐπεσσομένοις δὲ γενοίμεθα πᾶσιν ἀοιδά.\nθείω δή τινε τώδε μετὰ προτέροισι γενέσθην\nφῶθʼ, ὁ μὲν εἴσπνηλος, φαίη χʼ ὡμυκλαϊάσδων,\nτὸν δʼ ἕτερον πάλιν ὥς κεν ὁ Θεσσαλὸς εἴποι ἀίταν.\nἀλλήλους δʼ ἐφίλησαν ἴσῳ ζυγῷ. ἦ ῥα τότʼ ἦσαν\nχρύσειοι πάλιν ἄνδρες, ὃ κἀντεφίλησʼ ὁ φιληθείς.\nεἰ γὰρ τοῦτο πάτερ Κρονίδα πέλοι, εἰ γὰρ ἀγήρῳ\nἀθάνατοι, γενεαῖς δὲ διηκοσίαισιν ἔπειτα\nἀγγείλειεν ἐμοί τις ἀνέξοδον εἰς Ἀχέροντα·\nἡ σὴ νῦν φιλότης καὶ τοῦ χαρίεντος ἀίτεω\nπᾶσι διὰ στόματος, μετὰ δʼ ἠιθέοισι μάλιστα.\nἀλλʼ ἤτοι τούτων μὲν ὑπέρτεροι Οὐρανίωνες\nἔσσονθʼ ὡς ἐθέλοντι. ἐγὼ δέ σε τὸν καλὸν αἰνέων\nψεύδεα ῥινὸς ὕπερθεν ἀραιᾶς οὐκ ἀναφύσω.\nἢν γὰρ καί τι δάκῃς, τὸ μὲν ἀβλαβὲς εὐθὺς ἔθηκας,\nδιπλάσιον δʼ ὤνασας, ἔχων δʼ ἐπίμετρον ἀπῆνθον.\nΝισαῖοι Μεγαρῆες ἀριστεύοντες ἐρετμοῖς,\nὄλβιοι οἰκείοιτε, τὸν Ἀττικὸν ὡς περίαλλα\nξεῖνον ἐτιμήσασθε Διοκλέα τὸν φιλόπαιδα.\nαἰεί οἱ περὶ τύμβον ἀολλέες εἴαρι πράτῳ\nκοῦροι ἐριδμαίνοντι φιλήματος ἄκρα φέρεσθαι.\nὃς δέ κε προσμάξῃ γλυκερώτερα χείλεσι χείλη,\nβριθόμενος στεφάνοισιν ἑὰν ἐς μητέρʼ ἀπῆνθεν.\nὄλβιος, ὅστις παισὶ φιλήματα κεῖνα διαιτᾷ.\nἦ που τὸν χαροπὸν Γανυμήδεα πόλλʼ ἐπιβωτᾷ\nΛυδίῃ ἶσον ἔχειν πέτρῃ στόμα, χρυσὸν ὁποίῃ\nπεύθονται μὴ φαῦλος ἐτήτυμω ἀργυραμοιβοί.\nοὐχ ἁμῖν τὸν Ἔρωτα μόνοις ἔτεχʼ, ὡς ἐδοκεῦμες,\nΝικία, ᾧ τινι τοῦτο θεῶν ποκα τέκνον ἔγεντο.\nοὐχ ἁμῖν τὰ καλὰ πράτοις καλὰ φαίνεται εἶμεν,\nοἳ θνατοὶ πελόμεσθα, τὸ δʼ αὔριον οὐκ ἐσορῶμες·\nἀλλὰ καὶ ὡμφιτρύωνος ὁ χαλκεοκάρδιος υἱός,\nὃς τὸν λῖν ὑπέμεινε τὸν ἄγριον, ἤρατο παιδός,\nτῶ χαρίεντος Ὑλα, τῶ τὰν πλοκαμῖδα φορεῦντος,\nκαί νιν πάντʼ ἐδίδαξε πατὴρ ὡσεὶ φίλον υἱέα,\nὅσσα μαθὼν ἀγαθὸς καὶ ἀοίδιμος αὐτὸς ἔγεντο·\nχωρὶς δʼ οὐδέποκʼ ἦς, οὔτʼ εἰ μέσον ἆμαρ ὄροιτο,\nοὔτʼ ἄρʼ ὅχʼ ἁ λεύκιππος ἀνατρέχοι ἐς Διὸς Ἀώς,\nοὐδʼ ὁπόκʼ ὀρτάλιχοι μινυροὶ ποτὶ κοῖτον ὁρῷεν,\nσεισαμένας πτερὰ ματρὸς ἐπʼ αἰθαλόεντι πετεύρῳ,\nὡς αὐτῷ κατὰ θυμὸν ὁ παῖς πεποναμένος εἴη,\nαὐτῷ δʼ εὖ ἕλκων ἐς ἀλαθινὸν ἄνδρʼ ἀποβαίη.\nἀλλʼ ὅτε τὸ χρύσειον ἔπλει μετὰ κῶαςἸήσων\nΑἰσονίδας, οἱ δʼ αὐτῷ ἀριστῆες συνέποντο\nπασᾶν ἐκ πολίων προλελεγμένοι, ὧν ὄφελός τι,\nἵκετο χὡ ταλαεργὸς ἀνὴρ ἐς ἀφνειὸνἸωλκόν,\nἈλκμήνης υἱὸς Μιδεάτιδος ἡρωίνης,\nσὺν δʼ αὐτῷ κατέβαινεν Ὑλας εὔεδρον ἐς Ἀργώ,\nἅτις κυανεᾶν οὐχ ἥψατο συνδρομάδων ναῦς,\nἀλλὰ διεξάιξε—βαθὺν δʼ εἰσέδραμε Φᾶσιν—\nαἰετὸς ἐς μέγα λαῖτμα· ἀφʼ οὗ τότε χοιράδες ἔσταν.\nἆμος δʼ ἀντέλλοντι Πελειάδες, ἐσχατιαὶ δὲ\nἄρνα νέον βόσκοντι, τετραμμένου εἴαρος ἤδη,\nτᾶμος ναυτιλίας μιμνάσκετο θεῖος ἄωτος\nἡρώων, κοίλαν δὲ καθιδρυνθέντες ἐς Ἀργὼ\n̔Ελλάσποντον ἵκοντο νότῳ τρίτον ἆμαρ ἀέντι,\nεἴσω δʼ ὅρμον ἔθεντο Προποντίδος, ἔνθα Κιανῶν\nαὔλακας εὐρύνοντι βόες τρίβοντες ἄροτρα.\nἐκβάντες δʼ ἐπὶ θῖνα κατὰ ζυγὰ δαῖτα πένοντο\nδειελινοί, πολλοὶ δὲ μίαν στορέσαντο χαμεύναν.\nλειμὼν γάρ σφιν ἔκειτο, μέγα στιβάδεσσιν ὄνειαρ,\nἔνθεν βούτομον ὀξὺ βαθύν τʼ ἐτάμοντο κύπειρον.\nκᾤχεθʼ Ὑλας ὁ ξανθὸς ὕδωρ ἐπιδόρπιον οἰσῶν\nαὐτῷ θʼ Ἡρακλῆι καὶ ἀστεμφεῖ Τελαμῶνι,\nοἳ μίαν ἄμφω ἑταῖροι ἀεὶ δαίνυντο τράπεζαν,\nχάλκεον ἄγγος ἔχων. τάχα δὲ κράναν ἐνόησεν\nἡμένῳ ἐν χώρῳ· περὶ δὲ θρύα πολλὰ πεφύκει,\nκυάνεόν τε χελιδόνιον χλωρόν τʼ ἀδίαντον\nκαὶ θάλλοντα σέλινα καὶ εἰλιτενὴς ἄγρωστις.\nὕδατι δʼ ἐν μέσσῳ Νύμφαι χορὸν ἀρτίζοντο,\nνύμφαι ἀκοίμητοι, δειναὶ θεαὶ ἀγροιώταις,\nΕὐνείκα καὶ Μαλὶς ἔαρ θʼ ὁρόωσα Νύχεια,\nἤτοι ὁ κοῦρος ἐπεῖχε ποτῷ πολυχανδέα κρωσσὸν\nβάψαι ἐπειγόμενος, ταὶ δʼ ἐν χερὶ πᾶσαι ἔφυσαν·\nπασάων γὰρ ἔρως ἁπαλὰς φρένας ἐξεσόβησεν\nἈργείῳ ἐπὶ παιδί· κατήριπε δʼ ἐς μέλαν ὕδωρ\nἀθρόος, ὡς ὅτε πυρσὸς ἀπʼ οὐρανοῦ ἤριπεν ἀστὴρ\nἀθρόος, ἐν πόντῳ, ναύταις δέ τις εἶπεν ἑταίροις·\nκουφότερʼ ὦ παῖδες ποιεῖσθʼ ὅπλα· πνευστικὸς οὖρος.\nνύμφαι μὲν σφετέροις ἐπὶ γούνασι κοῦρον ἔχοισαι\nδακρυόεντʼ ἀγανοῖσι παρεψύχοντʼ ἐπέεσσιν.\nἈμφιτρυωνιάδας δὲ ταρασσόμενος περὶ παιδὶ\nᾤχετο, μαιωτιστὶ λαβὼν εὐκαμπέα τόξα\nκαὶ ῥόπαλον, τό οἱ αἰὲν ἐχάνδανε δεξιτερὴ χείρ.\nτρὶς μὲν Ὑλαν ἄυσεν, ὅσον βαρὺς ἤρυγε λαιμός·\nτρὶς δʼ ἄρʼ ὁ παῖς ὑπάκουσεν, ἀραιὰ δʼ ἵκετο φωνὰ\nἐξ ὕδατος, παρεὼν δὲ μάλα σχεδὸν εἴδετο πόρρω.\nὡς δʼ ὁπότʼ ἠυγένειος ἀπόπροθι λῖς ἐσακούσας†,\nνεβροῦ φθεγξαμένας τις ἐν οὔρεσιν ὠμοφάγος λῖς\nἐξ εὐνᾶς ἔσπευσεν ἑτοιμοτάταν ἐπὶ δαῖτα·\nἩρακλέης τοιοῦτος ἐν ἀτρίπτοισιν ἀκάνθαις\nπαῖδα ποθῶν δεδόνητο, πολὺν δʼ ἐπελάμβανε χῶρον.\nσχέτλιοι οἱ φιλέοντες· ἀλώμενος ὅσσʼ ἐμόγησεν\nοὔρεα καὶ δρυμούς, τὰ δʼἸήσονος ὕστερα πάντʼ ἦς.\nναῦς γέμεν ἄρμενʼ ἔχοισα μετάρσια τῶν παρεόντων,\nἱστία δʼ ἡμίθεοι μεσονύκτιον ἐξεκάθαιρον\nἩρακλῆα μένοντες. ὁ δʼ ᾇ πόδες ἆγον ἐχώρει\nμαινόμενος· χαλεπὸς γὰρ ἔσω θεὸς ἧπαρ ἄμυσσεν.\nοὕτω μὲν κάλλιστος Ὑλας μακάρων ἀμιθρεῖται·\nἩρακλέην δʼ ἥρωες ἐκερτόμεον λιποναύταν,\nοὕνεκεν ἠρώησε τριακοντάζυγον Ἀργώ,\nπεζᾷ δʼ ἐς Κόλχους τε καὶ ἄξενον ἵκετο Φᾶσιν.\nαἰεὶ τοῦτο Διὸς κούραις μέλει, αἰὲν ἀοιδοῖς,\nὑμνεῖν ἀθανάτους, ὑμνεῖν ἀγαθῶν κλέα ἀνδρῶν.\nΜοῦσαι μὲν θεαὶ ἐντί, θεοὺς θεαὶ ἀείδοντι·\nἄμμες δὲ βροτοὶ οἵδε, βροτοὺς βροτοὶ ἀείδωμεν.\nτίς γὰρ τῶν ὁπόσοι γλαυκὰν ναίουσιν ὑπʼ ἀῶ\nἡμετέρας Χάριτας πετάσας ὑποδέξεται οἴκῳ\nἀσπασίως, οὐδʼ αὖθις ἀδωρήτους ἀποπέμψει;\nαἱ δὲ σκυζόμεναι γυμνοῖς ποσὶν οἴκαδʼ ἴασι,\nπολλά με τωθάζοισαι, ὅ τʼ ἀλιθίαν ὁδὸν ἦνθον,\nὀκνηραὶ δὲ πάλιν κενεᾶς ἐν πυθμένι χηλοῦ\nψυχροῖς ἐν γονάτεσσι κάρη μίμνοντι βαλοῖσαι,\nἔνθʼ αἰεί σφισιν ἕδρα, ἐπὴν ἄπρηκτοι ἵκωνται.\nτίς τῶν νῦν τοιόσδε; τίς εὖ εἰπόντα φιλήσει;\nοὐκ οἶδʼ· οὐ γὰρ ἔτʼ ἄνδρες ἐπʼ ἔργμασιν ὡς πάρος ἐσθλοῖς\nαἰνεῖσθαι σπεύδοντι, νενίκηνται δʼ ὑπὸ κερδέων.\nπᾶς δʼ ὑπὸ κόλπῳ χεῖρας ἔχων πόθεν οἴσεται ἀθρεῖ\nἄργυρον, οὐδέ κεν ἰὸν ἀποτρίψας τινὶ δοίη,\nἀλλʼ εὐθὺς μυθεῖται· ἀπωτέρω ἢ γόνυ κνάμα·\nαὐτῷ μοί τι γένοιτο· θεοὶ τιμῶσιν ἀοιδούς.\nτίς δέ κεν ἄλλου ἀκούσαι; ἅλις πάντεσσιν Ὁμηρος.\nοὗτος ἀοιδῶν λῷστος, ὃς ἐξ ἐμεῦ οἴσεται οὐδέν.\nδαιμόνιοι, τί δὲ κέρδος ὁ μυρίος ἔνδοθι χρυσὸς\nκείμενος; οὐχ ἅδε πλούτου φρονέουσιν ὄνασις,\nἀλλὰ τὸ μὲν ψυχᾷ, τὸ δὲ καί τινι δοῦναι ἀοιδῶν·\nπολλοὺς δʼ εὖ ἔρξαι παῶν, πολλοὺς δὲ καὶ ἄλλων\nἀνθρώπων, αἰεὶ δὲ θεοῖς ἐπιβώμια ῥέζειν,\nμηδὲ ξεινοδόκον κακὸν ἔμμεναι, ἀλλὰ τραπέζῃ\nμειλίξαντʼ ἀποπέμψαι, ἐπὴν ἐθέλωντι νέεσθαι,\nΜουσάων δὲ μάλιστα τίειν ἱεροὺς ὑποφήτας,\nὄφρα καὶ εἰν Ἀίδαο κεκρυμμένος ἐσθλὸς ἀκούσῃς,\nμηδʼ ἀκλεὴς μύρηαι ἐπὶ ψυχροῦ Ἀχέροντος,\nὡσεί τις μακέλᾳ τετυλωμένος ἔνδοθι χεῖρας\nἀχὴν ἐκ πατέρων πενίην ἀκτήμονα κλαίων.\nπολλοὶ ἐν Ἀντιόχοιο δόμοις καὶ ἄνακτος Ἀλεύα\nἁρμαλιὴν ἔμμηνον ἐμετρήσαντο πενέσται·\nπολλοὶ δὲ Σκοπάδῃσιν ἐλαυνόμενοι ποτὶ σακοὺς\nμόσχοι σὺν κεραῇσιν ἐμυκήσαντο βόεσσι,\nμυρία δʼ ἀμπεδίον Κραννώνιον ἐνδιάασκον\nποιμένες ἔκκριτα μῆλα φιλοξείνοισι Κρεώνδαις·\nἀλλʼ οὔ σφιν τῶν ἦδος, ἐπεὶ γλυκὺν ἐξεκένωσαν\nθυμὸν ἐς εὐρεῖαν σχεδίαν στυγνοῦ Ἀχέροντος,\nἄμναστοι δὲ τὰ πολλὰ καὶ ὄλβια τῆνα λιπόντες\nδειλοῖς ἐν νεκύεσσι μακροὺς αἰῶνας ἔκειντο,\nεἰ μὴ κεῖνος ἀοιδὸς ὁ Κήιος αἰόλα φωνέων\nβάρβιτον ἐς πολύχορδον ἐν ἀνδράσι θῆκʼ ὀνομαστοὺς\nὁπλοτέροις, τιμᾶς δὲ καὶ ὠκέες ἔλλαχον ἵπποι,\nοἵ σφισιν ἐξ ἱερῶν στεφανηφόροι ἦλθον ἀγώνων.\nτίς δʼ ἂν ἀριστῆας Λυκίων ποτέ, τίς κομόωντας\nΠριαμίδας ἢ θῆλυν ἀπὸ χροιᾶς Κύκνον ἔγνω,\nεἰ μὴ φυλόπιδας προτέρων ὕμνησαν ἀοιδοί;\nοὐδʼ Ὀδυσεὺς ἑκατόν τε καὶ εἴκοσι μῆνας ἀλαθεὶς\nπάντας ἐπʼ ἀνθρώπους, Ἀίδαν τʼ εἰς ἔσχατον ἐλθὼν\nζωός, καὶ σπήλυγγα φυγὼν ὀλοοῖο Κύκλωπος,\nδηναιὸν κλέος ἔσχεν, ἐσιγάθη δʼ ἂν ὑφορβὸς\nΕὔμαιος, καὶ βουσὶ Φιλοίτιος ἀμφʼ ἀγελαίαις\nἔργον ἔχων, αὐτός τε περίσπλαγχνος Λαέρτης,\nεἰ μή σφεας ὤνασανἸάονος ἀνδρὸς ἀοιδαί.\nἘκ Μοισᾶν ἀγαθὸν κλέος ἔρχεται ἀνθρώποισι,\nχρήματα δὲ ζώοντες ἀμαλδύνουσι θανόντων.\nἀλλʼ ἶσος γὰρ ὁ μόχθος ἐπʼ ᾀόνι κύματα μετρεῖν,\nὅσσʼ ἄνεμος χέρσονδε μετὰ γλαυκᾶς ἁλὸς ὠθεῖ,\nἢ ὕδατι νίζειν θολερὰν διαειδέι πλίνθον,\nκαὶ φιλοκερδείᾳ βεβλαμμένον ἄνδρα παρελθεῖν.\nχαιρέτω ὃς τοιοῦτος, ἀνάριθμος δέ οἱ εἰη\nἄργυρος, αἰεὶ δὲ πλεόνων ἔχοι ἵμερος αὐτόν.\nαὐτὰρ ἐγὼ τιμήν τε καὶ ἀνθρώπων φιλότητα\nπολλῶν ἡμιόνων τε καὶ ἵππων πρόσθεν ἑλοίμαν.\nδίζημαι δʼ, ὅτινι θνατῶν κεχαρισμένος ἔνθω\nσὺν Μοίσαις· χαλεπαὶ γὰρ ὁδοὶ τελέθουσιν ἀοιδοῖς\nκουράων ἀπάνευθε Διὸς μέγα βουλεύοντος.\nοὔπω μῆνας ἄγων ἔκαμʼ οὐρανὸς οὐδʼ ἐνιαυτούς·\nπολλοὶ κινήσουσιν ἔτι τροχὸν ἅρματος ἵπποι·\nἔσσεται οὗτος ἀνήρ, ὃς ἐμεῦ κεχρήσετʼ ἀοιδοῦ,\nῥέξας ἢ Ἀχιλεὺς ὅσσον μέγας ἢ βαρὺς Αἴας\nἐν πεδίῳ Σιμόεντος, ὅθι Φρυγὸς ἠρίον Ἴλου.\nἤδη νῦν Φοίνικες ὑπʼ ἠελίῳ δύνοντι\nοἰκεῦντες Λιβύας ἄκρον σφυρὸν ἐρρίγασιν.\nἤδη βαστάζουσι Συρακόσιοι μέσα δοῦρα\nἀχθόμενοι σακέεσσι βραχίονας ἰτεΐνοισιν·\nἐν δʼ αὐτοῖς Ἱέρων προτέροις ἴσος ἡρώεσσι\nζώννυται, ἵππειαι δὲ κόρυν σκεπάουσιν ἔθειραι.\nαἰ γὰρ Ζεῦ κύδιστε πάτερ καὶ πότνιʼ Ἀθάνα\nκούρη θʼ, ἣ σὺν ματρὶ πολυκλήρων Ἐφυραίων\nεἴληχας μέγα ἄστυ παρʼ ὕδασι Λυσιμελείας,\nἐχθροὺς ἐκ νάσοιο κακὰ πέμψειεν ἀνάγκα\nΣαρδόνιον κατὰ κῦμα, φίλων μόρον ἀγγέλλοντας\nτέκνοις ἠδʼ ἀλόχοισιν, ἀριθμητοὺς ἀπὸ πολλῶν·\nἄστεά τε προτέροισι πάλιν ναίοιτο πολίταις,\nδυσμενέων ὅσα χεῖρες ἐλωβήσαντο κατάκρας·\nἀγροὺς δʼ ἐργάζοιντο τεθαλότας· αἱ δʼ ἀνάριθμοι\nμήλων χιλιάδες βοτάνᾳ διαπιανθεῖσαι\nἀμπεδίον βληχοῖντο, βόες δʼ ἀγελαδὸν ἐς αὖλιν\nἐρχόμεναι σκνιφαῖον ἐπισπεύδοιεν ὁδίταν·\nνειοὶ δʼ ἐκπονέοιντο ποτὶ σπόρον, ἁνίκα τέττιξ\nποιμένας ἐνδίους πεφυλαγμένος ἔνδοθι δένδρων\nἀχεῖ ἐν ἀκρεμόνεσσιν· ἀράχνια δʼ εἰς ὅπλʼ ἀράχναι\nλεπτὰ διαστήσαιντο, βοᾶς δʼ ἔτι μηδʼ ὄνομʼ εἴη.\nὑψηλὸν δʼ Ἱέρωνι κλέος φορέοιεν ἀοιδοὶ\nκαὶ πόντου Σκυθικοῖο πέραν καὶ ὅθι πλατὺ τεῖχος\nἀσφάλτῳ δήσασα Σεμίραμις ἐμβασίλευεν.\nεἷς μὲν ἐγώ, πολλοὺς δὲ Διὸς φιλέοντι καὶ ἄλλους\nθυγατέρες, τοῖς πᾶσι μέλοι Σικελὰν Ἀρέθοισαν\nὑμνεῖν σὺν λαοῖσι καὶ αἰχμητὰν Ἱέρωνα.\nὦ Ἐτεόκλειοι θύγατρες θεαί, ὦ Μινύειον\nὈρχομενὸν φιλέοισαι ἀπεχθόμενόν ποτε Θήβαις,\nἄκλητος μὲν ἔγωγε μένοιμί κεν, ἐς δὲ καλεύντων\nθαρσήσας Μοίσαισι σὺν ἁμετέραισιν ἱκοίμαν.\nκαλλείψω δʼ οὐδʼ ὔμμε· τί γὰρ Χαρίτων ἀγαπητὸν\nἀνθρώποις ἀπάνευθεν; ἀεὶ Χαρίτεσσιν ἅμʼ εἴην.\nἘκ Διὸς ἀρχώμεσθα καὶ ἐς Δία λήγετε Μοῖσαι,\nἀθανάτων τὸν ἄριστον ἐπὴν αὐδῶμεν ἀοιδαῖς·\nἀνδρῶν δʼ αὖ Πτολεμαῖος ἐνὶ πρώτοισι λεγέσθω\nκαὶ πύματος καὶ μέσσος· ὁ γὰρ προφερέστατος ἄλλων.\nἥρωες, τοὶ πρόσθεν ἀφʼ ἡμιθέων ἐγένοντο,\nῥέξαντες καλὰ ἔργα σοφῶν ἐκύρησαν ἀοιδῶν·\nαὐτὰρ ἐγὼ Πτολεμαῖον ἐπιστάμενος καλὰ εἰπεῖν\nὑμνήσαιμʼ· ὕμνοι δὲ καὶ ἀθανάτων γέρας αὐτῶν.\nἼδαν ἐς πολύδενδρον ἀνὴρ ὑλατόμος ἐλθὼν\nπαπταίνει, παρεόντος ἄδην, πόθεν ἄρξεται ἔργου.\nτί πρῶτον καταλέξω; ἐπεὶ πάρα μυρία εἰπεῖν,\nοἷσι θεοὶ τὸν ἄριστον ἐτίμησαν βασιλήων.\n>Ἐκ πατέρων οἷος μὲν ἔην τελέσαι μέγα ἔργον\nΛαγείδας Πτολεμαῖος, ὅτε φρεσὶν ἐγκατάθοιτο\nβουλάν, ἃν οὐκ ἄλλος ἀνὴρ οἷός τε νοῆσαι.\nτῆνον καὶ μακάρεσσι πατὴρ ὁμότιμον ἔθηκεν\nἀθανάτοις, καί οἱ χρύσεος δόμος ἐν Διὸς οἴκῳ\nδέδμηται· παρὰ δʼ αὐτὸν Ἀλέξανδρος φίλα εἰδὼς\nἑδριάει, Πέρσαισι βαρὺς θεὸς αἰολομίτρας.\nἀντία δʼ Ἡρακλῆος ἕδρα κενταυροφόνοιο\nἵδρυται στερεοῖο τετυγμένα ἐξ ἀδάμαντος·\nἔνθα σὐν ἄλλοισιν θαλίας ἔχει οὐρανίδαισι,\nχαίρων υἱωνῶν περιώσιον υἱωνοῖσιν,\nὅττί σφεων Κρονίδης μελέων ἐξείλετο γῆρας,\nἀθάνατοι δὲ καλεῦνται ἑοὶ νέποδες γεγαῶτες.\nἄμφω γὰρ πρόγονός σφιν ὁ καρτερὸς Ἡρακλείδας,\nἀμφότεροι δʼ ἀριθμεῦνται ἐς ἔσχατον Ἡρακλῆα.\nτῷ καὶ ἐπεὶ δαίτηθεν ἴοι κεκορημένος ἤδη\nνέκταρος εὐόδμοιο φίλας ἐς δῶμʼ ἀλόχοιο,\nτῷ μὲν τόξον ἔδωκεν ὑπωλένιόν τε φαρέτραν,\nτῷ δὲ σιδάρειον σκύταλον κεχαραγμένον ὄζοις.\nοἱ δʼ εἰς ἀμβρόσιον θάλαμον λευκοσφύρου Ἥβης\nὅπλα καὶ αὐτὸν ἄγουσι γενειήταν Διὸς υἱόν.\nοἵα δʼ ἐν πινυταῖσι περικλειτὰ Βερενίκα\nἔπρεπε θηλυτέραις, ὄφελος μέγα γειναμένοισι.\nτᾷ μὲν Κύπρον ἔχοισα Διώνας πότνια κούρα\nκόλπον ἐς εὐώδη ῥαδινὰς ἐσεμάξατο χεῖρας.\nτῷ οὔπω τινὰ φαντὶ ἁδεῖν τόσον ἀνδρὶ γυναικῶν,\nὅσσόν περ Πτολεμαῖος ἑὴν ἐφίλησεν ἄκοιτιν.\nἦ μὰν ἀντεφιλεῖτο πολὺ πλέον· ὧδέ κε παισὶ\nθαρσήσας σφετέροισιν ἐπιτρέποι οἶκον ἅπαντα,\nὁππότε κεν φιλέων βαίνῃ λέχος ἐς φιλεούσης.\nἀστόργου δὲ γυναικὸς ἐπʼ ἀλλοτρίῳ νόος αἰεί,\nῥηίδιοι δὲ γοναί, τέκνα δʼ οὐ ποτεοικότα πατρί.\nκάλλει ἀριστεύουσα θεάων πότνʼ Ἀφροδίτα,\nσοὶ τήνα μεμέλητο· σέθεν δʼ ἕνεκεν Βερενίκα\nεὐειδὴς Ἀχέροντα πολύστονον οὐκ ἐπέρασεν,\nἀλλά μιν ἁρπάξασα, πάροιθʼ ἐπὶ νῆα κατελθεῖν\nκυανέαν καὶ στυγνὸν ἀεὶ πορθμῆα καμόντων,\nἐς ναὸν κατέθηκας, ἑᾶς δʼ ἀπεδάσσαο τιμᾶς.\nπᾶσιν δʼ ἤπιος ἥδε βροτοῖς μαλακοὺς μὲν ἔρωτας\nπροσπνείει, κούφας δὲ διδοῖ ποθέοντι μερίμνας.—\nἈργεία κυάνοφρυ, σὺ λαοφόνον Διομήδεα\nμισγομένα Τυδῆι τέκες, Καλυδώνιον ἄνδρα,\nἀλλὰ Θέτις βαθύκολπος ἀκοντιστὰν Ἀχιλῆα\nΑἰακίδᾳ Πηλῆι, σὲ δʼ αἰχμητὰ Πτολεμαῖε\nαἰχμητᾷ Πτολεμαίῳ ἀρίζηλος Βερενίκα.\nκαί σε Κόως ἀτίταλλε βρέφος νεογιλλὸν ἐόντα,\nδεξαμένα παρὰ ματρός, ὅτε πρώταν ἴδες ἀῶ.\nἔνθα γὰρ Εἰλείθυιαν ἐβώσατο λυσίζωνον\nἈντιγόνας θυγάτηρ βεβαρημένα ὠδίνεσσιν·\nἡ δέ οἱ εὐμενέοισα παρίστατο, κὰδ δʼ ἄρα πάντων\nνωδυνίαν κατέχευε μελῶν· ὁ δὲ πατρὶ ἐοικὼς\nπαῖς ἀγαπητὸς ἔγεντο. Κόως δʼ ὀλόλυξεν ἰδοῖσα,\nφᾶ δὲ καθαπτομένα βρέφεος χείρεσσι φίλῃσιν·\n̓́Ολβιε κοῦρε γένοιο, τίοις δέ με τόσσον, ὅσον περ\nΔᾶλον ἐτίμησεν κυανάμπυκα Φοῖβος Ἀπόλλων·\nἐν δὲ μιᾷ τιμᾷ Τρίοπον καταθεῖο κολώναν,\nἶσον Δωριέεεσσι νέμων γέρας ἐγγὺς ἐοῦσιν.\nἶσον καὶ Ῥήναιαν ἄναξ ἐφίλησεν Ἀπόλλων.\nὫς ἄρα νᾶσος ἔειπεν· ὁ δʼ ὑψόθεν ἔκλαγε φωνᾷ\nἐς τρὶς ἀπὸ νεφέων μέγας αἰετὸς αἴσιος ὄρνις.\nΖηνός που τόδε σᾶμα. Διὶ Κρονίωνι μέλοντι\nαἰδοῖοι βασιλῆες· ὁ δʼ ἔξοχος, ὅν κε φιλήσῃ\nγεινόμενον τὰ πρῶτα· πολὺς δέ οἱ ὄλβος ὀπαδεῖ,\nπολλᾶς δὲ κρατέει γαίας, πολλᾶς δὲ θαλάσσας.\nμυρίαι ἄπειροί τε καὶ ἔθνεα μυρία φωτῶν\nλήιον ἀλδήσκουσιν ὀφελλόμεναι Διὸς ὄμβρῳ·\nἀλλʼ οὔτις τόσα φύει, ὅσα χθαμαλὰ Αἴγυπτος,\nΝεῖλος ἀναβλύζων διερὰν ὅτε βώλακα θρύπτει.\nοὐδέ τις ἄστεα τόσσα βροτῶν ἔχει ἔργα δαέντων.\nτρεῖς μέν οἱ πολίων ἑκατοντάδες ἐνδέδμηνται,\nτρεῖς δʼ ἄρα χιλιάδες τρισσαῖς ἐπὶ μυριάδεσσι,\nδοιαὶ δὲ τριάδες, μετὰ δέ σφισιν ἐννεάδες τρεῖς·\nτῶν πάντων Πτολεμαῖος ἀλήνωρ ἐμβασιλεύει.\nκαὶ μὴν Φοινίκας ἀποτέμνεται Ἀρραβίας τε\nκαὶ Συρίας Λιβύας τε κελαινῶν τʼ Αἰθιοπήων.\nΠαμφύλοισί τε πᾶσι καὶ αἰχμηταῖς Κιλίκεσσι\nσαμαίνει, Λυκίοις τε φιλοπτολέμοισί τε Καρσί,\nκαὶ νάσοις Κυκλάδεσσιν, ἐπεί οἱ νᾶες ἄρισται\nπόντον ἐπιπλώοντι, θάλασσα δὲ πᾶσα καὶ αἶα\nκαὶ ποταμοὶ κελάδοντες ἀνάσσονται Πτολεμαίῳ.\nπολλοὶ δʼ ἱππῆες, πολλοὶ δέ μιν ἀσπιδιῶται.\nχαλκῷ μαρμαίροντι σεσαγμένοι ἀμφαγέρονται.\nὄλβῳ μὲν πάντάς κε καταβρίθοι βασιλῆας·\nτόσσον ἐπʼ ἆμαρ ἕκαστον ἐς ἀφνεὸν ἔρχεται οἶκον\nπάντοθε. λαοὶ δʼ ἔργα περιστέλλουσιν ἕκηλοι.\nοὐ γάρ τις δηίων πολυκήτεα Νεῖλον ὑπερβὰς\nπεζὸς ἐν ἀλλοτρίαισι βοὰν ἐστάσατο κώμαις,\nοὐδέ τις αἰγιαλόνδε θοᾶς ἐξάλατο ναὸς\nθωρηχθεὶς ἐπὶ βουσὶν ἀνάρσιος Αἰγυπτίῃσι·\nτοῖος ἀνὴρ πλατέεσσιν ἐνίδρυται πεδίοισι\nξανθοκόμας Πτολεμαῖος, ἐπιστάμενος δόρυ πάλλειν,\nᾧ ἐπὶ πάγχυ μέλει πατρώια πάντα φυλάσσειν\nοἷʼ ἀγαθῷ βασιλῆι, τὰ δὲ κτεατίζεται αὐτός.\nοὐ μὰν ἀχρεῖός γε δόμῳ ἐνὶ πίονι χρυσὸς\nμυρμάκων ἅτε πλοῦτος ἀεὶ κέχυται μογεόντων·\nἀλλὰ πολὺν μὲν ἔχοντι θεῶν ἐρικυδέες οἶκοι,\nαἰὲν ἀπαρχομένοιο σὺν ἄλλοισιν γεράεσσι,\nπολλὸν δʼ ἰφθίμοισι δεδώρηται βασιλεῦσι,\nπολλὸν δὲ πτολίεσσι, πολὺν δʼ ἀγαθοῖσιν ἑταίροις.\nοὐδὲ Διωνύσου τις ἀνὴρ ἱεροὺς κατʼ ἀγῶνας\nἵκετʼ ἐπιστάμενος λιγυρὰν ἀναμέλψαι ἀοιδάν,\nᾧ οὐ δωτίναν ἀντάξιον ὤπασε τέχνας.\nΜουσάων δʼ ὑποφῆται ἀείδοντι Πτολεμαῖον\nἀντʼ εὐεργεσίας. τί δὲ κάλλιον ἀνδρί κεν εἴη\nὀλβίῳ ἢ κλέος ἐσθλὸν ἐν ἀνθρώποισιν ἀρέσθαι;\nτοῦτο καὶ Ἀτρείδαισι μένει· τὰ δὲ μυρία τῆνα,\nὅσσα μέγαν Πριάμοιο δόμον κτεάτισσαν ἑλόντες,\nἀέρι πᾳ κέκρυπται, ὅθεν πάλιν οὐκέτι νόστος·\nμοῦνος δὲ προτέρων τε καὶ ὧν ἔτι θερμὰ κονία\nστειβομένα καθύπερθε ποδῶν ἐκμάσσεται ἴχνη,\nματρὶ φίλᾳ καὶ πατρὶ θυώδεας εἵσατο ναούς·\nἐν δʼ αὐτοὺς χρυσῷ περικαλλέας ἠδʼ ἐλέφαντι\nἵδρυται πάντεσσιν ἐπιχθονίοισιν ἀρωγούς.\nπολλὰ δὲ πιανθέντα βοῶν ὅγε μηρία καίει\nμησὶ περιπλομένοισιν ἐρευθομένων ἐπὶ βωμῶν,\nαὐτός τʼ ἰφθίμα τʼ ἄλοχος, τᾶς οὔτις ἀρείων\nνυμφίον ἐν μεγάροισι γυνὰ περιβάλλετʼ ἀγοστῷ,\nἐκ θυμοῦ στέργοισα κασίγνητόν τε πόσιν τε.\nὧδε καὶ ἀθανάτων ἱερὸς γάμος ἐξετελέσθη,\nοὓς τέκετο κρείουσα Ῥέα βασιλῆας Ὀλύμπου·\nἓν δὲ λέχος στόρνυσιν ἰαύειν Ζηνὶ καὶ Ἥρῃ\nχεῖρας φοιβήσασα μύροις ἔτι παρθένος Ἶρις.\nχαῖρε ἄναξ Πτολεμαῖε· σέθεν δʼ ἐγὼ ἶσα καὶ ἄλλων\nμνάσομαι ἡμιθέων, δοκέω δʼ ἔπος οὐκ ἀπόβλητον\nφθέγξομαι ἐσσομένοις· ἀρετήν γε μὲν ἐκ Διὸς αἰτεῦ.\nἔν ποκʼ ἄρα Σπάρτᾳ ξανθότριχι πὰρ Μενελάῳ\nπαρθενικαὶ θάλλοντα κόμαις ὑάκινθον ἔχοισαι\nπρόσθε νεογράπτω θαλάμω χορὸν ἐστάσαντο,\nδώδεκα ταὶ πρᾶται πόλιος, μέγα χρῆμα Λακαινᾶν,\nἁνίκα Τυνδαριδᾶν κατεδέξατο τὰν ἀγαπητὰν\nμναστεύσας Ἑλέναν ὁ νεώτερος Ἀτρέος υἱός.\nἄειδον δʼ ἄρα πᾶσαι ἐς ἓν μέλος ἐγκροτέοισαι\nποσσὶ περιπλέκτοις, ὑπὸ δʼ ἴαχε δῶμʼ ὑμεναίῳ.\nοὕτω δὴ πρωιζὲ κατέδραθες ὦ φίλε γαμβρέ;\nἦ ῥά τις ἐσσὶ λίαν βαρυγούνατος; ἦ ῥα φίλυπνος;\nἦ ῥα πολύν τινʼ ἔπινες, ὅτʼ εἰς εὐνὰν κατεβάλλευ;\nεὕδειν μὰν σπεύδοντα καθʼ ὥραν αὐτὸν ἐχρῆν τυ,\nπαῖδα δʼ ἐᾶν σὺν παισὶ φιλοστόργῳ παρὰ ματρὶ\nπαίσδειν ἐς βαθὺν ὄρθρον, ἐπεὶ καὶ ἔνας καὶ ἐς ἀῶ\nκεἰς ἔτος ἐξ ἔτεος Μενέλαε τεὰ νυὸς ἅδε.\nὄλβιε γάμβρʼ, ἀγαθός τις ἐπέπταρεν ἐρχομένῳ τοι\nἐς Σπάρταν, ἅπερ ὥλλοι ἀριστέες, ὡς ἀνύσαιο.\nμοῦνος ἐν ἡμιθέοις Κρονίδαν Δία πενθερὸν ἑξεῖς.\nΖανός τοι θυγάτηρ ὑπὸ τὰν μίαν ἵκετο χλαῖναν,\nοἵα Ἀχαιιάδων γαῖαν πατεῖ οὐδὲ μίʼ ἄλλα.\nἦ μέγα κέν τι τέκοιτʼ, εἰ ματέρι τίκτοι ὁμοῖον.\nἄμμες δʼ αἱ πᾶσαι συνομάλικες, αἷς δρόμος ωὑτός\nχρισαμέναις ἀνδριστὶ παρʼ Εὐρώταο λοετροῖς,\nτετράκις ἑξήκοντα κόραι, θῆλυς νεολαία,\nτᾶν οὐδέν τις ἄμωμος, ἐπεί χʼ Ἑλένᾳ παρισωθῇ.\nἈὼς ἀντέλλοισα καλὸν διέφανε πρόσωπον,\nπότνια νὺξ τό τε λευκὸν ἔαρ χειμῶνος ἀνέντος·\nὧδε καὶ ἁ χρυσέα Ἑλένα διαφαίνετʼ ἐν ἁμῖν.\nπιείρᾳ μέγα λᾷον ἀνέδραμε κόσμος ἀρούρᾳ\nἢ κάπῳ κυπάρισσος ἢ ἅρματι Θεσσαλὸς ἵππος·\nὧδε καὶ ἁ ῥοδόχρως Ἑλένα Λακεδαίμονι κόσμος.\nοὔτέ τις ἐκ ταλάρω πανίσδεται ἔργα τοιαῦτα,\nοὔτʼ ἐνὶ δαιδαλέῳ πυκινώτερον ἄτριον ἱστῷ\nκερκίδι συμπλέξασα μακρῶν ἔταμʼ ἐκ κελεόντων.\nοὐ μὰν οὐδὲ λύραν τις ἐπίσταται ὧδε κροτῆσαι\nἌρτεμιν ἀείδοισα καὶ εὐρύστερνον Ἀθάναν,\nὡς Ἑλένα, τᾶς πάντες ἐπʼ ὄμμασιν ἵμεροι ἐντί.\nὦ καλὰ ὦ χαρίεσσα κόρα, τὺ μὲν οἰκέτις ἤδη,\nἄμμες δʼ ἐς δρόμον ἦρι καὶ ἐς λειμώνια φύλλα\nἑρψοῦμες στεφάνως δρεψούμεναι ἁδὺ πνέοντας,\nπολλὰ τεοῦς Ἑλένα μεμναμέναι ὡς γαλαθηναὶ\nἄρνες γειναμένας ὄιος μαστὸν ποθέοισαι.\nπρᾶταί τοι στέφανον λωτῶ χαμαὶ αὐξομένοιο\nπλέξασαι σκιερὰν καταθήσομεν ἐς πλατάνιστον,\nπρᾶται δʼ ἀργυρέας ἐξ ὄλπιδος ὑγρὸν ἄλειφαρ\nλαζύμεναι σταξεῦμες ὑπὸ σκιερὰν πλατάνιστον·\nγράμματα δʼ ἐν φλοιῷ γεγράψεται, (ὡς παριών τις\nἀννείμῃ,) δωριστί· σέβου μʼ· Ἑλένας φυτὸν εἰμί.\nχαίροις ὦ νύμφα, χαίροις εὐπένθερε γαμβρέ.\nΛατὼ μὲν δοίη, Λατὼ κουροτρόφος ὔμμιν\nεὐτεκνίαν, Κύπρις δέ, θεὰ Κύπρις ἶσον ἔρασθαι\nἀλλάλων, Ζεὺς δέ, Κρονίδας Ζεὺς ἄφθιτον ὄλβον,\nὡς ἐξ εὐπατριδᾶν εἰς εὐπατρίδας πάλιν ἔνθῃ.\nεὕδετʼ ἐς ἀλλάλων στέρνον φιλότητα πνέοντες\nκαὶ πόθον, ἔγρεσθαι δὲ πρὸς ἀῶ μἠπιλάθησθε.\nνεύμεθα κἄμμες ἐς ὄρθρον, ἐπεί κα πρᾶτος ἀοιδὸς\nἐξ εὐνᾶς κελαδήσῃ ἀνασχὼν εὔτριχα δειράν.\n̔Υμὴν ὦ Ὑμέναιε, γάμῳ ἐπὶ τῷδε χαρείης.\nτὸν κλέπταν πότʼ Ἔρωτα κακὰ κέντασε μέλισσα\nκηρίον ἐκ σίμβλων συλεύμενον, ἄκρα δὲ χειρῶν\nδάκτυλα πάνθʼ ὑπένυξεν. ὁ δʼ ἄλγεε καὶ χέρʼ ἐφύση\nκαὶ τὰν γᾶν ἐπάταξε καὶ ἅλατο, τᾷ δʼ Ἀφροδίτᾳ\nδεῖξεν τὰν ὀδύναν καὶ μέμφετο, ὅττί γε τυτθὸν\nθηρίον ἐστὶ μέλισσα καὶ ἁλίκα τραύματα ποιεῖ.\nχἁ μάτηρ γελάσασα· τί δʼ; οὐκ ἴσος ἐσσὶ μελίσσαις;\nὡς τυτθὸς μὲν ἔφυς, τὰ δὲ τραύματα χἁλίκα ποιεῖς.\nΕὐνείκα μʼ ἐγέλαξε θέλοντά μιν ἁδὺ φιλῆσαι,\nκαί μʼ ἐπικερτομέοισα τάδʼ ἔννεπεν· ἔρρʼ ἀπʼ ἐμεῖο.\nβουκόλος ὢν ἐθέλεις με κύσαι τάλαν; οὐ μεμάθηκα\nἀγροίκως φιλέειν, ἀλλʼ ἀστικὰ χείλεα θλίβειν.\nμή τύ γέ μευ κύσσῃς τὸ καλὸν στόμα μηδʼ ἐν ὀνείροις.\nοἷα βλέπεις, ὁπποῖα λαλεῖς, ὡς ἄγρια παίσδεις,\nὡς τρυφέρʼ αἰκάλλεις, ὡς κωτίλα ῥήματα φράσδεις·\nὡς μαλακὸν τὸ γένειον ἔχεις, ὡς ἁδέα χαίταν.\nχείλεά τοι νοσέοντι, χέρες δέ τοι ἐντὶ μέλαιναι,\nκαὶ κακὸν ἐξόσδεις. ἀπʼ ἐμεῦ φύγε, μή με μολύνῃς.\nτοιάδε μυθίζοισα τρὶς εἰς ἑὸν ἔπτυσε κόλπον,\nκαί μʼ ἀπὸ τᾶς κεφαλᾶς ποτὶ τὼ πόδε συνεχὲς εἶδε\nχείλεσι μυχθίζοισα καὶ ὄμμασι λοξὰ βλέποισα,\nκαὶ πολὺ τᾷ μορφᾷ θηλύνετο, καί τι σεσαρὸς\nκαὶ σοβαρόν μʼ ἐγέλαξεν. ἐμοὶ δʼ ἄφαρ ἔζεσεν αἷμα,\nκαὶ χρόα φοινίχθην ὑπὸ τὤλγεος ὡς ῥόδον ἕρσᾳ.\nχἁ μὲν ἔβα με λιποῖσα· φέρω δʼ ὑποκάρδιον ὀργάν,\nὅττί με τὸν χαρίεντα κακὰ μωμήσαθʼ ἑταίρα.\nποιμένες, εἴπατέ μοι τὸ κρήγυον· οὐ καλὸς ἐμμί;\nἆρά τις ἐξαπίνας με θεὸς βροτὸν ἄλλον ἔτευξε;\nκαὶ γὰρ ἐμοὶ τὸ πάροιθεν ἐπάνθεεν ἁδύ τι κάλλος\nὡς κισσὸς ποτὶ πρέμνον, ἐμὰν δʼ ἐπύκαζεν ὑπήναν,\nχαῖται δʼ οἷα σέλινα περὶ κροτάφοισι κέχυντο,\nκαὶ λευκὸν τὸ μέτωπον ἐπʼ ὀφρύσι λάμπε μελαίναις·\nὄμματά μοι γλαυκᾶς χαροπώτερα πολλὸν Ἀθάνας,\nκαὶ στόμα δʼ αὖ πακτᾶς γλυκερώτερον, ἐκ στομάτων δὲ\nἔρρεέ μοι φωνὰ γλυκερωτέρα ἢ μέλι κηρῶ.\nἁδὺ δέ μοι τὸ μέλισμα, καὶ ἢν σύριγγι μελίσδω,\nκἢν αὐλῷ δονέω, κἢν δώνακι, κἢν πλαγιαύλῳ.\nκαὶ πᾶσαι καλόν με κατʼ ὤρεα φαντὶ γυναῖκες,\nκαὶ πᾶσαί με φιλεῦντι· τὰ δʼ ἀστικά μʼ οὐκ ἐφίλασεν,\nἀλλʼ ὅτι βουκόλος ἐμμὶ παρέδραμε κοὔποτʼ ἀκούει,\nὡς ὁ καλὸς Διόνυσος ἐν ἄγκεσι πόρτιν ἔλαυνεν·\nοὐκ ἔγνω δʼ, ὅτι Κύπρις ἐπʼ ἀνέρι μήνατο βούτᾳ\nκαὶ Φρυγίοις ἐνόμευσεν ἐν ὤρεσι καὶ τὸν Ἄδωνιν\nἐν δρυμοῖσι φίλασε καὶ ἐν δρυμοῖσιν ἔκλαυσεν.\nἘνδυμίων δὲ τίς ἦν; οὐ βουκόλος; ὅν γε Σελάνα\nβουκολέοντα φίλασεν, ἀπʼ Οὐλύμπω δὲ μολοῖσα\nλάθριον ἀν νάπος ἦλθε καὶ εἰς ἕνα παιδὶ κάθευδε.\nκαὶ τὺ Ῥέα κλαίεις τὸν βουκόλον. οὐχὶ δὲ καὶ τὺ\nὦ Κρονίδα διὰ παῖδα βοηνόμον ὄρνις ἐπλάγχθης;\nΕὐνείκα δὲ μόνα τὸν βουκόλον οὐκ ἐφίλασεν,\nἁ Κυβέλας κρέσσων καὶ Κύπριδος ἠδὲ Σελάνας.\nμηκέτι μηδὲ σὺ Κύπρι τὸν ἁδέα μήτε κατʼ ἄστυ\nμήτʼ ἐν ὄρει φιλέοις, μούνη δʼ ἀνὰ νύκτα καθεύδοις.\nἉ πενία Διόφαντε μόνα τὰς τέχνας ἐγείρει,\nαὐτὰ τῶ μόχθοιο διδάσκαλος· οὐδὲ γὰρ εὕδειν\nἀνδράσιν ἐργατίναισι κακαὶ παρέχοντι μέριμναι.\nκἂν ὀλίγον νυκτός τις ἐπιμύσσῃσι, τὸν ὕπνον\nαἰφνίδιον θορυβεῦσιν ἐφιστάμεναι μελεδῶναι.\nἸχθύος ἀγρευτῆρες ὅμως δύο κεῖντο γέροντες,\nστρωσάμενοι βρύον αὖον ὑπὸ πλεκταῖς καλύβαισι,\nκεκλιμένοι τοίχῳ τῷ φυλλίνῳ· ἐγγύθι δʼ αὐτοῖν\nκεῖτο τὰ ταῖν χειροῖν ἀθλήματα, τοὶ καλαθίσκοι,\nτοὶ κάλαμοι, τἄγκιστρα τὰ φυκιόεντα δέλητα\nὁρμιαὶ κύρτοι τε καὶ ἐκ σχοίνων λαβύρινθοι,\nμήρινθοι κώπα τε γέρων τʼ ἐπʼ ἐρείσμασι λέμβος·\nνέρθεν τᾶς κεφαλᾶς φορμὸς βραχύς, εἷμά τʼ ἐπί σφι\nοὗτος τοῖς ἁλιεῦσιν ὁ πᾶς πόρος, οὗτος ὁ πλοῦτος.\nοὐδεὶς δʼ οὐ σισύραν εἶχʼ οὐ λίνα· πάντα περισσά,\nπάντʼ ἐδόκει τήνοις· ἁ γὰρ πενία σφας ἔτειρε\nοὐδεὶς δʼ ἐν μέσσῳ γείτων· πενίᾳ δὲ παρʼ αὐτὰν\nθλιβομέναν καλύβαν τρυφερὸν προσέναχε θάλασσα.\nκοὔπω τὸν μέσατον δρόμον ἄνυεν ἅρμα Σελάνας,\nτοὺς δʼ ἁλιεῖς ἤγειρε φίλος πόνος, ἐκ βλεφάρων δὲ\nὕπνον ἀπωσάμενοι σφετέραις φρεσὶν ἤρεθον αὐδάν.\nὙμνέομεν Λήδας τε καὶ αἰγιόχου Διὸς υἱώ,\nΚάστορα καὶ φοβερὸν Πολυδεύκεα πὺξ ἐρεθίζειν\nχεῖρας ἐπιζεύξαντα μέσας βοέοισιν ἱμᾶσιν.\nὑμνέομεν καὶ δὶς καὶ τὸ τρίτον ἄρσενα τέκνα\nκούρης Θεστιάδος, Λακεδαιμονίους δύʼ ἀδελφούς,\nἀνθρώπων σωτῆρας ἐπὶ ξυροῦ ἤδη ἐόντων,\nἵππων θʼ αἱματόεντα ταρασσομένων καθʼ ὅμιλον,\nνηῶν θʼ, αἳ δύνοντα καὶ οὐρανὸν ἐξανύοντα\nἄστρα βιαζόμεναι χαλεποῖς ἐνέκυρσαν ἀήταις.\nοἱ δέ σφεων κατὰ πρύμναν ἀείραντες μέγα κῦμα,\nἠὲ καὶ ἐκ πρῴρηθεν, ἢ ὅππῃ θυμὸς ἑκάστου,\nἐς κοίλην ἔρριψαν, ἀνέρρηξαν δʼ ἄρα τοίχους\nἀμφοτέρους· κρέμαται δὲ σὺν ἱστίῳ ἄρμενα πάντα\nεἰκῇ ἀποκλασθέντα· πολὺς δʼ ἐξ οὐρανοῦ ὄμβρος\nνυκτὸς ἐφερπούσης· παταγεῖ δʼ εὐρεῖα θάλασσα,\nκοπτομένη πνοιαῖς τε καὶ ἀρρήκτοισι χαλάζαις.\nἀλλʼ ἔμπης ὑμεῖς γε καὶ ἐκ βυθοῦ ἕλκετε νῆας\nαὐτοῖσιν ναύτῃσιν ὀιομένοις θανέεσθαι·\nαἶψα δʼ ἀπολήγοντʼ ἄνεμοι, λιπαρὴ δὲ γαλάνη\nἀμπέλαγος· νεφέλαι δὲ διέδραμον ἄλλυδις ἄλλαι·\nἐκ δʼ ἄρκτοι τʼ ἐφάνησαν, ὄνων τʼ ἀνὰ μέσσον ἀμαυρὴ\nφάτνη σημαίνοισα τὰ πρὸς πλόον εὔδια πάντα.\nὦ ἄμφω θνητοῖσι βοηθόοι, ὦ φίλοι ἄμφω,\nἱππῆες κιθαρισταί, ἀεθλητῆρες ἀοιδοί·\nΚάστορος ἢ πρώτου Πολυδεύκεος ἄρξομʼ ἀείδειν;\nἀμφοτέρους ὑμνέων Πολυδεύκεα πρῶτον ἀείσω.\nἩμὲν ἄρα προφυγοῦσα πέτρας εἰς ἓν ξυνιούσας\nἈργὼ καὶ νιφόεντος ἀταρτηρὸν στόμα Πόντου\nΒέβρυκας εἰσαφίκανε θεῶν φίλα τέκνα φέρουσα.\nἔνθα μιῆς πολλοὶ κατὰ κλίμακος ἀμφοτέρων ἒξ\nτοίχων ἄνδρες ἔβαινονἸησονίης ἀπὸ νηός.\nἐκβάντες δʼ ἐπὶ θῖνα βαθὺν καὶ ὑπήνεμον ἀκτὴν\nεὐνάς τʼ ἐστόρνυντο πυρεῖά τε χερσὶν ἐνώμων.\nΚάστωρ δʼ αἰολόπωλος ὅ τʼ οἰνωπὸς Πολυδεύκης\nἄμφω ἐρημάζεσκον ἀποπλαγχθέντες ἑταίρων,\nπαντοίην ἐν ὄρει θηεύμενοι ἄγριον ὕλην.\nεὗρον δʼ ἀέναον κρήνην ὑπὸ λισσάδι πέτρῃ\nὕδατι πεπληθυῖαν ἀκηράτῳ· αἱ δʼ ὑπένερθεν\nλάλλαι κρυστάλλῳ ἠδʼ ἀργύρῳ ἰνδάλλοντο\nἐκ βυθοῦ· ὑψηλαὶ δὲ πεφύκεσαν ἀγχόθι πεῦκαι\nλεῦκαί τε πλάτανοί τε καὶ ἀκρόκομοι κυπάρισσοι,\nἄνθεά τʼ εὐώδη, λασίαις φίλα ἔργα μελίσσαις,\nὅσσʼ ἔαρος λήγοντος ἐπιβρύει ἀν λειμῶνας.\nἔνθα δʼ ἀνὴρ ὑπέροπλος ἐνήμενος ἐνδιάασκε,\nδεινὸς ἰδεῖν, σκληραῖσι τεθλασμένος οὔατα πυγμαῖς·\nστήθεα δʼ ἐσφαίρωτο πελώρια καὶ πλατὺ νῶτον\nσαρκὶ σιδηρείῃ, σφυρήλατος οἷα κολοσσός.\nἐν δὲ μύες στερεοῖσι βραχίοσιν ἄκρον ὑπʼ ὦμον\nἕστασαν ἠύτε πέτροι ὁλοίτροχοι, οὕστε κυλίνδων\nχειμάρρους ποταμὸς μεγάλαις περιέξεσε δίναις·\nαὐτὰρ ὑπὲρ νώτοιο καὶ αὐχένος ᾐωρεῖτο\nἄκρων δέρμα λέοντος ἀφημμένον ἐκ ποδεώνων.\nτὸν πρότερος προσέειπεν ἀεθλοφόρος Πολυδεύκης.\nἈνήρ τις πολύφιλτρος ἀπηνέος ἤρατʼ ἐφάβω,\nτὰν μορφὰν ἀγαθῶ, τὸν δὲ τρόπον οὐκέθʼ ὁμοίω.\nμίσει τὸν φιλέοντα καὶ οὐδὲ ἓν ἅμερον εἶχε,\nκοὐκ ᾔδει τὸν Ἔρωτα, τίς ἦν θεός, ἡλίκα τόξα\nχερσὶ κρατεῖ, πῶς πικρὰ βέλη ποτικάρδια βάλλει·\nπάντα δὲ κἠν μύθοισι καὶ ἐν προσόδοισιν ἀτειρής.\nοὐδέ τι τῶν πυρσῶν παραμύθιον, οὐκ ἀμάρυγμα\nχείλεος, οὐκ ὄσσων λιπαρὸν σέλας, οὐ ῥοδόμαλον,\nοὐ λόγος, οὐχὶ φίλαμα, τὸ κουφίζει τὸν ἔρωτα.\nοἷα δὲ θὴρ ὑλαῖος ὑποπτεύῃσι κυναγώς,\nοὕτως πάντʼ ἐποίει ποτὶ τὸν φίλον· ἄγρια δʼ αὐτῷ\nχείλεα καὶ κῶραι δεινὸν βλέπος· εἶχε γὰρ ὄγκον·\nτᾷ δὲ χολᾷ τὸ πρόσωπον ἀμείβετο, φεῦγε δʼ ἀπὸ χρὼς\nὕβριν τᾶς ὀργᾶς περικείμενος. ἀλλὰ καὶ οὕτως\nἦν καλός· ἐξ ὀργᾶς ἐρεθίζετο μᾶλλον ἐραστάς.\nλοίσθιον οὐκ ἤνεικε τόσαν φλόγα τᾶς Κυθερείας,\nἀλλʼ ἐλθὼν ἔκλαιε ποτὶ στυγνοῖσι μελάθροις,\nκαὶ κύσε τὰν φλιάν, οὕτω δʼ ἀνενείκατο φωνάν·\nἌγριε παῖ καὶ στυγνέ, κακᾶς ἀνάθρεμμα λεαίνας,\nλάινε παῖ καὶ ἔρωτος ἀνάξιε, δῶρά τοι ἦλθον\nλοίσθια ταῦτα φέρων, τὸν ἐμὸν βρόχον· οὐκέτι πὰρ σὲ\nκῶρʼ ἐθέλω λύπης κεχολωμένος, ἀλλὰ βαδίζω,\nἔνθα τύ μευ κατέκρινας, ὅπῃ λόγος ἦμεν ἀταρπὸν\nξυνάν, τοῖσιν ἐρῶσι τὸ φάρμακον ἔνθα τὸ λᾶθος.\nἀλλὰ καὶ ἢν ὅλον αὐτὸ λαβὼν ποτὶ χεῖλος ἀμέλξω,\nοὐδʼ οὕτως σβέσσω τὸν ἐμὸν χόλον. ἄρτι δὲ χαίρειν\nτοῖσι τεοῖς προθύροις ἐπιτέλλομαι. οἶδα τὸ μέλλον.\nκαὶ τὸ ῥόδον καλόν ἐστι, καὶ ὁ χρόνος αὐτὸ μαραίνει·\nκαὶ τὸ ἴον καλόν ἐστιν ἐν εἴαρι, καὶ ταχὺ γηρᾷ·\nλευκὸν τὸ κρίνον ἐστί, μαραίνεται ἁνίκα πίπτῃ·\nἁ δὲ χιὼν λευκά, καὶ τάκεται ἁνίκα πασθῇ.\nκαὶ κάλλος καλόν ἐστι τὸ παιδικόν, ἀλλʼ ὀλίγον ζῇ.\nἥξει καιρὸς ἐκεῖνος, ὁπανίκα καὶ τὺ φιλάσεις,\nἁνίκα τὰν κραδίαν ὀπτεύμενος ἁλμυρὰ κλαύσῃ.\nἀλλὰ τὺ παῖ καὶ τοῦτο πανύστατον ἁδύ τι ῥέξον·\nὁππόταν ἐξενθὼν ἠρτημένον ἐν προθύροισι\nτοῖσι τεοῖσιν ἴδῃς τὸν τλάμονα, μή με παρένθῃς,\nστᾶθι δὲ καὶ βραχὺ κλαῦσον, ἐπισπείσας δὲ τὸ δάκρυ\nλῦσον τῶ σχοίνω με καὶ ἀμφίθες ἐκ ῥεθέων σῶν\nεἵματα καὶ κρύψόν με, τὸ δʼ αὖ πύματόν με φίλασον,\nκἂν νεκρῷ χάρισαι τὰ σὰ χείλεα. μή με φοβαθῇς·\nοὐ δύναμαι λυπεῖν σε, διαλλάξεις με φιλάσας.\nχῶμα δέ μοι χῶσόν τι ὅ μευ κρύψει τὸν ἔρωτα.\nκἂν ἀπίῃς, τόδε μοι τρὶς ἐπαίασον· ὦ φίλε κεῖσαι.\nἢν δὲ θέλῃς, καὶ τοῦτο· καλὸς δέ μοι ὤλεθʼ ἑταῖρος.\nγράψον καὶ τόδε γράμμα, τὸ σοῖς τοίχοισι χαράξω·\nτοῦτον ἔρως ἔκτεινεν. ὁδοιπόρε, μὴ παροδεύσῃς,\nἀλλὰ στὰς τόδε λέξον· ἀπηνέα εἶχεν ἑταῖρον.\nὯδʼ εἰπὼν λίθον εἷλκεν, ἐρεισάμενος δʼ ἐπὶ τοίχω\nἄχρι μέσων οὐδῶν φοβερὸν λίθον ἅπτετʼ ἀπʼ αὐτῶν,\nτὰν λεπτὰν σχοινῖδα, βρόχον δʼ ἐνέβαλλε τραχήλῳ,\nτὰν ἕδραν δʼ ἐκύλισεν ὑπὲκ ποδός, ἠδʼ ἐκρεμάσθη\nνεκρός. ὁ δʼ αὖτʼ ὤιξε θύρας καὶ τὸν νεκρὸν εἶδεν\nαὐλᾶς ἐξ ἰδίας ἠρτημένον, οὐδʼ ἐλυγίχθη\nτὰν ψυχάν, οὐ κλαῦσε νέον φόνον, ἀλλʼ ἐπὶ νεκρῷ\nεἵματα πάντʼ ἐμίανεν, ἐφαβικὰ βαῖνε δʼ ἐς ἄθλα\nγυμναστῶν, καὶ τῆλε φίλων ἐπεμαίετο λουτρῶν,\nκαὶ ποτὶ τὸν θεὸν ἦλθε, τὸν ὕβρισε· λαϊνέας δὲ\nἵστατʼ ἀπὸ κρηπῖδος ἐς ὕδατα· τῷ δʼ ἐφύπερθεν\nἅλατο καὶ τὤγαλμα, κακὸν δʼ ἔκτεινεν ἔφαβον·\nνᾶμα δʼ ἐφοινίχθη· παιδὸς δʼ ἐπενάχετο σῶμα.\nχαίρετε τοὶ φιλέοντες· ὁ γὰρ μισῶν ἐφονεύθη.\nστέργετε δʼ οἱ μισεῦντες· ὁ γὰρ θεὸς οἶδε δικάζειν.\nἩρακλέα δεκάμηνον ἐόντα πόχʼ ἁ Μιδεᾶτις\nἈλκμήνα καὶ νυκτὶ νεώτερονἸφικλῆα,\nἀμφοτέρους λούσασα καὶ ἐμπλήσασα γάλακτος,\nχαλκείαν κατέθηκεν ἐς ἀσπίδα, τὰν Πτερελάου\nἈμφιτρύων καλὸν ὅπλον ἀπεσκύλευσε πεσόντος.\nἁπτομένα δὲ γυνὰ κεφαλᾶς μυθήσατο παίδων·\nεὕδετʼ ἐμὰ βρέφεα γλυκερὸν καὶ ἐγέρσιμον ὕπνον,\nεὕδετʼ ἐμὰ ψυχά, δύʼ ἀδελφεώ, εὔσοα τέκνα·\nὄλβιοι εὐνάζοισθε καὶ ὄλβιοι ἀῶ ἵκοισθε.\nὫς φαμένα δίνασε σάκος μέγα· τοὺς δʼ ἔλαβʼ ὕπνος.\nἆμος δὲ στρέφεται μεσονύκτιον ἐς δύσιν ἄρκτος\nὨρίωνα κατʼ αὐτόν, ὁ δʼ ἀμφαίνει μέγαν ὦμον,\nτᾶμος ἄρʼ αἰνὰ πέλωρα δύω πολυμήχανος Ἥρη\nκυανέαις φρίσσοντας ὑπὸ σπείραισι δράκοντας\nὦρσεν ἐπὶ πλατὺν οὐδόν, ὅθι σταθμὰ κοῖλα θυράων\nεἶκεν, ἀπειλήσασα φαγεῖν βρέφος Ἡρακλῆα.\nτὼ δʼ ἐξειληθέντες ἐπὶ χθονὶ γαστέρας ἄμφω\nαἱμοβόρους ἐκύλιον· ἀπʼ ὀφθαλμῶν δὲ κακὸν πῦρ\nἐρχομένοις λάμπεσκε, βαρὺν δʼ ἐξέπτυον ἰόν.\nἀλλʼ ὅτε δὴ παίδων λιχμώμενοι ἐγγύθεν ἦνθον,\nκαὶ τότʼ ἄρʼ ἐξέγροντο, Διὸς νοέοντος ἅπαντα,\nἈλκμήνας φίλα τέκνα, φάος δʼ ἀνὰ οἶκον ἐτύχθη.\nἤτοι ὅγʼ εὐθὺς ἄυσεν, ὅπως κακὰ θηρίʼ ἀνέγνω\nκοίλου ὑπὲρ σάκεος καὶ ἀναιδέας εἶδεν ὀδόντας,\nἸφικλέης, οὔλαν δὲ ποσὶν διελάκτισε χλαῖναν,\nφευγέμεν ὁρμαίνων· ὁ δʼ ἐναντίος εἴχετο χερσὶν\nἩρακλέης, ἄμφω δὲ βαρεῖ ἐνεδήσατο δεσμῷ,\nδραξάμενος φάρυγος, τόθι φάρμακα λυγρὰ κέκρυπται\nοὐλομένοις ὀφίεσσιν, ἃ καὶ θεοὶ ἐχθαίροντι.\nτὼ δʼ αὖτε σπείραισιν ἑλισσέσθην περὶ παῖδα\nὀψίγονον γαλαθηνόν, ὑπὸ τροφῷ αἰὲν ἄδακρυν·\nἂψ δὲ πάλιν διέλυον ἐπεὶ μογέοιεν ἀκάνθας,\nδεσμοῦ ἀναγκαίου πειρώμενοι ἔκλυσιν εὑρεῖν.\nἈλκμήνα δʼ ἐσάκουσε βοᾶς καὶ ἐπέγρετο πράτα·\n̓́Ανσταθʼ Ἀμφιτρύων· ἐμὲ γὰρ δέος ἴσχει ὀκνηρόν·\nἄνστα, μηδὲ πόδεσσιν ἑοῖς ὑπὸ σάνδαλα θείῃς.\nοὐκ ἀίεις, παίδων ὁ νεώτερος ὅσσον ἀυτεῖ;\nἢ οὐ νοέεις, ὅτι νυκτὸς ἀωρί που, οἱ δέ τε τοῖχοι\nπάντες ἀριφραδέες, καθαρᾶς ἅπερ ἠριγενείας;\nἔστί τί μοι κατὰ δῶμα νεώτερον, ἔστι φίλʼ ἀνδρῶν.\nὫς φάθʼ. ὁ δʼ ἐξ εὐνᾶς ἀλόχῳ κατέβαινε πιθήσας·\nδαιδάλεον δʼ ὥρμασε μετὰ ξίφος, ὅ οἱ ὕπερθεν\nκλιντῆρος κεδρίνου περὶ πασσάλῳ αἰὲν ἄωρτο.\nἤτοι ὅγʼ ὠριγνᾶτο νεοκλώστου τελαμῶνος,\nκουφίζων ἑτέρᾳ κολεὸν μέγα, λώτινον ἔργον.\nἀμφιλαφὴς δʼ ἄρα παστὰς ἐνεπλήσθη πάλιν ὄρφνας·\nδμῶας δὴ τότʼ ἄυσεν ὕπνον βαρὺν ἐκφυσῶντας·\nοἴσετε πῦρ ὅτι θᾶσσον ἀπʼ ἐσχαρεῶνος ἑλόντες,\nδμῶες ἐμοί, στιβαροὺς δὲ θυρᾶν ἀνακόψατʼ ὀχῆας.\nἄνστατε δμῶες ταλασίφρονες. αὐτὸς ἀυτεῖ.\nἮ ῥα γυνὰ Φοίνισσα μύλαις ἔπι κοῖτον ἔχουσα.\nοἱ δʼ αἶψα προγένοντο λύχνοις ἅμα δαιομένοισι\nδμῶες· ἐνεπλήσθη δὲ δόμος σπεύδοντος ἑκάστου.\nἤτοι ἄρʼ ὡς εἴδοντʼ ἐπιτίτθιον Ἡρακλῆα\nθῆρε δύω χείρεσσιν ἀπρὶξ ἁπαλαῖσιν ἔχοντα,\nσυμπλήγδην ἰάχησαν· ὁ δʼ ἐς πατέρʼ Ἀμφιτρύωνα\nἑρπετὰ δεικανάασκεν, ἐπάλλετο δʼ ὑψόθι χαίρων\nκουροσύνᾳ, γελάσας δὲ πάρος κατέθηκε ποδοῖιν\nπατρὸς ἑοῦ θανάτῳ κεκαρωμένα δεινὰ πέλωρα.\nἈλκμήνα μὲν ἔπειτα ποτὶ σφέτερον βάλε κόλπον\nξηρὸν ὑπαὶ δείους ἀκρόχλοονἸφικλῆα·\nἈμφιτρύων δὲ τὸν ἄλλον ὑπʼ ἀμνείαν θέτο χλαῖναν\nπαῖδα, πάλιν δʼ ἐς λέκτρον ἰὼν ἐμνάσατο κοίτου.\nὄρνιθες τρίτον ἄρτι τὸν ἔσχατον ὄρθρον ἄειδον·\nΤειρεσίαν τόκα μάντιν ἀλαθέα πάντα λέγοντα\nἈλκμήνα καλέσασα τέρας κατέλεξε νεοχμόν,\nκαί νιν ὑποκρίνεσθαι, ὅπως τελέεσθαι ἔμελλεν,\nἠνώγει. μηδʼ εἴ τι θεοὶ νοέοντι πονηρόν,\nαἰδόμενος σύ με κρύπτε· καὶ ὣς οὐκ ἔστιν ἀλύξαι\nἀνθρώποις ὅ τι Μοῖρα κατὰ κλωστῆρος ἐπείγει.\nἀλλʼ Εὐηρείδα μάλα σε φρονέοντα διδάσκω.\nτόσσʼ ἔλεγεν βασίλεια· ὁ δʼ ἀνταμείβετο τοίως·\nθάρσει ἀριστοτόκεια γύναι, Περσήιον αἷμα.\nθάρσει· μελλόντων δὲ τὸ λώιον ἐν φρεσὶ θέσθαι.\nναὶ γὰρ ἐμὸν γλυκὺ φέγγος ἀποιχόμενον πάλαι ὄσσων,\nπολλαὶ Ἀχαιιάδων μαλακὸν περὶ γούνατι νῆμα\nχειρὶ κατατρίψοντι ἀκρέσπερον ἀείδοισαι\nἈλκμήναν ὀνομαστί, σέβας δʼ ἔσῃ Ἀργείαισι.\nτοῖος ἀνὴρ ὅδε μέλλει ἐς οὐρανὸν ἄστρα φέροντα\nἀμβαίνειν τεὸς υἱός, ἀπὸ στέρνων πλατὺς ἥρως,\nοὗ καὶ θηρία πάντα καὶ ἀνέρες ἥσσονες ἄλλοι.\nδώδεκά οἱ τελέσαντι πεπρωμένον ἐν Διὸς οἰκεῖν\nμόχθους, θνητὰ δὲ πάντα πυρὰ Τραχίνιος ἑξεῖ.\nγαμβρὸς δʼ ἀθανάτων κεκλήσεται, οἳ τάδʼ ἐπῶρσαν\nκνώδαλα φωλεύοντα βρέφος διαδηλήσασθαι.\nἔσται δὴ τοῦτʼ ἆμαρ, ὁπηνίκα νεβρὸν ἐν εὐνᾷ\nκαρχαρόδων σίνεσθαι ἰδὼν λύκος οὐκ ἐθελήσει.\nἀλλὰ γύναι πῦρ μέν τοι ὑπὸ σποδῷ εὔτυκον ἔστω,\nκάγκανα δʼ ἀσπαλάθου ξύλʼ ἑτοιμάσατʼ ἢ παλιούρου\nἢ βάτου ἢ ἀνέμῳ δεδονημένον αὖον ἄχερδον·\nκαῖε δὲ τώδʼ ἀγρίαισιν ἐπὶ σχίζαισι δράκοντε\nνυκτὶ μέσᾳ, ὅκα παῖδα κανεῖν τεὸν ἤθελον αὐτοί.\nἦρι δὲ συλλέξασα κόνιν πυρὸς ἀμφιπόλων τις\nῥιψάτω εὖ μάλα πᾶσαν ὑπὲρ ποταμοῖο φέρουσα\nῥωγάδας ἐς πέτρας ὑπερούριον, ἂψ δὲ νέεσθαι\nἄστρεπτος· καθαρῷ δὲ πυρώσατε δῶμα θεείῳ\nπρᾶτον, ἔπειτα δʼ ἅλεσσι μεμιγμένον, ὡς νενόμισται,\nθαλλῷ ἐπιρραίνειν ἐστεμμένῳ ἀβλαβὲς ὕδωρ·\nΖηνὶ δʼ ἐπιρρέξαι καθυπερτέρῳ ἄρσενα χοῖρον,\nδυσμενέων αἰεὶ καθυπέρτεροι ὡς τελέθοιτε.\nφᾶ, καὶ ἐρωήσας ἐλεφάντινον ᾤχετο δίφρον\nΤειρεσίας πολλοῖσι βαρύς περ ἐὼν ἐνιαυτοῖς.\nἩρακλέης δʼ ὑπὸ ματρὶ νέον φυτὸν ὣς ἐν ἀλωᾷ\nἐτρέφετʼ Ἀργείου κεκλημένος Ἀμφιτρύωνος.\nγράμματα μὲν τὸν παῖδα γέρων Λίνος ἐξεδίδαξεν,\nυἱὸς Ἀπόλλωνος μελεδωνεὺς ἄγρυπνος ἥρως,\nτόξον δʼ ἐντανύσαι καὶ ἐπίσκοπον εἶναι ὀϊστῶν\nΕὔρυτος ἐκ πατέρων μεγάλαις ἀφνειὸς ἀρούραις.\nαὐτὰρ ἀοιδὸν ἔθηκε καὶ ἄμφω χεῖρας ἔπλασσε\nπυξίνᾳ ἐν φόρμιγγι Φιλαμμονίδας εὔμολπος.\nὅσσα δʼ ἀπὸ σκελέων ἑδροστρόφοι Ἀργόθεν ἄνδρες\nἀλλάλους σφάλλοντι παλαίσμασιν, ὅσσά τε πύκται\nδεινοὶ ἐν ἱμάντεσσιν, ἅ τʼ ἐς γαῖαν προπεσόντες\nπάμμαχοι ἐξεύροντο σοφίσματα σύμφορα τέχνᾳ,\nπάντʼ ἔμαθʼ Ἑρμείαο διδασκόμενος παρὰ παιδὶ\nἉρπαλύκῳ Φανοτῆι, τὸν οὐδʼ ἂν τηλόθι λεύσσων\nθαρσαλέως τις ἔμεινεν ἀεθλεύοντʼ ἐν ἀγῶνι·\nτοῖον ἐπισκύνιον βλοσυρῷ ἐπέκειτο προσώπῳ.\nἵππους δʼ ἐξελάσασθαι ὑφʼ ἅρματι, καὶ περὶ νύσσαν\nἀσφαλέως κάμπτοντα τροχῷ σύριγγα φυλάξαι,\nἈμφιτρύων ὃν παῖδα φίλα φρονέων ἐδίδαξεν\nαὐτός, ἐπεὶ μάλα πολλὰ θοῶν ἐξήρατʼ ἀγώνων\nἌργει ἐν ἱπποβότῳ κειμήλια, καί οἱ ἀαγεῖς\nδίφροι, ἐφʼ ὧν ἐπέβαινε, χρόνῳ διέλυσαν ἱμάντας.\nδούρατι δὲ προβολαίῳ ὑπʼ ἀσπίδι ὦμον ἔχοντα\nἀνδρὸς ὀρέξασθαι ξιφέων τʼ ἀνέχεσθαι ἀμυχμόν,\nκοσμῆσαί τε φάλαγγα λόχον τʼ ἀναμετρήσασθαι\nδυσμενέων ἐπιόντα καὶ ἱππήεσσι κελεῦσαι\nΚάστωρ Ἱππαλίδας δέδαεν, φυγὰς Ἄργεος ἐνθών,\nὁππόκα κλᾶρον ἅπαντα καὶ οἰνόπεδον μέγα Τυδεὺς\nναῖε παρʼ Ἀδρήστοιο λαβὼν ἱππήλατον Ἄργος.\nΚάστορι δʼ οὔτις ὁμοῖος ἐν ἡμιθέοις πολεμιστὴς\nἄλλος ἔην πρὶν γῆρας ἀποτρῖψαι νεότητα.\nὯδε μὲν Ἡρακλῆα φίλα παιδεύσατο μάτηρ.\nεὐνὰ δʼ ἦς τῷ παιδὶ τετυγμένα ἀγχόθι πατρὸς\nδέρμα λεόντειον μάλα οἱ κεχαρισμένον αὐτῷ,\nδεῖπνον δὲ κρέα τʼ ὀπτὰ καὶ ἐν κανέῳ μέγας ἄρτος\nΔωρικός· ἀσφαλέως κε φυτοσκάφον ἄνδρα κορέσσαι.\nαὐτὰρ ἐπʼ ἄματι τυννὸν ἄνευ πυρὸς αἴνυτο δόρπον.\nεἵματα δʼ οὐκ ἀσκητὰ μέσας ὑπὲρ ἕννυτο κνάμας.\nτὸν δʼ ὁ γέρων προσέειπε φυτῶν ἐπίουρος ἀροτρεὺς\nπαυσάμενος ἔργοιο, τό οἱ μετὰ χερσὶν ἔκειτο·\nἔκ τοι ξεῖνε πρόφρων μυθήσομαι ὅσσʼ ἐρεείνεις,\n̔Ερμέω ἁζόμενος δεινὴν ὄπιν εἰνοδίοιο·\nτὸν γάρ φασι μέγιστον ἐπουρανίων κεχολῶσθαι,\nεἴ κεν ὁδοῦ ζαχρεῖον ἀνήνηταί τις ὁδίτην.\nποῖμναι μὲν βασιλῆος εὔτριχες Αὐγείαο\nοὐ πᾶσαι βόσκονται ἴαν βόσιν οὐδʼ ἕνα χῶρον·\nἀλλʼ αἱ μέν ῥα νάοντος ἐπʼ ὄχθαις ἀμφʼ Ἐλισοῦντος,\nαἱ δʼ ἱερὸν θείοιο παρὰ ῥόον Ἀλφειοῖο,\nαἱ δʼ ἐπὶ Βουπρασίου πολυβότρυος, αἱ δὲ καὶ ὧδε.\nχωρὶς δὴ σηκοί σφι τετυγμένοι εἰσὶν ἑκάσταις.\nαὐτὰρ βουκολίοισι περιπλήθουσί περ ἔμπης\nπάντεσσιν νομοὶ ὧδε τεθηλότες αἰὲν ἔασι,\nΜηνίου ἀμμέγα τῖφος, ἐπεὶ πολυειδέα ποίην\nλειμῶνες θαλέθουσιν ὑπόδροσοι εἰαμεναί τε\nεἰς ἅλις, ἥ ῥα βόεσσι μένος κεραῇσιν ἀέξει.\nαὖλις δέ σφισιν ἥδε τεῆς ἐπὶ δεξιὰ χειρὸς\nφαίνεται εὖ μάλα πᾶσα πέρην ποταμοῖο ῥέοντος,\nκείνῃ, ὅθι πλατάνιστοι ἐπηεταναὶ πεφύασι\nχλωρή τʼ ἀγριέλαιος, Ἀπόλλωνος νομίοιο\nἱερὸν ἁγνόν, ξεῖνε, τελειοτάτοιο θεοῖο.\nεὐθὺς δὲ σταθμοὶ περιμήκεες ἀγροιώταις\nδέδμηνθʼ, οἳ βασιλῆι πολὺν καὶ ἀθέσφατον ὄλβον\nῥυόμεθʼ ἐνδυκέως, τριπόλοις σπόρον ἐν νειοῖσιν\nἔσθʼ ὅτε βάλλοντες καὶ τετραπόλοισιν ὁμοίως.\nοὔρους μὴν ἴσασι φυτοσκάφοι οἱ πολύεργοι,\nἐς ληνοὺς δʼ ἱκνεῦνται, ἐπὴν θέρος ὥριον ἔλθῃ.\nπᾶν γὰρ δὴ πεδίον τόδʼ ἐπίφρονος Αὐγείαο,\nπυροφόροι τε γύαι καὶ ἀλωαὶ δενδρήεσσαι,\nμέχρις ἐπʼ ἐσχατιὰς πολυπίδακος ἀκρωρείης,\nἃς ἡμεῖς ἔργοισιν ἐποιχόμεθα πρόπαν ἦμαρ,\nἣ δίκη οἰκήων, οἷσιν βίος ἔπλετʼ ἐπʼ ἀγροῦ.\nἀλλὰ σύ πέρ μοι ἔνισπε, τό τοι καὶ κέρδιον αὐτῷ\nἔσσεται, οὗτινος ὧδε κεχρημένος εἰλήλουθας,\nἠὲ σύγʼ Αὐγείην ἢ καὶ δμώων τινὰ κείνου\nδίζεαι, οἵ οἱ ἔασιν. ἐγὼ δέ κέ τοι σάφα εἰδὼς\nἀτρεκέως εἴποιμʼ, ἐπεὶ οὐ σέγε φημὶ κακῶν ἒξ\nἔμμεναι οὐδὲ κακοῖσιν ἐοικότα φύμεναι αὐτόν,\nοἷόν τοι μέγα εἶδος ἐπιπρέπει. ἦ ῥά νυ παῖδες\nἀθανάτων τοιοίδε μετὰ θνητοῖσιν ἔασι.\nτὸν δʼ ἀπαμειβόμενος προσέφη Διὸς ἄλκιμος υἱός.\nναὶ γέρον Αὐγείην ἐθέλοιμί κεν ἀρχὸν Ἐπειῶν\nεἰσιδέειν· τοῦ γάρ με καὶ ἤγαγεν ἐνθάδε χρειώ.\nεἰ δʼ ὁ μὲν ἂρ κατὰ ἄστυ μένει παρὰ οἷσι πολίταις\nδήμου κηδόμενος, διὰ δὲ κρίνουσι θέμιστας,\nδμώων δή τινα πρέσβυ σύ μοι φράσον ἡγεμονεύσας,\nὅστις ἐπʼ ἀγρῶν τῶνδε γεραίτερος αἰσυμνήτης,\nᾧ κε τὸ μὲν εἴποιμι, τὸ δʼ ἐκ φαμένοιο πυθοίμην.\nἄλλου δʼ ἄλλον ἔθηκε θεὸς ἐπιδευέα φωτῶν.\nτὸν δʼ ὁ γέρων ἐξαῦτις ἀμείβετο δῖος ἀροτρεύς·\n̓Αθανάτων ὦ ξεῖνε φραδῇ τινος ἐνθάδʼ ἱκάνεις,\nὥς τοι πᾶν ὃ θέλεις αἶψα χρέος ἐκτετέλεσται.\nὧδε γὰρ Αὐγείης, υἱὸς φίλος Ἠελίοιο,\nσφωιτέρῳ σὺν παιδί, βίῃ Φυλῆος ἀγαυοῦ,\nχθιζός γʼ εἰλήλουθεν ἀπʼ ἄστεος, ἤμασι πολλοῖς\nκτῆσιν ἐποψόμενος, ἥ οἱ νήριθμος ἐπʼ ἀγρῶν·\nὥς που καὶ βασιλεῦσιν ἐείδεται ἐν φρεσὶν ᾗσιν\nαὐτοῖς κηδομένοισι σαώτερος ἔμμεναι οἶκος.\nἀλλʼ ἴομεν μάλα πρός μιν· ἐγὼ δέ τοι ἡγεμονεύσω\nαὖλιν ἐφʼ ἡμετέρην, ἵνα κεν τέτμοιμεν ἄνακτα.\nὫς εἰπὼν ἡγεῖτο, νόῳ δʼ ἔτι πόλλʼ ἐμενοίνα,\nδέρμά τε θηρὸς ὁρῶν χειροπληθῆ τε κορύνην,\nὁππόθεν ὁ ξεῖνος· μέμονεν δέ μιν αἰὲν ἔρεσθαι·\nἂψ δʼ ὄκνῳ ποτὶ χεῖλος ἐλάμβανε μῦθον ἰόντα,\nμή τί οἱ οὐ κατὰ καιρὸν ἔπος προτιμυθήσαιτο,\nσπερχομένου· χαλεπὸν δʼ ἑτέρου νόον ἴδμεναι ἀνδρός.\nτοὺς δὲ κύνες προσιόντας ἀπόπροθεν αἶψʼ ἐνόησαν,\nἀμφότερον ὀσμῇ τε χροὸς δούπῳ τε ποδοῖιν.\nθεσπέσιον δʼ ὑλάοντες ἐπέδραμον ἄλλοθεν ἄλλος\nἈμφιτρυωνιάδῃ Ἡρακλέι· τὸν δὲ γέροντα\nἀχρεῖον κλάζοντε περίσσαινον ἑτέρωθεν.\nτοὺς μὲν ὅγε λάεσσιν ἀπὸ χθόνος ὅσσον ἀείρων\nφευγέμεν ἂψ ὀπίσω δειδίσσετο, τρηχὺ δὲ φωνῇ\nἠπείλει μάλα πᾶσιν, ἐρητύσασκε δʼ ὑλαγμοῦ,\nχαίρων ἐν φρεσὶν ᾗσιν, ὁθούνεκεν αὖλιν ἔρυντο\nαὐτοῦ γʼ οὐ παρεόντος· ἔπος δʼ ὅγε τοῖον ἔειπεν·\nὪ πόποι, οἷον τοῦτο θεοὶ ποίησαν ἄνακτες\nθηρίον ἀνθρώποισι μετέμμεναι, ὡς ἐπιμηθές.\nεἴ οἱ καὶ φρένες ὧδε νοήμονες ἔνδοθεν ἦσαν,\nᾔδει δʼ, ᾧ τε χρὴ χαλεπαινέμεν ᾧ τε καὶ οὐκί,\nοὐκ ἄν οἱ θηρῶν τις ἐδήρισεν περὶ τιμῆς·\nνῦν δὲ λίην ζάκοτόν τε καὶ ἀρρηνὲς γένετʼ αὔτως.\nἮ ῥα, καὶ ἐσσυμένως ποτὶ ταὐλίον ἷξον ἰόντες.\nἨέλιος μὲν ἔπειτα ποτὶ ζόφον ἔτραπεν ἵππους\nδείελον ἦμαρ ἄγων· τὰ δʼ ἐπήλυθε πίονα μῆλα\nἐκ βοτάνης ἀνιόντα μετʼ αὐλία τε σηκούς τε.\nαὐτὰρ ἔπειτα βόες μάλα μυρίαι ἄλλαι ἐπʼ ἄλλαις\nἐρχόμεναι φαίνονθʼ ὡσεὶ νέφη ὑδατόεντα,\nἅσσά τʼ ἐν οὐρανῷ εἶσιν ἐλαυνόμενα προτέρωσε\nἠὲ νότοιο βίῃ ἠὲ Θρῃκὸς βορέαο·\nτῶν μέν τʼ οὔτις ἀριθμὸς ἐν ἠέρι γίνετʼ ἰόντων,\nοὐδʼ ἄνυσις· τόσα γάρ τε μετὰ προτέροισι κυλίνδει\nἲς ἀνέμου, τὰ δέ τʼ ἄλλα κορύσσεται αὖτις ἐπʼ ἄλλοις·\nτόσσʼ αἰεὶ μετόπισθε βοῶν ἐπὶ βουκόλιʼ ᾔει.\nπᾶν δʼ ἄρʼ ἐνεπλήσθη πεδίον, πᾶσαι δὲ κέλευθοι\nληίδος ἐρχομένης (στείνοντο δὲ πίονες ἀγροί),\nμυκηθμῷ· σηκοὶ δὲ βοῶν ῥεῖα πλήσθησαν\nεἰλιπόδων, ὄιες δὲ κατʼ αὐλὰς ηὐλίζοντο.\nἔνθα μὲν οὔτις ἕκηλος ἀπειρεσίων περ ἐόντων\nεἱστήκει παρὰ βουσὶν ἀνὴρ κεχρημένος ἔργου·\nἀλλʼ ὁ μὲν ἀμφὶ πόδεσσιν ἐυτμήτοισιν ἱμᾶσι\nκωλοπέδας ἀράρισκε περισταδὸν ἐγγὺς ἀμέλγειν·\nἄλλος δʼ αὖ φίλα τέκνα φίλαις ὑπὸ μητράσιν ἵει\nπινέμεναι λιαροῖο μεμαότα πάγχυ γάλακτος,\nἄλλος ἀμόλγιον εἶχʼ, ἄλλος τρέφε πίονα τυρόν,\nἄλλος ἐσῆγεν ἔσω ταύρους δίχα θηλειάων.\nΑὐγείης δʼ ἐπὶ πάντας ἰὼν θηεῖτο βοαύλους\nἥντινά οἱ κτεάνων κομιδὴν ἐτίθεντο νομῆες,\nσὺν δʼ υἱός τε βίη τε βαρύφρονος Ἡρακλῆος\nὡμάρτευν βασιλῆι διερχομένῳ μέγαν ὄλβον.\nἔνθα καὶ ἄρρηκτόν περ ἔχων ἐν στήθεσι θυμὸν\nἈμφιτρυωνιάδης καὶ ἀρηρότα νωλεμὲς αἰεὶ\nἐκπάγλως θαύμαζε θεῶν τόγε μυρίον ἕδνον\nεἰσορόων. οὐ γάρ κεν ἔφασκέ τις οὐδὲ ἐώλπει\nἀνδρὸς ληίδʼ ἑνὸς τόσσην ἔμεν οὐδὲ δέκʼ ἄλλων,\nοἵτε πολύρρηνες πάντων ἔσαν ἐκ βασιλήων.\nἨέλιος δʼ ᾧ παιδὶ τόγʼ ἔξοχον ὤπασε δῶρον,\nἀφνειὸν μήλοις περὶ πάντων ἔμμεναι ἀνδρῶν,\nκαί ῥά οἱ αὐτὸς ὄφελλε διαμπερέως βοτὰ πάντα\nἐς τέλος· οὐ μὲν γάρ τις ἐπήλυθε νοῦσος ἐκείνου\nβουκολίοις, αἵτʼ ἔργα καταφθείρουσι νομήων,\nαἰεὶ δὲ πλέονες κερααὶ βόες, αἰὲν ἀμείνους\nἐξ ἔτεος γίνοντο μάλʼ εἰς ἔτος· ἦ γὰρ ἅπασαι\nζωοτόκοι τʼ ἦσαν περιώσια θηλυτόκοι τε.\nταῖς δὲ τριηκόσιοι ταῦροι συνάμʼ ἐστιχόωντο\nκνήμαργοί θʼ ἕλικές τε, διηκόσιοί γε μὲν ἄλλοι\nφοίνικες· πάντες δʼ ἐπιβήτορες οἵγʼ ἔσαν ἤδη.\nἄλλοι δʼ αὖ μετὰ τοῖσι δυώδεκα βουκολέοντο\nἱεροὶ Ἠελίοιο· χρόην δʼ ἔσαν ἠύτε κύκνοι\nἀργησταί, πᾶσιν δὲ μετέπρεπον εἰλιπόδεσσιν\nοἳ καὶ ἀτιμαγέλαι βόσκοντʼ ἐριθηλέα ποίην\nἐν νομῷ· ὧδʼ ἔκπαγλον ἐπὶ σφίσι γαυριόωντο.\nκαί ῥʼ ὁπότʼ ἐκ λασίοιο θοοὶ προγενοίατο θῆρες\nἐς πεδίον δρυμοῖο βοῶν ἕνεκʼ ἀγροτεράων,\nπρῶτοι τοίγε μάχηνδε κατὰ χροὸς ᾔεσαν ὀσμήν,\nδεινὸν δʼ ἐβρυχῶντο φόνον λεύσσοντε προσώπῳ.\nτῶν μέν τε προφέρεσκε βίηφί τε καὶ σφένεϊ ᾧ\nἠδʼ ὑπεροπλίῃ Φαέθων μέγας, ὅν ῥα βοτῆρες\nἀστέρι πάντες ἔισκον, ὁθούνεκα πολλὸν ἐν ἄλλοις\nβουσὶν ἰὼν λάμπεσκεν, ἀρίζηλος δʼ ἐτέτυκτο.\nὃς δή τοι σκύλος αὖον ἰδὼν χαροποῖο λέοντος\nαὐτῷ ἔπειτʼ ἐπόρουσεν ἐυσκόπῳ Ἡρακλῆι\nχρίμψασθαι ποτὶ πλευρὰ κάρη στιβαρόν τε μέτωπον.\nτοῦ μὲν ἄναξ προσιόντος ἐδράξατο χειρὶ παχείῃ\nσκαιοῦ ἄφαρ κέραος, κατὰ δʼ αὐχένα νέρθʼ ἐπὶ γαίης\nκλάσσε βαρύν περ ἐόντα, πάλιν δέ μιν ὦσεν ὀπίσσω\nὤμῳ ἐπιβρίσας· ὁ δέ οἱ περὶ νεῦρα τανυσθεὶς\nμυὼν ἐξ ὑπάτοιο βραχίονος ὀρθὸς ἀνέστη.\nθαύμαζεν δʼ αὐτός τε ἄναξ υἱός τε δαΐφρων\nΦυλεὺς οἵ τʼ ἐπὶ βουσὶ κορωνίσι βουκόλοι ἄνδρες,\nἈμφιτρυωνιάδαο βίην ὑπέροπλον ἰδόντες.\nτὼ δʼ εἰς ἄστυ λιπόντε καταυτόθι πίονας ἀγροὺς\nἐστιχέτην, Φυλεύς τε βίη θʼ Ἡρακληείη.\nλαοφόρου δʼ ἐπέβησαν ὅθι πρώτιστα κελεύθου,\nλεπτὴν καρπαλίμοισι τρίβον ποσὶν ἐξανύσαντες,\nἥ ῥα διʼ ἀμπελεῶνος ἀπὸ σταθμῶν τετάνυστο\nοὔτι λίην ἀρίσημος ἐν ὕλῃ χλωρὰ θέουσα,\nτῇ μιν ἄρα προσέειπε Διὸς γόνον ὑψίστοιο\nΑὐγείω φίλος υἱὸς ἕθεν μετόπισθεν ἰόντα,\nἦκα παρακλίνας κεφαλὴν κατὰ δεξιὸν ὦμον·\nξεῖνε, πάλαι τινὰ πάγχυ σέθεν πέρι μῦθον ἀκούσας\nὡσεί περ σφετέρῃσιν ἐνὶ φρεσὶ βάλλομαι ἄρτι.\nἤλυθε γὰρ στείχων τις ἀπʼ Ἄργεος ὡς μέσος ἀκμῆς\nἐνθάδʼ Ἀχαιὸς ἀνὴρ Ἑλίκης ἐξ ἀγχιάλοιο·\nὃς δή τοι μυθεῖτο καὶ ἐν πλεόνεσσιν Ἐπειῶν,\nοὕνεκεν Ἀργείων τις ἕθεν παρεόντος ὄλεσσε\nθηρίον, αἰνολέοντα, κακὸν τέρας ἀγροιώταις,\nκοίλην αὖλιν ἔχοντα Διὸς Νεμέοιο παρʼ ἄλσος,\nοὐκ οἶδʼ ἀτρεκέως ἢ Ἄργεος ἐξ ἱεροῖο\nαὐτόθεν ἢ Τίρυνθα νέμων πόλιν ἠὲ Μυκήνην.\nὣς κεῖνος ἀγόρευε· γένος δέ μιν εἶναι ἔφασκεν,\nεἰ ἐτεόν περ ἐγὼ μιμνήσκομαι, ἐκ Περσῆος.\nἔλπομαι οὐχ ἕτερον τόδε τλήμεναι Αἰγιαλήων\nἠὲ σέ· δέρμα δὲ θηρὸς ἀριφραδέως ἀγορεύει\nχειρῶν καρτερὸν ἔργον, ὅ τοι περὶ πλευρὰ καλύπτει.\nεἴπʼ ἄγε νῦν μοι πρῶτον, ἵνα γνώω κατὰ θυμόν,\nἥρως, εἴτʼ ἐτύμως μαντεύομαι εἴτε καὶ οὐκί,\nεἰ σύγʼ ἐκεῖνος, ὃν ἧμιν ἀκουόντεσσιν ἔειπεν\nοὑξ Ἑλίκηθεν Ἀχαιός, ἐγὼ δέ σε φράζομαι ὀρθῶς.\nεἰπὲ δʼ ὅπως ὀλοὸν τόδε θηρίον αὐτὸς ἔπεφνες,\nὅππως τʼ εὔυδρον Νεμέης εἰσήλυθε χῶρον·\nοὐ μὲν γάρ κε τοσόνδε κατʼ Ἀπίδα κνώδαλον εὕροις\nἱμείρων ἰδέειν, ἐπεὶ οὐ μάλα τηλίκα βόσκει,\nἀλλʼ ἄρκτους τε σύας τε λύκων τʼ ὀλοφώιον ἔρνος.\nτῷ καὶ θαυμάζεσκον ἀκούοντες τότε μῦθον·\nοἱ δέ νυ καὶ ψεύδεσθαι ὁδοιπόρον ἀνέρʼ ἔφαντο\nγλώσσης μαψιδίοιο χαριζόμενον παρεοῦσιν.\nὫς εἰπὼν μέσσης ἐξηρώησε κελεύθου\nΦυλεύς, ὄφρα κιοῦσιν ἅμα σφίσιν ἄρκιος εἴη,\nκαί ῥά τε ῥηίτερον φαμένου κλύοι Ἡρακλῆος,\nὅς μιν ὁμαρτήσας τοίῳ προσελέξατο μύθῳ·\nὮ Αὐγηιάδη, τὸ μὲν ὅττί με πρῶτον ἀνήρευ,\nαὐτὸς καὶ μάλα ῥεῖα κατὰ στάθμην ἐνόησας.\nἀμφὶ δέ σοι τὰ ἕκαστα λέγοιμί κε τοῦδε πελώρου\nὅππως ἐκράανθεν, ἐπεὶ λελίησαι ἀκούειν,\nνόσφίν γʼ ἢ ὅθεν ἦλθε· τὸ γὰρ πολέων περ ἐόντων\nἈργείων οὐδείς κεν ἔχοι σάφα μυθήσασθαι·\nοἶον δʼ ἀθανάτων τίνʼ ἐίσκομεν ἀνδράσι πῆμα\nἱρῶν μηνίσαντα Φορωνείδῃσιν ἐφεῖναι.\nπάντας γὰρ πισῆας ἐπικλύζων ποταμὸς ὣς\nλῖς ἄμοτον κεράιζε, μάλιστα δὲ Βεμβιναίους,\nοἵ ἑθεν ἀγχόμοροι ναῖον πασχόντες ἄτλητα.\nτὸν μὲν ἐμοὶ πρώτιστα τελεῖν ἐπέταξεν ἄεθλον\nΕὐρυσθεύς, κτεῖναι δέ μʼ ἐφίετο θηρίον αἰνόν.\nαὐτὰρ ἐγὼ κέρας ὑγρὸν ἑλὼν κοίλην τε φαρέτρην\nἰῶν ἐμπλείην νεόμην, ἑτέρηφι δὲ βάκτρον\nεὐπαγὲς αὐτόφλοιον ἐπηρεφέος κοτίνοιο\nἔμμητρον, τὸ μὲν αὐτὸς ὑπὸ ζαθέῳ Ἑλικῶνι\nεὑρὼν σὺν πυκινῇσιν ὁλοσχερὲς ἔσπασα ῥίζαις.\nαὐτὰρ ἐπεὶ τὸν χῶρον, ὅθι λῖς ἦεν, ἵκανον,\nδὴ τότε τόξον ἑλὼν στρεπτὴν ἐπέλασσα κορώνῃ\nνευρειήν, περὶ δʼ ἰὸν ἐχέστονον εἶθαρ ἔβησα.\nπάντῃ δʼ ὄσσε φέρων ὀλοὸν τέρας ἐσκοπίαζον,\nεἴ μιν ἐσαθρήσαιμι, πάρος γʼ ἐμὲ κεῖνον ἰδέσθαι.\nἤματος ἦν τὸ μεσηγύ, καὶ οὐδέ πῃ ἴχνια τοῖο\nφρασθῆναι δυνάμην οὐδʼ ὠρυγμοῖο πυθέσθαι.\nοὐδὲ μὲν ἀνθρώπων τις ἔην ἐπὶ βουσὶ καὶ ἔργοις\nφαινόμενος σπορίμοιο διʼ αὔλακος, ὅντινʼ ἐροίμην·\nἀλλὰ κατὰ σταθμοὺς χλωρὸν δέος εἶχεν ἕκαστον.\nοὐ μὴν πρὶν πόδας ἔσχον ὄρος τανύφυλλον ἐρευνῶν,\nπρὶν ἰδέειν ἀλκῆς τε παραυτίκα πειρηθῆναι.\nἤτοι ὁ μὲν σήραγγα προδείελος ἔστιχεν εἰς ἥν,\nβεβρωκὼς κρειῶν τε καὶ αἵματος, ἀμφὶ δὲ χαίτας\nαὐχμηρὰς πεπάλακτο φόνῳ χαροπόν τε πρόσωπον\nστήθεά τε, γλώσσῃ δὲ περιλιχμᾶτο γένειον.\nαὐτὰρ ἐγὼ θάμνοισιν ἄφαρ σκιεροῖσιν ἐκρύφθην\nἐν ῥίῳ ὑλήεντι δεδεγμένος ὁππόθʼ ἵκοιτο,\nκαὶ βάλον ἆσσον ἰόντος ἀριστερὸν ἐς κενεῶνα\nτηϋσίως· οὐ γάρ τι βέλος διὰ σαρκὸς ὄλισθεν\nὀκριόεν, χλωρῇ δὲ παλίσσυτον ἔμπεσε ποίῃ.\nαὐτὰρ ὁ κρᾶτα δαφοινὸν ἀπὸ χθονὸς ὦκʼ ἐπάειρε\nθαμβήσας, πάντῃ δὲ διέδρακεν ὀφθαλμοῖσι\nσκεπτόμενος, λαμυροὺς δὲ χανὼν ὑπʼ ὀδόντας ἔφηνε.\nτῷ δʼ ἐγὼ ἄλλον ὀιστὸν ἀπὸ νευρῆς προΐαλλον\nἀσχαλόων, ὅ μοι ὁ πρὶν ἐτώσιος ἔκφυγε χειρός·\nμεσσηγὺς δʼ ἔβαλον στηθέων, ὅθι πνεύμονος ἕδρη.\nἀλλʼ οὐδʼ ὣς ὑπὸ βύρσαν ἔδυ πολυώδυνος ἰός,\nἀλλʼ ἔπεσε προπάροιθε ποδῶν ἀνεμώλιος αὔτως.\nτὸ τρίτον αὖ μέλλεσκον ἀσώμενος ἐν φρεσὶν αἰνῶς\nαὐερύειν· ὁ δέ μʼ εἶδε περιγληνώμενος ὄσσοις\nθὴρ ἄμοτος, μακρὴν δὲ περʼ ἰγνύῃσιν ἕλιξε\nκέρκον, ἄφαρ δὲ μάχης ἐμνήσατο· πᾶς δέ οἱ αὐχὴν\nθυμοῦ ἐνεπλήσθη, πυρσαὶ δʼ ἔφριξαν ἔθειραι\nσκυζομένῳ, κυρτὴ δὲ ῥάχις γένετʼ ἠύτε τόξον,\nπάντοθεν εἰληθέντος ὑπὸ λαγόνας τε καὶ ἰξύν.\nὡς δʼ ὅτʼ ἂν ἁρματοπηγὸς ἀνὴρ πολέων ἴδρις ἔργων\nὄρπηκας κάμπτῃσιν ἐρινεοῦ εὐκεάτοιο,\nθάλψας ἐν πυρὶ πρῶτον, ἐπαξονίῳ κύκλα δίφρῳ·\nτοῦ μὲν ὑπὲκ χειρῶν ἔφυγεν τανύφλοιος ἐρινεὸς\nκαμπτόμενος, τηλοῦ δὲ μιῇ πήδησε σὺν ὁρμῇ·\nὣς ἐπʼ ἐμοὶ λῖς αἰνὸς ἀπόπροθεν ἀθρόος ἆλτο\nμαιμώων χροὸς ἆσαι· ἐγὼ δʼ ἑτέρηφι βέλεμνα\nχειρὶ προεσχεθόμην καὶ ἀπʼ ὤμων δίπλακα λώπην,\nτῇ δʼ ἑτέρῃ ῥόπαλον κόρσης ὕπερ αὖον ἀείρας\nἤλασα κὰκ κεφαλῆς, διὰ δʼ ἄνδιχα τρηχὺν ἔαξα\nαὐτοῦ ἐπὶ λασίοιο καρήατος ἀγριέλαιον\nθηρὸς ἀμαιμακέτοιο· πέσεν δʼ ὅγε πρὶν ἔμʼ ἱκέσθαι\nὑψόθεν ἐν γαίῃ, καὶ ἐπὶ τρομεροῖς ποσὶν ἔστη\nνευστάζων κεφαλῇ· περὶ γὰρ σκότος ὄσσέ οἱ ἄμφω\nἦλθε, βίῃ σεισθέντος ἐν ὀστέῳ ἐγκεφάλοιο.\nτὸν μὲν ἐγὼν ὀδύνῃσι παραφρονέοντα βαρείαις\nνωσάμενος, πρὶν αὖτις ὑπότροπον ἀμπνυνθῆναι,\nαὐχένος ἀρρήκτοιο παρʼ ἰνίον ἤλασα προφθάς,\nῥίψας τόξον ἔραζε πολύρραπτόν τε φαρέτρην·\nἦγχον δʼ ἐγκρατέως στιβαρὰς σὺν χεῖρας ἐρείσας\nἐξόπιθεν, μὴ σάρκας ὑποδρύψῃ ὀνύχεσσι,\nπρὸς δʼ οὖδας πτέρνῃσι πόδας στερεῶς ἐπίεζον\nοὐραίους ἐπιβάς, μηροῖσί τε πλεύρʼ ἐφύλασσον,\nμέχρί οἱ ἐξετάνυσσα βραχίονας ὀρθὸν ἀείρας\nἄπνευστον, ψυχὴν δὲ πελώριος ἔλλαχεν Ἅιδης.\nκαὶ τότε δὴ βούλευον, ὅπως λασιαύχενα βύρσαν\nθηρὸς τεθνειῶτος ἀπὸ μελέων ἐρυσαίμην,\nἀργαλέον μάλα μόχθον, ἐπεὶ οὐκ ἔσκε σιδήρῳ\nτμητὴ οὐδὲ λίθοις πειρωμένῳ, οὐδὲ μὲν ἄλλῃ\nἔνθά μοι ἀθανάτων τις ἐπὶ φρεσὶ θῆκε νοῆσαι\nαὐτοῖς δέρμα λέοντος ἀνασχίζειν ὀνύχεσσι.\nτοῖσι θοῶς ἀπέδειρα, καὶ ἀμφεθέμην μελέεσσιν\nἕρκος ἐνυαλίου ταμεσίχροος ἰωχμοῖο.\nοὗτός τοι Νεμέου γένετʼ ὦ φίλε θηρὸς ὄλεθρος,\nπολλὰ πάρος μήλοις τε καὶ ἀνδράσι κήδεα θέντος.\nἸνὼ καὐτονόα χἁ μαλοπάραυος Ἀγαύα\nτρεῖς θιάσως ἐς ὄρος τρεῖς ἄγαγον αὐταὶ ἐοῖσαι.\nχαἱ μὲν ἀμερξάμεναι λασίας δρυὸς ἄγρια φύλλα\nκισσόν τε ζώοντα καὶ ἀσφόδελον τὸν ὑπὲρ γᾶς\nἐν καθαρῷ λειμῶνι κάμον δυοκαίδεκα βωμούς,\nτὼς τρεῖς τᾷ Σεμέλᾳ, τὼς ἐννέα τῷ Διονύσῳ.\nἱερὰ δʼ ἐκ κίστας ποπανεύματα χερσὶν ἑλοῖσαι\nεὐφάμως κατέθεντο νεοδρέπτων ἐπὶ βωμῶν,\nὡς ἐδίδασχʼ, ὡς αὐτὸς ἐθυμάρει Διόνυσος.\nΠενθεὺς δʼ ἀλιβάτου πέτρας ἄπο πάντʼ ἐθεώρει,\nσχῖνον ἐς ἀρχαίαν καταδύς, ἐπιχώριον ἔρνος.\nΑὐτονόα πράτα νιν ἀνέκραγε δεινὸν ἰδοῖσα,\nσὺν δʼ ἐτάραξε ποσὶν μανιώδεος ὄργια Βάκχου,\nἐξαπίνας ἐπιοῖσα, τὰ δʼ οὐχ ὁρέοντι βέβηλοι.\nμαίνετο μέν θʼ αὕτα, μαίνοντο δʼ ἄρʼ εὐθὺ καὶ ἄλλαι.\nΠενθεὺς μὲν φεῦγεν πεφοβημένος, αἱ δʼ ἐδίωκον,\nπέπλως ἐκ ζωστῆρος ἐπʼ ἰγνύαν ἐρύσαισαι.\nΠενθεὺς μὲν τόδʼ ἔειπε· τίνος κέχρησθε γυναῖκες;\nΑὐτονόα τόδʼ ἔειπε τάχα γνώσῃ πρὶν ἀκοῦσαι.\nμάτηρ μὲν κεφαλὰν μυκήσατο παιδὸς ἑλοῖσα,\nὅσσόν περ τοκάδος τελέθει μύκημα λεαίνας·\nἸνὼ δʼ ἐξέρρηξε σὺν ὠμοπλάτᾳ μέγαν ὦμον\nλὰξ ἐπὶ γαστέρα βᾶσα, καὶ Αὐτονόας ῥυθμὸς ωὑτός·\nαἱ δʼ ἄλλαι τὰ περισσὰ κρεανομέοντο γυναῖκες.\nἐς Θήβας δʼ ἀφίκοντο πεφυρμέναι αἵματι πᾶσαι,\nἐξ ὄρεος πένθημα καὶ οὐ Πενθῆα φέροισαι.\nοὐκ ἀλέγω· μηδʼ ἄλλος ἀπεχθομένω Διονύσῳ\nφροντίζοι, μηδʼ εἰ χαλεπώτερα τῶνδʼ ἐμόγησεν,\nεἴη δʼ ἐνναέτης ἢ καὶ δεκάτω ἐπιβαίνοι·\nαὐτὸς δʼ εὐαγέοιμι καὶ εὐαγέεσσιν ἅδοιμι.\nἐκ Διὸς αἰγιόχω τιμὰν ἔχει αἰετὸς οὗτος.\nεὐσεβέων παίδεσσι τὰ λώια, δυσσεβέων δʼ οὔ.\nχαίροι μὲν Διόνυσος, ὃν ἐν Δρακάνῳ νιφόεντι\nΖεὺς ὕπατος μεγάλαν ἐπιγουνίδα κάτθετο λύσας·\nχαίροι δʼ εὐειδὴς Σεμέλα καὶ ἀδελφεαὶ αὐτᾶς\nΚαδμεῖαι πολλαῖς μεμελημέναι ἡρωίναις,\nαἳ τόδε ἔργον ἔρεξαν ὀρίναντος Διονύσου\nοὐκ ἐπιμωματόν. μηδεὶς τὰ θεῶν ὀνόσαιτο.\nΓλαύκας ὦ φιλέριθʼ ἀλακάτα δῶρον Ἀθανάας\nγύναιξιν, νόος οἰκωφελίας αἷσιν ἐπάβολος,\nθέρσεισʼ ἄμμιν ὑμάρτη πόλιν ἐς Νείλεος ἀγλάαν,\nὅπᾳ Κύπριδος ἶρον καλάμω χλῶρον ὑπαπάλω.\nτυῖδε γὰρ πλόον εὐάνεμον αἰτήμεθα πὰρ Δίος,\nὅπως ξέννον ἔμον τέρψομʼ ἴδων κἀντιφιλήσομεν,\nΝικίαν, Χαρίτων ἰμεροφώνων ἴερον φύτον,\nκαὶ σὲ τὰν ἐλέφαντος πολυμόχθω γεγενημέναν\nδῶρον Νικιάας εἰς ὀλόχω χέρρας ὀπάσσομεν,\nσὺν τᾷ πόλλα μὲν ἔργʼ ἐκτελέσεις ἀνδρεΐοις πέπλοις,\nπόλλα δʼ οἷα γύναικες φορέοισʼ ὐδάτινα βράκη.\nδὶς γὰρ μάτερες ἄρνων μαλάκοις ἐν βοτάνᾳ πόκοις\nπέξαιντʼ αὐτοένει, Θευγένιδός γʼ ἔνεκʼ ἐυσφύρω·\nοὕτως ἀνυσίεργος, φιλέει δʼ ὅσσα σαόφρονες.\nοὐ γὰρ εἰς ἀκίρας οὐδʼ ἐς ἀέργω κεν ἐβολλόμαν\nὀπάσσαι σε δόμοις ἀμμετέρας ἔσσαν ἀπὺ χθόνος.\nκαὶ γάρ τοι πάτρις, ἃν ὡξ Ἐφύρας κτίσσέ ποτʼ Ἀρχίας\nνάσω Τρινακρίας μύελον, ἄνδρων δοκίμων πόλιν.\nνῦν μὰν οἶκον ἔχοισʼ ἄνερος, ὃς πόλλʼ ἐδάη σόφα\nἀθρώποισι νόσοις φάρμακα λύγραις ἀπαλαλκέμεν,\nοἰκήσεις κατὰ Μίλλατον ἐράνναν πεδʼἸαόνων,\nὡς εὐαλάκατος Θεύγενις ἐν δαμότισιν πέλῃ,\nκαί οἱ μνᾶστιν ἄει τῶ φιλαοίδω παρέχῃς ξένω.\nκῆνο γάρ τις ἔρει τὤπος ἴδων σʼ· ἦ μεγάλα χάρις\nδώρῳ σὺν ὀλίγῳ· πάντα δὲ τίματα τὰ πὰρ φίλων.\nοἶνος ὦ φίλε παῖ λέγεται καὶ ἀλάθεα·\nκἄμμε χρὴ μεθύοντας ἀλαθέας ἔμμεναι.\nκἤγω μὲν τὰ φρενῶν ἐρέω κέατʼ ἐν μυχῷ.\nοὐκ ὄλας φιλέειν μʼ ἐθέλησθʼ ἀπὸ καρδίας.\nγινώσκω· τὸ γὰρ ἅμισυ τᾶς ζοΐας ἔχω\nζὰ τὰν σὰν ἰδέαν, τὸ δὲ λοιπὸν ἀπώλετο.\nχὥτα μὲν σὺ θέλῃς, μακάρεσσιν ἴσαν ἄγω\nἁμέραν· ὅτα δʼ οὐκ ἐθέλῃς τύ, μάλʼ ἐν σκότῳ.\nπῶς ταῦτʼ ἄρμενα, τὸν φιλέοντʼ ἀνίαις δίδων;\nἀλλʼ εἴ μοί τι πίθοιο νέος προγενεστέρῳ,\nτῷ κε λώιον αὔτος ἔχων ἔμʼ ἐπαινέσαις,\nποίησαι καλίαν μίαν εἰν ἑνὶ δενδρίῳ,\nὅππῃ μηδὲν ἀπίξεται ἄγριον ὄρπετον.\nνῦν δὲ τῶδε μὲν ἄματος ἄλλον ἔχης κλάδον,\nἄλλον δʼ αὔριον, ἐξ ἑτέρω δʼ ἕτερον μάτης·\nκαἰ μέν σευ τὸ κάλον τις ἴδων ῥέθος αἰνέσαι,\nτῷ δʼ εὔθυς πλέον ἢ τριέτης ἐγένευ φίλος,\nτὸν πρῶτον δὲ φιλεῦντα τρίταιον ἐθήκαο.\nἄνδρων τῶν ὑπερανορέων δοκίμοις πνέειν.\nφίλη δʼ, ἇς κʼ ἔτʼ ἔῃς, τὸν ὕμοιον ἔχην ἄει.\nαἰ γὰρ ὧδε πόῃς, ἄγαθος μὲν ἀκούσεαι\nἐξ ἄστων· ὁ δέ τοί κʼ Ἔρος οὐ χαλέπως ἔχοι,\nὃς ἄνδρων φρένας εὐμαρέως ὑποδάμναται,\nκἤμε μάλθακον ἐξ ἐπόησε σιδαρίω.\nἀλλὰ πὲρ ἀπάλω στύματός σε πεδέρχομαι\nὀμνάσθην, ὅτι πέρυσιν ἦσθα νεώτερος,\nχὥτι γηραλέοι πέλομες πρὶν ἀποπτύσαι\nκαὶ ῥύσοι, νεότατα δʼ ἔχην παλινάγρετον\nοὐκ ἔστι· πτέρυγας γὰρ ἐπομμαδίαις φόρη,\nκἄμμες βαρδύτεροι τὰ ποτήμενα συλλάβην.\nταῦτα χρὴ νοέοντα πέλην ποτιμώτερον,\nκαί μοι τὠραμένῳ συνέραν ἀδόλως σέθεν,\nὅπως, ἁνίκα τὰν γένυν ἀνδρεΐαν ἔχῃς,\nἀλλάλοισι πελώμεθʼ Ἀχιλλέϊοι φίλοι.\nαἰ δὲ ταῦτα φέρην ἀνέμοισιν ἐπιτρόπῃς,\nἐν θύμῳ δὲ λέγῃς τί με δαιμόνιʼ ἐνόχλης;\nνῦν μὲν κἠπὶ τὰ χρύσεα μᾶλʼ ἔνεκεν σέθεν\nβαίην καὶ φύλακον νεκύων πεδὰ Κέρβερον,\nτότα δʼ οὐδὲ καλεῦντος ἐπʼ αὐλεΐαις θύραις\nπρομόλοιμί κε παυσάμενος χαλέπω πόθω.\nὬιαι τῶ χαλεπῶ καἰνομόρω τῶδε νοσήματος·\nτετορταῖος ἔχει, παιδὸς ἔρως, μῆνά με δεύτερον,\nμᾶκος μὲν μετρίω γʼ, ἀλλʼ ὁπόσον τῶ πέδα περρέχε\nτᾶς γᾶς τοῦτο χάρις· ταῖς δὲ παραύαις γλυκὺ μειδίαι.\nκαὶ νῦν μὲν τὸ κακὸν ταῖς μὲν ἔχει, ταῖσι δέ μʼ οὐκέτι,\nτάχα δʼ οὐδʼ ὅσον ὕπνω ’πιτύχην ἔσσετʼ ἐρωία·\nἐχθὲς γὰρ παριὼν ἔδρακε λέπτʼ ἄμμε διʼ ὀφρύγων\nαἰδεσθεὶς ποτίδην ἀντίος, ἠρεύθετο δὲ χρόα.\nἔμεθεν δὲ πλέον τᾶς κραδίας ὥʼ ρος ἐδράξατο,\nεἰς οἶκον δʼ ἀπέβαν ἕλκος ἔχων καὶ τὸ κέαρ δακών.\nπολλὰ δʼ εἰσκαλέσας θυμὸν ἐμαυτοῦ διελεξάμαν·\nτί δὴ ταῦτα ποίης; ἀλοσύνας τί ἔσχατον ἔσσεται;\nλεύκας οὐκετʼ ἴσησθʼ ὅττι φορῇς ἐν κροτάφοις τρίχας;\nὧρά τοι φρονέειν μὴ οὔτι νέος τὰν ἰδέαν πέλῃ.\nπάντʼ ἔρδης ἅπερ οἱ τῶν ἐτέων ἄρτι γεγευμένοι.\nκαὶ μὰν ἄλλο δε λάθει· τόδʼ ἄρʼ ἦς λώιον, ἔμμεναι\nξέννον τῶν χαλεπῶν παιδὸς ἐράννω παράπαν πόθων\nτῷ μὲν γὰρ βίος ἕρπει προγόνοις ἶσʼ ἐλάφω θοᾶς,\nχαλάσει δʼ ἑτέρᾳ ποντοπόρην αὔριον ἄρμενα.\nοὐδʼ αὐτῷ γλυκερᾶς ἄνθεμον ἅβας πεδʼ ὐμαλίκων\nμένει· τῷ δʼ ὁ πόθος καὶ τὸν ἔσω μυελὸν ἐσθίει\nὀμμιμνασκομένῳ· πολλὰ δʼ ὄρη νυκτὸς ἐνύπνια,\nπαύσασθαι δʼ ἐνιαυτὸς χαλεπᾶς οὐκ ἰκανὸς νόσω.\nταῦτα χἅτερα πολλὰ προτʼ ἐμὸν θυμὸν ἐμεμψάμαν.\nὁ δὲ τοῦτʼ ἔφατʼ· ὄττις δοκίμοι τὸν δολομάχανον\nνικάσειν Ἔρον, οὗτος δοκίμοι τοὶς ὑπὲρ ἄμμεων\nεὑρεῖν βραϊδίως ἀστέρας ὁπποσσάκιν ἐννέα.\nκαὶ νῦν, εἴτʼ ἐθέλω, χρή με μακρὸν σχόντα τὸν ἄμφενα\nἕλκειν τὸν ζυγόν, εἴτʼ οὐκ ἐθέλω· ταῦτα γὰρ ὦγαθὲ\nβούλεται θέος, ὃς καὶ Διὸς ἔσφαλε μέγαν νόον\nκαὔτας Κυπρογενήας· ἔμε μάν, φύλλον ἐπάμερον,\nσμίκρας δεύμενον αὔρας ὀνέμων ᾇ κε θέλῃ φόρη.\n"};
