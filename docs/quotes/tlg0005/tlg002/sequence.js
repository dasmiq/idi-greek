var sequence = {"name":"Theocritus. Ἐπιγράμματα","data":"τὰ ῥόδα τὰ δροσόεντα καὶ ἁ κατάπυκνος ἐκείνα\nἕρπυλλος κεῖται ταῖς Ἑλικωνιάσι,\nταὶ δὲ μελάμφυλλοι δάφναι τὶν Πύθιε Παιάν,\nδελφὶς ἐπεὶ πέτρα τοῦτό τοι ἀγλάισε.\nβωμὸν δʼ αἱμαξεῖ κεραὸς τράγος οὗτος ὁ μαλός,\nτερμίνθου τρώγων ἔσχατον ἀκρεμόνα.\nΔάφνις ὁ λευκόχρως, ὁ καλᾷ σύριγγι μελίσδων\nβουκολικοὺς ὕμνους, ἄνθετο Πανὶ τάδε,\nτοὺς τρητοὺς δόνακας, τὸ λαγωβόλον, ὀξὺν ἄκοντα,\nνεβρίδα, τὰν πήραν, ᾇ ποκʼ ἐμαλοφόρει.\nεὕδεις φυλλοστρῶτι πέδῳ Δάφνι σῶμα κεκμακὸς\nἀμπαύων· στάλικες δʼ ἀρτιπαγεῖς ἀνʼ ὄρη.\nἀγρεύει δέ τυ Πὰν καὶ ὁ τὸν κροκόεντα Πρίηπος\nκισσὸν ἐφʼ ἱμερτῷ κρατὶ καθαπτόμενος,\nἄντρον ἔσω στείχοντες ὁμόρροθοι. ἀλλὰ τὺ φεῦγε,\nφεῦγε μεθεὶς ὕπνου κῶμα καταγρόμενον.\nτήναν τὰν λαύραν τάς τε δρύας αἰπόλε κάμψας\nσύκινον εὑρήσεις ἀρτιγλυφὲς ξόανον,\nτρισκελὲς αὐτόφλοιον ἀνούατον, ἀλλὰ φάλητι\nπαιδογόνῳ δυνατὸν Κύπριδος ἔργα τελεῖν.\nσακός οἱ ἱερὸς περιδέδρομεν, ἀέναον δὲ\nῥεῖθρον ἀπὸ σπιλάδων πάντοσε τηλεθάει\nδάφναις καὶ μύρτοισι καὶ εὐώδει κυπαρίσσῳ.\nἔνθα πέριξ κέχυται βοτρυόπαις ἕλικι\nἄμπελος, εἰαρινοὶ δὲ λιγυφθόγγοισιν ἀοιδαῖς\nκόσσυφοι ἀχεῦσιν ποικιλότραυλα μέλη.\nξουθαὶ δʼ ἀδονίδες μινυρίσμασιν ἀνταχεῦσι\nμέλπουσαι στόμασιν τὰν μελίγαρυν ὄπα.\nἕζεο δὴ τηνεῖ καὶ τῷ χαρίεντι Πριήπῳ\nεὔχεʼ ἀποστέρξαι τοὺς Δάφνιδός με πόθους,\nκεὐθὺς ἐπιρρέξειν χίμαρον καλόν. ἢν δʼ ἀνανεύσῃ,\nτοῦδε τυχὼν ἐθέλω τρισσὰ θύη τελέσαι·\nῥέξω γὰρ δαμάλαν, λάσιον τράγον, ἄρνα τὸν ἴσχω\nσακίταν. ἀίοι δʼ εὐμενέως ὁ θεός.\nλῇς ποτὶ τᾶν Νυμφᾶν διδύμοις αὐλοῖσιν ἀεῖσαι\nἁδύ τί μοι; κἠγὼ πακτίδʼ ἀειράμενος\nἀρξεῦμαί τι κρέκειν, ὁ δὲ βουκόλος ἄμμιγα θελξεῖ\nΔάφνις, κηροδέτῳ πνεύματι μελπόμενος.\nἐγγὺς δὲ στάντες λασίας δρυὸς ἄντρου ὄπισθεν\nΠᾶνα τὸν αἰγιβάταν ὀρφανίσωμες ὕπνου.\nἎ δειλαῖε τὺ Θύρσι, τί τὸ πλέον, εἰ καταταξεῖς\nδάκρυσι διγλήνους ὦπας ὀδυρόμενος;\nοἴχεται ἁ χίμαρος, τὸ καλὸν τέκος, οἴχετʼ ἐς Ἅιδαν·\nτραχὺς γὰρ χαλαῖς ἀμφεπίαξε λύκος.\nαἱ δὲ κύνες κλαγγεῦντι· τί τὸ πλέον, ἁνίκα τήνας\nὀστίον οὐδὲ τέφρα λείπεται οἰχομένας;\nνήπιον υἱὸν ἔλειπες, ἐν ἁλικίᾳ δὲ καὶ αὐτός,\nΕὐρύμεδον τύμβου τοῦδε θανὼν ἔτυχες.\nσοὶ μὲν ἕδρα θείοισι μετʼ ἀνδράσι· τὸν δὲ πολῖται\nτιμασεῦντι, πατρὸς μνώμενοι ὡς ἀγαθοῦ.\nἮλθε καὶ ἐς Μίλητον ὁ τοῦ Παιήονος υἱός,\nἰητῆρι νόσων ἀνδρὶ συνοισόμενος\nΝικίᾳ, ὅς μιν ἐπʼ ἦμαρ ἀεὶ θυέεσσιν ἱκνεῖται,\nκαὶ τόδʼ ἀπʼ εὐώδους γλύψατʼ ἄγαλμα κέδρου,\nἨετίωνι χάριν γλαφυρᾶς χερὸς ἄκρον ὑποστὰς\nμισθόν· ὁ δʼ εἰς ἔργον πᾶσαν ἀφῆκε τέχνην.\nξεῖνε, Συρακόσιός τοι ἀνὴρ τόδʼ ἐφίεται Ὄρθων·\nχειμερίας μεθύων μηδαμὰ νυκτὸς ἴοις.\nκαὶ γὰρ ἐγὼ τοιοῦτον ἔχω πότμον· ἀντὶ δὲ πολλᾶς\nπατρίδος ὀθνείαν κεῖμαι ἐφεσσάμενος.\nὙμῖν τοῦτο θεαὶ κεχαρισμένον ἐννέα πάσαις\nτὤγαλμα Ξενοκλῆς θῆκε τὸ μαρμάρινον,\nμουσικός· οὐχ ἑτέρως τις ἐρεῖ. σοφίῃ δʼ ἐπὶ τῇδε\nαἶνον ἔχων Μουσέων οὐκ ἐπιλανθάνεται.\nΕὐσθένεος τὸ μνῆμα· φυσιγνώμων ὁ σοφιστής,\nδεινὸς ἀπʼ ὀφθαλμοῦ καὶ τὸ νόημα μαθεῖν.\nεὖ μιν ἔθαψαν ἑταῖροι ἐπὶ ξείνης ξένον ὄντα·\nχὑμνοθέτης αὐτοῖς δαιμονίως φίλος ἦν.\nπάντων ὧν ἐπέοικεν ἔχειν τεθνεὼς ὁ σοφιστὴς\nκαίπερ ἄκικυς ἐὼν εἶχʼ ἄρα κηδεμόνας.\nΔημομέλης ὁ χορηγός, ὁ τὸν τρίποδʼ ὦ Διόνυσε\nκαὶ σὲ τὸν ἥδιστον θεῶν μακάρων ἀναθείς,\nμέτριος ἦν ἐν πᾶσι, χορῷ δʼ ἐκτήσατο νίκην\nἀνδρῶν, καὶ τὸ καλὸν καὶ τὸ προσῆκον ὁρῶν.\nἩ Κύπρις οὐ πάνδημος. ἱλάσκεο τὴν θεὸν εἰπὼν\nοὐρανίην, ἁγνῆς ἄνθεμα Χρυσογόνης\nοἴκῳ ἐν Ἀμφικλέους, ᾧ καὶ τέκνα καὶ βίον εἶχε\nξυνόν. ἀεὶ δέ σφιν λώιον εἰς ἔτος ἦν\nἐκ σέθεν ἀρχομένοις ὦ πότνια· κηδόμενοι γὰρ\nἀθανάτων αὐτοὶ πλεῖον ἔχουσι βροτοί.\nἈστοῖς καὶ ξείνοισιν ἴσον νέμει ἥδε τράπεζα·\nθεὶς ἀνελοῦ ψήφου πρὸς λόγον ἐρχομένης.\nἄλλός τις πρόφασιν λεγέτω· τὰ δʼ ὀθνεῖα Κάικος\nχρήματα καὶ νυκτὸς βουλομένοις ἀριθμεῖ.\nγνώσομαι, εἴ τι νέμεις ἀγαθοῖς πλέον, ἢ καὶ ὁ δειλὸς\nἐκ σέθεν ὡσαύτως ἶσον ὁδοιπόρʼ ἔχει.\nχαιρέτω οὗτος ὁ τύμβος\" ἐρεῖς \"ἐπεὶ Εὐρυμέδοντος\nκεῖται τῆς ἱερῆς κοῦφος ὑπὲρ κεφαλῆς.\nἩ παῖς ᾤχετʼ ἄωρος ἐν ἑβδόμῳ ἥδʼ ἐνιαυτῷ\nεἰς Ἀίδην πολλοῖς ἡλικίης προτέρη,\nδειλαίη, ποθέουσα τὸν εἰκοσάμηνον ἀδελφόν,\nνήπιον ἀστόργου γευσάμενον θανάτου.\nαἰαῖ ἐλεινὰ παθοῦσα Περιστερί, ὡς ἐν ἑτοίμῳ\nἀνθρώποις δαίμων θῆκε τὰ λυγρότατα.\nθᾶσαι τὸν ἀνδριάντα τοῦτον ὦ ξένε\nσπουδᾷ, καὶ λέγʼ ἐπὴν ἐς οἶκον ἔνθῃς·\nἈνακρέοντος εἰκόνʼ εἶδον ἐν Τέῳ\nτῶν πρόσθʼ εἴ τι περισσὸν ᾠδοποιοῦ.\nπροσθεὶς δὲ χὥτι τοῖς νέοισιν ἅδετο,\nἐρεῖς ἀτρεκέως ὅλον τὸν ἄνδρα.\nἍ τε φωνὰ Δώριος χὡνὴρ ὁ τὰν κωμῳδίαν\nεὑρὼν Ἐπίχαρμος.\nὦ Βάκχε, χάλκεόν νιν ἀντʼ ἀλαθινοῦ\n̔́τὶν ὧδʼ ἀνέθηκαν\nτοὶ Συρακόσσαις ἐνίδρυνται πεδωρισταὶ πόλει,\nοἷʼ ἀνδρὶ πολίτᾳ·\nσωρὸν γὰρ εἶχε ῥημάτων μεμναμένοις\n̔́τελεῖν ἐπίχειρα.\nπολλὰ γὰρ πὸτ τὰν ζόαν τοῖς πᾶσιν εἶπε χρήσιμα.\nμεγάλα χάρις αὐτῷ.\nὉ μουσοποιὸς ἐνθάδʼ Ἱππῶναξ κεῖται.\nεἰ μὲν πονηρός, μὴ ποτέρχευ τῷ τύμβῳ·\nεἰ δʼ ἐσσὶ κρήγυός τε καὶ παρὰ χρηστῶν,\nθαρσέων καθίζευ, κἢν θέλῃς ἀπόβριξον.\nὉ μικκὸς τόδʼ ἔτευξε τᾷ Θραΐσσᾳ\nΜήδειος τὸ μνᾶμʼ ἐπὶ τᾷ ὁδῷ κἠπέγραψε Κλείτας.\nἑξεῖ τὰν χάριν ἁ γυνὰ ἀντὶ τήνων,\nὧν τὸν κοῦρον ἔθρεψε. τί μάν; ἔτι χρησίμα καλεῖται.\nἈρχίλοχον καὶ στᾶθι καὶ εἴσιδε τὸν πάλαι ποιητὰν\nτὸν τῶν ἰάμβων, οὗ τὸ μυρίον κλέος\nδιῆλθε κἠπὶ νύκτα καὶ πρὸς ἀῶ.\nἦ ῥά νιν αἱ Μοῖσαι καὶ ὁ Δάλιος ἠγάπευν Ἀπόλλων,\nὡς ἐμμελής τʼ ἔγεντο κἠπιδέξιος\nἔπεά τε ποιεῖν πρὸς λύραν τʼ ἀείδειν.\nτὸν τοῦ Ζανὸς ὅδʼ ὗμιν υἱὸν ὡνὴρ\nτὸν λεοντομάχαν, τὸν ὀξύχειρα,\nπρᾶτος τῶν ἐπάνωθε μουσοποιῶν\nΠείσανδρος συνέγραψεν ὡκ Καμίρου\nχὥσους ἐξεπόνασεν εἶπʼ ἀέθλους.\nτοῦτον δʼ αὐτὸν ὁ δᾶμος, ὡς σάφʼ εἰδῇς,\nἔστασʼ ἐνθάδε χάλκεον ποιήσας\nπολλοῖς μησὶν ὄπισθε κἠνιαυτοῖς.\nΚαἴ τις ἀνὴρ αἰτεῖται ἐπαγροσύνην τε καὶ ὄλβον,\nἐξ ἁλὸς ᾧ ζωή, τὰ δὲ δίκτυα κείνῳ ἄροτρα,\nσφάζων ἀκρόνυχος ταύτῃ θεῷ ἱερὸν ἰχθύν,\nὃν λεῦκον καλέουσιν, ὁ γὰρ φιερώτατος ἄλλων,\nκαί κε λίνα στήσαιτο καὶ ἐξερύσαιτο θαλάσσης\nἔμπλεα.\nμῆτερ ἐμή, τίφθʼ ὧδε φίλον κατὰ θυμὸν ἰάπτεις\nἐκπάγλως ἀχέουσα, τὸ πρὶν δέ τοι οὐκέτʼ ἔρευθος\nσώζετʼ ἐπὶ ῥεθέεσσι; τί μοι τόσον ἠνίησαι;\nἦ ῥʼ ὅτι ἄλγεα πάσχει ἀπείριτα φαίδιμος υἱὸς\nἀνδρὸς ὑπʼ οὐτιδανοῖο, λέων ὡσείθʼ ὑπὸ νεβροῦ;\nὤμοι ἐγώ, τί νυ δή με θεοὶ τόσον ἠτίμησαν\nἀθάνατοι; τί νύ μʼ ὧδε κακῇ γονέες τέκον αἴσῃ;\nδύσμορος, ἥτʼ ἐπεὶ ἀνδρὸς ἀμύμονος ἐς λέχος ἦλθον,\nτὸν μὲν ἐγὼ τίεσκον ἴσον φαέεσσιν ἐμοῖσιν\nἠδʼ ἔτι νῦν σέβομαί τε καὶ αἰδέομαι κατὰ θυμόν·\nτοῦ δʼ οὔτις γένετʼ ἄλλος ἀποτμότερος ζωόντων,\nοὐδὲ τόσων σφετέρῃσιν ἐγεύσατο φροντίσι κηδέων.\nσχέτλιος, ὃς τόξοισιν, ἅ οἱ πόρεν αὐτὸς Ἀπόλλων\nἠέ τινος Κηρῶν ἢ Ἐριννύος αἰνὰ βέλεμνα,\nπαῖδας ἑοὺς κατέπεφνε καὶ ἐκ φίλον εἵλετο θυμὸν\nμαινόμενος κατὰ οἶκον, ὁ δʼ ἔμπλεος ἔσκε φόνοιο.\nτοὺς μὲν ἐγὼ δύστηνος ἐμοῖς ἴδον ὀφθαλμοῖσι\nβαλλομένους ὑπὸ πατρί· τὸ δʼ οὐδʼ ὄναρ ἤλυθεν ἄλλῳ·\nοὐδέ σφιν δυνάμην ἀδινὸν καλέουσιν ἀρῆξαι\nμητέρʼ ἑήν, ἐπεὶ ἐγγὺς ἀνίκητον κακὸν ἦεν.\nὡς δʼ ὄρνις ὀδύρηται ἐπὶ σφετέροισι νεοσσοῖς\nὀλλυμένοις, οὕστʼ αἰνὸς ὄφις ἔτι νηπιάχοντας\nθάμνοις ἐν πυκινοῖσι κατεσθίει· ἡ δὲ κατʼ αὐτοὺς\nπωτᾶται κλάζουσα μάλα λιγὺ πότνια μήτηρ,\nοὐδʼ ἄρʼ ἔχει τέκνοισιν ἐπαρκέσαι· ἦ ῥά οἱ αὐτῇ\nἆσσον ἴμεν μέγα τάρβος ἀμειλίκτοιο πελώρου·\nὣς ἐγὼ αἰνοτόκεια φίλον γόνον αἰάζουσα\nμαινομένοισι πόδεσσι δόμον κάτα πολλὸν ἐφοίτων.\nὥς γʼ ὄφελον μετὰ παισὶν ἅμα θνήσκουσα καὶ αὐτὴ\nκεῖσθαι φαρμακόεντα διʼ ἥπατος ἰὸν ἔχουσα,\nἢ καὶ σοῖς ἀγανοῖσιν ὑπαὶ βελέεσσι δαμῆναι\nἌρτεμι θηλυτέρῃσι μέγα κρείουσα γυναιξί.\nτῷ χʼ ἡμᾶς κλαύσαντε φίλῃς ἐπὶ χερσὶ τοκῆες\nπολλοῖς σὺν κτερέεσσι πυρῆς ἐπέβησαν ὁμοίης,\nκαί κεν ἕνα χρύσειον ἐς ὀστέα κρωσσὸν ἁπάντων\nλέξαντες κατέθαψαν, ὅθι πρῶτον γενόμεσθα.\nνῦν δʼ οἱ μὲν Θήβην ἱπποτρόφον ἐνναίουσιν\nἈονίου πεδίοιο βαθεῖαν βῶλον ἀροῦντες·\nαὐτὰρ ἐγὼ Τίρυνθα κατὰ κραναὴν πόλιν Ἥρης\nπολλοῖσιν δύστηνος ἰάπτομαι ἄλγεσιν ἦτορ\nαἰεὶ ὁμῶς· δακρύων δὲ πάρεστί μοι οὐδʼ ἴʼ ἐρωή.\nἀλλὰ πόσιν μὲν ὁρῶ παῦρον χρόνον ὀφθαλμοῖσιν\nοἴκῳ ἐν ἡμετέρῳ· πολέων δὲ οἱ ἔργον ἑτοῖμον\nμόχθων, τοὺς ἐπὶ γαῖαν ἀλώμενος ἠδὲ θάλασσαν\nμοχθίζει πέτρης ὅγʼ ἔχων νόον ἠὲ σιδήρου\nκαρτερὸν ἐν στήθεσσι· σὺ δʼ ἠύτε λείβεται ὕδωρ,\nνύκτας τε κλαίουσα καὶ ἐκ Διὸς ἤμαθʼ ὁπόσσα.\nἄλλος μὰν οὐκ ἄν τις ἐυφρήναι με παραστὰς\nκηδεμόνων· οὐ γάρ σφε δόμων κατὰ τεῖχος ἐέργει.\nκαὶ λίην πάντες γε πέρην πιτυώδεος Ἰσθμοῦ\nναίουσʼ, οὐδέ μοί ἐστι πρὸς ὅντινά κε βλέψασα\nοἷα γυνὴ πανάποτμος ἀναψύξαιμι φίλον κῆρ,\nνόσφι γε δὴ Πύρρης συνομαίμονος· ἡ δὲ καὶ αὐτὴ\nἀμφὶ πόσει σφετέρῳ πλέον ἄχνυται Ἰφικλῆι,\nσῷ υἱεῖ· πάντων γὰρ ὀϊζυρώτατα τέκνα\nγείνασθαί σε θεῷ τε καὶ ἀνέρι θνητῷ ἔολπα.\nὣς ἄρʼ ἔφη· τὰ δέ οἱ θαλερώτερα δάκρυα μήλων\nκόλπον ἐς ἱμερόεντα κατὰ βλεφάρων ἐχέοντο,\nμνησαμένῃ τέκνων τε καὶ ὧν μετέπειτα τοκήων.\nὡς δʼ αὔτως δακρύοισι παρήια λεύκʼ ἐδίαινεν\nἈλκμήνη· βαρὺ δʼ ἥγε καὶ ἐκ θυμοῦ στενάχουσα\nμύθοισιν πυκινοῖσι φίλην νυὸν ὧδε μετηύδα·\nδαιμονίη παίδων, τί νύ τοι φρεσὶν ἔμπεσε τοῦτο\nπευκαλίμῃς; πῶς ἄμμʼ ἐθέλεις ὀροθυνέμεν ἄμφω\nκήδεʼ ἄλαστα λέγουσα; τὰ δʼ οὐ νῦν πρῶτα κέκλαυται.\nἢ οὐχ ἅλις, οἷς ἐχόμεσθα τὸ δεύτατον αἰεὶ ἐπʼ ἦμαρ\nγινομένοις; μάλα μέν γε φιλοθρηνής κέ τις εἴη,\nὅστις ἀριθμήσειεν………\n……ἐφʼ ἡμετέροις ἀχέεσσι\nθάρσει. οὐ τοιῆσδʼ ἐκυρήσαμεν ἐκ θεοῦ αἴσης.\nκαὶ δʼ αὐτὴν ὁρόω δε, φίλον τέκος, ἀτρύτοισιν\nἄλγεσι μοχθίζουσαν. ἐπιγνώμων δέ τοί εἰμι\nἀσχαλάαν, ὅτε δή γε καὶ εὐφροσύνης κόρος ἐστί.\nκαί σε μάλʼ ἐκπάγλως ὀλοφύρομαι ἠδʼ ἐλεαίρω,\nοὕνεκεν ἡμετέροιο λυγροῦ μετὰ δαίμονος ἔσχες,\nὅσθʼ ἡμῖν ἐφύπερθε κάρης βαρὺς αἰωρεῖται.\nἴστω γὰρ Κούρη τε καὶ εὐέανος Δημήτηρ,\nἅς κε μέγα βλαφθείς τις ἑκὼν ἐπίορκον ὀμόσσῃ\nδυσμενέων, μηδέν δε χερειότερον φρεσὶν ᾗσι\nστέργειν ἢ εἴ πέρ μοι ὑπὲκ νηδυίοφιν ἦλθες\nκαί μοι τηλυγέτη ἐνὶ δώμασι παρθένος ἦσθα.\nοὐδʼ αὐτήν γέ νυ πάμπαν ἔολπά δε τοῦτό γε λήθειν.\nτῷ μηδʼ ἐξείπῃς πότʼ, ἐμὸν θάλος, ὥς σευ ἀκηδέω,\nμηδʼ εἴ κʼ ἠυκόμου Νιόβης πυκινώτερα κλαίω.\nοὐδὲν γὰρ νεμεσητὸν ὑπὲρ τέκνου γοάασθαι\nμητέρι δυσπαθέοντος· ἐπεὶ δέκα μῆνας ἔκαμνον\nπρὶν ἤπερ τʼ ἰδέειν μιν, ἐμῷ ὑπὸ ἥπατʼ ἔχουσα,\nκαί με πυλάρταο σχεδὸν ἤγαγεν Αἰδωνῆος·\nὧδέ ἑ δυστοκέουσα κακὰς ὠδῖνας ἀνέτλην.\nνῦν δέ μοι οἴχεται υἱὸς ἐπʼ ἀλλοτρίης νέον ἆθλον\nἐκτελέων· οὐδʼ οἶδα δυσάμμορος, εἴτε μιν αὐτὸν\nἐνθάδε νοστήσανθʼ ὑποδέξομαι, εἴτε καὶ οὐκί.\nπρὸς δʼ ἔτι μʼ ἐπτοίησε διὰ γλυκὺν αἰνὸς ὄνειρος\nὕπνον· δειμαίνω δὲ παλίγκοτον ὄψιν ἰδοῦσα\nἐκπάγλως, μή μοί τι τέκνοις ἀποθύμιον ἔρδοι.\nεἴσατο γάρ μοι ἔχων μακέλην εὐεργέα χερσὶ\nπαῖς ἐμὸς ἀμφοτέρῃσι, βίη Ἡρακληείη·\nτῇ μεγάλην ἐλάχαινε δεδεγμένος ὡς ἐπὶ μισθῷ\nτάφρον τηλεθάοντος ἐπʼ ἐσχατιῇ τινος ἀγροῦ,\nγυμνὸς ἄτερ χλαίνης τε καὶ εὐμίτροιο χιτῶνος.\nαὐτὰρ ἐπειδὴ παντὸς ἀφίκετο πρὸς τέλος ἔργου\nκαρτερὸν οἰνοφόροιο πονεύμενος ἕρκος ἀλωῆς,\nἤτοι ὁ λίστρον ἔμελλεν ἐπὶ προύχοντος ἐρείσας\nἀνδήρου καταδῦναι ἃ καὶ πάρος εἵματα ἕστο·\nἐξαπίνης δʼ ἀνέλαμψεν ὑπὲρ καπέτοιο βαθείης\nπῦρ ἄμοτον, περὶ δʼ αὐτὸν ἀθέσφατος εἱλεῖτο φλόξ.\nαὐτὰρ ὅγʼ αἰὲν ὄπισθε θοοῖς ἀνεχάζετο ποσσίν,\nἐκφυγέειν μεμαὼς ὀλοὸν μένος Ἡφαίστοιο·\nαἰεὶ δὲ προπάροιθεν ἑοῦ χροὸς ἠύτε γέρρον\nνώμασκεν μακέλην· περὶ δʼ ὄμμασιν ἔνθα καὶ ἔνθα\nπάπταινεν, μὴ δή μιν ἐπιφλέξῃ δήιον πῦρ.\nτῷ μὲν ἀοσσῆσαι λελιημένος, ὥς μοι ἔικτο,\nἸφικλέης μεγάθυμος ἐπʼ οὔδεϊ κάππεσʼ ὀλισθὼν\nπρὶν ἐλθεῖν, οὐδʼ ὀρθὸς ἀναστῆναι δύνατʼ αὖτις,\nἀλλʼ ἀστεμφὲς ἔκειτο, γέρων ὡσείτʼ ἀμενηνός,\nὅντε καὶ οὐκ ἐθέλοντα βιήσατο γῆρας ἀτερπὲς\nκαππεσέειν, κεῖται δʼ ὅγʼ ἐπὶ χθονὸς ἔμπεδον αὐτοῦ\nεἰς ὅ κε τις χειρός μιν ἀνειρύσσῃ παριόντων\nαἰδεσθεὶς ὄπιδα τρομερὴν πολιοῖο γενείου.\nὣς ἐν γῇ λελίαστο σακεσπάλος Ἰφικλείης.\nαὐτὰρ ἐγὼ κλαίεσκον ἀμηχανέοντας ὁρῶσα\nπαῖδας ἐμούς, μέχρι δή μοι ἀπέσσυτο νήδυμος ὕπνος\nὀφθαλμῶν, ἠὼς δὲ παραυτίκα φαινόλις ἦλθε.\nτοῖα, φίλη, μοι ὄνειρα διὰ φρένας ἐπτοίησαν\nπαννυχίῃ· τὰ δὲ πάντα πρὸς Εὐρυσθῆα τρέποιτο\nοἴκου ἀφʼ ἡμετέροιο, γένοιτο δὲ μάντις ἐκείνῳ\nθυμὸς ἐμός, μηδʼ ἄλλο παρὲκ τελέσειέ τι δαίμων.\n"};
