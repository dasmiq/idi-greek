var sequence = {"name":"Euripides. Cyclops","data":"\nὮ Βρόμιε, διὰ σὲ μυρίους ἔχω πόνους\nνῦν χὥτ’ ἐν ἥβῃ τοὐμὸν εὐσθένει δέμας·\nπρῶτον μέν, ἡνίκ’ ἐμμανὴς Ἥρας ὕπο\nΝύμφας ὀρείας ἐκλιπὼν ᾤχου τροφούς·\nἔπειτά γ’ ἀμφὶ γηγενῆ μάχην δορὸς\nἐνδέξιος σῷ ποδὶ παρασπιστὴς γεγὼς\nἘγκέλαδον ἰτέαν εἰς μέσην θενὼν δορὶ\nἔκτεινα—φέρ’ ἴδω, τοῦτ’ ἰδὼν ὄναρ λέγω;\nοὐ μὰ Δί’, ἐπεὶ καὶ σκῦλ’ ἔδειξα βακχίῳ.\nκαὶ νῦν ἐκείνων μείζον’ ἐξαντλῶ πόνον.\nἐπεὶ γὰρ Ἥρα σοι γένος Τυρσηνικὸν\nλῃστῶν ἐπῶρσεν, ὡς ὁδηθείης μακράν,\nἐγὼ πυθόμενος σὺν τέκνοισι ναυστολῶ\nσέθεν κατὰ ζήτησιν. ἐν πρύμνῃ δ’ ἄκρᾳ\nαὐτὸς λαβὼν ηὔθυνον ἀμφῆρες δόρυ,\nπαῖδες δ’ ἐρετμοῖς ἥμενοι γλαυκὴν ἅλα\nῥοθίοισι λευκαίνοντες ἐζήτουν σ’, ἄναξ.\nἤδη δὲ Μαλέας πλησίον πεπλευκότας\nἀπηλιώτης ἄνεμος ἐμπνεύσας δορὶ\nἐξέβαλεν ἡμᾶς τήνδ’ ἐς Αἰτναίαν πέτραν,\nἵν’ οἱ μονῶπες ποντίου παῖδες θεοῦ\nKύκλωπες οἰκοῦσ’ ἄντρ’ ἔρημ’ ἀνδροκτόνοι.\nτούτων ἑνὸς ληφθέντες ἐσμὲν ἐν δόμοις\nδοῦλοι· καλοῦσι δ’ αὐτὸν ᾧ λατρεύομεν\nΠολύφημον· ἀντὶ δ’ εὐίων βακχευμάτων\nποίμνας Κύκλωπος ἀνοσίου ποιμαίνομεν.\nπαῖδες μὲν οὖν μοι κλιτύων ἐν ἐσχάτοις\nνέμουσι μῆλα νέα νέοι πεφυκότες,\nἐγὼ δὲ πληροῦν πίστρα καὶ σαίρειν στέγας\nμένων τέταγμαι τάσδε, τῷδε δυσσεβεῖ\nΚύκλωπι δείπνων ἀνοσίων διάκονος.\nκαὶ νῦν, τὰ προσταχθέντ’, ἀναγκαίως ἔχει\nσαίρειν σιδηρᾷ τῇδέ μ’ ἁρπάγῃ δόμους,\nὡς τόν τ’ ἀπόντα δεσπότην Κύκλωπ’ ἐμὸν\nκαθαροῖσιν ἄντροις μῆλά τ’ ἐσδεχώμεθα.\nἤδη δὲ παῖδας προσνέμοντας εἰσορῶ\nποίμνας. τί ταῦτα; μῶν κρότος σικινίδων\nὁμοῖος ὑμῖν νῦν τε χὥτε βακχίῳ\nκῶμοι συνασπίζοντες Ἀλθαίας δόμους\nπροσῇτ’ ἀοιδαῖς βαρβίτων σαυλούμενοι;\nπαῖ γενναίων μὲν πατέρων\nγενναίων τ’ ἐκ τοκάδων,\nπᾷ δή μοι νίσῃ σκοπέλους;\nοὐ τᾷδ’ ὑπήνεμος αὔρα\nκαὶ ποιηρὰ βοτάνα;\nδινᾶέν θ’ ὕδωρ ποταμῶν\nἐν πίστραις κεῖται πέλας ἄν-\nτρων; οὔ σοι βλαχαὶ τεκέων;\n—ψύττ’· οὐ τᾷδ’ οὔ; οὐ τᾷδε νεμῇ\nκλιτὺν δροσεράν;\nὠή, ῥίψω πέτρον τάχα σου\n—ὕπαγ’ ὦ ὕπαγ’ ὦ κεράστα—\nμηλοβότα στασιωρὸν\nΚύκλωπος ἀγροβάτα.\nσπαργῶντας μαστοὺς χάλασον·\nδέξαι θηλαῖσι σπορὰς\nἃς λείπεις ἀρνῶν θαλάμοις.\nποθοῦσί σ’ ἁμερόκοιτοι\nβλαχαὶ σμικρῶν τεκέων.\nεἰς αὐλὰν πότ’ ἀμφιβαλεῖς\nποιηροὺς λείπουσα νομοὺς\nΑἰτναίων εἴσω σκοπέλων;\n—νύττ’· οὐ τᾷδ’ οὔ; οὐ τᾷδε νεμῇ\nκλιτὺν δροσεράν;\nὠή, ῥίψω πέτρον τάχα σου\n—ὕπαγ’ ὦ ὕπαγ’ ὦ κεράστα—\nμηλοβότα στασιωρὸν\nΚύκλωπος ἀγροβάτα.\nοὐ τάδε Βρόμιος, οὐ τάδε χοροὶ\nΒάκχαι τε θυρσοφόροι,\nοὐ τυμπάνων ἀλαλαγμοὶ\nκρήναις παρ’ ὑδροχύτοις,\nοὐκ οἴνου χλωραὶ σταγόνες·\nοὐδ’ ἐν Νύσᾳ μετὰ Νυμφᾶν\nἴακχον ἴακχον ᾠδὰν\nμέλπω πρὸς τὰν Ἀφροδίταν,\nἃν θηρεύων πετόμαν\nΒάκχαις σὺν λευκόποσιν\nὦ φίλος·\nὦ φίλε Βακχεῖε, ποῖ οἰοπολεῖς;\nποῖ ξανθὰν χαίταν σείεις;\nἐγὼ δ’ ὁ σὸς πρόπολος\nθητεύω Κύκλωπι\nτῷ μονοδέρκτᾳ δοῦλος ἀλαίνων\nσὺν τᾷδε τράγου χλαίνᾳ μελέᾳ\nσᾶς χωρὶς φιλίας.\nσιγήσατ’, ὦ τέκν’, ἄντρα δ’ ἐς πετρηρεφῆ\nποίμνας ἀθροῖσαι προσπόλους κελεύσατε.\nχωρεῖτ’· ἀτὰρ δὴ τίνα, πάτερ, σπουδὴν ἔχεις;\nὁρῶ πρὸς ἀκταῖς ναὸς Ἑλλάδος σκάφος\nκώπης τ’ ἄνακτας σὺν στρατηλάτῃ τινὶ\nστείχοντας ἐς τόδ’ ἄντρον· ἀμφὶ δ’ αὐχέσι\nτεύχη φέρονται κενά, βορᾶς κεχρημένοι,\nκρωσσούς θ’ ὑδρηλούς. ὦ ταλαίπωροι ξένοι,\nτίνες ποτ’ εἰσίν; οὐκ ἴσασι δεσπότην\nΠολύφημον οἷός ἐστιν, ἄξενον στέγην\nτήνδ’ ἐμβεβῶτες καὶ Κυκλωπίαν γνάθον\nτὴν ἀνδροβρῶτα δυστυχῶς ἀφιγμένοι.\nἀλλ’ ἥσυχοι γίγνεσθ’, ἵν’ ἐκπυθώμεθα\nπόθεν πάρεισι Σικελὸν Αἰτναῖον πάγον.\nξένοι, φράσαιτ’ ἂν νᾶμα ποτάμιον πόθεν\nδίψης ἄκος λάβοιμεν, εἴ τέ τις θέλει\nβορὰν ὁδῆσαι ναυτίλοις κεχρημένοις;\n--τί χρῆμα; Βρομίου πόλιν ἔοιγμεν ἐσβαλεῖν·\nΣατύρων πρὸς ἄντροις τόνδ’ ὅμιλον εἰσορῶ.\nχαίρειν προσεῖπα πρῶτα τὸν γεραίτατον.\nχαῖρ’, ὦ ξέν’, ὅστις δ’ εἶ φράσον πάτραν τε σήν.\nἼθακος Ὀδυσσεύς, γῆς Κεφαλλήνων ἄναξ.\nοἶδ’ ἄνδρα, κρόταλον δριμύ, Σισύφου γένος.\nἐκεῖνος οὗτός εἰμι· λοιδόρει δὲ μή·\nπόθεν Σικελίαν τήνδε ναυστολῶν πάρει;\nἐξ Ἰλίου γε κἀπὸ Τρωικῶν πόνων.\nπῶς; πορθμὸν οὐκ ᾔδησθα πατρῴας χθονός;\nἀνέμων θύελλαι δεῦρό μ’ ἥρπασαν βίᾳ.\nπαπαῖ· τὸν αὐτὸν δαίμον’ ἐξαντλεῖς ἐμοί.\nἦ καὶ σὺ δεῦρο πρὸς βίαν ἀπεστάλης;\nλῃστὰς διώκων οἳ Βρόμιον ἀνήρπασαν.\nτίς δ’ ἥδε χώρα καὶ τίνες ναίουσί νιν;\nΑἰτναῖος ὄχθος Σικελίας ὑπέρτατος.\nτείχη δὲ ποῦ ’στι καὶ πόλεως πυργώματα;\nοὐκ εἴσ’· ἔρημοι πρῶνες ἀνθρώπων, ξένε.\nτίνες δ’ ἔχουσι γαῖαν; ἦ θηρῶν γένος;\nΚύκλωπες, ἄντρ’ ἔχοντες, οὐ στέγας δόμων.\nτίνος κλύοντες; ἢ δεδήμευται κράτος;\nνομάδες· ἀκούει δ’ οὐδὲν οὐδεὶς οὐδενός.\nσπείρουσι δ’—ἢ τῷ ζῶσι;—Δήμητρος στάχυν;\nγάλακτι καὶ τυροῖσι καὶ μήλων βορᾷ.\nΒρομίου δὲ πῶμ’ ἔχουσιν, ἀμπέλου ῥοαῖς;\nἥκιστα· τοιγὰρ ἄχορον οἰκοῦσι χθόνα.\nφιλόξενοι δὲ χὥσιοι περὶ ξένους;\nγλυκύτατά φασι τὰ κρέα τοὺς ξένους φορεῖν.\nτί φῄς; βορᾷ χαίρουσιν ἀνθρωποκτόνῳ;\nοὐδεὶς μολὼν δεῦρ’ ὅστις οὐ κατεσφάγη.\nαὐτὸς δὲ Κύκλωψ ποῦ ’στιν; ἦ δόμων ἔσω;\nφροῦδος πρὸς Αἴτνῃ θῆρας ἰχνεύων κυσίν.\nοἶσθ’ οὖν ὃ δρᾶσον, ὡς ἀπαίρωμεν χθονός;\nοὐκ οἶδ’, Ὀδυσσεῦ· πᾶν δέ σοι δρῴημεν ἄν.\nὅδησον ἡμῖν σῖτον, οὗ σπανίζομεν.\nοὐκ ἔστιν, ὥσπερ εἶπον, ἄλλο πλὴν κρέας.\nἀλλ’ ἡδὺ λιμοῦ καὶ τόδε σχετήριον.\nκαὶ τυρὸς ὀπίας ἔστι καὶ βοὸς γάλα.\nἐκφέρετε· φῶς γὰρ ἐμπολήμασιν πρέπει.\nσὺ δ’ ἀντιδώσεις, εἰπέ μοι, χρυσὸν πόσον;\nοὐ χρυσόν, ἀλλὰ πῶμα Διονύσου φέρω.\nὦ φίλτατ’ εἰπών, οὗ σπανίζομεν πάλαι.\nκαὶ μὴν Μάρων μοι πῶμ’ ἔδωκε, παῖς θεοῦ.\nὃν ἐξέθρεψα ταῖσδ’ ἐγώ ποτ’ ἀγκάλαις;\nὁ Βακχίου παῖς, ὡς σαφέστερον μάθῃς.\nἐν σέλμασιν νεώς ἐστιν, ἢ φέρεις σύ νιν;\nὅδ’ ἁσκὸς ὃς κεύθει νιν· ὡς ὁρᾷς, γέρον.\nοὗτος μὲν οὐδ’ ἂν τὴν γνάθον πλήσειέ μου.\nναί·\nδὶς γὰρ τόσον πῶμ’ ὅσον ἂν ἐξ ἀσκοῦ ῥυῇ.\nκαλήν γε κρήνην εἶπας ἡδεῖάν τ’ ἐμοί.\nβούλῃ σε γεύσω πρῶτον ἄκρατον μέθυ;\nδίκαιον· ἦ γὰρ γεῦμα τὴν ὠνὴν καλεῖ.\nκαὶ μὴν ἐφέλκω καὶ ποτῆρ’ ἀσκοῦ μέτα.\nφέρ’ ἐκπάταξον, ὡς ἀναμνησθῶ πιών.\nἰδού.\nπαπαιάξ, ὡς καλὴν ὀσμὴν ἔχει.\nεἶδες γὰρ αὐτήν;\nοὐ μὰ Δί’, ἀλλ’ ὀσφραίνομαι.\nγεῦσαί νυν, ὡς ἂν μὴ λόγῳ ’’παινῇς μόνον.\nβαβαί· χορεῦσαι παρακαλεῖ μ’ ὁ Βάκχιος.\nἆ ἆ ἆ.\nμῶν τὸν λάρυγγα διεκάναξέ σου καλῶς;\nὥστ’ εἰς ἄκρους γε τοὺς ὄνυχας ἀφίκετο.\nπρὸς τῷδε μέντοι καὶ νόμισμα δώσομεν.\nχάλα τὸν ἀσκὸν μόνον· ἔα τὸ χρυσίον.\nἐκφέρετέ νυν τυρεύματ’ ἢ μήλων τόκον.\nδράσω τάδ’, ὀλίγον φροντίσας γε δεσποτῶν.\nὡς ἐκπιεῖν γ’ ἂν κύλικα μαινοίμην μίαν,\nπάντων Κυκλώπων ἀντιδοὺς βοσκήματα,\nῥῖψαι τ’ ἐς ἅλμην Λευκάδος πέτρας ἄπο,\nἅπαξ μεθυσθεὶς καταβαλών τε τὰς ὀφρῦς.\nὡς ὅς γε πίνων μὴ γέγηθε μαίνεται·\nἵν’ ἔστι τουτί τ’ ὀρθὸν ἐξανιστάναι\nμαστοῦ τε δραγμὸς καὶ παρεσκευασμένου\nψαῦσαι χεροῖν λειμῶνος, ὀρχηστύς θ’ ἅμα\nκακῶν τε λῆστις. εἶτ’ ἐγὼ οὐ κυνήσομαι\nτοιόνδε πῶμα, τὴν Κύκλωπος ἀμαθίαν\nκλαίειν κελεύων καὶ τὸν ὀφθαλμὸν μέσον;\nἄκου’, Ὀδυσσεῦ· διαλαλήσωμέν τί σοι.\nκαὶ μὴν φίλοι γε προσφέρεσθε πρὸς φίλον.\nἐλάβετε Τροίαν τὴν Ἑλένην τε χειρίαν;\nκαὶ πάντα γ’ οἶκον Πριαμιδῶν ἐπέρσαμεν.\nοὔκουν, ἐπειδὴ τὴν νεᾶνιν εἵλετε,\nἅπαντες αὐτὴν διεκροτήσατ’ ἐν μέρει,\nἐπεί γε πολλοῖς ἥδεται γαμουμένη;\nτὴν προδότιν, ἣ τοὺς θυλάκους τοὺς ποικίλους\nπερὶ τοῖν σκελοῖν ἰδοῦσα καὶ τὸν χρύσεον\nκλῳὸν φοροῦντα περὶ μέσον τὸν αὐχένα\nἐξεπτοήθη, Μενέλεων, ἀνθρώπιον\nλῷστον, λιποῦσα. μηδαμοῦ γένος ποτὲ\nφῦναι γυναικῶν ὤφελ’ — εἰ μὴ ’μοὶ μόνῳ.\nἰδοὺ τάδ’ ὑμῖν ποιμένων βοσκήματα,\nἄναξ Ὀδυσσεῦ, μηκάδων ἀρνῶν τροφαί,\nπηκτοῦ γάλακτός τ’ οὐ σπάνια τυρεύματα.\nφέρεσθε· χωρεῖθ’ ὡς τάχιστ’ ἄντρων ἄπο,\nβότρυος ἐμοὶ πῶμ’ ἀντιδόντες εὐίου.\n—οἴμοι· Κύκλωψ ὅδ’ ἔρχεται· τί δράσομεν;\nἀπολώλαμεν γάρ, ὦ γέρον· ποῖ χρὴ φυγεῖν;\nἔσω πέτρας τῆσδ’, οὗπερ ἂν λάθοιτέ γε.\nδεινὸν τόδ’ εἶπας, ἀρκύων μολεῖν ἔσω.\nοὐ δεινόν· εἰσὶ καταφυγαὶ πολλαὶ πέτρας.\nοὐ δῆτ’· ἐπεί τἂν μεγάλα γ’ ἡ Τροία στένοι,\nεἰ φευξόμεσθ’ ἕν’ ἄνδρα, μυρίον δ’ ὄχλον\nΦρυγῶν ὑπέστην πολλάκις σὺν ἀσπίδι.\nἀλλ’, εἰ θανεῖν δεῖ, κατθανούμεθ’ εὐγενῶς,\nἢ ζῶντες αἶνον τὸν πάρος συσσώσομεν.\nἄνεχε· πάρεχε· τί τάδε· τίς ἡ ῥᾳθυμία;\nτί βακχιάζετ’; οὐχὶ Διόνυσος τάδε,\nοὐ κρόταλα χαλκοῦ τυμπάνων τ’ ἀράγματα.\nπῶς μοι κατ’ ἄντρα νεόγονα βλαστήματα;\nἦ πρός γε μαστοῖς εἰσι χὑπὸ μητέρων\nπλευρὰς τρέχουσι, σχοινίνοις τ’ ἐν τεύχεσιν\nπλήρωμα τυρῶν ἐστιν ἐξημελγμένον;\nτί φατε; τί λέγετε; τάχα τις ὑμῶν τῷ ξύλῳ\nδάκρυα μεθήσει· βλέπετ’ ἄνω καὶ μὴ κάτω.\nἰδού, πρὸς αὐτὸν τὸν Δί’ ἀνακεκύφαμεν,\nκαὶ τἄστρα καὶ τὸν Ὠρίωνα δέρκομαι.\nἄριστόν ἐστιν εὖ παρεσκευασμένον;\nπάρεστιν. ὁ φάρυγξ εὐτρεπὴς ἔστω μόνον.\nἦ καὶ γάλακτός εἰσι κρατῆρες πλέῳ;\nὥστ’ ἐκπιεῖν γέ σ’, ἢν θέλῃς, ὅλον πίθον.\nμήλειον ἢ βόειον ἢ μεμιγμένον;\nὧν ἂν θέλῃς σύ, μὴ ’μὲ καταπίῃς μόνον.\nἥκιστ’· ἐπεί μ’ ἂν ἐν μέσῃ τῇ γαστέρι\nπηδῶντες ἀπολέσαιτ’ ἂν ὑπὸ τῶν σχημάτων.\nἔα· τίν’ ὄχλον τόνδ’ ὁρῶ πρὸς αὐλίοις;\nλῃσταί τινες κατέσχον ἢ κλῶπες χθόνα;\nὁρῶ γέ τοι τούσδ’ ἄρνας ἐξ ἄντρων ἐμῶν\nστρεπταῖς λύγοισι σῶμα συμπεπλεγμένους,\nτεύχη τε τυρῶν συμμιγῆ, γέροντά τε\nπληγαῖς πρόσωπον φαλακρὸν ἐξῳδηκότα.\nὤμοι, πυρέσσω συγκεκομμένος τάλας.\nὑπὸ τοῦ; τίς ἐς σὸν κρᾶτ’ ἐπύκτευσεν, γέρον;\nὑπὸ τῶνδε, Κύκλωψ, ὅτι τὰ σ’ οὐκ εἴων φέρειν.\nοὐκ ᾖσαν ὄντα θεόν με καὶ θεῶν ἄπο;\nἔλεγον ἐγὼ τάδ’· οἳ δ’ ἐφόρουν τὰ χρήματα·\nκαὶ τόν γε τυρὸν οὐκ ἐῶντος ἤσθιον\nτούς τ’ ἄρνας ἐξεφοροῦντο· δήσαντες δὲ σὲ\nκλῳῷ τριπήχει, κᾆτα τὸν ὀφθαλμὸν μέσον\n\nτὰ σπλάγχν’ ἔφασκον ἐξαμήσεσθαι βίᾳ,\nμάστιγί τ’ εὖ τὸ νῶτον ἀποθλίψειν σέθεν,\nκἄπειτα συνδήσαντες ἐς θἁδώλια\nτῆς νηὸς ἐμβαλόντες ἀποδώσειν τινὶ\nπέτρους μοχλεύειν, ἢ ’ς μυλῶνα καταβαλεῖν.\nἄληθες; οὔκουν κοπίδας ὡς τάχιστ’ ἰὼν\nθήξεις μαχαίρας καὶ μέγαν φάκελον ξύλων\nἐπιθεὶς ἀνάψεις; ὡς σφαγέντες αὐτίκα\nπλήσουσι νηδὺν τὴν ἐμὴν ἀπ’ ἄνθρακος\nθερμὴν ἔδοντος δαῖτα τῷ κρεανόμῳ,\nτὰ δ’ ἐκ λέβητος ἑφθὰ καὶ τετηκότα.\nὡς ἔκπλεώς γε δαιτός εἰμ’ ὀρεσκόου·\nἅλις λεόντων ἐστί μοι θοινωμένῳ\nἐλάφων τε, χρόνιος δ’ εἴμ’ ἀπ’ ἀνθρώπων βορᾶς.\nτὰ καινά γ’ ἐκ τῶν ἠθάδων, ὦ δέσποτα,\nἡδίον’ ἐστίν. οὐ γὰρ αὖ νεωστί γε\nἄλλοι πρὸς ἄντρα σοι ἐσαφίκοντο ξένοι.\nΚύκλωψ, ἄκουσον ἐν μέρει καὶ τῶν ξένων.\nἡμεῖς βορᾶς χρῄζοντες ἐμπολὴν λαβεῖν\nσῶν ἆσσον ἄντρων ἤλθομεν νεὼς ἄπο.\nτοὺς δ’ ἄρνας ἡμῖν οὗτος ἀντ’ οἴνου σκύφου\nἀπημπόλα τε κἀδίδου πιεῖν λαβὼν\nἑκὼν ἑκοῦσι, κοὐδὲν ἦν τούτων βίᾳ.\nἀλλ’ οὗτος ὑγιὲς οὐδὲν ὧν φησιν λέγει,\nἐπεὶ κατελήφθη σοῦ λάθρᾳ πωλῶν τὰ σά.\nἐγώ; κακῶς γὰρ ἐξόλοι’.\nεἰ ψεύδομαι.\nμὰ τὸν Ποσειδῶ τὸν τεκόντα σ’, ὦ Κύκλωψ,\nμὰ τὸν μέγαν Τρίτωνα καὶ τὸν Νηρέα,\nμὰ τὴν Καλυψὼ τάς τε Νηρέως κόρας,\nτά θ’ ἱερὰ κύματ’ ἰχθύων τε πᾶν γένος,\nἀπώμοσ’, ὦ κάλλιστον ὦ Κυκλώπιον,\nὦ δεσποτίσκε, μὴ τὰ σ’ ἐξοδᾶν ἐγὼ\nξένοισι χρήματ’. ἢ κακῶς οὗτοι κακοὶ\nοἱ παῖδες ἀπόλοινθ’, οὓς μάλιστ’ ἐγὼ φιλῶ.\nαὐτὸς ἔχ’. ἔγωγε τοῖς ξένοις τὰ χρήματα\nπερνάντα σ’ εἶδον· εἰ δ’ ἐγὼ ψευδῆ λέγω,\nἀπόλοιθ’ ὁ πατήρ μου· τοὺς ξένους δὲ μὴ ἀδίκει.\nψεύδεσθ’· ἔγωγε τῷδε τοῦ Ῥαδαμάνθυος\nμᾶλλον πέποιθα καὶ δικαιότερον λέγω.\nθέλω δ’ ἐρέσθαι· πόθεν ἐπλεύσατ’, ὦ ξένοι;\nποδαποί; τίς ὑμᾶς ἐξεπαίδευσεν πόλις;\nἸθακήσιοι μὲν τὸ γένος, Ἰλίου δ’ ἄπο,\nπέρσαντες ἄστυ, πνεύμασιν θαλασσίοις\nσὴν γαῖαν ἐξωσθέντες ἥκομεν, Κύκλωψ.\nἦ τῆς κακίστης οἳ μετήλθεθ’ ἁρπαγὰς\nἙλένης Σκαμάνδρου γείτον’ Ἰλίου πόλιν;\nοὗτοι, πόνον τὸν δεινὸν ἐξηντληκότες.\nαἰσχρὸν στράτευμά γ’, οἵτινες μιᾶς χάριν\nγυναικὸς ἐξεπλεύσατ’ ἐς γαῖαν Φρυγῶν.\nθεοῦ τὸ πρᾶγμα· μηδέν’ αἰτιῶ βροτῶν.\nἡμεῖς δέ σ’, ὦ θεοῦ ποντίου γενναῖε παῖ,\nἱκετεύομέν τε καὶ λέγομεν ἐλευθέρως·\nμὴ τλῇς πρὸς ἄντρα σοι ἐσαφιγμένους φίλους\nκτανεῖν βοράν τε δυσσεβῆ θέσθαι γνάθοις·\nοἳ τὸν σόν, ὦναξ, πατέρ’ ἔχειν νεῶν ἕδρας\nἐρρυσάμεσθα γῆς ἐν Ἑλλάδος μυχοῖς.\nἱερεύς τ’ ἄθραυστος Ταινάρου μένει λιμὴν\nΜαλέας τ’ ἄκροι κευθμῶνες ἥ τε Σουνίου\nδίας Ἀθάνας σῶς ὑπάργυρος πέτρα\nΓεραίστιοί τε καταφυγαί· τὰ θ’ Ἑλλάδος\nδύσφρον’ ὀνείδη Φρυξὶν οὐκ ἐδώκαμεν·\nὧν καὶ σὺ κοινοῖ· γῆς γὰρ Ἑλλάδος μυχοὺς\nοἰκεῖς ὑπ’ Αἴτνῃ, τῇ πυριστάκτῳ πέτρᾳ.\nνόμος δὲ θνητοῖς, εἰ λόγους ἀποστρέφῃ,\nἱκέτας δέχεσθαι ποντίους ἐφθαρμένους\nξένιά τε δοῦναι καὶ πέπλοις ἐπαρκέσαι,\nοὐκ ἀμφὶ βουπόροισι πηχθέντας μέλη\nὀβελοῖσι νηδὺν καὶ γνάθον πλῆσαι σέθεν.\nἅλις δὲ Πριάμου γαῖ’ ἐχήρωσ’ Ἑλλάδα,\nπολλῶν νεκρῶν πιοῦσα δοριπετῆ φόνον,\nἀλόχους τ’ ἀνάνδρους γραῦς τ’ ἄπαιδας ὤλεσεν\nπολιούς τε πατέρας. εἰ δὲ τοὺς λελειμμένους\nσὺ συμπυρώσας δαῖτ’ ἀναλώσεις πικράν,\nποῖ τρέψεταί τις; ἀλλ’ ἐμοὶ πιθοῦ, Κύκλωψ·\nπάρες τὸ μάργον σῆς γνάθου, τὸ δ’ εὐσεβὲς\nτῆς δυσσεβείας ἀνθελοῦ· πολλοῖσι γὰρ\nκέρδη πονηρὰ ζημίαν ἠμείψατο.\nπαραινέσαι σοι βούλομαι· τῶν γὰρ κρεῶν\nμηδὲν λίπῃς τοῦδ’, ἤν τε τὴν γλῶσσαν δάκῃς,\nκομψὸς γενήσῃ καὶ λαλίστατος, Κύκλωψ.\nὁ πλοῦτος, ἀνθρωπίσκε, τοῖς σοφοῖς θεός,\nτὰ δ’ ἄλλα κόμποι καὶ λόγων εὐμορφίαι.\nἄκρας δ’ ἐναλίας ἃς καθίδρυται πατὴρ\nχαίρειν κελεύω· τί τάδε προυστήσω λόγῳ;\nΖηνὸς δ’ ἐγὼ κεραυνὸν οὐ φρίσσω, ξένε,\nοὐδ’ οἶδ’ ὅ τι Ζεύς ἐστ’ ἐμοῦ κρείσσων θεός.\nοὔ μοι μέλει τὸ λοιπόν· ὡς δ’ οὔ μοι μέλει,\nἄκουσον. ὅταν ἄνωθεν ὄμβρον ἐκχέῃ,\nἐν τῇδε πέτρᾳ στέγν’ ἔχων σκηνώματα,\nἢ μόσχον ὀπτὸν ἤ τι θήρειον δάκος\nδαινύμενος, εὖ τέγγων τε γαστέρ’ ὑπτίαν,\nἐπεκπιὼν γάλακτος ἀμφορέα, πέπλον\nκρούω, Διὸς βρονταῖσιν εἰς ἔριν κτυπῶν.\nὅταν δὲ βορέας χιόνα Θρῄκιος χέῃ,\nδοραῖσι θηρῶν σῶμα περιβαλὼν ἐμὸν\nκαὶ πῦρ ἀναίθων—χιόνος οὐδέν μοι μέλει.\nἡ γῆ δ’ ἀνάγκῃ, κἂν θέλῃ κἂν μὴ θέλῃ,\nτίκτουσα ποίαν τἀμὰ πιαίνει βοτά.\nἁγὼ οὔτινι θύω πλὴν ἐμοί, θεοῖσι δ’ οὔ,\nκαὶ τῇ μεγίστῃ, γαστρὶ τῇδε, δαιμόνων.\nὡς τοὐμπιεῖν γε κὰμφαγεῖν τοὐφ’ ἡμέραν\nΖεὺς οὗτος ἀνθρώποισι τοῖσι σώφροσιν,\nλυπεῖν δὲ μηδὲν αὑτόν. οἳ δὲ τοὺς νόμους\nἔθεντο ποικίλλοντες ἀνθρώπων βίον,\nκλαίειν ἄνωγα· τὴν δ’ ἐμὴν ψυχὴν ἐγὼ\nοὐ παύσομαι δρῶν εὖ—κατεσθίων τε σέ.\nξένιά τε λήψῃ τοιάδ’, ὡς ἄμεμπτος ὦ,\nπῦρ καὶ πατρῷον τόνδε λέβητά γ’, ὃς ζέσας\nσὴν σάρκα διαφόρητον ἀμφέξει καλῶς.\nἀλλ’ ἕρπετ’ εἴσω, τῷ κατ’ αὔλιον θεῷ\nἵν’ ἀμφὶ βωμὸν στάντες εὐωχῆτέ με.\nαἰαῖ, πόνους μὲν Τρωικοὺς ὑπεξέδυν\nθαλασσίους τε, νῦν δ’ ἐς ἀνδρὸς ἀνοσίου\nγνώμην κατέσχον ἀλίμενόν τε καρδίαν.\nὦ Παλλάς, ὦ δέσποινα Διογενὲς θεά,\nνῦν νῦν ἄρηξον· κρείσσονας γὰρ Ἰλίου\nπόνους ἀφῖγμαι κἀπὶ κινδύνου βάθρα.\nσύ τ’, ὦ φαεννῶν ἀστέρων οἰκῶν ἕδρας\nΖεῦ ξένι’, ὅρα τάδ’· εἰ γὰρ αὐτὰ μὴ βλέπεις,\nἄλλως νομίζῃ Ζεὺς τὸ μηδὲν ὢν θεός.\nΕὐρείας φάρυγγος, ὦ Κύκλωψ,\nἀναστόμου τὸ χεῖλος· ὡς ἕτοιμά σοι\nἑφθὰ καὶ ὀπτὰ καὶ ἀνθρακιᾶς ἄπο\nχναύειν, βρύκειν,\nκρεοκοπεῖν μέλη ξένων,\nδασυμάλλῳ ἐν αἰγίδι κλινομένῳ.\nΜή μοι μὴ προσδίδου·\nμόνος μόνῳ γέμιζε πορθμίδος σκάφος.\nχαιρέτω μὲν αὖλις ἅδε,\nχαιρέτω δὲ θυμάτων\nἀποβώμιος ἃν ἔχει θυσίαν\nΚύκλωψ Αἰτναῖος ξενικῶν\nκρεῶν κεχαρμένος βορᾷ.\nΝηλής, ὦ τλᾶμον, ὅστις δωμάτων\nἐφεστίους ξενικοὺς ἱκτῆρας ἐκθύει δόμων,\nἑφθά τε δαινύμενος, μυσαροῖσί τ’ ὀδοῦσιν\nκόπτων βρύκων\nἀνθρώπων θέρμ’ ἀπ’ ἀνθράκων κρέα,\n\nΜή μοι μὴ προσδίδου·\nμόνος μόνῳ γέμιζε πορθμίδος σκάφος.\nχαιρέτω μὲν αὖλις ἅδε,\nχαιρέτω δὲ θυμάτων\nἀποβώμιος ἃν ἔχει θυσίαν\nΚύκλωψ Αἰτναῖος ξενικῶν\nκρεῶν κεχαρμένος βορᾷ.\nὦ Ζεῦ, τί λέξω, δείν’ ἰδὼν ἄντρων ἔσω\nκοὐ πιστά, μύθοις εἰκότ’, οὐδ’ ἔργοις βροτῶν;\nτί δ’ ἔστ’, Ὀδυσσεῦ; μῶν τεθοίναται σέθεν\nφίλους ἑταίρους ἀνοσιώτατος Κύκλωψ;\nδισσούς γ’ ἀθρήσας κἀπιβαστάσας χεροῖν,\nοἳ σαρκὸς εἶχον εὐτραφέστατον πάχος.\nπῶς, ὦ ταλαίπωρ’, ἦτε πάσχοντες τάδε;\nἐπεὶ πετραίαν τήνδ’ ἐσήλθομεν χθόνα,\nἀνέκαυσε μὲν πῦρ πρῶτον, ὑψηλῆς δρυὸς\nκορμοὺς πλατείας ἐσχάρας βαλὼν ἔπι,\nτρισσῶν ἁμαξῶν ὡς ἀγώγιμον βάρος.\nἔπειτα φύλλων ἐλατίνων χαμαιπετῆ\nἔστρωσεν εὐνὴν πλησίον πυρὸς φλογί.\nκρατῆρα δ’ ἐξέπλησεν ὡς δεκάμφορον,\nμόσχους ἀμέλξας, λευκὸν ἐσχέας γάλα.\nσκύφος τε κισσοῦ παρέθετ’ εἰς εὖρος τριῶν\nπήχεων, βάθος δὲ τεσσάρων ἐφαίνετο.\nκαὶ χάλκεον λέβητ’ ἐπέζεσεν πυρί,\nὀβελούς τ’, ἄκρους μὲν ἐγκεκαυμένους πυρί,\nξεστοὺς δὲ δρεπάνῳ τἄλλα, παλιούρου κλάδων,\nΑἰτναῖά τε σφαγεῖα πελέκεων γνάθοις.\nὡς δ’ ἦν ἕτοιμα πάντα τῷ θεοστυγεῖ\nἍιδου μαγείρῳ, φῶτε συμμάρψας δύο\nἔσφαζ’ ἑταίρων τῶν ἐμῶν, ῥυθμῷ θ’ ἐνὶ\nτὸν μὲν λέβητος ἐς κύτος χαλκήλατον,\nτὸν δ’ αὖ, τένοντος ἁρπάσας ἄκρου ποδός,\nπαίων πρὸς ὀξὺν στόνυχα πετραίου λίθου,\nἐγκέφαλον ἐξέρρανε, καὶ καθαρπάσας\nλάβρῳ μαχαίρᾳ σάρκας ἐξώπτα πυρί\nτὰ δ’ ἐς λέβητ’ ἐφῆκεν ἕψεσθαι μέλη\nἐγὼ δ’ ὁ τλήμων δάκρυ’ ἀπ’ ὀφθαλμῶν χέων\nἐχριμπτόμην Κύκλωπι κἀδιακόνουν·\nἅλλοι δ’ ὅπως ὄρνιθες ἐν μυχοῖς πέτρας\nπτήξαντες εἶχον, αἷμα δ’ οὐκ ἐνῆν χροΐ.\nἐπεὶ δ’ ἑταίρων τῶν ἐμῶν πλησθεὶς βορᾶς\nἀνέπεσε, φάρυγος αἰθέρ’ ἐξιεὶς βαρύν,\nἐσῆλθέ μοί τι θεῖον· ἐμπλήσας σκύφος\nΜάρωνος αὐτῷ τοῦδε προσφέρω πιεῖν,\nλέγων τάδ’· Ὦ τοῦ ποντίου θεοῦ Κύκλωψ,\nσκέψαι τόδ’ οἷον Ἑλλὰς ἀμπέλων ἄπο\nθεῖον κομίζει πῶμα, Διονύσου γάνος.\nὃ δ’ ἔκπλεως ὢν τῆς ἀναισχύντου βορᾶς\nἐδέξατ’ ἔσπασέν τ’ ἄμυστιν ἑλκύσας\nκἀπῄνεσ’ ἄρας χεῖρα· Φίλτατε ξένων,\nκαλὸν τὸ πῶμα δαιτὶ πρὸς καλῇ δίδως.\nἡσθέντα δ’ αὐτὸν ὡς ἐπῃσθόμην ἐγώ,\nἄλλην ἔδωκα κύλικα, γιγνώσκων ὅτι\nτρώσει νιν οἷνος καὶ δίκην δώσει τάχα.\nκαὶ δὴ πρὸς ᾠδὰς εἷρπ’. ἐγὼ δ’ ἐπεγχέων\nἄλλην ἐπ’ ἄλλῃ σπλάγχν’ ἐθέρμαινον ποτῷ.\nᾄδεῖ δὲ παρὰ κλαίουσι συνναύταις ἐμοῖς\nἄμουσ’, ἐπηχεῖ δ’ ἄντρον. ἐξελθὼν δ’ ἐγὼ\nσιγῇ. σὲ σῶσαι κἄμ’, ἐὰν βούλῃ, θέλω.\nἀλλ’ εἴπατ’ εἴτε χρῄζετ’ εἴτ’ οὐ χρῄζετε\nφεύγειν ἄμεικτον ἄνδρα καὶ τὰ Βακχίου\nναίειν μέλαθρα Δαναΐδων νυμφῶν μέτα.\nὁ μὲν γὰρ ἔνδον σὸς πατὴρ τάδ’ ᾔνεσεν.\nἀλλ’ ἀσθενὴς γὰρ κἀποκερδαίνων ποτοῦ,\nὥσπερ πρὸς ἰξῷ τῇ κύλικι λελημμένος\nπτέρυγας ἀλύει· σὺ δέ—νεανίας γὰρ εἶ—\nσώθητι μετ’ ἐμοῦ καὶ τὸν ἀρχαῖον φίλον\nΔιόνυσον ἀνάλαβ’, οὐ Κύκλωπι προσφερῆ.\nὦ φίλτατ’, εἰ γὰρ τήνδ’ ἴδοιμεν ἡμέραν,\nΚύκλωπος ἐκφυγόντες ἀνόσιον κάρα.\nὡς διὰ μακροῦ γε τὸν σίφωνα τὸν φίλον\nχηρεύομεν. —τὸν δ’ οὐκ ἔχομεν κατ’ αὗ φαγεῖν.\nἄκουε δή νυν ἣν ἔχω τιμωρίαν\nθηρὸς πανούργου σῆς τε δουλείας φυγήν.\nλέγ’, ὡς Ἀσιάδος οὐκ ἂν ἥδιον ψόφον\nκιθάρας κλύοιμεν ἢ Κύκλωπ’ ὀλωλότα.\nἐπὶ κῶμον ἕρπειν πρὸς κασιγνήτους θέλει\nΚύκλωπας ἡσθεὶς τῷδε Βακχίου ποτῷ.\nξυνῆκ’· ἔρημον ξυλλαβὼν δρυμοῖσί νιν\nσφάξαι μενοινᾷς, ἢ πετρῶν ὦσαι κάτω.\nοὐδὲν τοιοῦτον· δόλιος ἡ ’πιθυμία.\nπῶς δαί; σοφόν τοί σ’ ὄντ’ ἀκούομεν πάλαι.\nκώμου μὲν αὐτὸν τοῦδ’ ἀπαλλάξαι, λέγων\nὡς οὐ Κύκλωψι πῶμα χρὴ δοῦναι τόδε,\nμόνον δ’ ἔχοντα βίοτον ἡδέως ἄγειν.\nὅταν δ’ ὑπνώσσῃ Βακχίου νικώμενος\nἀκρεμὼν ἐλαίας ἔστιν ἐν δόμοισί τις,\nὃν φασγάνῳ ’γὼ τῷδ’ ἀποξύνας ἄκρον,\nἐς πῦρ καθήσω· κᾆθ’, ὅταν κεκαυμένον\nἴδω νιν, ἄρας θερμὸν ἐς μέσην βαλῶ\nΚύκλωπος ὄψιν, ὄμμα τ’ ἐκτήξω πυρί.\nναυπηγίαν δ’ ὡσεί τις ἁρμόζων ἀνὴρ\nδιπλοῖν χαλινοῖν τρύπανον κωπηλατεῖ,\nοὕτω κυκλώσω δαλὸν ἐν φαεσφόρῳ\nΚύκλωπος ὄψει καὶ συναυανῶ κόρας.\nἰοὺ ἰού,\nγέγηθα, μαινόμεσθα τοῖς εὑρήμασιν.\nκἄπειτα καὶ σὲ καὶ φίλους γέροντά τε\nνεὼς μελαίνης κοῖλον ἐμβήσας σκάφος\nδιπλαῖσι κώπαις τῆσδ’ ἀποστελῶ χθονός.\nἔστ’ οὖν ὅπως ἂν ὡσπερεὶ σπονδῆς θεοῦ\nκἀγὼ λαβοίμην τοῦ τυφλοῦντος ὄμματα\nδαλοῦ; φόνου γὰρ τοῦδε κοινωνεῖν θέλω.\nδεῖ γοῦν· μέγας γὰρ δαλός· οὗ ξυλληπτέον.\nὡς κἂν ἁμαξῶν ἑκατὸν ἀραίμην βάρος,\nεἰ τοῦ Κύκλωπος τοῦ κακῶς ὀλουμένου\nὀφθαλμὸν ὥσπερ σφηκιὰν ἐκθύψομεν.\nσιγᾶτε νῦν· δόλον γὰρ ἐξεπίστασαι·\nχὥταν κελεύω, τοῖσιν ἀρχιτέκτοσι\nπείθεσθ’. ἐγὼ γὰρ ἄνδρας ἀπολιπὼν φίλους\nτοὺς ἔνδον ὄντας οὐ μόνος σωθήσομαι.\nκαίτοι φύγοιμ’ ἄν, κἀκβέβηκ’ ἄντρου μυχῶν·\nἀλλ’ οὐ δίκαιον ἀπολιπόντ’ ἐμοὺς φίλους,\nξὺν οἷσπερ ἦλθον δεῦρο, σωθῆναι μόνον.\nἄγε, τίς πρῶτος, τίς δ’ ἐπὶ πρώτῳ\nταχθεὶς δαλοῦ κώπην ὀχμάσας\nΚύκλωπος ἔσω βλεφάρων ὤσας\nλαμπρὰν ὄψιν διακναίσει;\nσίγα σίγα. καὶ δὴ μεθύων\nἄχαριν κέλαδον μουσιζόμενος\nσκαιὸς ἀπῳδὸς καὶ κλαυσόμενος\nχωρεῖ πετρίνων ἔξω μελάθρων\nφέρε νιν κώμοις παιδεύσωμεν\nτὸν ἀπαίδευτον·\nπάντως μέλλει τυφλὸς εἶναι.\nμάκαρ ὅστις εὐιάζει\nβοτρύων φίλαισι πηγαῖς\nἐπὶ κῶμον ἐκπετασθείς,\nφίλον ἄνδρ’ ὑπαγκαλίζων\nἐπὶ δεμνίοις τε ξανθὸν\nχλιδανῆς ἔχων ἑταίρας\nμυρόχριστος λιπαρὸν βό-\nστρυχον, αὐδᾷ δέ· Θύραν τίς οἴξει μοι;\nπαπαπᾶ· πλέως μὲν οἴνου,\nγάνυμαι δὲ δαιτὸς ἥβῃ,\nσκάφος ὁλκὰς ὣς γεμισθεὶς\nποτὶ σέλμα γαστρὸς ἄκρας.\nὑπάγει μ’ ὁ χόρτος εὔφρων\nἐπὶ κῶμον ἦρος ὥραις\nἐπὶ Κύκλωπας ἀδελφούς.\nφέρε μοι, ξεῖνε, φέρ’, ἀσκὸν ἔνδος μοι.\nκαλὸν ὄμμασιν δεδορκὼς\nΚαλὸς ἐκπερᾷ μελάθρων.\n—παπαπᾶ· φιλεῖ τις ἡμᾶς.–-\nλύχνα δ’ ἀμμένον δαΐα σὸν\nχρόα χὡς τέρεινα νύμφα\nδροσερῶν ἔσωθεν ἄντρων.\nστεφάνων δ’ οὐ μία χροιὰ\nπερὶ σὸν κρᾶτα τάχ’ ἐξομιλήσει.\nΚύκλωψ, ἄκουσον· ὡς ἐγὼ τοῦ Βακχίου\nτούτου τρίβων εἴμ’, ὃν πιεῖν ἔδωκά σοι.\nὁ Βάκχιος δὲ τίς θεὸς νομίζεται;\nμέγιστος ἀνθρώποισιν ἐς τέρψιν βίου.\nἐρυγγάνω γοῦν αὐτὸν ἡδέως ἐγώ.\nτοιόσδ’ ὁ δαίμων· οὐδένα βλάπτει βροτῶν.\nθεὸς δ’ ἐν ἀσκῷ πῶς γέγηθ’ οἴκους ἔχων;\nὅπου τιθῇ τις, ἐνθάδ’ ἐστὶν εὐπετής.\nοὐ τοὺς θεοὺς χρὴ σῶμ’ ἔχειν ἐν δέρμασιν.\nτί δ’, εἴ σε τέρπει γ’; ἢ τὸ δέρμα σοι πικρόν;\nμισῶ τὸν ἀσκόν· τὸ δὲ ποτὸν φιλῶ τόδε.\nμένων νυν αὐτοῦ πῖνε κεὐθύμει, Κύκλωψ.\nοὐ χρή μ’ ἀδελφοῖς τοῦδε προσδοῦναι ποτοῦ;\nἔχων γὰρ αὐτὸς τιμιώτερος φανῇ.\nδιδοὺς δὲ τοῖς φίλοισι χρησιμώτερος.\nπυγμὰς ὁ κῶμος λοίδορόν τ’ ἔριν φιλεῖ.\nμεθύω μέν, ἔμπας δ’ οὔτις ἂν ψαύσειέ μου.\nὦ τᾶν, πεπωκότ’ ἐν δόμοισι χρὴ μένειν.\nἠλίθιος ὅστις μὴ πιὼν κῶμον φιλεῖ.\nὃς δ’ ἂν μεθυσθείς γ’ ἐν δόμοις μείνῃ, σοφός.\nτί δρῶμεν, ὦ Σιληνέ; σοὶ μένειν δοκεῖ;\nδοκεῖ. τί γὰρ δεῖ συμποτῶν ἄλλων, Κύκλωψ;\nκαὶ μὴν λαχνῶδές τ’ οὖδας ἀνθηρᾶς χλόης . . . .\nκαὶ πρός γε θάλπος ἡλίου πίνειν καλόν.\nκλίθητί νύν μοι πλευρὰ θεὶς ἐπὶ χθονός.\nἰδού.\nτί δῆτα τὸν κρατῆρ’ ὄπισθέ μου τίθης;\nὡς μὴ παριών τις καταβάλῃ.\nπίνειν μὲν οὖν\nκλέπτων σὺ βούλῃ· κάτθες αὐτὸν ἐς μέσον.\nσὺ δ’, ὦ ξέν’, εἰπὲ τοὔνομ’ ὅ τι σε χρὴ καλεῖν.\nΟὖτιν· χάριν δὲ τίνα λαβών σ’ ἐπαινέσω;\nπάντων σ’ ἑταίρων ὕστερον θοινάσομαι.\nκαλόν γε τὸ γέρας τῷ ξένῳ δίδως, Κύκλωψ.\nοὗτος, τί δρᾷς; τὸν οἶνον ἐκπίνεις λάθρᾳ;\nοὔκ, ἀλλ’ ἔμ’ οὗτος ἔκυσεν, ὅτι καλὸν βλέπω.\nκλαύσῃ, φιλῶν τὸν οἶνον οὐ φιλοῦντά σε.\nναὶ μὰ Δί’, ἐπεί μού φησ’ ἐρᾶν ὄντος καλοῦ.\nἔγχει, πλέων δὲ τὸν σκύφον. δίδου μόνον.\nπῶς οὖν κέκραται; φέρε διασκεψώμεθα.\nἀπολεῖς· δὸς οὕτως.\nναὶ μὰ Δί’ οὐ πρὶν ἄν γέ σε\nστέφανον ἴδω λαβόντα γεύσωμαί τ’ ἔτι . . .\nὦ οἰνοχόος ἄδικος.\nοὐ μὰ Δί’, ἀλλ’ ὦ οἶνος γλυκύς.\nἀπομυκτέον δέ σοί ἐστιν ὡς λήψῃ πιεῖν.\nἰδού, καθαρὸν τὸ χεῖλος αἱ τρίχες τέ μου.\nθές νυν τὸν ἀγκῶν’ εὐρύθμως, κᾆτ’ ἔκπιε,\nὥσπερ μ’ ὁρᾷς πίνοντα—χὥσπερ οὐκ ἐμέ.\nἆ ἆ, τί δράσεις;\nἡδέως ἠμύστισα.\nλάβ’, ὦ ξέν’, αὐτὸς οἰνοχόος τέ μοι γενοῦ.\nγιγνώσκεται γοῦν ἡ ἄμπελος τἠμῇ χερί.\nφέρ’ ἔγχεόν νυν.\nἐγχέω, σίγα μόνον.\nχαλεπὸν τόδ’ εἶπας, ὅστις ἂν πίνῃ πολύν.\nἰδοὺ λαβὼν ἔκπιθι καὶ μηδὲν λίπῃς.\nσυνεκθανεῖν δὲ σπῶντα χρὴ τῷ πώματι.\nπαπαῖ, σοφόν γε τὸ ξύλον τῆς ἀμπέλου.\nκἂν μὲν σπάσῃς γε δαιτὶ πρὸς πολλῇ πολύν,\nτέγξας ἄδιψον νηδύν, εἰς ὕπνον βαλεῖ,\nἢν δ’ ἐλλίπῃς τι, ξηρανεῖ σ’ ὁ Βάκχιος.\nἰοὺ ἰού,\nὡς ἐξένευσα μόγις· ἄκρατος ἡ χάρις.\nὁ δ’ οὐρανός μοι συμμεμιγμένος δοκεῖ\nτῇ γῇ φέρεσθαι, τοῦ Διός τε τὸν θρόνον\nλεύσσω, τὸ πᾶν τε δαιμόνων ἁγνὸν σέβας.\n—οὐκ ἂν φιλήσαιμ’·—αἱ Χάριτες πειρῶσί με.—\nἅλις Γανυμήδην τόνδ’ ἔχων ἀναπαύσομαι.\nκάλλιστα, νὴ τὰς Χάριτας. —ἥδομαι δέ πως\nτοῖς παιδικοῖσι μᾶλλον ἢ τοῖς θήλεσιν.\nἐγὼ γὰρ ὁ Διός εἰμι Γανυμήδης, Κύκλωψ;\nναὶ μὰ Δί’, ὃν ἁρπάζω γ’ ἐγὼ ’κ τοῦ Δαρδάνου.\nἀπόλωλα, παῖδες· σχέτλια πείσομαι κακά.\nμέμφῃ τὸν ἐραστὴν κἀντρυφᾷς πεπωκότι;\nοἴμοι· πικρότατον οἶνον ὄψομαι τάχα.\nἄγε δή, Διονύσου παῖδες, εὐγενῆ τέκνα,\nἔνδον μὲν ἁνήρ· τῷ δ’ ὕπνῳ παρειμένος\nτάχ’ ἐξ ἀναιδοῦς φάρυγος ὠθήσει κρέα.\nδαλὸς δ’ ἔσωθεν αὐλίων ὠθεῖ καπνὸν\nπαρευτρέπισται· κοὐδὲν ἄλλο πλὴν πυροῦν\nΚύκλωπος ὄψιν· ἀλλ’ ὅπως ἀνὴρ ἔσῃ.\nπέτρας τὸ λῆμα κἀδάμαντος ἕξομεν.\nχώρει δ’ ἐς οἴκους, πρίν τι τὸν πατέρα παθεῖν\nἀπάλαμνον· ὥς σοι τἀνθάδ’ ἐστὶν εὐτρεπῆ.\nἭφαιστ’, ἄναξ Αἰτναῖε, γείτονος κακοῦ\nλαμπρὸν πυρώσας ὄμμ’ ἀπαλλάχθηθ’ ἅπαξ,\nσύ τ’, ὦ μελαίνης Νυκτὸς ἐκπαίδευμ’, Ὕπνε,\nἄκρατος ἐλθὲ θηρὶ τῷ θεοστυγεῖ,\nκαὶ μὴ ’πὶ καλλίστοισι Τρωικοῖς πόνοις\nαὐτόν τε ναύτας τ’ ἀπολέσητ’ Ὀδυσσέα\nὑπ’ ἀνδρός, ᾧ θεῶν οὐδὲν ἢ βροτῶν μέλει.\nἢ τὴν τύχην μὲν δαίμον’ ἡγεῖσθαι χρεών,\nτὰ δαιμόνων δὲ τῆς τύχης ἐλάσσονα.\nλήψεται τὸν τράχηλον\nἐντόνως ὁ καρκίνος\nτοῦ ξενοδαιτυμόνος· πυρὶ γὰρ τάχα\nφωσφόρους ὀλεῖ κόρας.\nἤδη\nδαλὸς ἠνθρακωμένος\nκρύπτεται ἐς σποδιάν, δρυὸς ἄσπετον\nἔρνος· ἀλλ’ ἴτω Μάρων·\nπρασσέτω·\nμαινομένου ’ξελέτω βλέφαρον Κύ-\nκλωπος, ὡς πίῃ κακῶς.\nκἀγὼ\nτὸν φιλοκισσοφόρον Βρόμιον πο-\nθεινὸν εἰσιδεῖν θέλω,\nΚύκλω-\nπος λιπὼν ἐρημίαν·\nἆρ’ ἐς τοσόνδ’ ἀφίξομαι;\nσιγᾶτε πρὸς θεῶν, θῆρες, ἡσυχάζετε,\nσυνθέντες ἄρθρα στόματος· οὐδὲ πνεῖν ἐῶ,\nοὐ σκαρδαμύσσειν οὐδὲ χρέμπτεσθαί τινα,\nὡς μὴ ’ξεγερθῇ τὸ κακόν, ἔστ’ ἂν ὄμματος\nὄψις Κύκλωπος ἐξαμιλληθῇ πυρί.\nσιγῶμεν ἐγκάψαντες αἰθέρα γνάθοις.\nἄγε νυν ὅπως ἅψεσθε τοῦ δαλοῦ χεροῖν\nἔσω μολόντες· διάπυρος δ’ ἐστὶν καλῶς.\nοὐκοῦν σὺ τάξεις οὕστινας πρώτους χρεὼν\nκαυτὸν μοχλὸν λαβόντας ἐκκάειν τὸ φῶς\nΚύκλωπος, ὡς ἂν τῆς τύχης κοινώμεθα;\nἡμεῖς μέν ἐσμεν μακροτέρω πρὸ τῶν θυρῶν\nἑστῶτες ὠθεῖν ἐς τὸν ὀφθαλμὸν τὸ πῦρ.\nἡμεῖς δὲ χωλοί γ’ ἀρτίως γεγενήμεθα.\nταὐτὸν πεπόνθατ’ ἆρ’ ἐμοί· τοὺς γὰρ πόδας\nἑστῶτες ἐσπάσθημεν οὐκ οἶδ’ ἐξ ὅτου.\nἑστῶτες ἐσπάσθητε;\nκαὶ τά γ’ ὄμματα\nμέστ’ ἐστὶν ἡμῖν κόνεος ἢ τέφρας ποθέν.\nἄνδρες πονηροὶ κοὐδὲν οἵδε σύμμαχοι.\nὁτιὴ τὸ νῶτον τὴν ῥάχιν τ’ οἰκτίρομεν\nκαὶ τοὺς ὀδόντας ἐκβαλεῖν οὐ βούλομαι\nτυπτόμενος, αὕτη γίγνεται πονηρία;\nἀλλ’ οἶδ’ ἐπῳδὴν Ὀρφέως ἀγαθὴν πάνυ,\nὡς αὐτόματον τὸν δαλὸν ἐς τὸ κρανίον\nστείχονθ’ ὑφάπτειν τὸν μονῶπα παῖδα γῆς.\nπάλαι μὲν ᾔδη σ’ ὄντα τοιοῦτον φύσει,\nνῦν δ’ οἶδ’ ἄμεινον. τοῖσι δ’ οἰκείοις φίλοις\nχρῆσθαί μ’ ἀνάγκη. χειρὶ δ’ εἰ μηδὲν σθένεις,\nἀλλ’ οὖν ἐπεγκέλευέ γ’, ὡς εὐψυχίαν\nφίλων κελευσμοῖς τοῖσι σοῖς κτησώμεθα.\nδράσω τάδ’. ἐν τῷ Καρὶ κινδυνεύσομεν.\nκελευσμάτων δ’ ἕκατι τυφέσθω Κύκλωψ.\nἰὼ ἰώ· γενναιότατ’ ὠ-\nθεῖτε σπεύδετ’. ἐκκαίετε τὰν ὀφρὺν\nθηρὸς τοῦ ξενοδαίτα\nτυφέτω, καιέτω\nτὸν Αἴτνας μηλονόμον.\nτόρνευ’, ἕλκε, μή σ’ ἐξοδυνηθεὶς\nδράσῃ τι μάταιον.\nὤμοι, κατηνθρακώμεθ’ ὀφθαλμοῦ σέλας.\nκαλός γ’ ὁ παιάν· μέλπε μοι τόνδ’, ὦ Κύκλωψ.\nὤμοι μάλ’, ὡς ὑβρίσμεθ’, ὡς ὀλώλαμεν.\nἀλλ’ οὔτι μὴ φύγητε τῆσδ’ ἔξω πέτρας\nχαίροντες, οὐδὲν ὄντες· ἐν πύλαισι γὰρ\nσταθεὶς φάραγγος τάσδ’ ἐναρμόσω χέρας.\nτί χρῆμ’ ἀυτεῖς, ὦ Κύκλωψ;\nἀπωλόμην.\nαἰσχρός γε φαίνῃ.\nκἀπὶ τοῖσδέ γ’ ἄθλιος.\nμεθύων κατέπεσες ἐς μέσους τοὺς ἄνθρακας;\nΟὖτίς μ’ ἀπώλεσ’.\nοὐκ ἄρ’ οὐδεὶς ἠδίκει.\nΟὖτίς με τυφλοῖ βλέφαρον.\nοὐκ ἄρ’ εἶ τυφλός.\nὡς δὴ σύ—\nκαὶ πῶς σ’ οὔτις ἂν θείη τυφλόν;\nσκώπτεις. ὁ δ’ Οὖτις ποῦ ’στιν;\nοὐδαμοῦ, Κύκλωψ.\nὁ ξένος, ἵν’ ὀρθῶς ἐκμάθῃς, μ’ ἀπώλεσεν,\nὁ μιαρός, ὅς μοι δοὺς τὸ πῶμα κατέκλυσεν.\nδεινὸς γὰρ οἷνος καὶ παλαίεσθαι βαρύς.\nπρὸς θεῶν, πεφεύγασ’ ἢ μένουσ’ ἔσω δόμων;\nοὗτοι σιωπῇ τὴν πέτραν ἐπήλυγα\nλαβόντες ἑστήκασι.\nποτέρας τῆς χερός;\nἐν δεξιᾷ σου.\nποῦ;\nπρὸς αὐτῇ τῇ πέτρᾳ.\nἔχεις;\nκακόν γε πρὸς κακῷ· τὸ κρανίον\nπαίσας κατέαγα.\nκαί σε διαφεύγουσί γε.\nοὐ τῇδ’· ἐπεὶ τῇδ’ εἶπας;\nοὔ· ταύτῃ λέγω.\nπῇ γάρ;\nπεριάγου, κεῖσε, πρὸς τἀριστερά.\nοἴμοι γελῶμαι· κερτομεῖτέ μ’ ἐν κακοῖς.\nἀλλ’ οὐκέτ’, ἀλλὰ πρόσθεν οὗτός ἐστί σου.\nὦ παγκάκιστε, ποῦ ποτ’ εἶ;\nτηλοῦ σέθεν\nφυλακαῖσι φρουρῶ σῶμ’ Ὀδυσσέως τόδε.\nπῶς εἶπας; ὄνομα μεταβαλὼν καινὸν λέγεις.\nὅπερ γ’ ὁ φύσας ὠνόμαζ’ Ὀδυσσέα.\nδώσειν δ’ ἔμελλες ἀνοσίου δαιτὸς δίκας·\nκακῶς γὰρ ἂν Τροίαν γε διεπυρωσάμην\nεἰ μή σ’ ἑταίρων φόνον ἐτιμωρησάμην.\nαἰαῖ· παλαιὸς χρησμὸς ἐκπεραίνεται.\nτυφλὴν γὰρ ὄψιν ἐκ σέθεν σχήσειν μ’ ἔφη\nΤροίας ἀφορμηθέντος. ἀλλὰ καὶ σέ τοι\nδίκας ὑφέξειν ἀντὶ τῶνδ’ ἐθέσπισεν,\nπολὺν θαλάσσῃ χρόνον ἐναιωρούμενον.\nκλαίειν σ’ ἄνωγα· καὶ δέδραχ’ ὅπερ λέγεις.\nἐγὼ δ’ ἐπ’ ἀκτὰς εἶμι καὶ νεὼς σκάφος\nἥσω ’πὶ πόντον Σικελὸν ἔς τ’ ἐμὴν πάτραν.\nοὐ δῆτ’, ἐπεί σε τῆσδ’ ἀπορρήξας πέτρας\nαὐτοῖσι συνναύταισι συντρίψω βαλών.\nἄνω δ’ ἐπ’ ὄχθον εἶμι, καίπερ ὢν τυφλός,\nδι’ ἀμφιτρῆτος τῆσδε προσβαίνων ποδί.\nἡμεῖς δὲ συνναῦταί γε τοῦδ’ Ὀδυσσέως\nὄντες τὸ λοιπὸν Βακχίῳ δουλεύσομεν.\n"};
