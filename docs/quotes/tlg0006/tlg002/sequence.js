var sequence = {"name":"Euripides. Alcestis","data":"\nὮ δώματ’ Ἀδμήτειʼ, ἐν οἷς ἔτλην ἐγὼ\nθῆσσαν τράπεζαν αἰνέσαι θεός περ ὤν.\nΖεὺς γὰρ κατακτὰς παῖδα τὸν ἐμὸν αἴτιος\nἈσκληπιόν, στέρνοισιν ἐμβαλὼν φλόγα·\nοὗ δὴ χολωθεὶς τέκτονας Δίου πυρὸς\nκτείνω Κύκλωπας· καί με θητεύειν πατὴρ\nθνητῷ παρ’ ἀνδρὶ τῶνδ’ ἄποιν’ ἠνάγκασεν.\nἐλθὼν δὲ γαῖαν τήνδ’ ἐβουφόρβουν ξένῳ,\nκαὶ τόνδ’ ἔσῳζον οἶκον ἐς τόδ’ ἡμέρας.\nὁσίου γὰρ ἀνδρὸς ὅσιος ὢν ἐτύγχανον\nπαιδὸς Φέρητος, ὃν θανεῖν ἐρρυσάμην,\nΜοίρας δολώσας· ᾔνεσαν δέ μοι θεαὶ\nἌδμητον ᾅδην τὸν παραυτίκ’ ἐκφυγεῖν,\nἄλλον διαλλάξαντα τοῖς κάτω νεκρόν.\nπάντας δ’ ἐλέγξας καὶ διεξελθὼν φίλους,\nπατέρα γεραιάν θ’ ἥ σφ’ ἔτικτε μητέρα,\nοὐχ ηὗρε πλὴν γυναικὸς ὅστις ἤθελε\nθανὼν πρὸ κείνου μηκέτ’ εἰσορᾶν φάος·\nἣ νῦν κατ’ οἴκους ἐν χεροῖν βαστάζεται\nψυχορραγοῦσα· τῇδε γάρ σφ’ ἐν ἡμέρᾳ\nθανεῖν πέπρωται καὶ μεταστῆναι βίου.\nἐγὼ δέ, μὴ μίασμά μ’ ἐν δόμοις κίχῃ,\nλείπω μελάθρων τῶνδε φιλτάτην στέγην.\nἤδη δὲ τόνδε Θάνατον εἰσορῶ πέλας,\nἱερῆ θανόντων, ὅς νιν εἰς Ἅιδου δόμους\nμέλλει κατάξειν· συμμέτρως δ’ ἀφίκετο,\nφρουρῶν τόδ’ ἦμαρ ᾧ θανεῖν αὐτὴν χρεών.\nἆ ἆ·\nτί σὺ πρὸς μελάθροις; τί σὺ τῇδε πολεῖς,\nΦοῖβʼ; ἀδικεῖς αὖ τιμὰς ἐνέρων\nἀφοριζόμενος καὶ καταπαύων;\nοὐκ ἤρκεσέ σοι μόρον Ἀδμήτου\nδιακωλῦσαι, Μοίρας δολίῳ\nσφήλαντι τέχνῃ; νῦν δ’ ἐπὶ τῇδ’ αὖ\nχέρα τοξήρη φρουρεῖς ὁπλίσας,\nἣ τόδ’ ὑπέστη πόσιν ἐκλύσασ’\nαὐτὴ προθανεῖν Πελίου παῖς.\nθάρσει· δίκην τοι καὶ λόγους κεδνοὺς ἔχω.\nτί δῆτα τόξων ἔργον, εἰ δίκην ἔχεις;\nσύνηθες αἰεὶ ταῦτα βαστάζειν ἐμοί.\nκαὶ τοῖσδέ γ’ οἴκοις ἐκδίκως προσωφελεῖν.\nφίλου γὰρ ἀνδρὸς συμφοραῖς βαρύνομαι.\nκαὶ νοσφιεῖς με τοῦδε δευτέρου νεκροῦ;\nἀλλ’ οὐδ’ ἐκεῖνον πρὸς βίαν σ’ ἀφειλόμην.\nπῶς οὖν ὑπὲρ γῆς ἐστι κοὐ κάτω χθονός;\nδάμαρτ’ ἀμείψας, ἣν σὺ νῦν ἥκεις μέτα.\nκἀπάξομαί γε νερτέρων ὑπὸ χθόνα.\nλαβὼν ἴθʼ· οὐ γὰρ οἶδ’ ἂν εἰ πείσαιμί σε.\nκτείνειν γ’ ὃν ἂν χρῇ; τοῦτο γὰρ τετάγμεθα.\nοὔκ, ἀλλὰ τοῖς μέλλουσι θάνατον ἐμβαλεῖν.\nἔχω λόγον δὴ καὶ προθυμίαν σέθεν.\nἔστ’ οὖν ὅπως Ἄλκηστις ἐς γῆρας μόλοι;\nοὐκ ἔστι· τιμαῖς κἀμὲ τέρπεσθαι δόκει.\nοὔτοι πλέον γ’ ἂν ἢ μίαν ψυχὴν λάβοις.\nνέων φθινόντων μεῖζον ἄρνυμαι γέρας.\nκἂν γραῦς ὄληται, πλουσίως ταφήσεται.\nπρὸς τῶν ἐχόντων, Φοῖβε, τὸν νόμον τίθης.\nπῶς εἶπας; ἀλλ’ ἦ καὶ σοφὸς λέληθας ὤν;\nὠνοῖντ’ ἂν οἷς πάρεστι γηραιοὺς θανεῖν.\nοὔκουν δοκεῖ σοι τήνδε μοι δοῦναι χάριν;\nοὐ δῆτʼ· ἐπίστασαι δὲ τοὺς ἐμοὺς τρόπους.\nἐχθρούς γε θνητοῖς καὶ θεοῖς στυγουμένους.\nοὐκ ἂν δύναιο πάντ’ ἔχειν ἃ μή σε δεῖ.\nἦ μὴν σὺ παύσῃ καίπερ ὠμὸς ὢν ἄγαν·\nτοῖος Φέρητος εἶσι πρὸς δόμους ἀνήρ,\nΕὐρυσθέως πέμψαντος ἵππειον μέτα\nὄχημα Θρῄκης ἐκ τόπων δυσχειμέρων,\nὃς δὴ ξενωθεὶς τοῖσδ’ ἐν Ἀδμήτου δόμοις\nβίᾳ γυναῖκα τήνδε σ’ ἐξαιρήσεται.\nκοὔθ’ ἡ παρ’ ἡμῶν σοι γενήσεται χάρις\nδράσεις θ’ ὁμοίως ταῦτʼ, ἀπεχθήσῃ τ’ ἐμοί.\nπόλλ’ ἂν σὺ λέξας οὐδὲν ἂν πλέον λάβοις·\nἡ δ’ οὖν γυνὴ κάτεισιν εἰς Ἅιδου δόμους.\nστείχω δ’ ἐπ’ αὐτήν, ὡς κατάρξωμαι ξίφει·\nἱερὸς γὰρ οὗτος τῶν κατὰ χθονὸς θεῶν\nὅτου τόδ’ ἔγχος κρατὸς ἁγνίσῃ τρίχα.\n—τί ποθ’ ἡσυχία πρόσθεν μελάθρων;\n—τί σεσίγηται δόμος Ἀδμήτου;\n—ἀλλ’ οὐδὲ φίλων πέλας οὐδείς,\nὅστις ἂν εἴποι πότερον φθιμένην\nβασίλεαν πενθεῖν χρή μʼ, ἢ ζῶσ’ ἔτι\nφῶς τόδε λεύσσει Πελίου παῖς\nἌλκηστις, ἐμοὶ πᾶσί τ’ ἀρίστη\nδόξασα γυνὴ\nπόσιν εἰς αὑτῆς γεγενῆσθαι.\n—κλύει τις ἢ στεναγμὸν ἢ\nχειρῶν κτύπον κατὰ στέγας\nἢ γόον ὡς πεπραγμένων;\n—οὐ μὰν οὐδέ τις ἀμφιπόλων στα-\nτίζεται ἀμφὶ πύλας. εἰ\nγὰρ μετακύμιος ἄτας,\nὦ Παιάν, φανείης.\n—οὔ τἂν φθιμένης γ’ ἐσιώπων.\n—νέκυς ἤδη.\n—οὐ δὴ φροῦδός γ’ ἐξ οἴκων.\n—πόθεν; οὐκ αὐχῶ. τί σε θαρσύνει;\n—πῶς ἂν ἔρημον τάφον Ἄδμητος\n\nκεδνῆς ἂν ἔπραξε γυναικός;\n—πυλῶν πάροιθε δ’ οὐχ ὁρῶ\nπηγαῖον ὡς νομίζεται\nχέρνιβ’ ἐπὶ φθιτῶν πύλαις.\n—χαίτα τ’ οὔτις ἐπὶ προθύροις το-\nμαῖος, ἃ δὴ νεκύων πέν-\nθει πίτνει· οὐ νεολαία\nδουπεῖ χεὶρ γυναικῶν.\n—καὶ μὴν τόδε κύριον ἦμαρ . . .\n—τί τόδ’ αὐδᾷς;\n—ᾧ χρή σφε μολεῖν κατὰ γαίας.\n—ἔθιγες ψυχᾶς, ἔθιγες δὲ φρενῶν.\n—χρὴ τῶν ἀγαθῶν διακναιομένων\nπενθεῖν ὅστις\nχρηστὸς ἀπ’ ἀρχῆς νενόμισται.\n—ἀλλ’ οὐδὲ ναυκληρίαν\nἔσθ’ ὅποι τις αἴας\nστείλας, ἢ Λυκίαν\nεἴτ’ ἐπὶ τὰς ἀνύδρους\nἈμμωνιάδας ἕδρας,\nδυστάνου παραλύσαι\nψυχάν· μόρος γὰρ ἀπότομος\nπλάθει· θεῶν δ’ ἐπ’ ἐσχάραις\nοὐκ ἔχω ἐπὶ τίνα\nμηλοθύταν πορευθῶ.\n—μόνος δ’ ἄν, εἰ φῶς τόδ’ ἦν\nὄμμασιν δεδορκὼς\nΦοίβου παῖς, προλιποῦσ’\nἦλθεν ἕδρας σκοτίους\nἍιδα τε πύλας·\nδμαθέντας γὰρ ἀνίστη,\nπρὶν αὐτὸν εἷλε διόβολον\nπλῆκτρον πυρὸς κεραυνίου.\nνῦν δὲ τίν’ ἔτι βίου\nἐλπίδα προσδέχωμαι;\n—πάντα γὰρ ἤδη τετέλεσται βασιλεῦσι,\nπάντων δὲ θεῶν ἐπὶ βωμοῖς\nαἱμόρραντοι θυσίαι πλήρεις·\nοὐδ’ ἔστι κακῶν ἄκος οὐδέν.\nἀλλ’ ἥδ’ ὀπαδῶν ἐκ δόμων τις ἔρχεται\nδακρυρροοῦσα, τίνα τύχην ἀκούσομαι;\nπενθεῖν μέν, εἴ τι δεσπόταισι τυγχάνει,\nσυγγνωστόν· εἰ δ’ ἔτ’ ἐστὶν ἔμψυχος γυνὴ\nεἴτ’ οὖν ὄλωλεν εἰδέναι βουλοίμεθ’ ἄν.\nκαὶ ζῶσαν εἰπεῖν καὶ θανοῦσαν ἔστι σοι.\nκαὶ πῶς ἂν αὑτὸς κατθάνοι τε καὶ βλέποι;\nἤδη προνωπής ἐστι καὶ ψυχορραγεῖ.\nὦ τλῆμον, οἵας οἷος ὢν ἁμαρτάνεις.\nοὔπω τόδ’ οἶδε δεσπότης, πρὶν ἂν πάθῃ.\nἐλπὶς μὲν οὐκέτ’ ἐστὶ σῴζεσθαι βίον;\nπεπρωμένη γὰρ ἡμέρα βιάζεται.\nοὔκουν ἐπ’ αὐτῇ πράσσεται τὰ πρόσφορα;\nκόσμος γ’ ἕτοιμος, ᾧ σφε συνθάψει πόσις.\nἴστω νυν εὐκλεής γε κατθανουμένη\nγυνή τ’ ἀρίστη τῶν ὑφ’ ἡλίῳ, μακρῷ.\nπῶς δ’ οὐκ ἀρίστη; τίς δ’ ἐναντιώσεται;\nτί χρὴ γενέσθαι τὴν ὑπερβεβλημένην\nγυναῖκα; πῶς δ’ ἂν μᾶλλον ἐνδείξαιτό τις\nπόσιν προτιμῶσ’ ἢ θέλουσ’ ὑπερθανεῖν;\nκαὶ ταῦτα μὲν δὴ πᾶσ’ ἐπίσταται πόλις·\nἃ δ’ ἐν δόμοις ἔδρασε θαυμάσῃ κλύων.\nἐπεὶ γὰρ ᾔσθεθ’ ἡμέραν τὴν κυρίαν\nἥκουσαν, ὕδασι ποταμίοις λευκὸν χρόα\nἐλούσατʼ, ἐκ δ’ ἑλοῦσα κεδρίνων δόμων\nἐσθῆτα κόσμον τ’ εὐπρεπῶς ἠσκήσατο,\nκαὶ στᾶσα πρόσθεν Ἑστίας κατηύξατο·\nΔέσποινʼ, ἐγὼ γὰρ ἔρχομαι κατὰ χθονός,\nπανύστατόν σε προσπίτνουσ’ αἰτήσομαι,\nτέκν’ ὀρφανεῦσαι τἀμά· καὶ τῷ μὲν φίλην\nσύζευξον ἄλοχον, τῇ δὲ γενναῖον πόσιν.\nμηδ’ ὥσπερ αὐτῶν ἡ τεκοῦσ’ ἀπόλλυμαι\nθανεῖν ἀώρους παῖδας, ἀλλ’ εὐδαίμονας\nἐν γῇ πατρῴᾳ τερπνὸν ἐκπλῆσαι βίον.\nπάντας δὲ βωμούς, οἳ κατ’ Ἀδμήτου δόμους,\nπροσῆλθε κἀξέστεψε καὶ προσηύξατο,\nπτόρθων ἀποσχίζουσα μυρσίνης φόβην,\nἄκλαυτος ἀστένακτος, οὐδὲ τοὐπιὸν\nκακὸν μεθίστη χρωτὸς εὐειδῆ φύσιν.\nκἄπειτα θάλαμον ἐσπεσοῦσα καὶ λέχος,\nἐνταῦθα δὴ ʼδάκρυσε καὶ λέγει τάδε·\nὮ λέκτρον, ἔνθα παρθένει’ ἔλυσ’ ἐγὼ\nκορεύματ’ ἐκ τοῦδ’ ἀνδρός, οὗ θνῄσκω πέρι,\nχαῖρʼ· οὐ γὰρ ἐχθαίρω σʼ· ἀπώλεσας δ’ ἐμὲ\nμόνην· προδοῦναι γάρ σ’ ὀκνοῦσα καὶ πόσιν\nθνῄσκω. σὲ δ’ ἄλλη τις γυνὴ κεκτήσεται,\nσώφρων μὲν οὐκ ἂν μᾶλλον, εὐτυχὴς δ’ ἴσως.\nκυνεῖ δὲ προσπίτνουσα, πᾶν δὲ δέμνιον\nὀφθαλμοτέγκτῳ δεύεται πλημμυρίδι.\nἐπεὶ δὲ πολλῶν δακρύων εἶχεν κόρον,\nστείχει προνωπὴς ἐκπεσοῦσα δεμνίων,\nκαὶ πολλὰ θαλάμων ἐξιοῦσ’ ἐπεστράφη\nκἄρριψεν αὑτὴν αὖθις ἐς κοίτην πάλιν.\nπαῖδες δὲ πέπλων μητρὸς ἐξηρτημένοι\nἔκλαιον· ἣ δὲ λαμβάνουσ’ ἐς ἀγκάλας\nἠσπάζετ’ ἄλλοτ’ ἄλλον, ὡς θανουμένη.\nπάντες δ’ ἔκλαιον οἰκέται κατὰ στέγας\nδέσποιναν οἰκτίροντες. ἣ δὲ δεξιὰν\nπρούτειν’ ἑκάστῳ, κοὔτις ἦν οὕτω κακὸς\nὃν οὐ προσεῖπε καὶ προσερρήθη πάλιν.\nτοιαῦτ’ ἐν οἴκοις ἐστὶν Ἀδμήτου κακά.\nκαὶ κατθανών τἂν ὤλετʼ, ἐκφυγών δ’ ἔχει\nτοσοῦτον ἄλγος, οὗ ποτ’—οὐ λελήσεται.\nἦ που στενάζει τοισίδ’ Ἄδμητος κακοῖς,\nἐσθλῆς γυναικὸς εἰ στερηθῆναί σφε χρή;\nκλαίει γ’ ἄκοιτιν ἐν χεροῖν φίλην ἔχων,\nκαὶ μὴ προδοῦναι λίσσεται, τἀμήχανα\nζητῶν· φθίνει γὰρ καὶ μαραίνεται νόσῳ.\nπαρειμένη δέ, χειρὸς ἄθλιον βάρος\n\nὅμως δὲ καίπερ σμικρὸν ἐμπνέουσ’ ἔτι\nβλέψαι πρὸς αὐγὰς βούλεται τὰς ἡλίου\nὡς οὔποτ’ αὖθις, ἀλλὰ νῦν πανύστατον.\nἀκτῖνα κύκλον θ’ ἡλίου προσόψεται.\nἀλλ’ εἶμι καὶ σὴν ἀγγελῶ παρουσίαν·\nοὐ γάρ τι πάντες εὖ φρονοῦσι κοιράνοις,\nὥστ’ ἐν κακοῖσιν εὐμενεῖς παρεστάναι·\nσὺ δ’ εἶ παλαιὸς δεσπόταις ἐμοῖς φίλος.\n— ἰὼ Ζεῦ, τίς ἂν πῶς πᾷ πόρος κακῶν\nγένοιτο καὶ λύσις τύχας\nἃ πάρεστι κοιράνοις;\n—αἰαῖ· εἶσί τις; ἢ τέμω τρίχα,\nκαὶ μέλανα στολμὸν πέπλων\nἀμφιβαλώμεθ’ ἤδη;\n—δῆλα μέν, φίλοι, δῆλά γʼ, ἀλλ’ ὅμως\nθεοῖσιν εὐχώμεσθα· θεῶν\nγὰρ δύναμις μεγίστα.\n—ὦναξ Παιάν,\nἔξευρε μηχανάν τιν’ Ἀδμήτῳ κακῶν.\n—πόριζε δὴ πόριζε· καὶ πάρος γὰρ\nτοῦδ’ ἐφεῦρες, καὶ νῦν\nλυτήριος ἐκ θανάτου γενοῦ,\nφόνιον δ’ ἀπόπαυσον Ἅιδαν.\n— παπαῖ\nὦ παῖ Φέρητος, οἷ’ ἔπρα-\nξας δάμαρτος σᾶς στερείς.\n—αἰαῖ· ἄξια καὶ σφαγᾶς τάδε,\nκαὶ πλέον ἢ βρόχῳ δέρην\nοὐρανίῳ πελάσσαι;\nτὰν γὰρ οὐ φίλαν ἀλλὰ φιλτάταν\nγυναῖκα κατθανοῦσαν ἐν\nἄματι τῷδ’ ἐπόψῃ.\n—ἰδοὺ ἰδού,\nἥδ’ ἐκ δόμων δὴ καὶ πόσις πορεύεται.\n—βόασον ὦ, στέναξον, ὦ Φεραία\nχθών, τὰν ἀρίσταν\nγυναῖκα μαραινομέναν νόσῳ\nκατὰ γᾶς χθόνιον παρ’ Ἅιδαν.\nοὔποτε φήσω γάμον εὐφραίνειν\nπλέον ἢ λυπεῖν, τοῖς τε πάροιθεν\nτεκμαιρόμενος καὶ τάσδε τύχας\nλεύσσων βασιλέως, ὅστις ἀρίστης\nἀπλακὼν ἀλόχου τῆσδ’ ἀβίωτον\nτὸν ἔπειτα χρόνον βιοτεύσει.\nἍλιε καὶ φάος ἁμέρας,\nοὐράνιαί τε δῖναι νεφέλας δρομαίου.\nὁρᾷ σὲ κἀμέ, δύο κακῶς πεπραγότας,\nοὐδὲν θεοὺς δράσαντας ἀνθ’ ὅτου θανῇ.\nγαῖά τε καὶ μελάθρων στέγαι\nνυμφίδιοί τε κοῖται πατρίας Ἰωλκοῦ.\nἔπαιρε σαυτήν, ὦ τάλαινα, μὴ προδῷς·\nλίσσου δὲ τοὺς κρατοῦντας οἰκτῖραι θεούς.\nὁρῶ δίκωπον ὁρῶ σκάφος ἐν λίμνᾳ·\nνεκύων δὲ πορθμεὺς\nἔχων χέρ’ ἐπὶ κοντῷ Χάρων\nμ’ ἤδη καλεῖ· Τί μέλλεις;\nἐπείγου· σὺ κατείργεις. τάδε τοί με\nσπερχόμενος ταχύνει.\nοἴμοι, πικράν γε τήνδε μοι ναυκληρίαν\nἔλεξας. ὦ δύσδαιμον, οἷα πάσχομεν.\nἄγει μ’ ἄγει τις· ἄγει μέ τις—οὐχ ὁρᾷς;—\nνεκύων ἐς αὐλάν,\nὑπ’ ὀφρύσι κυαναυγέσι\nβλέπων πτερωτός—αἵδας.\nμέθες με· τί ῥέξεις; ἄφες.—οἵαν ὅδον ἁ δει-\nλαιότατα προβαίνω.\nοἰκτρὰν φίλοισιν, ἐκ δὲ τῶν μάλιστ’ ἐμοὶ\nκαὶ παισίν, οἷς δὴ πένθος ἐν κοινῷ τόδε.\nμέθετε μέθετέ μ’ ἤδη.\nκλίνατʼ, οὐ σθένω ποσίν·\nπλησίον Ἅιδας.\nσκοτία δ’ ἐπ’ ὄσσοισι νὺξ ἐφέρπει.\nτέκνα, τέκνʼ, οὐκέτι δὴ\nοὐκέτι μάτηρ σφῷν ἔστιν.\nχαίροντες, ὦ τέκνα, τόδε φάος ὁρῷτον.\nοἴμοι· τόδ’ ἔπος λυπρὸν ἀκούω\nκαὶ παντὸς ἐμοὶ θανάτου μεῖζον.\nμὴ πρός σε θεῶν τλῇς με προδοῦναι,\nμὴ πρὸς παίδων οὓς ὀρφανιεῖς,\nἀλλ’ ἄνα, τόλμα·\nσοῦ γὰρ φθιμένης οὐκέτ’ ἂν εἴην·\nἐν σοὶ δ’ ἐσμὲν καὶ ζῆν καὶ μή·\nσὴν γὰρ φιλίαν σεβόμεσθα.\nἌδμηθʼ, ὁρᾷς γὰρ τἀμὰ πράγμαθ’ ὡς ἔχει,\nλέξαι θέλω σοι πρὶν θανεῖν ἃ βούλομαι.\nἐγώ σε πρεσβεύουσα κἀντὶ τῆς ἐμῆς\nψυχῆς καταστήσασα φῶς τόδ’ εἰσορᾶν,\nθνῄσκω, παρόν μοι μὴ θανεῖν, ὑπὲρ σέθεν,\nἀλλ’ ἄνδρα τε σχεῖν Θεσσαλῶν ὃν ἤθελον,\nκαὶ δῶμα ναίειν ὄλβιον τυραννίδι.\nοὐκ ἠθέλησα ζῆν ἀποσπασθεῖσά σου\nσὺν παισὶν ὀρφανοῖσιν, οὐδ’ ἐφεισάμην\nἥβης, ἔχουσ’ ἐν οἷς ἐτερπόμην ἐγώ.\nκαίτοι σ’ ὁ φύσας χἠ τεκοῦσα προύδοσαν,\nκαλῶς μὲν αὐτοῖς κατθανεῖν ἧκον βίου,\nκαλῶς δὲ σῶσαι παῖδα κεὐκλεῶς θανεῖν.\nμόνος γὰρ αὐτοῖς ἦσθα, κοὔτις ἐλπὶς ἦν\nσοῦ κατθανόντος ἄλλα φιτύσειν τέκνα.\nκἀγώ τ’ ἂν ἔζων καὶ σὺ τὸν λοιπὸν χρόνον,\nκοὐκ ἂν μονωθεὶς σῆς δάμαρτος ἔστενες\nκαὶ παῖδας ὠρφάνευες. ἀλλὰ ταῦτα μὲν\nθεῶν τις ἐξέπραξεν ὥσθ’ οὕτως ἔχειν.\nεἶεν· σὺ νῦν μοι τῶνδ’ ἀπόμνησαι χάριν·\nαἰτήσομαι γάρ σ’—ἀξίαν μὲν οὔποτε·\nψυχῆς γὰρ οὐδέν ἐστι τιμιώτερον—\nδίκαια δʼ, ὡς φήσεις σύ· τούσδε γὰρ φιλεῖς\nοὐχ ἧσσον ἢ ʼγὼ παῖδας, εἴπερ εὖ φρονεῖς·\nτούτους ἀνάσχου δεσπότας ἐμῶν δόμων,\nκαὶ μὴ ʼπιγήμῃς τοῖσδε μητρυιὰν τέκνοις,\nἥτις κακίων οὖσ’ ἐμοῦ γυνὴ φθόνῳ\nτοῖς σοῖσι κἀμοῖς παισὶ χεῖρα προσβαλεῖ.\nμὴ δῆτα δράσῃς ταῦτά γʼ, αἰτοῦμαί σ’ ἐγώ.\nἐχθρὰ γὰρ ἡ ʼπιοῦσα μητρυιὰ τέκνοις\nτοῖς πρόσθʼ, ἐχίδνης οὐδὲν ἠπιωτέρα.\nκαὶ παῖς μὲν ἄρσην πατέρ’ ἔχει πύργον μέγαν,\nὃν καὶ προσεῖπε καὶ προσερρήθη πάλιν.\nσὺ δʼ, ὦ τέκνον μοι, πῶς κορευθήσῃ καλῶς;\nποίας τυχοῦσα συζύγου τῷ σῷ πατρί;\nμή σοί τιν’ αἰσχρὰν προσβαλοῦσα κληδόνα\nἥβης ἐν ἀκμῇ σοὺς διαφθείρῃ γάμους.\nοὐ γάρ σε μήτηρ οὔτε νυμφεύσει ποτὲ\nοὔτ’ ἐν τόκοισι σοῖσι θαρσυνεῖ, τέκνον,\nπαροῦσʼ, ἵν’ οὐδὲν μητρὸς εὐμενέστερον.\nδεῖ γὰρ θανεῖν με· καὶ τόδ’ οὐκ ἐς αὔριον\nοὐδ’ ἐς τρίτην μοι μηνὸς ἔρχεται κακόν,\nἀλλ’ αὐτίκ’ ἐν τοῖς οὐκέτ’ οὖσι λέξομαι.\nχαίροντες εὐφραίνοισθε· καὶ σοὶ μέν, πόσι,\nγυναῖκ’ ἀρίστην ἔστι κομπάσαι λαβεῖν,\nὑμῖν δέ, παῖδες, μητρὸς ἐκπεφυκέναι.\nθάρσει· πρὸ τούτου γὰρ λέγειν οὐχ ἅζομαι·\nδράσει τάδʼ, εἴπερ μὴ φρενῶν ἁμαρτάνει.\nἔσται τάδ’ ἔσται, μὴ τρέσῃς· ἐπεὶ σ’ ἐγὼ\nκαὶ ζῶσαν εἶχον καὶ θανοῦσ’ ἐμὴ γυνὴ\nμόνη κεκλήσῃ, κοὔτις ἀντὶ σοῦ ποτε\nτόνδ’ ἄνδρα νύμφη Θεσσαλὶς προσφθέγξεται.\nοὐκ ἔστιν οὕτως οὔτε πατρὸς εὐγενοῦς\nοὔτ’ εἶδος ἄλλως ἐκπρεπεστάτη γυνή.\nἅλις δὲ παίδων· τῶνδ’ ὄνησιν εὔχομαι\nθεοῖς γενέσθαι· σοῦ γὰρ οὐκ ὠνήμεθα.\nοἴσω δὲ πένθος οὐκ ἐτήσιον τὸ σόν,\nἀλλ’ ἔστ’ ἂν αἰὼν οὑμὸς ἀντέχῃ, γύναι,\nστυγῶν μὲν ἥ μ’ ἔτικτεν, ἐχθαίρων δ’ ἐμὸν\nπατέρα· λόγῳ γὰρ ἦσαν οὐκ ἔργῳ φίλοι.\nσὺ δ’ ἀντιδοῦσα τῆς ἐμῆς τὰ φίλτατα\nψυχῆς ἔσωσας. ἆρά μοι στένειν πάρα\nτοιᾶσδ’ ἁμαρτάνοντι συζύγου σέθεν;\nπαύσω δὲ κώμους συμποτῶν θ’ ὁμιλίας\nστεφάνους τε μοῦσάν θ’ ἣ κατεῖχ’ ἐμοὺς δόμους.\nοὐ γάρ ποτ’ οὔτ’ ἂν βαρβίτου θίγοιμ’ ἔτι\nοὔτ’ ἂν φρέν’ ἐξαίροιμι πρὸς Λίβυν λακεῖν\nαὐλόν· σὺ γάρ μου τέρψιν ἐξείλου βίου.\nσοφῇ δὲ χειρὶ τεκτόνων δέμας τὸ σὸν\nεἰκασθὲν ἐν λέκτροισιν ἐκταθήσεται,\nᾧ προσπεσοῦμαι καὶ περιπτύσσων χέρας\nὄνομα καλῶν σὸν τὴν φίλην ἐν ἀγκάλαις\nδόξω γυναῖκα καίπερ οὐκ ἔχων ἔχειν·\nψυχρὰν μέν, οἶμαι, τέρψιν, ἀλλ’ ὅμως βάρος\nψυχῆς ἀπαντλοίην ἄν. ἐν δ’ ὀνείρασι\nφοιτῶσά μ’ εὐφραίνοις ἄν· ἡδὺ γὰρ φίλους\nκἀν νυκτὶ λεύσσειν, ὅντιν’ ἂν παρῇ χρόνον.\nεἰ δ’ Ὀρφέως μοι γλῶσσα καὶ μέλος παρῆν,\nὥστ’ ἢ κόρην Δήμητρος ἢ κείνης πόσιν\nὕμνοισι κηλήσαντά σ’ ἐξ Ἅιδου λαβεῖν,\nκατῆλθον ἄν, καί μ’ οὔθ’ ὁ Πλούτωνος κύων\nοὔθ’ οὑπὶ κώπῃ ψυχοπομπὸς ἂν Χάρων\nἔσχον, πρὶν ἐς φῶς σὸν καταστῆσαι βίον.\nἀλλ’ οὖν ἐκεῖσε προσδόκα μʼ, ὅταν θάνω,\nκαὶ δῶμ’ ἑτοίμαζʼ, ὡς συνοικήσουσά μοι.\nἐν ταῖσιν αὐταῖς γάρ μ’ ἐπισκήψω κέδροις\nσοὶ τούσδε θεῖναι πλευρά τ’ ἐκτεῖναι πέλας\nπλευροῖσι τοῖς σοῖς· μηδὲ γὰρ θανών ποτε\nσοῦ χωρὶς εἴην τῆς μόνης πιστῆς ἐμοί.\nκαὶ μὴν ἐγώ σοι πένθος ὡς φίλος φίλῳ\nλυπρὸν συνοίσω τῆσδε· καὶ γὰρ ἀξία.\nὦ παῖδες, αὐτοὶ δὴ τάδ’ εἰσηκούσατε\nπατρὸς λέγοντος μὴ γαμεῖν ἄλλην ποτὲ\nγυναῖκ’ ἐφ’ ὑμῖν μηδ’ ἀτιμάσειν ἐμέ.\nκαὶ νῦν γέ φημι, καὶ τελευτήσω τάδε.\nἐπὶ τοῖσδε παῖδας χειρὸς ἐξ ἐμῆς δέχου.\nδέχομαι, φίλον γε δῶρον ἐκ φίλης χερός.\nσὺ νῦν γενοῦ τοῖσδ’ ἀντ’ ἐμοῦ μήτηρ τέκνοις.\nπολλή μ’ ἀνάγκη, σοῦ γ’ ἀπεστερημένοις.\nὦ τέκνʼ, ὅτε ζῆν χρῆν μʼ, ἀπέρχομαι κάτω.\nοἴμοι, τί δράσω δῆτα σοῦ μονούμενος;\nχρόνος μαλάξει σʼ· οὐδέν ἐσθ’ ὁ κατθανών.\nἄγου με σὺν σοί, πρὸς θεῶν, ἄγου κάτω.\nἀρκοῦμεν ἡμεῖς οἱ προθνῄσκοντες σέθεν.\nὦ δαῖμον, οἵας συζύγου μ’ ἀποστερεῖς.\nκαὶ μὴν σκοτεινὸν ὄμμα μου βαρύνεται.\nἀπωλόμην ἄρ’, εἴ με δὴ λείψεις, γύναι.\nὡς οὐκέτ’ οὖσαν οὐδὲν ἂν λέγοις ἐμέ.\nὄρθου πρόσωπον, μὴ λίπῃς παῖδας σέθεν.\nοὐ δῆθ’ ἑκοῦσά γʼ, ἀλλὰ χαίρετʼ, ὦ τέκνα.\nβλέψον πρὸς αὐτοὺς βλέψον.\nοὐδέν εἰμ’ ἔτι.\nτί δρᾷς; προλείπεις;\nχαῖρʼ.\nἀπωλόμην τάλας.\nβέβηκεν, οὐκέτ’ ἔστιν Ἀδμήτου γυνή.\nἰώ μοι τύχας. μαῖα δὴ κάτω\nβέβακεν, οὐκέτ’ ἔστιν, ὦ\nπάτερ, ὑφ’ ἁλίῳ.\nπρολιποῦσα δ’ ἀμὸν\nβίον ὠρφάνισσε τλάμων.\nἴδε γὰρ ἴδε βλέφαρον καὶ παρατόνους χέρας.\nὑπάκουσον ἄκουσον, ὦ μᾶτερ, ἀντιάζω.\nἐγώ σ’ ἐγώ, μᾶτερ,\nκαλοῦμαί σ’ ὁ σὸς ποτὶ σοῖσι πίτ-\nστόμασιν νεοσσός.\nτὴν οὐ κλύουσαν οὐδ’ ὁρῶσαν· ὥστ’ ἐγὼ\nκαὶ σφὼ βαρείᾳ συμφορᾷ πεπλήγμεθα.\nνέος ἐγώ, πάτερ, λείπομαι φίλας\nμονόστολός τε ματρός· ὦ\nσχέτλια δὴ παθὼν\nἐγὼ ἐργὰ . .,\nσύ τέ μοι σύγκασι κούρα\nσυνέτλας· ὦ πάτερ,\nἀνόνατ’ ἀνόνατ’ ἐνύμφευσας, οὐδὲ γήρως\nἔβας τέλος σὺν τᾷδʼ·\nἔφθιτο γὰρ πάρος· οἰχομένας δὲ σοῦ,\nμᾶτερ, ὄλωλεν οἶκος.\nἌδμητʼ, ἀνάγκη τάσδε συμφορὰς φέρειν·\nοὐ γάρ τι πρῶτος οὐδὲ λοίσθιος βροτῶν\nγυναικὸς ἐσθλῆς ἤμπλακες· γίγνωσκε δὲ\nὡς πᾶσιν ἡμῖν κατθανεῖν ὀφείλεται.\nἐπίσταμαί γε, κοὐκ ἄφνω κακὸν τόδε\nπροσέπτατʼ· εἰδὼς δ’ αὔτ’ ἐτειρόμην πάλαι.\nἀλλʼ, ἐκφορὰν γὰρ τοῦδε θήσομαι νεκροῦ,\nπάρεστε καὶ μένοντες ἀντηχήσατε\nπαιᾶνα τῷ κάτωθεν ἀσπόνδῳ θεῷ.\nπᾶσιν δὲ Θεσσαλοῖσιν ὧν ἐγὼ κρατῶ\nπένθους γυναικὸς τῆσδε κοινοῦσθαι λέγω\nκουρᾷ ξυρήκει καὶ μελαμπέπλῳ στολῇ·\nτέθριππά θ’ οἳ ζεύγνυσθε καὶ μονάμπυκας\nπώλους, σιδήρῳ τέμνετ’ αὐχένων φόβην.\nαὐλῶν δὲ μὴ κατ’ ἄστυ, μὴ λύρας κτύπος\nἔστω σελήνας δώδεκ’ ἐκπληρουμένας·\nοὐ γάρ τιν’ ἄλλον φίλτερον θάψω νεκρὸν\nτοῦδ’ οὐδ’ ἀμείνον’ εἰς ἔμʼ· ἀξία δέ μοι\nτιμῆς, ἐπεὶ τέθνηκεν ἀντ’ ἐμοῦ μόνη.\nὦ Πελίου θύγατερ,\nχαίρουσά μοι εἰν Ἀίδαο δόμοις\nτὸν ἀνάλιον οἶκον οἰκετεύοις.\nἴστω δ’ Ἀίδας ὁ μελαγχαίτας θεὸς ὅς τ’ ἐπὶ κώπᾳ\nπηδαλίῳ τε γέρων\nνεκροπομπὸς ἵζει,\nπολὺ δὴ πολὺ δὴ γυναῖκ’ ἀρίσταν\nλίμναν Ἀχεροντίαν πορεύ-\nσας ἐλάτᾳ δικώπῳ.\nπολλά σε μουσοπόλοι\nμέλψουσι καθ’ ἑπτάτονόν τ’ ὀρείαν\nχέλυν ἔν τ’ ἀλύροις κλέοντες ὕμνοις,\nΣπάρτᾳ κύκλος ἁνίκα Καρνείου περινίσσεται ὥρας\nμηνός, ἀειρομένας\nπαννύχου σελάνας,\nλιπαραῖσί τ’ ἐν ὀλβίαις Ἀθάναις.\nτοίαν ἔλιπες θανοῦσα μολ-\nπὰν μελέων ἀοιδοῖς.\nεἴθ’ ἐπ’ ἐμοὶ μὲν εἴη,\nδυναίμαν δέ σε πέμψαι\nφάος ἐξ Ἀίδα τεράμνων\nκαὶ Κωκυτοῖο ῥεέθρων\nποταμίᾳ νερτέρᾳ τε κώπᾳ.\nσὺ γὰρ ὤ, μόνα, ὦ φίλα γυναικῶν,\nσὺ τὸν αὑτᾶς\nἔτλας πόσιν ἀντὶ σᾶς ἀμεῖψαι\nψυχᾶς ἐξ Ἅιδα. κούφα σοι\nχθὼν ἐπάνωθε πέσοι, γύναι. εἰ δέ τι\nκαινὸν ἕλοιτο πόσις λέχος, ἦ μάλ’ ἂν ἔμοιγ’ ἂν εἴη\nστυγηθεὶς τέκνοις τε τοῖς σοῖς.\nματέρος οὐ θελούσας\nπρὸ παιδὸς χθονὶ κρύψαι\nδέμας, οὐδὲ πατρὸς γεραιοῦ,\n\nὃν ἔτεκον δʼ, οὐκ ἔτλαν ῥύεσθαι,\nσχετλίω, πολιὰν ἔχοντε χαίταν.\nσὺ δ’ ἐν ἥβᾳ\nνέᾳ προθανοῦσα φωτὸς οἴχῃ.\nτοιαύτας εἴη μοι κῦρσαι\nσυνδυάδος φιλίας ἀλόχου· τοῦτο γὰρ\nἐν βιότῳ σπάνιον μέρος· ἦ γὰρ ἂν ἔμοιγ’ ἄλυπος\nδι’ αἰῶνος ἂν ξυνείη.\nξένοι, Φεραίας τῆσδε κωμῆται χθονός,\nἌδμητον ἐν δόμοισιν ἆρα κιγχάνω;\nἔστ’ ἐν δόμοισι παῖς Φέρητος, Ἡράκλεις.\nἀλλ’ εἰπὲ χρεία τίς σε Θεσσαλῶν χθόνα\nπέμπει, Φεραῖον ἄστυ προσβῆναι τόδε.\nΤιρυνθίῳ πράσσω τιν’ Εὐρυσθεῖ πόνον.\nκαὶ ποῖ πορεύῃ; τῷ προσέζευξαι πλάνῳ;\nΘρῃκὸς τέτρωρον ἅρμα Διομήδους μέτα.\nπῶς οὖν δυνήσῃ; μῶν ἄπειρος εἶ ξένου;\nἄπειρος· οὔπω Βιστόνων ἦλθον χθόνα.\nοὐκ ἔστιν ἵππων δεσπόσαι σ’ ἄνευ μάχης.\nἀλλ’ οὐδ’ ἀπειπεῖν μὴν πόνους οἷόν τ’ ἐμοί.\nκτανὼν ἄρ’ ἥξεις ἢ θανὼν αὐτοῦ μενεῖς.\nοὐ τόνδ’ ἀγῶνα πρῶτον ἂν δράμοιμ’ ἐγώ.\nτί δ’ ἂν κρατήσας δεσπότην πλέον λάβοις;\nπώλους ἀπάξω κοιράνῳ Τιρυνθίῳ.\nοὐκ εὐμαρὲς χαλινὸν ἐμβαλεῖν γνάθοις.\nεἰ μή γε πῦρ πνέουσι μυκτήρων ἄπο.\nἀλλ’ ἄνδρας ἀρταμοῦσι λαιψηραῖς γνάθοις.\nθηρῶν ὀρείων χόρτον, οὐχ ἵππων, λέγεις.\nφάτνας ἴδοις ἂν αἵμασιν πεφυρμένας.\nτίνος δ’ ὁ θρέψας παῖς πατρὸς κομπάζεται;\nἌρεος, ζαχρύσου Θρῃκίας πέλτης ἄναξ.\nκαὶ τόνδε τοὐμοῦ δαίμονος πόνον λέγεις·\nσκληρὸς γὰρ αἰεὶ καὶ πρὸς αἶπος ἔρχεται·\nεἰ χρή με παισὶν οἷς Ἄρης ἐγείνατο\nμάχην συνάψαι, πρῶτα μὲν Λυκάονι,\nαὖθις δὲ Κύκνῳ, τόνδε δ’ ἔρχομαι τρίτον\nἀγῶνα πώλοις δεσπότῃ τε συμβαλῶν.\nἀλλ’ οὔτις ἔστιν ὃς τὸν Ἀλκμήνης γόνον\nτρέσαντα χεῖρα πολεμίαν ποτ’ ὄψεται.\nκαὶ μὴν ὅδ’ αὐτὸς τῆσδε κοίρανος χθονὸς\nἌδμητος ἔξω δωμάτων πορεύεται.\nχαῖρʼ, ὦ Διὸς παῖ Περσέως τ’ ἀφ’ αἵματος.\nἌδμητε, καὶ σὺ χαῖρε, Θεσσαλῶν ἄναξ.\nθέλοιμ’ ἄν· εὔνουν δ’ ὄντα σ’ ἐξεπίσταμαι.\nτί χρῆμα κουρᾷ τῇδε πενθίμῳ πρέπεις;\nθάπτειν τιν’ ἐν τῇδ’ ἡμέρᾳ μέλλω νεκρόν.\nἀπ’ οὖν τέκνων σῶν πημονὴν εἴργοι θεός.\nζῶσιν κατ’ οἴκους παῖδες οὓς ἔφυσ’ ἐγώ.\nπατήρ γε μὴν ὡραῖος, εἴπερ οἴχεται.\nκἀκεῖνος ἔστι χἡ τεκοῦσά μʼ, Ἡράκλεις.\nοὐ μὴν γυνή γ’ ὄλωλεν Ἄλκηστις σέθεν;\nδιπλοῦς ἐπ’ αὐτῇ μῦθος ἔστι μοι λέγειν.\nπότερα θανούσης εἶπας ἢ ζώσης ἔτι;\nἔστιν τε κοὐκέτ’ ἔστιν, ἀλγύνει δ’ ἐμέ.\nοὐδέν τι μᾶλλον οἶδʼ· ἄσημα γὰρ λέγεις.\nοὐκ οἶσθα μοίρας ἧς τυχεῖν αὐτὴν χρεών;\nοἶδʼ, ἀντὶ σοῦ γε κατθανεῖν ὑφειμένην.\nπῶς οὖν ἔτ’ ἔστιν, εἴπερ ᾔνεσεν τάδε;\nἆ, μὴ πρόκλαι’ ἄκοιτιν, ἐς τότ’ ἀμβαλοῦ.\nτέθνηχ’ ὁ μέλλων, κοὐκέτ’ ἔσθ’ ὁ κατθανών.\nχωρὶς τό τ’ εἶναι καὶ τὸ μὴ νομίζεται.\nσὺ τῇδε κρίνεις, Ἡράκλεις, κείνῃ δ’ ἐγώ.\nτί δῆτα κλαίεις; τίς φίλων ὁ κατθανών;\nγυνή· γυναικὸς ἀρτίως μεμνήμεθα.\nὀθνεῖος ἢ σοὶ συγγενὴς γεγῶσά τις;\nὀθνεῖος, ἄλλως δ’ ἦν ἀναγκαία δόμοις.\nπῶς οὖν ἐν οἴκοις σοῖσιν ὤλεσεν βίον;\nπατρὸς θανόντος ἐνθάδ’ ὠρφανεύετο.\nφεῦ.\nεἴθ’ ηὕρομέν σʼ, Ἄδμητε, μὴ λυπούμενον.\nὡς δὴ τί δράσων τόνδ’ ὑπορράπτεις λόγον;\nξένων πρὸς ἄλλων ἑστίαν πορεύσομαι.\nοὐκ ἔστιν, ὦναξ· μὴ τοσόνδ’ ἔλθοι κακόν.\nλυπουμένοις ὀχληρός, εἰ μόλοι, ξένος.\nτεθνᾶσιν οἱ θανόντες· ἀλλ’ ἴθ’ ἐς δόμους.\nαἰσχρὸν παρὰ κλαίουσι θοινᾶσθαι ξένους.\nχωρὶς ξενῶνές εἰσιν οἷ σ’ ἐσάξομεν.\nμέθες με, καί σοι μυρίαν ἕξω χάριν.\nοὐκ ἔστιν ἄλλου σ’ ἀνδρὸς ἑστίαν μολεῖν.\nἡγοῦ σὺ τῷδε δωμάτων ἐξωπίους\nξενῶνας οἴξας, τοῖς τ’ ἐφεστῶσιν φράσον\nσίτων παρεῖναι πλῆθος· εὖ δὲ κλῄσατε\nθύρας μεσαύλους· οὐ πρέπει θοινωμένους\nκλύειν στεναγμῶν οὐδὲ λυπεῖσθαι ξένους.\nτί δρᾷς; τοιαύτης συμφορᾶς προκειμένης,\nἌδμητε, τολμᾷς ξενοδοκεῖν; τί μῶρος εἶ;\nἀλλ’ εἰ δόμων σφε καὶ πόλεως ἀπήλασα\nξένον μολόντα, μᾶλλον ἄν μ’ ἐπῄνεσας;\nοὐ δῆτʼ, ἐπεί μοι συμφορὰ μὲν οὐδὲν ἂν\nμείων ἐγίγνετʼ, ἀξενώτερος δ’ ἐγώ.\nκαὶ πρὸς κακοῖσιν ἄλλο τοῦτ’ ἂν ἦν κακόν,\nδόμους καλεῖσθαι τοὺς ἐμοὺς ἐχθροξένους.\nαὐτὸς δ’ ἀρίστου τοῦδε τυγχάνω ξένου,\nὅταν ποτ’ Ἄργους διψίαν ἔλθω χθόνα.\nπῶς οὖν ἔκρυπτες τὸν παρόντα δαίμονα,\nφίλου μολόντος ἀνδρός, ὡς αὐτὸς λέγεις;\nοὐκ ἄν ποτ’ ἠθέλησεν εἰσελθεῖν δόμους,\nεἰ τῶν ἐμῶν τι πημάτων ἐγνώρισε.\nκαὶ τῷ μέν, οἶμαι, δρῶν τάδ’ οὐ φρονεῖν δοκῶ,\nοὐδ’ αἰνέσει με· τἀμὰ δ’ οὐκ ἐπίσταται\nμέλαθρ’ ἀπωθεῖν οὐδ’ ἀτιμάζειν ξένους.\nὦ πολύξεινος καὶ ἐλεύθερος ἀνδρὸς ἀεί ποτ’ οἶκος,\nσέ τοι καὶ ὁ Πύθιος εὐλύρας Ἀπόλλων\nἠξίωσε ναίειν,\nἔτλα δὲ σοῖσι μηλονόμας\nἐν δόμοις γενέσθαι,\nδοχμιᾶν διὰ κλιτύων\nβοσκήμασι σοῖσι συρίζων\nποιμνίτας ὑμεναίους.\nσὺν δ’ ἐποιμαίνοντο χαρᾷ μελέων βαλιαί τε λύγκες,\nἔβα δὲ λιποῦσ’ Ὄθρυος νάπαν λεόντων\nἁ δαφοινὸς ἴλα·\nχόρευσε δ’ ἀμφὶ σὰν κιθάραν,\nΦοῖβε, ποικιλόθριξ\nνεβρὸς ὑψικόμων πέραν\nβαίνουσ’ ἐλατᾶν σφυρῷ κούφῳ,\nχαίρουσ’ εὔφρονι μολπᾷ.\nτοιγὰρ πολυμηλοτάταν\nἑστίαν οἰκεῖς παρὰ καλλίναον\nΒοιβίαν λίμναν. ἀρότοις δὲ γυᾶν\nκαὶ πεδίων δαπέδοις ὅρον ἀμφὶ μὲν\nἀελίου κνεφαίαν\nἱππόστασιν αἰθέρα τὰν Μολοσσῶν τίθεται,\nπόντιον δ’ Αἰγαίων’ ἐπ’ ἀκτὰν\nἀλίμενον Πηλίου κρατύνει.\nκαὶ νῦν δόμον ἀμπετάσας\nδέξατο ξεῖνον νοτερῷ βλεφάρῳ,\nτᾶς φίλας κλαίων ἀλόχου νέκυν ἐν\nδώμασιν ἀρτιθανῆ· τὸ γὰρ εὐγενὲς\nἐκφέρεται πρὸς αἰδῶ.\nἐν τοῖς ἀγαθοῖσι δὲ πάντ’ ἔνεστιν σοφίας. ἄγαμαι·\nπρὸς δ’ ἐμᾷ ψυχᾷ θάρσος ἧσται\nθεοσεβῆ φῶτα κεδνὰ πράξειν.\nἀνδρῶν Φεραίων εὐμενὴς παρουσία,\nνέκυν μὲν ἤδη πάντ’ ἔχοντα πρόσπολοι\nφέρουσιν ἄρδην πρὸς τάφον τε καὶ πυράν·\nὑμεῖς δὲ τὴν θανοῦσαν, ὡς νομίζεται,\nπροσείπατ’ ἐξιοῦσαν ὑστάτην ὁδόν.\nκαὶ μὴν ὁρῶ σὸν πατέρα γηραιῷ ποδὶ\nστείχοντʼ, ὀπαδούς τ’ ἐν χεροῖν δάμαρτι σῇ\nκόσμον φέροντας, νερτέρων ἀγάλματα.\nἥκω κακοῖσι σοῖσι συγκάμνων, τέκνον·\nἐσθλῆς γάρ, οὐδεὶς ἀντερεῖ, καὶ σώφρονος\nγυναικὸς ἡμάρτηκας. ἀλλὰ ταῦτα μὲν\nφέρειν ἀνάγκη καίπερ ὄντα δύσφορα.\nδέχου δὲ κόσμον τόνδε, καὶ κατὰ χθονὸς\nἴτω. τὸ ταύτης σῶμα τιμᾶσθαι χρεών,\nἥτις γε τῆς σῆς προύθανε ψυχῆς, τέκνον,\nκαί μ’ οὐκ ἄπαιδ’ ἔθηκεν οὐδ’ εἴασε σοῦ\nστερέντα γήρᾳ πενθίμῳ καταφθίνειν,\nπάσαις δ’ ἔθηκεν εὐκλεέστερον βίον\nγυναιξίν, ἔργον τλᾶσα γενναῖον τόδε.\nὦ τόνδε μὲν σώσασʼ, ἀναστήσασα δὲ\nἡμᾶς πίτνοντας, χαῖρε, κἀν Ἅιδου δόμοις\nεὖ σοι γένοιτο. φημὶ τοιούτους γάμους\nλύειν βροτοῖσιν, ἢ γαμεῖν οὐκ ἄξιον.\nοὔτ’ ἦλθες ἐς τόνδ’ ἐξ ἐμοῦ κληθεὶς τάφον,\nοὔτ’ ἐν φίλοισι σὴν παρουσίαν λέγω.\nκόσμον δὲ τὸν σὸν οὔποθ’ ἥδ’ ἐνδύσεται.\nοὐ γάρ τι τῶν σῶν ἐνδεὴς ταφήσεται.\nτότε ξυναλγεῖν χρῆν σ’ ὅτ’ ὠλλύμην ἐγώ.\nσὺ δ’ ἐκποδὼν στὰς καὶ παρεὶς ἄλλῳ θανεῖν\nνέῳ γέρων ὤν, τόνδ’ ἀποιμώξῃ νεκρόν;\nοὐκ ἦσθ’ ἄρ’ ὀρθῶς τοῦδε σώματος πατήρ;\nοὐδ’ ἡ τεκεῖν φάσκουσα καὶ κεκλημένη\nμήτηρ μ’ ἔτικτε; δουλίου δ’ ἀφ’ αἵματος\nμαστῷ γυναικὸς σῆς ὑπεβλήθην λάθρᾳ;\nἔδειξας εἰς ἔλεγχον ἐξελθὼν ὃς εἶ,\nκαί μ’ οὐ νομίζω παῖδα σὸν πεφυκέναι.\nἦ τἄρα πάντων διαπρέπεις ἀψυχίᾳ,\nὃς τηλικόσδ’ ὢν κἀπὶ τέρμ’ ἥκων βίου\nοὐκ ἠθέλησας οὐδ’ ἐτόλμησας θανεῖν\nτοῦ σοῦ πρὸ παιδός, ἀλλὰ τήνδ’ εἰάσατε\nγυναῖκ’ ὀθνείαν, ἣν ἐγὼ καὶ μητέρα\nπατέρα τέ γ’ ἐνδίκως ἂν ἡγοίμην μόνην.\nκαίτοι καλόν γ’ ἂν τόνδ’ ἀγῶν’ ἠγωνίσω,\nτοῦ σοῦ πρὸ παιδὸς κατθανών, βραχὺς δέ σοι\nπάντως ὁ λοιπὸς ἦν βιώσιμος χρόνος.\nκἀγώ τ’ ἂν ἔζων χἥδε τὸν λοιπὸν χρόνον,\nκοὐκ ἂν μονωθεὶς ἔστενον κακοῖς ἐμοῖς.\nκαὶ μὴν ὅσ’ ἄνδρα χρὴ παθεῖν εὐδαίμονα\nπέπονθας· ἥβησας μὲν ἐν τυραννίδι,\nπαῖς δ’ ἦν ἐγώ σοι τῶνδε διάδοχος δόμων,\nὥστ’ οὐκ ἄτεκνος κατθανὼν ἄλλοις δόμον\nλείψειν ἔμελλες ὀρφανὸν διαρπάσαι.\nοὐ μὴν ἐρεῖς γέ μ’ ὡς ἀτιμάζοντα σὸν\nγῆρας θανεῖν προύδωκας, ὅστις αἰδόφρων\nπρὸς σ’ ἦ μάλιστα· κἀντὶ τῶνδέ μοι χάριν\nτοιάνδε καὶ σὺ χἡ τεκοῦσ’ ἠλλαξάτην.\nτοιγὰρ φυτεύων παῖδας οὐκέτ’ ἂν φθάνοις,\nοἳ γηροβοσκήσουσι καὶ θανόντα σε\nπεριστελοῦσι καὶ προθήσονται νεκρόν.\nοὐ γάρ σ’ ἔγωγε τῇδ’ ἐμῇ θάψω χερί·\nτέθνηκα γὰρ δὴ τοὐπὶ σέ· εἰ δ’ ἄλλου τυχὼν\nσωτῆρος αὐγὰς εἰσορῶ, κείνου λέγω\nκαὶ παῖδά μ’ εἶναι καὶ φίλον γηροτρόφον.\nμάτην ἄρ’ οἱ γέροντες εὔχονται θανεῖν,\nγῆρας ψέγοντες καὶ μακρὸν χρόνον βίου·\nἢν δ’ ἐγγὺς ἔλθῃ θάνατος, οὐδεὶς βούλεται\nθνῄσκειν, τὸ γῆρας δ’ οὐκέτ’ ἔστ’ αὐτοῖς βαρύ.\nπαύσασθʼ· ἅλις γὰρ ἡ παροῦσα συμφορά·\nὦ παῖ, πατρὸς δὲ μὴ παροξύνῃς φρένας.\nὦ παῖ, τίν’ αὐχεῖς, πότερα Λυδὸν ἢ Φρύγα\nκακοῖς ἐλαύνειν ἀργυρώνητον σέθεν;\nοὐκ οἶσθα Θεσσαλόν με κἀπὸ Θεσσαλοῦ\nπατρὸς γεγῶτα γνησίως ἐλεύθερον;\nἄγαν ὑβρίζεις, καὶ νεανίας λόγους\nῥίπτων ἐς ἡμᾶς οὐ βαλὼν οὕτως ἄπει.\nἐγὼ δέ σ’ οἴκων δεσπότην ἐγεινάμην\nκἄθρεψʼ, ὀφείλω δ’ οὐχ ὑπερθνῄσκειν σέθεν·\nοὐ γὰρ πατρῷον τόνδ’ ἐδεξάμην νόμον,\nπαίδων προθνῄσκειν πατέρας, οὐδ’ Ἑλληνικόν.\nσαυτῷ γὰρ εἴτε δυστυχὴς εἴτ’ εὐτυχὴς\nἔφυς· ἃ δ’ ἡμῶν χρῆν σε τυγχάνειν, ἔχεις.\nπολλῶν μὲν ἄρχεις, πολυπλέθρους δέ σοι γύας\nλείψω· πατρὸς γὰρ ταὔτ’ ἐδεξάμην πάρα.\nτί δῆτά σ’ ἠδίκηκα; τοῦ σ’ ἀποστερῶ;\nμὴ θνῇσχ’ ὑπὲρ τοῦδ’ ἀνδρός, οὐδ’ ἐγὼ πρὸ σοῦ.\nχαίρεις ὁρῶν φῶς· πατέρα δ’ οὐ χαίρειν δοκεῖς;\nἦ μὴν πολύν γε τὸν κάτω λογίζομαι\nχρόνον, τὸ δὲ ζῆν μικρόν, ἀλλ’ ὅμως γλυκύ.\nσὺ γοῦν ἀναιδῶς διεμάχου τὸ μὴ θανεῖν,\nκαὶ ζῇς παρελθὼν τὴν πεπρωμένην τύχην,\nταύτην κατακτάς· εἶτ’ ἐμὴν ἀψυχίαν\nλέγεις, γυναικός, ὦ κάκισθʼ, ἡσσημένος,\nἣ τοῦ καλοῦ σοῦ προύθανεν νεανίου;\nσοφῶς δ’ ἐφηῦρες ὥστε μὴ θανεῖν ποτε,\nεἰ τὴν παροῦσαν κατθανεῖν πείσεις ἀεὶ\nγυναῖχ’ ὑπὲρ σοῦ· κᾆτ’ ὀνειδίζεις φίλοις\nτοῖς μὴ θέλουσι δρᾶν τάδʼ, αὐτὸς ὢν κακός;\nσίγα· νόμιζε δʼ, εἰ σὺ τὴν σαυτοῦ φιλεῖς\nψυχήν, φιλεῖν ἅπαντας· εἰ δ’ ἡμᾶς κακῶς\nἐρεῖς, ἀκούσῃ πολλὰ κοὐ ψευδῆ κακά.\nπλείω λέλεκται νῦν τε καὶ τὰ πρὶν κακά·\nπαῦσαι δέ, πρέσβυ, παῖδα σὸν κακορροθῶν.\nλέγʼ, ὡς ἐμοῦ λέξαντος· εἰ δ’ ἀλγεῖς κλύων\nτἀληθές, οὐ χρῆν σ’ εἰς ἔμ’ ἐξαμαρτάνειν.\nσοῦ δ’ ἂν προθνῄσκων μᾶλλον ἐξημάρτανον.\nταὐτὸν γὰρ ἡβῶντ’ ἄνδρα καὶ πρέσβυν θανεῖν;\nψυχῇ μιᾷ ζῆν, οὐ δυοῖν, ὀφείλομεν.\nκαὶ μὴν Διός γε μείζονα ζῴης χρόνον.\nἀρᾷ γονεῦσιν οὐδὲν ἔκδικον παθών;\nμακροῦ βίου γὰρ ᾐσθόμην ἐρῶντά σε.\nἀλλ’ οὐ σὺ νεκρὸν ἀντὶ σοῦ τόνδ’ ἐκφέρεις;\nσημεῖα τῆς σῆς, ὦ κάκιστʼ, ἀψυχίας.\nοὔτοι πρὸς ἡμῶν γ’ ὤλετʼ· οὐκ ἐρεῖς τόδε.\nφεῦ· εἴθ’ ἀνδρὸς ἔλθοις τοῦδέ γ’ ἐς χρείαν ποτέ.\nμνήστευε πολλάς, ὡς θάνωσι πλείονες.\nσοὶ τοῦτ’ ὄνειδος· οὐ γὰρ ἤθελες θανεῖν.\nφίλον τὸ φέγγος τοῦτο τοῦ θεοῦ, φίλον.\nκακὸν τὸ λῆμα κοὐκ ἐν ἀνδράσιν τὸ σόν.\nοὐκ ἐγγελᾷς γέροντα βαστάζων νεκρόν.\nθανῇ γε μέντοι δυσκλεής, ὅταν θάνῃς.\nκακῶς ἀκούειν οὐ μέλει θανόντι μοι.\nφεῦ φεῦ· τὸ γῆρας ὡς ἀναιδείας πλέων.\nἥδ’ οὐκ ἀναιδής· τήνδ’ ἐφηῦρες ἄφρονα.\nἄπελθε κἀμὲ τόνδ’ ἔα θάψαι νεκρόν.\nἄπειμι· θάψεις δ’ αὐτὸς ὢν αὐτῆς φονεύς,\nδίκας δὲ δώσεις σοῖσι κηδεσταῖς ἔτι.\nἦ τἄρ’ Ἄκαστος οὐκέτ’ ἔστ’ ἐν ἀνδράσιν,\nεἰ μή σ’ ἀδελφῆς αἷμα τιμωρήσεται.\nἔρρων νυν, αὐτὸς χἡ ξυνοικήσασά σοι,\nἄπαιδε παιδὸς ὄντος, ὥσπερ ἄξιοι,\nγηράσκετʼ· οὐ γὰρ τῷδ’ ἔτ’ ἐς ταὐτὸν στέγος\nνεῖσθʼ· εἰ δ’ ἀπειπεῖν χρῆν με κηρύκων ὕπο\nτὴν σὴν πατρῴαν ἑστίαν, ἀπεῖπον ἄν.\nἡμεῖς δέ—τοὐν ποσὶν γὰρ οἰστέον κακόν—\nὡς ἂν ἐν πυρᾷ θῶμεν νεκρόν.\nἰὼ ἰώ. σχετλία τόλμης,\nὦ γενναία καὶ μέγ’ ἀρίστη,\nχαῖρε· πρόφρων σὲ χθόνιός θ’ Ἑρμῆς\nἍιδης τε δέχοιτʼ. εἰ δέ τι κἀκεῖ\nπλέον ἔστ’ ἀγαθοῖς, τούτων μετέχουσ’\nἍιδου νύμφῃ παρεδρεύοις.\nπολλοὺς μὲν ἤδη κἀπὸ παντοίας χθονὸς\nξένους μολόντας οἶδ’ ἐς Ἀδμήτου δόμους,\nοἷς δεῖπνα προύθηκʼ· ἀλλὰ τοῦδ’ οὔπω ξένου\nκακίον’ ἐς τήνδ’ ἑστίαν ἐδεξάμην.\nὃς πρῶτα μὲν πενθοῦντα δεσπότην ὁρῶν\nἐσῆλθε κἀτόλμησ’ ἀμείψασθαι πύλας.\nἔπειτα δ’ οὔτι σωφρόνως ἐδέξατο\nτὰ προστυχόντα ξένια, συμφορὰν μαθών,\nἀλλʼ, εἴ τι μὴ φέροιμεν, ὤτρυνεν φέρειν.\nποτῆρα δ’ ἐν χείρεσσι κίσσινον λαβὼν\nπίνει μελαίνης μητρὸς εὔζωρον μέθυ,\nἕως ἐθέρμην’ αὐτὸν ἀμφιβᾶσα φλὸξ\nοἴνου· στέφει δὲ κρᾶτα μυρσίνης κλάδοις\nἄμουσ’ ὑλακτῶν· δισσὰ δ’ ἦν μέλη κλύειν·\nὃ μὲν γὰρ ᾖδε, τῶν ἐν Ἀδμήτου κακῶν\nοὐδὲν προτιμῶν, οἰκέται δ’ ἐκλαίομεν\nδέσποιναν· ὄμμα δ’ οὐκ ἐδείκνυμεν ξένῳ\nτέγγοντες· Ἄδμητος γὰρ ὧδ’ ἐφίετο.\nκαὶ νῦν ἐγὼ μὲν ἐν δόμοισιν ἑστιῶ\nξένον, πανοῦργον κλῶπα καὶ λῃστήν τινα,\nἣ δ’ ἐκ δόμων βέβηκεν, οὐδ’ ἐφεσπόμην\nοὐδ’ ἐξέτεινα χεῖρʼ, ἀποιμώζων ἐμὴν\nδέσποιναν, ἣ ’μοὶ πᾶσί τ’ οἰκέταισιν ἦν\nμήτηρ· κακῶν γὰρ μυρίων ἐρρύετο,\nὀργὰς μαλάσσουσ’ ἀνδρός. ἆρα τὸν ξένον\nστυγῶ δικαίως, ἐν κακοῖς ἀφιγμένον;\nοὗτος, τί σεμνὸν καὶ πεφροντικὸς βλέπεις;\nοὐ χρὴ σκυθρωπὸν τοῖς ξένοις τὸν πρόσπολον\nεἶναι, δέχεσθαι δ’ εὐπροσηγόρῳ φρενί.\nσὺ δ’ ἄνδρ’ ἑταῖρον δεσπότου παρόνθ’ ὁρῶν,\nστυγνῷ προσώπῳ καὶ συνωφρυωμένῳ\nδέχῃ, θυραίου πήματος σπουδὴν ἔχων.\nδεῦρ’ ἔλθʼ, ὅπως ἂν καὶ σοφώτερος γένῃ.\nτὰ θνητὰ πράγματ’ οἶδας ἣν ἔχει φύσιν;\nοἶμαι μὲν οὔ· πόθεν γάρ; ἀλλ’ ἄκουέ μου.\nβροτοῖς ἅπασι κατθανεῖν ὀφείλεται,\nκοὐκ ἔστι θνητῶν ὅστις ἐξεπίσταται\nτὴν αὔριον μέλλουσαν εἰ βιώσεται·\nτὸ τῆς τύχης γὰρ ἀφανὲς οἷ προβήσεται,\nκἄστ’ οὐ διδακτὸν οὐδ’ ἁλίσκεται τέχνῃ.\nταῦτ’ οὖν ἀκούσας καὶ μαθὼν ἐμοῦ πάρα,\nεὔφραινε σαυτόν, πῖνε, τὸν καθ’ ἡμέραν\nβίον λογίζου σόν, τὰ δ’ ἄλλα τῆς τύχης.\nτίμα δὲ καὶ τὴν πλεῖστον ἡδίστην θεῶν\nΚύπριν βροτοῖσιν· εὐμενὴς γὰρ ἡ θεός.\nτὰ δ’ ἄλλ’ ἔασον ταῦτα καὶ πιθοῦ λόγοις\nἐμοῖσιν—εἴπερ ὀρθά σοι δοκῶ λέγειν;\nοἶμαι μέν. οὔκουν τὴν ἄγαν λύπην ἀφεὶς\nπίῃ μεθ’ ἡμῶν τάσδ’ ὑπερβαλὼν τύχας,\nστεφάνοις πυκασθείς; καὶ σάφ’ οἶδ’ ὁθούνεκα\nτοῦ νῦν σκυθρωποῦ καὶ ξυνεστῶτος φρενῶν\nμεθορμιεῖ σε πίτυλος ἐμπεσὼν σκύφου.\nὄντας δὲ θνητοὺς θνητὰ καὶ φρονεῖν χρεών·\nὡς τοῖς γε σεμνοῖς καὶ συνωφρυωμένοις\nἅπασίν ἐστιν, ὥς γ’ ἐμοὶ χρῆσθαι κριτῇ,\nοὐ βίος ἀληθῶς ὁ βίος, ἀλλὰ συμφορά.\nἐπιστάμεσθα ταῦτα· νῦν δὲ πράσσομεν\nοὐχ οἷα κώμου καὶ γέλωτος ἄξια.\nγυνὴ θυραῖος ἡ θανοῦσα· μὴ λίαν\nπένθει· δόμων γὰρ ζῶσι τῶνδε δεσπόται.\nτί ζῶσιν; οὐ κάτοισθα τἀν δόμοις κακά;\nεἰ μή τι σός με δεσπότης ἐψεύσατο.\nἄγαν ἐκεῖνός ἐστ’ ἄγαν φιλόξενος.\nοὐ χρῆν μ’ ὀθνείου γ’ οὕνεκ’ εὖ πάσχειν νεκροῦ;\nἦ κάρτα μέντοι καὶ λίαν θυραῖος ἦν.\nμῶν ξυμφοράν τιν’ οὖσαν οὐκ ἔφραζέ μοι;\nχαίρων ἴθʼ· ἡμῖν δεσποτῶν μέλει κακά.\nὅδ’ οὐ θυραίων πημάτων ἄρχει λόγος.\nοὐ γάρ τι κωμάζοντ’ ἂν ἠχθόμην σ’ ὁρῶν.\nἀλλ’ ἦ πέπονθα δείν’ ὑπὸ ξένων ἐμῶν;\nοὐκ ἦλθες ἐν δέοντι δέξασθαι δόμοις.\nπένθος γὰρ ἡμῖν ἐστι· καὶ στολμοὺς βλέπεις\nμελαμπέπλους κουράν τε.\nτίς δ’ ὁ κατθανών;\nμῶν ἢ τέκνων τι φροῦδον ἢ γέρων πατήρ;\nγυνὴ μὲν οὖν ὄλωλεν Ἀδμήτου, ξένε.\nτί φῄς; ἔπειτα δῆτά μ’ ἐξενίζετε;\nᾐδεῖτο γάρ σε τῶνδ’ ἀπώσασθαι δόμων.\nὦ σχέτλιʼ, οἵας ἤμπλακες ξυναόρου.\nἀπωλόμεσθα πάντες, οὐ κείνη μόνη.\nἀλλ’ ᾐσθόμην μὲν ὄμμ’ ἰδὼν δακρυρροοῦν\nκουράν τε καὶ πρόσωπον· ἀλλ’ ἔπειθέ με\nλέγων θυραῖον κῆδος ἐς τάφον φέρειν.\nβίᾳ δὲ θυμοῦ τάσδ’ ὑπερβαλὼν πύλας\nἔπινον ἀνδρὸς ἐν φιλοξένου δόμοις,\nπράσσοντος οὕτω. κᾆτ’ ἐκώμαζον κάρα\nστεφάνοις πυκασθείς; ἀλλὰ σοῦ τὸ μὴ φράσαι,\nκακοῦ τοσούτου δώμασιν προκειμένου.\nποῦ καί σφε θάπτει; ποῦ νιν εὑρήσω μολών;\nὀρθὴν παρ’ οἶμον, ἣ ’πὶ Λάρισαν φέρει,\nτύμβον κατόψῃ ξεστὸν ἐκ προαστίου.\nὦ πολλὰ τλᾶσα καρδία καὶ χεὶρ ἐμή,\nνῦν δεῖξον οἷον παῖδά σ’ ἡ Τιρυνθία\nἨλεκτρύωνος γείνατ’ Ἀλκμήνη Διί.\nδεῖ γάρ με σῶσαι τὴν θανοῦσαν ἀρτίως\nγυναῖκα κἀς τόνδ’ αὖθις ἱδρῦσαι δόμον\nἌλκηστιν, Ἀδμήτῳ θ’ ὑπουργῆσαι χάριν.\nἐλθὼν δ’ ἄνακτα τὸν μελάμπεπλον νεκρῶν\nΘάνατον φυλάξω, καί νιν εὑρήσειν δοκῶ\nπίνοντα τύμβου πλησίον προσφαγμάτων.\nκἄνπερ λοχαίας αὐτὸν ἐξ ἕδρας συθεὶς\nμάρψω, κύκλον δὲ περιβάλω χεροῖν ἐμαῖν,\nοὐκ ἔστιν ὅστις αὐτὸν ἐξαιρήσεται\nμογοῦντα πλευρά, πρὶν γυναῖκ’ ἐμοὶ μεθῇ.\nἢν δ’ οὖν ἁμάρτω τῆσδ’ ἄγρας, καὶ μὴ μόλῃ\nπρὸς αἱματηρὸν πέλανον, εἶμι τῶν κάτω\nΚόρης Ἄνακτός τ’ εἰς ἀνηλίους δόμους\nαἰτήσομαί τε· καὶ πέποιθ’ ἄξειν ἄνω\nἌλκηστιν, ὥστε χερσὶν ἐνθεῖναι ξένου,\nὅς μ’ ἐς δόμους ἐδέξατ’ οὐδ’ ἀπήλασε,\nκαίπερ βαρείᾳ συμφορᾷ πεπληγμένος,\nἔκρυπτε δ’ ὢν γενναῖος, αἰδεσθεὶς ἐμέ.\nτίς τοῦδε μᾶλλον Θεσσαλῶν φιλόξενος,\nτίς Ἑλλάδ’ οἰκῶν; τοιγὰρ οὐκ ἐρεῖ κακὸν\nεὐεργετῆσαι φῶτα γενναῖος γεγώς.\nἰώ, στυγναὶ\nπρόσοδοι, στυγναὶ δ’ ὄψεις χήρων\nμελάθρων. ἰώ μοί μοι. αἶ αἶ.\nποῖ βῶ; ποῖ στῶ; τί λέγω; τί δὲ μή;\nπῶς ἂν ὀλοίμαν;\nἦ βαρυδαίμονα μήτηρ μ’ ἔτεκεν.\nζηλῶ φθιμένους, κείνων ἔραμαι,\nκεῖν’ ἐπιθυμῶ δώματα ναίειν.\nοὔτε γὰρ αὐγὰς χαίρω προσορῶν\nοὔτ’ ἐπὶ γαίας πόδα πεζεύων·\nτοῖον ὅμηρόν μ’ ἀποσυλήσας\nἍιδῃ Θάνατος παρέδωκεν.\n—πρόβα, πρόβα· βᾶθι κεῦθος οἴκων.\nαἰαῖ.\n—πέπονθας ἄξι’ αἰαγμάτων.\nἒ ἔ.\n—δι’ ὀδύνας ἔβας, σάφ’ οἶδα . . .\nφεῦ φεῦ.\n—τὰν νέρθε δ’ οὐδὲν ὠφελεῖς.\nἰώ μοί μοι.\n—τὸ μήποτ’ εἰσιδεῖν φιλίας ἀλόχου\nπρόσωπόν ἄντα λυπρόν.\nἔμνησας ὅ μου φρένας ἥλκωσεν·\nτί γὰρ ἀνδρὶ κακὸν μεῖζον ἁμαρτεῖν\nπιστῆς ἀλόχου; μή ποτε γήμας\nὤφελον οἰκεῖν μετὰ τῆσδε δόμους.\nζηλῶ δ’ ἀγάμους ἀτέκνους τε βροτῶν·\nμία γὰρ ψυχή, τῆς ὑπεραλγεῖν\nμέτριον ἄχθος·\nπαίδων δὲ νόσους καὶ νυμφιδίους\nεὐνὰς θανάτοις κεραϊζομένας\nοὐ τλητὸν ὁρᾶν, ἐξὸν ἀτέκνους\nἀγάμους τ’ εἶναι διὰ παντός.\n—τύχα τύχα δυσπάλαιστος ἥκει·\nαἰαῖ.\n—πέρας δέ γ’ οὐδὲν ἀλγέων τίθης.\nἒ ἔ.\n—βαρέα μὲν φέρειν, ὅμως δὲ . . .\nφεῦ φεῦ.\n—τλᾶθʼ· οὐ σὺ πρῶτος ὤλεσας . . .\nἰώ μοί μοι.\n—γυναῖκα· συμφορὰ δ’ ἑτέρους ἑτέρα\nπιέζει φανεῖσα θνατῶν.\nὦ μακρὰ πένθη λῦπαί τε φίλων\nτῶν ὑπὸ γαῖαν.\nτί μ’ ἐκώλυσας ῥῖψαι τύμβου\nτάφρον ἐς κοίλην καὶ μετ’ ἐκείνης\nτῆς μέγ’ ἀρίστης κεῖσθαι φθίμενον;\nδύο δ’ ἀντὶ μιᾶς Ἅιδης ψυχὰς\nτὰς πιστοτάτας σὺν ἂν ἔσχεν, ὁμοῦ\nχθονίαν λίμνην διαβάντε.\nἐμοί τις ἦν\nἐν γένει, ᾧ κόρος ἀξιόθρηνος\nὤλετ’ ἐν δόμοισιν\nμονόπαις· ἀλλ’ ἔμπας\nἔφερε κακὸν ἅλις, ἄτεκνος ὤν,\nπολιὰς ἐπὶ χαίτας\nἤδη προπετὴς ὢν\nβιότου τε πόρσω.\nὦ σχῆμα δόμων, πῶς εἰσέλθω;\nπῶς δ’ οἰκήσω μεταπίπτοντος\nδαίμονος; οἴμοι. πολὺ γὰρ τὸ μέσον·\nτότε μὲν πεύκαις σὺν Πηλιάσιν\nσύν θ’ ὑμεναίοις ἔστειχον ἔσω,\nφιλίας ἀλόχου χέρα βαστάζων,\nπολυάχητος δ’ εἵπετο κῶμος,\nτήν τε θανοῦσαν κἄμ’ ὀλβίζων,\nὡς εὐπατρίδαι καὶ ἀπ’ ἀμφοτέρων\nὄντες ἀρίστων σύζυγες εἶμεν·\nνῦν δ’ ὑμεναίων γόος ἀντίπαλος\nλευκῶν τε πέπλων μέλανες στολμοὶ\nπέμπουσί μ’ ἔσω\nλέκτρων κοίτας ἐς ἐρήμους.\nπαρ’ εὐτυχῆ\nσοὶ πότμον ἦλθεν ἀπειροκάκῳ τόδ’\nἄλγος· ἀλλ’ ἔσωσας\nβίοτον καὶ ψυχάν.\nἔθανε δάμαρ, ἔλιπε φιλίαν·\nτί νέον τόδε; πολλοῖς\nἤδη παρέλυσεν\nθάνατος δάμαρτας.\nφίλοι, γυναικὸς δαίμον’ εὐτυχέστερον\nτοὐμοῦ νομίζω, καίπερ οὐ δοκοῦνθ’ ὅμως·\nτῆς μὲν γὰρ οὐδὲν ἄλγος ἅψεταί ποτε,\nπολλῶν δὲ μόχθων εὐκλεὴς ἐπαύσατο.\nἐγὼ δʼ, ὃν οὐ χρῆν ζῆν, παρεὶς τὸ μόρσιμον\nλυπρὸν διάξω βίοτον· ἄρτι μανθάνω.\nπῶς γὰρ δόμων τῶνδ’ εἰσόδους ἀνέξομαι;\nτίν’ ἂν προσειπών, τοῦ δὲ προσρηθεὶς ὕπο,\nτερπνῆς τύχοιμ’ ἂν ἐξόδου; ποῖ τρέψομαι;\nἡ μὲν γὰρ ἔνδον ἐξελᾷ μ’ ἐρημία,\nγυναικὸς εὐνὰς εὖτ’ ἂν εἰσίδω κενὰς\nθρόνους τ’ ἐν οἷσιν ἷζε, καὶ κατὰ στέγας\nαὐχμηρὸν οὖδας, τέκνα δ’ ἀμφὶ γούνασι\nπίπτοντα κλαίῃ μητέρʼ, οἳ δὲ δεσπότιν\nστένωσιν οἵαν ἐκ δόμων ἀπώλεσαν.\nτὰ μὲν κατ’ οἴκους τοιάδʼ· ἔξωθεν δέ με\nγάμοι τ’ ἐλῶσι Θεσσαλῶν καὶ ξύλλογοι\nγυναικοπληθεῖς· οὐ γὰρ ἐξανέξομαι\nλεύσσων δάμαρτος τῆς ἐμῆς ὁμήλικας.\nἐρεῖ δέ μ’ ὅστις ἐχθρὸς ὢν κυρεῖ τάδε·\nἸδοῦ τὸν αἰσχρῶς ζῶνθʼ, ὃς οὐκ ἔτλη θανεῖν,\nἀλλ’ ἣν ἔγημεν ἀντιδοὺς ἀψυχίᾳ\nπέφευγεν Ἅιδην· εἶτ’ ἀνὴρ εἶναι δοκεῖ;\nστυγεῖ δὲ τοὺς τεκόντας, αὐτὸς οὐ θέλων\nθανεῖν. τοιάνδε πρὸς κακοῖσι κληδόνα\nἕξω. τί μοι ζῆν δῆτα κέρδιον, φίλοι,\nκακῶς κλύοντι καὶ κακῶς πεπραγότι;\nἐγὼ καὶ διὰ μούσας\nκαὶ μετάρσιος ᾖξα, καὶ\nπλείστων ἁψάμενος λόγων\nκρεῖσσον οὐδὲν Ἀνάγκας\nηὗρον, οὐδέ τι φάρμακον\nΘρῄσσαις ἐν σανίσιν, τὰς\nὈρφεία κατέγραψεν\nγῆρυς, οὐδ’ ὅσα Φοῖβος Ἀσκληπιάδαις ἔδωκε\nφάρμακα πολυπόνοις ἀντιτεμὼν βροτοῖσιν.\nμόνας δ’ οὔτ’ ἐπὶ βωμοὺς\nἔστιν οὔτε βρέτας θεᾶς\nἐλθεῖν, οὐ σφαγίων κλύει.\nμή μοι, πότνια, μείζων\nἔλθοις ἢ τὸ πρὶν ἐν βίῳ.\nκαὶ γὰρ Ζεὺς ὅ τι νεύσῃ,\nσὺν σοὶ τοῦτο τελευτᾷ.\nκαὶ τὸν ἐν Χαλύβοις δαμάζεις σὺ βίᾳ σίδαρον,\nοὐδέ τις ἀποτόμου λήματός ἐστιν αἰδώς.\nκαὶ σ’ ἐν ἀφύκτοισι χερῶν εἷλε θεὰ δεσμοῖς.\nτόλμα δʼ· οὐ γὰρ ἀνάξεις ποτ’ ἔνερθεν\nκλαίων τοὺς φθιμένους ἄνω.\nκαὶ θεῶν σκότιοι φθίνουσι\nπαῖδες ἐν θανάτῳ.\nφίλα μὲν ὅτ’ ἦν μεθ’ ἡμῶν,\nφίλα δὲ καὶ θανοῦσ’ ἔσται,\nγενναιοτάταν δὲ πασᾶν ἐζεύξω κλισίαις ἄκοιτιν.\nμηδὲ νεκρῶν ὡς φθιμένων χῶμα νομιζέσθω\nτύμβος σᾶς ἀλόχου, θεοῖσι δ’ ὁμοίως\nτιμάσθω, σέβας ἐμπόρων.\nκαί τις δοχμίαν κέλευθον\nἐκβαίνων τόδ’ ἐρεῖ·\nΑὕτα ποτὲ προύθαν’ ἀνδρός,\nνῦν δ’ ἐστὶ μάκαιρα δαίμων·\nχαῖρʼ, ὦ πότνι’, εὖ δὲ δοίης. τοῖαί νιν προσεροῦσι\nφῆμαι.\n—καὶ μὴν ὅδʼ, ὡς ἔοικεν, Ἀλκμήνης γόνος,\nἌδμητε, πρὸς σὴν ἑστίαν πορεύεται.\nφίλον πρὸς ἄνδρα χρὴ λέγειν ἐλευθέρως,\nἌδμητε, μομφὰς δ’ οὐχ ὑπὸ σπλάγχνοις ἔχειν\nσιγῶντʼ. ἐγὼ δὲ σοῖς κακοῖσιν ἠξίουν\nἐγγὺς παρεστὼς ἐξετάζεσθαι φίλος·\nσὺ δ’ οὐκ ἔφραζες σῆς προκείμενον νέκυν\nγυναικός, ἀλλά μ’ ἐξένιζες ἐν δόμοις.\nὡς δὴ θυραίου πήματος σπουδὴν ἔχων.\nκἄστεψα κρᾶτα καὶ θεοῖς ἐλειψάμην\nσπονδὰς ἐν οἴκοις δυστυχοῦσι τοῖσι σοῖς.\nκαὶ μέμφομαι μέν, μέμφομαι, παθὼν τάδε,\nοὐ μήν σε λυπεῖν ἐν κακοῖσι βούλομαι.\nὧν δ’ οὕνεχ’ ἥκω δεῦρ’ ὑποστρέψας πάλιν\nλέξω. γυναῖκα τήνδε μοι σῷσον λαβών,\nἕως ἂν ἵππους δεῦρο Θρῃκίας ἄγων\nἔλθω, τύραννον Βιστόνων κατακτανών.\nπράξας δ’ ὃ μὴ τύχοιμι—νοστήσαιμι γάρ—\nτήνδε σοῖσι προσπολεῖν δόμοις.\nπολλῷ δὲ μόχθῳ χεῖρας ἦλθεν εἰς ἐμάς·\nἀγῶνα γὰρ πάνδημον εὑρίσκω τινὰς\nτιθέντας, ἀθληταῖσιν ἄξιον πόνον,\nὅθεν κομίζω τήνδε νικητήρια\nλαβών· τὰ μὲν γὰρ κοῦφα τοῖς νικῶσιν ἦν\nἵππους ἄγεσθαι, τοῖσι δ’ αὖ τὰ μείζονα\nνικῶσι, πυγμὴν καὶ πάλην, βουφόρβια·\nγυνὴ δ’ ἐπ’ αὐτοῖς εἵπετʼ· ἐντυχόντι δὲ\nαἰσχρὸν παρεῖναι κέρδος ἦν τόδ’ εὐκλεές.\nἀλλʼ, ὥσπερ εἶπον, σοὶ μέλειν γυναῖκα χρή·\nοὐ γὰρ κλοπαίαν, ἀλλὰ σὺν πόνῳ λαβὼν\nἥκω· χρόνῳ δὲ καὶ σύ μ’ αἰνέσεις ἴσως.\nοὔτοι σ’ ἀτίζων οὐδ’ ἐν αἰσχροῖσιν τιθεὶς\nἔκρυψ’ ἐμῆς γυναικὸς ἀθλίου τύχας·\nἀλλ’ ἄλγος ἄλγει τοῦτ’ ἂν ἦν προσκείμενον,\nεἴ του πρὸς ἄλλου δώμαθ’ ὡρμήθης ξένου·\nἅλις δὲ κλαίειν τοὐμὸν ἦν ἐμοὶ κακόν.\nγυναῖκα δʼ, εἴ πως ἔστιν, αἰτοῦμαί σʼ, ἄναξ,\nἄλλον τιν’ ὅστις μὴ πέπονθεν οἷ’ ἐγὼ\nσῴζειν ἄνωχθι Θεσσαλῶν· πολλοὶ δέ σοι\nξένοι Φεραίων· μή μ’ ἀναμνήσῃς κακῶν.\nοὐκ ἂν δυναίμην τήνδ’ ὁρῶν ἐν δώμασιν\nἄδακρυς εἶναι· μὴ νοσοῦντί μοι νόσον\nπροσθῇς· ἅλις γὰρ συμφορᾷ βαρύνομαι.\nποῦ καὶ τρέφοιτ’ ἂν δωμάτων νέα γυνή;\nνέα γάρ, ὡς ἐσθῆτι καὶ κόσμῳ πρέπει.\nπότερα κατ’ ἀνδρῶν δῆτ’ ἐνοικήσει στέγην;\nκαὶ πῶς ἀκραιφνὴς ἐν νέοις στρωφωμένη\nἔσται; τὸν ἡβῶνθʼ, Ἡράκλεις, οὐ ῥᾴδιον\nεἴργειν· ἐγὼ δὲ σοῦ προμηθίαν ἔχω.\nἢ τῆς θανούσης θάλαμον ἐσβήσας τρέφω;\nκαὶ πῶς ἐπεσφρῶ τήνδε τῷ κείνης λέχει;\nδιπλῆν φοβοῦμαι μέμψιν, ἔκ τε δημοτῶν,\nμή τίς μ’ ἐλέγξῃ τὴν ἐμὴν εὐεργέτιν\nπροδόντ’ ἐν ἄλλης δεμνίοις πίτνειν νέας,\nκαὶ τῆς θανούσης· ἀξία δέ μοι σέβειν·\nπολλὴν πρόνοιαν δεῖ μ’ ἔχειν. σὺ δʼ, ὦ γύναι,\nἥτις ποτ’ εἶ σύ, ταὔτ’ ἔχουσ’ Ἀλκήστιδι\nμορφῆς μέτρ’ ἴσθι· καὶ προσήιξαι δέμας.\nοἴμοι. κόμιζε πρὸς θεῶν ἐξ ὀμμάτων\nγυναῖκα τήνδε, μή μ’ ἕλῃς ᾑρημένον.\nδοκῶ γὰρ αὐτὴν εἰσορῶν γυναῖχ’ ὁρᾶν\nἐμήν· θολοῖ δὲ καρδίαν, ἐκ δ’ ὀμμάτων\nπηγαὶ κατερρώγασιν· ὦ τλήμων ἐγώ,\nὡς ἄρτι πένθους τοῦδε γεύομαι πικροῦ.\nἐγὼ μὲν οὐκ ἔχοιμ’ ἂν εὖ λέγειν τύχην·\nχρὴ δʼ, ὅστις εἶ σύ, καρτερεῖν θεοῦ δόσιν.\nεἰ γὰρ τοσαύτην δύναμιν εἶχον ὥστε σὴν\nἐς φῶς πορεῦσαι νερτέρων ἐκ δωμάτων\nγυναῖκα καί σοι τήνδε πορσῦναι χάριν.\nσάφ’ οἶδα βούλεσθαί σ’ ἄν. ἀλλὰ ποῦ τόδε;\nοὐκ ἔστι τοὺς θανόντας ἐς φάος μολεῖν.\nμή νυν ὑπέρβαλλʼ, ἀλλ’ ἐναισίμως φέρε.\nῥᾷον παραινεῖν ἢ παθόντα καρτερεῖν.\nτί δ’ ἂν προκόπτοις, εἰ θέλοις ἀεὶ στένειν;\nἔγνωκα καὐτός, ἀλλ’ ἔρως τις ἐξάγει.\nτὸ γὰρ φιλῆσαι τὸν θανόντ’ ἄγει δάκρυ.\nἀπώλεσέν με, κἄτι μᾶλλον ἢ λέγω.\nγυναικὸς ἐσθλῆς ἤμπλακες· τίς ἀντερεῖ;\nὥστ’ ἄνδρα τόνδε μηκέθ’ ἥδεσθαι βίῳ.\nχρόνος μαλάξει, νῦν δ’ ἔθ’ ἡβάσκει κακόν.\nχρόνον λέγοις ἄν, εἰ χρόνος τὸ κατθανεῖν.\nγυνή σε παύσει καὶ νέου γάμου πόθοι.\nσίγησον· οἷον εἶπας. οὐκ ἂν ᾠόμην.\nτί δʼ; οὐ γαμεῖς γάρ, ἀλλὰ χηρεύσῃ λέχος;\nοὐκ ἔστιν ἥτις τῷδε συγκλιθήσεται.\nμῶν τὴν θανοῦσαν ὠφελεῖν τι προσδοκᾷς;\nκείνην ὅπουπερ ἔστι τιμᾶσθαι χρεών.\nαἰνῶ μὲν αἰνῶ· μωρίαν δ’ ὀφλισκάνεις.\nὡς μήποτ’ ἄνδρα τόνδε νυμφίον καλῶν.\nἐπῄνεσ’ ἀλόχῳ πιστὸς οὕνεκ’ εἶ φίλος.\nθάνοιμ’ ἐκείνην καίπερ οὐκ οὖσαν προδούς.\nδέχου νυν εἴσω τήνδε γενναίων δόμων.\nμή, πρός σε τοῦ σπείραντος ἄντομαι Διός.\nκαὶ μὴν ἁμαρτήσῃ γε μὴ δράσας τάδε.\nκαὶ δρῶν γε λύπῃ καρδίαν δηχθήσομαι.\nπιθοῦ· τάχ’ ἂν γὰρ ἐς δέον πέσοι χάρις.\nφεῦ.\nεἴθ’ ἐξ ἀγῶνος τήνδε μὴ ῎λαβές ποτε.\nνικῶντι μέντοι καὶ σὺ συννικᾷς ἐμοί.\nκαλῶς ἔλεξας· ἡ γυνὴ δ’ ἀπελθέτω.\nἄπεισιν, εἰ χρή· πρῶτα δ’ εἰ χρεὼν ἄθρει.\nχρή, σοῦ γε μὴ μέλλοντος ὀργαίνειν ἐμοί.\nεἰδώς τι κἀγὼ τήνδ’ ἔχω προθυμίαν.\nνίκα νυν. οὐ μὴν ἁνδάνοντά μοι ποιεῖς.\nἀλλ’ ἔσθ’ ὅθ’ ἡμᾶς αἰνέσεις· πιθοῦ μόνον.\nκομίζετʼ, εἰ χρὴ τήνδε δέξασθαι δόμοις.\nοὐκ ἂν μεθείην τὴν γυναῖκα προσπόλοις.\nσὺ δ’ αὐτὸς αὐτὴν εἴσαγʼ, εἰ βούλῃ, δόμους.\nἐς σὰς μὲν οὖν ἔγωγε θήσομαι χέρας.\nοὐκ ἂν θίγοιμι· δῶμα δ’ εἰσελθεῖν πάρα.\nτῇ σῇ πέποιθα χειρὶ δεξιᾷ μόνῃ.\nἄναξ, βιάζῃ μ’ οὐ θέλοντα δρᾶν τάδε.\nτόλμα προτεῖναι χεῖρα καὶ θιγεῖν ξένης.\nκαὶ δὴ προτείνω, Γοργόν’ ὡς καρατομῶν.\nἔχεις;\nἔχω; ναί.\nσῷζέ νυν, καὶ τὸν Διὸς\nφήσεις ποτ’ εἶναι παῖδα γενναῖον ξένον.\nβλέψον πρὸς αὐτήν, εἴ τι σῇ δοκεῖ πρέπειν\nγυναικί· λύπης δ’ εὐτυχῶν μεθίστασο.\nὦ θεοί, τί λέξω—θαῦμ’ ἀνέλπιστον τόδε—\nγυναῖκα λεύσσων τήνδʼ; —ἐμὴν ἐτητύμως;\nἢ κέρτομός με θεοῦ τις ἐκπλήσσει χαρά;\nοὐκ ἔστιν, ἀλλὰ τήνδ’ ὁρᾷς δάμαρτα σήν.\nὅρα γε μή τι φάσμα νερτέρων τόδ’ ᾖ.\nοὐ ψυχαγωγὸν τόνδ’ ἐποιήσω ξένον.\nἀλλ’ ἣν ἔθαπτον εἰσορῶ δάμαρτ’ ἐμήν;\nσάφ’ ἴσθʼ. ἀπιστεῖν δ’ οὔ σε θαυμάζω τύχην.\nθίγω, προσείπω ζῶσαν ὡς δάμαρτ’ ἐμήν;\nπρόσειπʼ. ἔχεις γὰρ πᾶν ὅσονπερ ἤθελες.\nὦ φιλτάτης γυναικὸς ὄμμα καὶ δέμας,\nἔχω σ’ ἀέλπτως, οὔποτ’ ὄψεσθαι δοκῶν.\nἔχεις· φθόνος δὲ μὴ γένοιτό τις θεῶν.\nὦ τοῦ μεγίστου Ζηνὸς εὐγενὲς τέκνον,\nεὐδαιμονοίης, καί σ’ ὁ φιτύσας πατὴρ\nσῴζοι· σὺ γὰρ δὴ τἄμ’ ἀνώρθωσας μόνος.\nπῶς τήνδ’ ἔπεμψας νέρθεν ἐς φάος τόδε;\nμάχην συνάψας δαιμόνων τῷ κυρίῳ.\nποῦ τόνδε Θανάτῳ φῂς ἀγῶνα συμβαλεῖν;\nτύμβον παρ’ αὐτὸν ἐκ λόχου μάρψας χεροῖν.\nτί γάρ ποθ’ ἥδ’ ἄναυδος ἕστηκεν γυνή;\nοὔπω θέμις σοι τῆσδε προσφωνημάτων\nκλύειν, πρὶν ἂν θεοῖσι τοῖσι νερτέροις\nἀφαγνίσηται καὶ τρίτον μόλῃ φάος.\nἀλλ’ εἴσαγ’ εἴσω τήνδε· καὶ δίκαιος ὢν\nτὸ λοιπόν, Ἄδμητʼ, εὐσέβει περὶ ξένους.\nκαὶ χαῖρʼ· ἐγὼ δὲ τὸν προκείμενον πόνον\nΣθενέλου τυράννῳ παιδὶ πορσυνῶ μολών.\nμεῖνον παρ’ ἡμῖν καὶ ξυνέστιος γενοῦ.\nαὖθις τόδ’ ἔσται, νῦν δ’ ἐπείγεσθαί με δεῖ.\nἀλλ’ εὐτυχοίης, νόστιμον δ’ ἔλθοις δόμον.\nἀστοῖς δὲ πάσῃ τ’ ἐννέπω τετραρχίᾳ,\nχοροὺς ἐπ’ ἐσθλαῖς συμφοραῖσιν ἱστάναι\nβωμούς τε κνισᾶν βουθύτοισι προστροπαῖς.\nνῦν γὰρ μεθηρμόσμεσθα βελτίω βίον\nτοῦ πρόσθεν· οὐ γὰρ εὐτυχῶν ἀρνήσομαι.\nπολλαὶ μορφαὶ τῶν δαιμονίων,\nπολλὰ δ’ ἀέλπτως κραίνουσι θεοί·\nκαὶ τὰ δοκηθέντ’ οὐκ ἐτελέσθη,\nτῶν δ’ ἀδοκήτων πόρον ηὗρε θεός.\nτοιόνδ’ ἀπέβη τόδε πρᾶγμα.\n"};
