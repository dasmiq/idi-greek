var sequence = {"name":"Euripides. Medea","data":"\nΕἴθ’ ὤφελ’ Ἀργοῦς μὴ διαπτάσθαι σκάφος\nΚόλχων ἐς αἶαν κυανέας Συμπληγάδας,\nμηδ’ ἐν νάπαισι Πηλίου πεσεῖν ποτε\nτμηθεῖσα πεύκη, μηδ’ ἐρετμῶσαι χέρας\nἀνδρῶν ἀρίστων, οἳ τὸ πάγχρυσον δέρας\nΠελίᾳ μετῆλθον. οὐ γὰρ ἂν δέσποιν’ ἐμὴ\nΜήδεια πύργους γῆς ἔπλευσ’ Ἰωλκίας\nἔρωτι θυμὸν ἐκπλαγεῖσ’ Ἰάσονος·\nοὐδ’ ἂν κτανεῖν πείσασα Πελιάδας κόρας\nπατέρα κατῴκει τήνδε γῆν Κορινθίαν\nξὺν ἀνδρὶ καὶ τέκνοισιν, ἁνδάνουσα μὲν\nφυγῇ πολιτῶν ὧν ἀφίκετο χθόνα,\nαὐτή τε πάντα ξυμφέρουσ’ Ἰάσονι·\nἥπερ μεγίστη γίγνεται σωτηρία,\nὅταν γυνὴ πρὸς ἄνδρα μὴ διχοστατῇ.\nνῦν δ’ ἐχθρὰ πάντα, καὶ νοσεῖ τὰ φίλτατα.\nπροδοὺς γὰρ αὑτοῦ τέκνα δεσπότιν τ’ ἐμὴν\nγάμοις Ἰάσων βασιλικοῖς εὐνάζεται,\nγήμας Κρέοντος παῖδ’, ὃς αἰσύμνᾷ χθονός·\nΜήδεια δ’ ἡ δύστηνος ἠτιμασμένη\nβοᾷ μὲν ὅρκους, ἀνακαλεῖ δὲ δεξιάς,\nπίστιν μεγίστην, καὶ θεοὺς μαρτύρεται\nοἵας ἀμοιβῆς ἐξ Ἰάσονος κυρεῖ.\nκεῖται δ’ ἄσιτος, σῶμ’ ὑφεῖσ’ ἀλγηδόσι,\nτὸν πάντα συντήκουσα δακρύοις χρόνον,\nἐπεὶ πρὸς ἀνδρὸς ᾔσθετ’ ἠδικημένη,\nοὔτ’ ὄμμ’ ἐπαίρουσ’ οὔτ’ ἀπαλλάσσουσα γῆς\nπρόσωπον· ὡς δὲ πέτρος ἢ θαλάσσιος\nκλύδων ἀκούει νουθετουμένη φίλων·\nἢν μή ποτε στρέψασα πάλλευκον δέρην\nαὐτὴ πρὸς αὑτὴν πατέρ’ ἀποιμώξῃ φίλον\nκαὶ γαῖαν οἴκους θ’, οὓς προδοῦσ’ ἀφίκετο\nμετ’ ἀνδρὸς ὅς σφε νῦν ἀτιμάσας ἔχει.\nἔγνωκε δ’ ἡ τάλαινα συμφορᾶς ὕπο\nοἷον πατρῴας μὴ ἀπολείπεσθαι χθονός.\nστυγεῖ δὲ παῖδας οὐδ’ ὁρῶσ’ εὐφραίνεται.\nδέδοικα δ’ αὐτὴν μή τι βουλεύσῃ νέον·\nβαρεῖα γὰρ φρήν, οὐδ’ ἀνέξεται κακῶς\nπάσχουσ’· ἐγᾦδα τήνδε, δειμαίνω τέ νιν\nμὴ θηκτὸν ὤσῃ φάσγανον δι’ ἥπατος,\nσιγῇ δόμους εἰσβᾶσ’, ἵν’ ἔστρωται λέχος,\nἢ καὶ τύραννον τόν τε γήμαντα κτάνῃ,\nκἄπειτα μείζω συμφορὰν λάβῃ τινά.\nδεινὴ γάρ· οὔτοι ῥᾳδίως γε συμβαλὼν\nἔχθραν τις αὐτῇ καλλίνικον οἴσεται.\nἀλλ’ οἵδε παῖδες ἐκ τρόχων πεπαυμένοι\nστείχουσι, μητρὸς οὐδὲν ἐννοούμενοι\nκακῶν· νέα γὰρ φροντὶς οὐκ ἀλγεῖν φιλεῖ.\nπαλαιὸν οἴκων κτῆμα δεσποίνης ἐμῆς,\nτί πρὸς πύλαισι τήνδ’ ἄγουσ’ ἐρημίαν\nἕστηκας, αὐτὴ θρεομένη σαυτῇ κακά;\nπῶς σοῦ μόνη Μήδεια λείπεσθαι θέλει;\nτέκνων ὀπαδὲ πρέσβυ τῶν Ἰάσονος,\nχρηστοῖσι δούλοις ξυμφορὰ τὰ δεσποτῶν\nκακῶς πίτνοντα, καὶ φρενῶν ἀνθάπτεται.\nἐγὼ γὰρ ἐς τοῦτ’ ἐκβέβηκ’ ἀλγηδόνος,\nὥσθ’ ἵμερός μ’ ὑπῆλθε γῇ τε κοὐρανῷ\nλέξαι μολούσῃ δεῦρο δεσποίνης τύχας.\nοὔπω γὰρ ἡ τάλαινα παύεται γόων;\nζηλῶ σ’· ἐν ἀρχῇ πῆμα κοὐδέπω μεσοῖ.\nὦ μῶρος—εἰ χρὴ δεσπότας εἰπεῖν τόδε·\nὡς οὐδὲν οἶδε τῶν νεωτέρων κακῶν.\nτί δ’ ἔστιν, ὦ γεραιέ; μὴ φθόνει φράσαι.\nοὐδέν· μετέγνων καὶ τὰ πρόσθ’ εἰρημένα.\nμή, πρὸς γενείου, κρύπτε σύνδουλον σέθεν·\nσιγὴν γάρ, εἰ χρή, τῶνδε θήσομαι πέρι.\nἤκουσά του λέγοντος, οὐ δοκῶν κλύειν,\nπεσσοὺς προσελθών, ἔνθα δὴ παλαίτατοι\nθάσσουσι, σεμνὸν ἀμφὶ Πειρήνης ὕδωρ,\nὡς τούσδε παῖδας γῆς ἐλᾶν Κορινθίας\nσὺν μητρὶ μέλλοι τῆσδε κοίρανος χθονὸς\nΚρέων. ὁ μέντοι μῦθος εἰ σαφὴς ὅδε\nοὐκ οἶδα· βουλοίμην δ’ ἂν οὐκ εἶναι τόδε.\nκαὶ ταῦτ’ Ἰάσων παῖδας ἐξανέξεται\nπάσχοντας, εἰ καὶ μητρὶ διαφορὰν ἔχει;\nπαλαιὰ καινῶν λείπεται κηδευμάτων,\nκοὐκ ἔστ’ ἐκεῖνος τοῖσδε δώμασιν φίλος.\nἀπωλόμεσθ’ ἄρ’, εἰ κακὸν προσοίσομεν\nνέον παλαιῷ, πρὶν τόδ’ ἐξηντληκέναι.\nἀτὰρ σύ γ’—οὐ γὰρ καιρὸς εἰδέναι τόδε\nδέσποιναν—ἡσύχαζε καὶ σίγα λόγον.\nὦ τέκν’, ἀκούεθ’ οἷος εἰς ὑμᾶς πατήρ;\nὄλοιτο μὲν μή· δεσπότης γάρ ἐστ’ ἐμός·\nἀτὰρ κακός γ’ ὢν ἐς φίλους ἁλίσκεται.\nτίς δ’ οὐχὶ θνητῶν; ἄρτι γιγνώσκεις τόδε,\nὡς πᾶς τις αὑτὸν τοῦ πέλας μᾶλλον φιλεῖ,\nοἳ μὲν δικαίως, οἳ δὲ καὶ κέρδους χάριν,\nεἰ τούσδε γ’ εὐνῆς οὕνεκ’ οὐ στέργει πατήρ.\nἴτ’—εὖ γὰρ ἔσται—δωμάτων ἔσω, τέκνα.\nσὺ δ’ ὡς μάλιστα τούσδ’ ἐρημώσας ἔχε\nκαὶ μὴ πέλαζε μητρὶ δυσθυμουμένῃ.\nἤδη γὰρ εἶδον ὄμμα νιν ταυρουμένην\nτοῖσδ’, ὥς τι δρασείουσαν· οὐδὲ παύσεται\nχόλου, σάφ’ οἶδα, πρὶν κατασκῆψαί τινα . . .\nἐχθρούς γε μέντοι, μὴ φίλους, δράσειέ τι.\nἰώ,\nδύστανος ἐγὼ μελέα τε πόνων,\nἰώ μοί μοι, πῶς ἂν ὀλοίμαν;\nτόδ’ ἐκεῖνο, φίλοι παῖδες· μήτηρ\nκινεῖ κραδίαν, κινεῖ δὲ χόλον.\nσπεύσατε θᾶσσον δώματος εἴσω\nκαὶ μὴ πελάσητ’ ὄμματος ἐγγύς,\nμηδὲ προσέλθητ’, ἀλλὰ φυλάσσεσθ’\nἄγριον ἦθος στυγεράν τε φύσιν\nφρενὸς αὐθάδους.—\nἴτε νῦν, χωρεῖθ’ ὡς τάχος εἴσω.—\nδῆλον δ’ ἀρχῆς ἐξαιρόμενον\nνέφος οἰμωγῆς ὡς τάχ’ ἀνάψει\nμείζονι θυμῷ· τί ποτ’ ἐργάσεται\nμεγαλόσπλαγχνος δυσκατάπαυστος\nψυχὴ δηχθεῖσα κακοῖσιν;\nαἰαῖ,\nἔπαθον τλάμων ἔπαθον μεγάλων\nἄξι’ ὀδυρμῶν· ὦ κατάρατοι\nπαῖδες ὄλοισθε στυγερᾶς ματρὸς\nσὺν πατρί, καὶ πᾶς δόμος ἔρροι.\nἰώ μοί μοι, ἰὼ τλήμων.\nτί δέ σοι παῖδες πατρὸς ἀμπλακίας\nμετέχουσι; τί τούσδ’ ἔχθεις; οἴμοι,\nτέκνα, μή τι πάθηθ’ ὡς ὑπεραλγῶ.\nδεινὰ τυράννων λήματα καί πως\nὀλίγ’ ἀρχόμενοι, πολλὰ κρατοῦντες\nχαλεπῶς ὀργὰς μεταβάλλουσιν.\nτὸ γὰρ εἰθίσθαι ζῆν ἐπ’ ἴσοισιν\nκρεῖσσον· ἐμοὶ γοῦν ἐν μὴ μεγάλοις\nὀχυρῶς γ’ εἴη καταγηράσκειν.\nτῶν γὰρ μετρίων πρῶτα μὲν εἰπεῖν\nτοὔνομα νικᾷ, χρῆσθαί τε μακρῷ\nλῷστα βροτοῖσιν· τὰ δ’ ὑπερβάλλοντ’\nοὐδένα καιρὸν δύναται θνητοῖς·\nμείζους δ’ ἄτας, ὅταν ὀργισθῇ\nδαίμων οἴκοις, ἀπέδωκεν.\nἔκλυον φωνάν, ἔκλυον δὲ βοὰν\nτᾶς δυστάνου Κολχίδος, οὐδέ πω\nἤπιος· ἀλλ’ ὦ γηραιά,\nλέξον· ἐπ’ ἀμφιπύλου γὰρ ἔσω μελάθρου βοὰν\nἔκλυον· οὐδὲ συνήδομαι, ὦ γύναι, ἄλγεσιν\nδώματος· ἐπεί μοι φίλον κέκρανται.\nοὐκ εἰσὶ δόμοι· φροῦδα τάδ’ ἤδη.\nτὸν μὲν γὰρ ἔχει λέκτρα τυράννων,\nἃ δ’ ἐν θαλάμοις τάκει βιοτὰν\nδέσποινα, φίλων οὐδενὸς οὐδὲν\nπαραθαλπομένα φρένα μύθοις.\nαἰαῖ· ὦ Ζεῦ καὶ Γᾶ καὶ Φῶς·\nδιά μου κεφαλᾶς φλὸξ οὐρανία\nβαίη· τί δέ μοι ζῆν ἔτι κέρδος;\nφεῦ φεῦ· θανάτῳ καταλυσαίμαν\nβιοτὰν στυγερὰν προλιποῦσα.\n—ἄιες· ὦ Ζεῦ καὶ γᾶ καὶ φῶς·\nἀχὰν οἵαν ἁ δύστανος\nμέλπει νύμφα;\n—τίς σοί ποτε τᾶς ἀπλάτου\nκοίτας ἔρος, ὦ ματαία;\nσπεύσει θανάτου τελευτά·\nμηδὲν τόδε λίσσου.\n—εἰ δὲ σὸς πόσις\nκαινὰ λέχη σεβίζει,\nκείνῳ τόδε· μὴ χαράσσου·\n—Ζεύς σοι τάδε συνδικήσει. μὴ λίαν\nτάκου δυρομένα σὸν εὐνάταν.\nὦ μεγάλα Θέμι καὶ πότνι’ Ἄρτεμι\nλεύσσεθ’ ἃ πάσχω, μεγάλοις ὅρκοις\nἐνδησαμένα τὸν κατάρατον\nπόσιν; ὅν ποτ’ ἐγὼ νύμφαν τ’ ἐσίδοιμ’\nαὐτοῖς μελάθροις διακναιομένους,\nοἷ’ ἐμὲ πρόσθεν τολμῶσ’ ἀδικεῖν.\nὦ πάτερ, ὦ πόλις, ὧν ἀπενάσθην\nαἰσχρῶς τὸν ἐμὸν κτείνασα κάσιν.\nκλύεθ’ οἷα λέγει κἀπιβοᾶται\nΘέμιν εὐκταίαν Ζῆνά θ’, ὃς ὅρκων\nθνητοῖς ταμίας νενόμισται;\nοὐκ ἔστιν ὅπως ἔν τινι μικρῷ\nδέσποινα χόλον καταπαύσει.\n—πῶς ἂν ἐς ὄψιν τὰν ἁμετέραν\nἔλθοι μύθων τ’ αὐδαθέντων\nδέξαιτ’ ὀμφάν;\n—εἴ πως βαρύθυμον ὀργὰν\nκαὶ λῆμα φρενῶν μεθείη,\nμήτοι τό γ’ ἐμὸν πρόθυμον\nφίλοισιν ἀπέστω.\n—ἀλλὰ βᾶσά νιν\nδεῦρο πόρευσον οἴκων\nἔξω· φίλα καὶ τάδ’ αὔδα.\n—σπεῦσον πρίν τι κακῶσαι τοὺς εἴσω·\nπένθος γὰρ μεγάλως τόδ’ ὁρμᾶται.\nδράσω τάδ’· ἀτὰρ φόβος εἰ πείσω\nδέσποιναν ἐμήν·\nμόχθου δὲ χάριν τήνδ’ ἐπιδώσω.\nκαίτοι τοκάδος δέργμα λεαίνης\nἀποταυροῦται δμωσίν, ὅταν τις\nμῦθον προφέρων πέλας ὁρμηθῇ.\nσκαιοὺς δὲ λέγων κοὐδέν τι σοφοὺς\nτοὺς πρόσθε βροτοὺς οὐκ ἂν ἁμάρτοις,\nοἵτινες ὕμνους ἐπὶ μὲν θαλίαις\nἐπί τ’ εἰλαπίναις καὶ παρὰ δείπνοις\nηὕροντο βίου τερπνὰς ἀκοάς·\nστυγίους δὲ βροτῶν οὐδεὶς λύπας\nηὕρετο μούσῃ καὶ πολυχόρδοις\nᾠδαῖς παύειν, ἐξ ὧν θάνατοι\nδειναί τε τύχαι σφάλλουσι δόμους.\nκαίτοι τάδε μὲν κέρδος ἀκεῖσθαι\nμολπαῖσι βροτούς· ἵνα δ’ εὔδειπνοι\nδαῖτες, τί μάτην τείνουσι βοήν;\nτὸ παρὸν γὰρ ἔχει τέρψιν ἀφ’ αὑτοῦ\nδαιτὸς πλήρωμα βροτοῖσιν.\nἰαχὰν ἄιον πολύστονον γόων,\nλιγυρὰ δ’ ἄχεα μογερὰ βοᾷ\nτὸν ἐν λέχει προδόταν κακόνυμφον·\nθεοκλυτεῖ δ’ ἄδικα παθοῦσα\nτὰν Ζηνὸς ὁρκίαν Θέμιν,\nἅ νιν ἔβασεν\nἙλλάδ’ ἐς ἀντίπορον\nδι’ ἅλα νύχιον ἐφ’ ἁλμυρὰν\nπόντου κλῇδ’ ἀπέραντον.\nΚορίνθιαι γυναῖκες, ἐξῆλθον δόμων,\nμή μοί τι μέμφησθ’· οἶδα γὰρ πολλοὺς βροτῶν\nσεμνοὺς γεγῶτας, τοὺς μὲν ὀμμάτων ἄπο,\nτοὺς δ’ ἐν θυραίοις· οἱ δ’ ἀφ’ ἡσύχου ποδὸς\nδύσκλειαν ἐκτήσαντο καὶ ῥᾳθυμίαν.\nδίκη γὰρ οὐκ ἔνεστ’ ἐν ὀφθαλμοῖς βροτῶν,\nὅστις πρὶν ἀνδρὸς σπλάγχνον ἐκμαθεῖν σαφῶς\nστυγεῖ δεδορκώς, οὐδὲν ἠδικημένος. . . .\nχρὴ δὲ ξένον μὲν κάρτα προσχωρεῖν πόλει . . .\nοὐδ’ ἀστὸν ᾔνεσ’ ὅστις αὐθάδης γεγὼς\nπικρὸς πολίταις ἐστὶν ἀμαθίας ὕπο.\nἐμοὶ δ’ ἄελπτον πρᾶγμα προσπεσὸν τόδε\nψυχὴν διέφθαρκ’· οἴχομαι δὲ καὶ βίου\nχάριν μεθεῖσα κατθανεῖν χρῄζω, φίλαι.\nἐν ᾧ γὰρ ἦν μοι πάντα γιγνώσκειν καλῶς,\nκάκιστος ἀνδρῶν ἐκβέβηχ’ οὑμὸς πόσις.\nπάντων δ’ ὅσ’ ἔστ’ ἔμψυχα καὶ γνώμην ἔχει\nγυναῖκές ἐσμεν ἀθλιώτατον φυτόν·\nἃς πρῶτα μὲν δεῖ χρημάτων ὑπερβολῇ\nπόσιν πρίασθαι, δεσπότην τε σώματος\nλαβεῖν· κακοῦ γὰρ τοῦτ’ ἔτ’ ἄλγιον κακόν.\nκἀν τῷδ’ ἀγὼν μέγιστος, ἢ κακὸν λαβεῖν\nἢ χρηστόν. οὐ γὰρ εὐκλεεῖς ἀπαλλαγαὶ\nγυναιξίν, οὐδ’ οἷόν τ’ ἀνήνασθαι πόσιν.\nἐς καινὰ δ’ ἤθη καὶ νόμους ἀφιγμένην\nδεῖ μάντιν εἶναι, μὴ μαθοῦσαν οἴκοθεν,\nὅτῳ μάλιστα χρήσεται ξυνευνέτῃ.\nκἂν μὲν τάδ’ ἡμῖν ἐκπονουμέναισιν εὖ\nπόσις ξυνοικῇ μὴ βίᾳ φέρων ζυγόν,\nζηλωτὸς αἰών· εἰ δὲ μή, θανεῖν χρεών.\nἀνὴρ δ’, ὅταν τοῖς ἔνδον ἄχθηται ξυνών,\nἔξω μολὼν ἔπαυσε καρδίαν ἄσης·\nἢ πρὸς φίλον τιν’ ἢ πρὸς ἥλικα τραπείς·\nἡμῖν δ’ ἀνάγκη πρὸς μίαν ψυχὴν βλέπειν.\nλέγουσι δ’ ἡμᾶς ὡς ἀκίνδυνον βίον\nζῶμεν κατ’ οἴκους, οἳ δὲ μάρνανται δορί·\nκακῶς φρονοῦντες· ὡς τρὶς ἂν παρ’ ἀσπίδα\nστῆναι θέλοιμ’ ἂν μᾶλλον ἢ τεκεῖν ἅπαξ.\nἀλλ’ οὐ γὰρ αὑτὸς πρὸς σὲ κἄμ’ ἥκει λόγος·\nσοὶ μὲν πόλις θ’ ἥδ’ ἐστὶ καὶ πατρὸς δόμοι\nβίου τ’ ὄνησις καὶ φίλων συνουσία,\nἐγὼ δ’ ἔρημος ἄπολις οὖσ’ ὑβρίζομαι\nπρὸς ἀνδρός, ἐκ γῆς βαρβάρου λελῃσμένη,\nοὐ μητέρ’, οὐκ ἀδελφόν, οὐχὶ συγγενῆ\nμεθορμίσασθαι τῆσδ’ ἔχουσα συμφορᾶς.\nτοσοῦτον οὖν σου τυγχάνειν βουλήσομαι,\nἤν μοι πόρος τις μηχανή τ’ ἐξευρεθῇ\nπόσιν δίκην τῶνδ’ ἀντιτείσασθαι κακῶν,\nτὸν δόντα τ’ αὐτῷ θυγατέρ’ ἥ τ’ ἐγήματο\nσιγᾶν. γυνὴ γὰρ τἄλλα μὲν φόβου πλέα\nκακή τ’ ἐς ἀλκὴν καὶ σίδηρον εἰσορᾶν·\nὅταν δ’ ἐς εὐνὴν ἠδικημένη κυρῇ,\nοὐκ ἔστιν ἄλλη φρὴν μιαιφονωτέρα.\nδράσω τάδ’· ἐνδίκως γὰρ ἐκτείσῃ πόσιν,\nΜήδεια. πενθεῖν δ’ οὔ σε θαυμάζω τύχας.\nὁρῶ δὲ καὶ Κρέοντα, τῆσδ’ ἄνακτα γῆς,\nστείχοντα, καινῶν ἄγγελον βουλευμάτων.\nσὲ τὴν σκυθρωπὸν καὶ πόσει θυμουμένην,\nΜήδειαν, εἶπον τῆσδε γῆς ἔξω περᾶν\nφυγάδα, λαβοῦσαν δισσὰ σὺν σαυτῇ τέκνα·\nκαὶ μή τι μέλλειν· ὡς ἐγὼ βραβεὺς λόγου\nτοῦδ’ εἰμί, κοὐκ ἄπειμι πρὸς δόμους πάλιν,\nπρὶν ἄν σε γαίας τερμόνων ἔξω βάλω.\nαἰαῖ· πανώλης ἡ τάλαιν’ ἀπόλλυμαι.\nἐχθροὶ γὰρ ἐξιᾶσι πάντα δὴ κάλων,\nκοὐκ ἔστιν ἄτης εὐπρόσοιστος ἔκβασις.\nἐρήσομαι δὲ καὶ κακῶς πάσχουσ’ ὅμως·\nτίνος μ’ ἕκατι γῆς ἀποστέλλεις, Κρέον;\nδέδοικά σ’—οὐδὲν δεῖ παραμπίσχειν λόγους—\nμή μοί τι δράσῃς παῖδ’ ἀνήκεστον κακόν.\nσυμβάλλεται δὲ πολλὰ τοῦδε δείματος·\nσοφὴ πέφυκας καὶ κακῶν πολλῶν ἴδρις,\nλυπῇ δὲ λέκτρων ἀνδρὸς ἐστερημένη.\nκλύω δ’ ἀπειλεῖν σ’, ὡς ἀπαγγέλλουσί μοι,\nτὸν δόντα καὶ γήμαντα καὶ γαμουμένην\nδράσειν τι. ταῦτ’ οὖν πρὶν παθεῖν φυλάξομαι.\nκρεῖσσον δέ μοι νῦν πρός σ’ ἀπεχθέσθαι, γύναι,\nἢ μαλθακισθένθ’ ὕστερον μέγα στένειν.\nφεῦ φεῦ.\nοὐ νῦν με πρῶτον, ἀλλὰ πολλάκις, Κρέον,\nἔβλαψε δόξα μεγάλα τ’ εἴργασται κακά.\nχρὴ δ’ οὔποθ’ ὅστις ἀρτίφρων πέφυκ’ ἀνὴρ\nπαῖδας περισσῶς ἐκδιδάσκεσθαι σοφούς·\nχωρὶς γὰρ ἄλλης ἧς ἔχουσιν ἀργίας\nφθόνον πρὸς ἀστῶν ἀλφάνουσι δυσμενῆ.\nσκαιοῖσι μὲν γὰρ καινὰ προσφέρων σοφὰ\nδόξεις ἀχρεῖος κοὐ σοφὸς πεφυκέναι·\nτῶν δ’ αὖ δοκούντων εἰδέναι τι ποικίλον\nκρείσσων νομισθεὶς ἐν πόλει λυπρὸς φανῇ.\nἐγὼ δὲ καὐτὴ τῆσδε κοινωνῶ τύχης.\nσοφὴ γὰρ οὖσα, τοῖς μέν εἰμ’ ἐπίφθονος,\nτοῖς δ’ ἡσυχαία, τοῖς δὲ θατέρου τρόπου,\nτοῖς δ’ αὖ προσάντης· εἰμὶ δ’ οὐκ ἄγαν σοφή.\nσὺ δ’ οὖν φοβῇ με· μὴ τί πλημμελὲς πάθῃς;\nοὐχ ὧδ’ ἔχει μοι—μὴ τρέσῃς ἡμᾶς, Κρέον—\nὥστ’ ἐς τυράννους ἄνδρας ἐξαμαρτάνειν.\nσὺ γὰρ τί μ’ ἠδίκηκας; ἐξέδου κόρην\nὅτῳ σε θυμὸς ἦγεν. ἀλλ’ ἐμὸν πόσιν\nμισῶ· σὺ δ’, οἶμαι, σωφρονῶν ἔδρας τάδε.\nκαὶ νῦν τὸ μὲν σὸν οὐ φθονῶ καλῶς ἔχειν·\nνυμφεύετ’, εὖ πράσσοιτε· τήνδε δὲ χθόνα\nἐᾶτέ μ’ οἰκεῖν. καὶ γὰρ ἠδικημένοι\nσιγησόμεσθα, κρεισσόνων νικώμενοι.\nλέγεις ἀκοῦσαι μαλθάκ’, ἀλλ’ ἔσω φρενῶν\nὀρρωδία μοι μή τι βουλεύσῃς κακόν,\nτόσῳ δέ γ’ ἧσσον ἢ πάρος πέποιθά σοι·\nγυνὴ γὰρ ὀξύθυμος, ὡς δ’ αὔτως ἀνήρ,\nῥᾴων φυλάσσειν ἢ σιωπηλὸς σοφός.\nἀλλ’ ἔξιθ’ ὡς τάχιστα, μὴ λόγους λέγε·\nὡς ταῦτ’ ἄραρε, κοὐκ ἔχεις τέχνην ὅπως\nμενεῖς παρ’ ἡμῖν οὖσα δυσμενὴς ἐμοί.\nμή, πρός σε γονάτων τῆς τε νεογάμου κόρης.\nλόγους ἀναλοῖς· οὐ γὰρ ἂν πείσαις ποτέ.\nἀλλ’ ἐξελᾷς με κοὐδὲν αἰδέσῃ λιτάς;\nφιλῶ γὰρ οὐ σὲ μᾶλλον ἢ δόμους ἐμούς.\nὦ πατρίς, ὥς σου κάρτα νῦν μνείαν ἔχω.\nπλὴν γὰρ τέκνων ἔμοιγε φίλτατον πολύ.\nφεῦ φεῦ, βροτοῖς ἔρωτες ὡς κακὸν μέγα.\nὅπως ἄν, οἶμαι, καὶ παραστῶσιν τύχαι.\nΖεῦ, μὴ λάθοι σε τῶνδ’ ὃς αἴτιος κακῶν.\nἕρπ’, ὦ ματαία, καί μ’ ἀπάλλαξον πόνων.\nπονοῦμεν ἡμεῖς κοὐ πόνων κεχρήμεθα.\nτάχ’ ἐξ ὀπαδῶν χειρὸς ὠσθήσῃ βίᾳ.\nμὴ δῆτα τοῦτό γ’, ἀλλά σ’ αἰτοῦμαι, Κρέον . . .\nὄχλον παρέξεις, ὡς ἔοικας, ὦ γύναι.\nφευξούμεθ’· οὐ τοῦθ’ ἱκέτευσα σοῦ τυχεῖν.\nτί δαὶ βιάζῃ κοὐκ ἀπαλλάσσῃ χερός;\nμίαν με μεῖναι τήνδ’ ἔασον ἡμέραν\nκαὶ ξυμπερᾶναι φροντίδ’ ᾗ φευξούμεθα,\nπαισίν τ’ ἀφορμὴν τοῖς ἐμοῖς, ἐπεὶ πατὴρ\nοὐδὲν προτιμᾷ μηχανήσασθαι τέκνοις.\nοἴκτιρε δ’ αὐτούς· καὶ σύ τοι παίδων πατὴρ\nπέφυκας· εἰκὸς δ’ ἐστὶν εὔνοιάν σ’ ἔχειν.\nτοὐμοῦ γὰρ οὔ μοι φροντίς, εἰ φευξούμεθα,\nκείνους δὲ κλαίω συμφορᾷ κεχρημένους.\nἥκιστα τοὐμὸν λῆμ’ ἔφυ τυραννικόν,\nαἰδούμενος δὲ πολλὰ δὴ διέφθορα·\nκαὶ νῦν ὁρῶ μὲν ἐξαμαρτάνων, γύναι,\nὅμως δὲ τεύξῃ τοῦδε· προυννέπω δέ σοι,\nεἴ σ’ ἡ ’πιοῦσα λαμπὰς ὄψεται θεοῦ\nκαὶ παῖδας ἐντὸς τῆσδε τερμόνων χθονός,\nθανῇ· λέλεκται μῦθος ἀψευδὴς ὅδε.\nνῦν δ’, εἰ μένειν δεῖ, μίμν’ ἐφ’ ἡμέραν μίαν·\nοὐ γάρ τι δράσεις δεινὸν ὧν φόβος μ’ ἔχει.\nδύστανε γύναι,\nφεῦ φεῦ, μελέα τῶν σῶν ἀχέων.\nποῖ ποτε τρέψῃ; τίνα πρὸς ξενίαν;\nἦ δόμον ἢ χθόνα σωτῆρα κακῶν\nἐξευρήσεις;\nὡς εἰς ἄπορόν σε κλύδωνα θεός,\nΜήδεια, κακῶν ἐπόρευσε.\nκακῶς πέπρακται πανταχῇ· τίς ἀντερεῖ;\nἀλλ’ οὔτι ταύτῃ ταῦτα, μὴ δοκεῖτέ πω.\nἔτ’ εἴσ’ ἀγῶνες τοῖς νεωστὶ νυμφίοις\nκαὶ τοῖσι κηδεύσασιν οὐ σμικροὶ πόνοι.\nδοκεῖς γὰρ ἄν με τόνδε θωπεῦσαί ποτε,\nεἰ μή τι κερδαίνουσαν ἢ τεχνωμένην;\nοὐδ’ ἂν προσεῖπον οὐδ’ ἂν ἡψάμην χεροῖν.\nὃ δ’ ἐς τοσοῦτον μωρίας ἀφίκετο,\nὥστ’ ἐξὸν αὐτῷ τἄμ’ ἑλεῖν βουλεύματα\nγῆς ἐκβαλόντι, τήνδ’ ἀφῆκεν ἡμέραν\nμεῖναί μ’, ἐν ᾗ τρεῖς τῶν ἐμῶν ἐχθρῶν νεκροὺς\nθήσω, πατέρα τε καὶ κόρην πόσιν τ’ ἐμόν.\nπολλὰς δ’ ἔχουσα θανασίμους αὐτοῖς ὁδούς,\nοὐκ οἶδ’ ὁποίᾳ πρῶτον ἐγχειρῶ, φίλαι·\nπότερον ὑφάψω δῶμα νυμφικὸν πυρί,\nἢ θηκτὸν ὤσω φάσγανον δι’ ἥπάτος,\nσιγῇ δόμους ἐσβᾶσ’, ἵν’ ἔστρωται λέχος.\nἀλλ’ ἕν τί μοι πρόσαντες· εἰ ληφθήσομαι\nδόμους ὑπεσβαίνουσα καὶ τεχνωμένη,\nθανοῦσα θήσω τοῖς ἐμοῖς ἐχθροῖς γέλων.\nκράτιστα τὴν εὐθεῖαν, ᾗ πεφύκαμεν\nσοφαὶ μάλιστα, φαρμάκοις αὐτοὺς ἑλεῖν.\nεἶἑν·\nκαὶ δὴ τεθνᾶσι· τίς με δέξεται πόλις;\nτίς γῆν ἄσυλον καὶ δόμους ἐχεγγύους\nξένος παρασχὼν ῥύσεται τοὐμὸν δέμας;\nοὐκ ἔστι. μείνασ’ οὖν ἔτι σμικρὸν χρόνον,\nἢν μέν τις ἡμῖν πύργος ἀσφαλὴς φανῇ,\nδόλῳ μέτειμι τόνδε καὶ σιγῇ φόνον·\nἢν δ’ ἐξελαύνῃ ξυμφορά μ’ ἀμήχανος,\nαὐτὴ ξίφος λαβοῦσα, κεἰ μέλλω θανεῖν,\nκτενῶ σφε, τόλμης δ’ εἶμι πρὸς τὸ καρτερόν.\nοὐ γὰρ μὰ τὴν δέσποιναν ἣν ἐγὼ σέβω\nμάλιστα πάντων καὶ ξυνεργὸν εἱλόμην,\nἙκάτην, μυχοῖς ναίουσαν ἑστίας ἐμῆς,\nχαίρων τις αὐτῶν τοὐμὸν ἀλγυνεῖ κέαρ.\nπικροὺς δ’ ἐγώ σφιν καὶ λυγροὺς θήσω γάμους,\nπικρὸν δὲ κῆδος καὶ φυγὰς ἐμὰς χθονός.\nἀλλ’ εἶα· φείδου μηδὲν ὧν ἐπίστασαι,\nΜήδεια, βουλεύουσα καὶ τεχνωμένη·\nἕρπ’ ἐς τὸ δεινόν· νῦν ἀγὼν εὐψυχίας.\nὁρᾷς ἃ πάσχεις· οὐ γέλωτα δεῖ σ’ ὀφλεῖν\nτοῖς Σισυφείοις τοῖς τ’ Ἰάσονος γάμοις,\nγεγῶσαν ἐσθλοῦ πατρὸς Ἡλίου τ’ ἄπο.\nἐπίστασαι δέ· πρὸς δὲ καὶ πεφύκαμεν\nγυναῖκες, ἐς μὲν ἔσθλ’ ἀμηχανώταται,\nκακῶν δὲ πάντων τέκτονες σοφώταται.\nἄνω ποταμῶν ἱερῶν χωροῦσι παγαί,\nκαὶ δίκα καὶ πάντα πάλιν στρέφεται.\nἀνδράσι μὲν δόλιαι βουλαί, θεῶν δ’\nοὐκέτι πίστις ἄραρε·\nτὰν δ’ ἐμὰν εὔκλειαν ἔχειν βιοτὰν στρέψουσι φᾶμαι·\nἔρχεται τιμὰ γυναικείῳ γένει·\nοὐκέτι δυσκέλαδος φάμα γυναῖκας ἕξει.\nμοῦσαι δὲ παλαιγενέων λήξουσ’ ἀοιδῶν\nτὰν ἐμὰν ὑμνεῦσαι ἀπιστοσύναν.\nοὐ γὰρ ἐν ἁμετέρᾳ γνώμᾳ λύρας\nὤπασε θέσπιν ἀοιδὰν\nΦοῖβος, ἀγήτωρ μελέων· ἐπεὶ ἀντάχησ’ ἂν ὕμνον\nἀρσένων γέννᾳ. μακρὸς δ’ αἰὼν ἔχει\nπολλὰ μὲν ἁμετέραν ἀνδρῶν τε μοῖραν εἰπεῖν.\nσὺ δ’ ἐκ μὲν οἴκων πατρίων ἔπλευσας\nμαινομένᾳ κραδίᾳ, διδύμους ὁρίσασα πόντου\nπέτρας· ἐπὶ δὲ ξένᾳ\nναίεις χθονί, τᾶς ἀνάνδρου\nκοίτας ὀλέσασα λέκτρον,\nτάλαινα, φυγὰς δὲ χώρας\nἄτιμος ἐλαύνῃ.\nβέβακε δ’ ὅρκων χάρις, οὐδ’ ἔτ’ αἰδὼς\nἙλλάδι τᾷ μεγάλᾳ μένει, αἰθερία δ’ ἀνέπτα.\nσοὶ δ’ οὔτε πατρὸς δόμοι,\nδύστανε, μεθορμίσασθαι\nμόχθων πάρα, τῶν τε λέκτρων\nἄλλα βασίλεια κρείσσων\nδόμοισιν ἐπέστα.\nοὐ νῦν κατεῖδον πρῶτον ἀλλὰ πολλάκις\nτραχεῖαν ὀργὴν ὡς ἀμήχανον κακόν.\nσοὶ γὰρ παρὸν γῆν τήνδε καὶ δόμους ἔχειν\nκούφως φερούσῃ κρεισσόνων βουλεύματα,\nλόγων ματαίων οὕνεκ’ ἐκπεσῇ χθονός.\nκἀμοὶ μὲν οὐδὲν πρᾶγμα· μὴ παύσῃ ποτὲ\nλέγουσ’ Ἰάσον’ ὡς κάκιστός ἐστ’ ἀνήρ·\nἃ δ’ ἐς τυράννους ἐστί σοι λελεγμένα,\nπᾶν κέρδος ἡγοῦ ζημιουμένη φυγῇ.\nκἀγὼ μὲν αἰεὶ βασιλέων θυμουμένων\nὀργὰς ἀφῄρουν καί σ’ ἐβουλόμην μένειν·\nσὺ δ’ οὐκ ἀνίεις μωρίας, λέγουσ’ ἀεὶ\nκακῶς τυράννους· τοιγὰρ ἐκπεσῇ χθονός.\nὅμως δὲ κἀκ τῶνδ’ οὐκ ἀπειρηκὼς φίλοις\nἥκω, τὸ σὸν δὲ προσκοπούμενος, γύναι,\nὡς μήτ’ ἀχρήμων σὺν τέκνοισιν ἐκπέσῃς\nμήτ’ ἐνδεής του· πόλλ’ ἐφέλκεται φυγὴ\nκακὰ ξὺν αὑτῇ. καὶ γὰρ εἰ σύ με στυγεῖς,\nοὐκ ἂν δυναίμην σοὶ κακῶς φρονεῖν ποτε.\nὦ παγκάκιστε, τοῦτο γάρ σ’ εἰπεῖν ἔχω,\nγλώσσῃ μέγιστον εἰς ἀνανδρίαν κακόν·\nἦλθες πρὸς ἡμᾶς, ἦλθες ἔχθιστος γεγώς;\nθεοῖς τε κἀμοὶ παντί τ’ ἀνθρώπων γένει;\nοὔτοι θράσος τόδ’ ἐστὶν οὐδ’ εὐτολμία,\nφίλους κακῶς δράσαντ’ ἐναντίον βλέπειν,\nἀλλ’ ἡ μεγίστη τῶν ἐν ἀνθρώποις νόσων\nπασῶν, ἀναίδει’· εὖ δ’ ἐποίησας μολών·\nἐγώ τε γὰρ λέξασα κουφισθήσομαι\nψυχὴν κακῶς σε καὶ σὺ λυπήσῃ κλύων.\nἐκ τῶν δὲ πρώτων πρῶτον ἄρξομαι λέγειν.\nἔσῳσά σ’, ὡς ἴσασιν Ἑλλήνων ὅσοι\nταὐτὸν συνεισέβησαν Ἀργῷον σκάφος,\nπεμφθέντα ταύρων πυρπνόων ἐπιστάτην\nζεύγλῃσι καὶ σπεροῦντα θανάσιμον γύην·\nδράκοντά θ’, ὃς πάγχρυσον ἀμπέχων δέρας\nσπείραις ἔσῳζε πολυπλόκοις ἄυπνος ὤν,\nκτείνασ’ ἀνέσχον σοὶ φάος σωτήριον.\nαὐτὴ δὲ πατέρα καὶ δόμους προδοῦσ’ ἐμοὺς\nτὴν Πηλιῶτιν εἰς Ἰωλκὸν ἱκόμην\nσὺν σοί, πρόθυμος μᾶλλον ἢ σοφωτέρα·\nΠελίαν τ’ ἀπέκτειν’, ὥσπερ ἄλγιστον θανεῖν,\nπαίδων ὑπ’ αὐτοῦ, πάντα τ’ ἐξεῖλον δόμον.\nκαὶ ταῦθ’ ὑφ’ ἡμῶν, ὦ κάκιστ’ ἀνδρῶν, παθὼν\nπρούδωκας ἡμᾶς, καινὰ δ’ ἐκτήσω λέχη—\nπαίδων γεγώτων· εἰ γὰρ ἦσθ’ ἄπαις ἔτι,\nσυγγνώστ’ ἂν ἦν σοι τοῦδ’ ἐρασθῆναι λέχους.\nὅρκων δὲ φρούδη πίστις, οὐδ’ ἔχω μαθεῖν\nἦ θεοὺς νομίζεις τοὺς τότ’ οὐκ ἄρχειν ἔτι,\nἢ καινὰ κεῖσθαι θέσμι’ ἀνθρώποις τὰ νῦν,\nἐπεὶ σύνοισθά γ’ εἰς ἔμ’ οὐκ εὔορκος ὤν.\nφεῦ δεξιὰ χείρ, ἧς σὺ πόλλ’ ἐλαμβάνου,\nκαὶ τῶνδε γονάτων, ὡς μάτην κεχρῴσμεθα\nκακοῦ πρὸς ἀνδρός, ἐλπίδων δ’ ἡμάρτομεν.\nἄγ’· ὡς φίλῳ γὰρ ὄντι σοι κοινώσομαι\n—δοκοῦσα μὲν τί πρός γε σοῦ πράξειν καλῶς;\nὅμως δ’· ἐρωτηθεὶς γὰρ αἰσχίων φανῇ—\nνῦν ποῖ τράπωμαι; πότερα πρὸς πατρὸς δόμους,\nοὓς σοὶ προδοῦσα καὶ πάτραν ἀφικόμην;\nἢ πρὸς ταλαίνας Πελιάδας; καλῶς γ’ ἂν οὖν\nδέξαιντό μ’ οἴκοις ὧν πατέρα κατέκτανον.\nἔχει γὰρ οὕτω· τοῖς μὲν οἴκοθεν φίλοις\nἐχθρὰ καθέστηχ’, οὓς δέ μ’ οὐκ ἐχρῆν κακῶς\nδρᾶν, σοὶ χάριν φέρουσα πολεμίους ἔχω.\nτοιγάρ με πολλαῖς μακαρίαν Ἑλληνίδων\nἔθηκας ἀντὶ τῶνδε· θαυμαστὸν δέ σε\nἔχω πόσιν καὶ πιστὸν ἡ τάλαιν’ ἐγώ,\nεἰ φεύξομαί γε γαῖαν ἐκβεβλημένη,\nφίλων ἔρημος, σὺν τέκνοις μόνη μόνοις—\nκαλόν γ’ ὄνειδος τῷ νεωστὶ νυμφίῳ,\nπτωχοὺς ἀλᾶσθαι παῖδας ἥ τ’ ἔσῳσά σε.\nὦ Ζεῦ, τί δὴ χρυσοῦ μὲν ὃς κίβδηλος ᾖ\nτεκμήρι’ ἀνθρώποισιν ὤπασας σαφῆ,\nἀνδρῶν δ’ ὅτῳ χρὴ τὸν κακὸν διειδέναι,\nοὐδεὶς χαρακτὴρ ἐμπέφυκε σώματι;\nδεινή τις ὀργὴ καὶ δυσίατος πέλει,\nὅταν φίλοι φίλοισι συμβάλωσ’ ἔριν.\nδεῖ μ’, ὡς ἔοικε, μὴ κακὸν φῦναι λέγειν,\nἀλλ’ ὥστε ναὸς κεδνὸν οἰακοστρόφον\nἄκροισι λαίφους κρασπέδοις ὑπεκδραμεῖν\nτὴν σὴν στόμαργον, ὦ γύναι, γλωσσαλγίαν.\nἐγὼ δ’, ἐπειδὴ καὶ λίαν πυργοῖς χάριν,\nΚύπριν νομίζω τῆς ἐμῆς ναυκληρίας\nσώτειραν εἶναι θεῶν τε κἀνθρώπων μόνην.\nσοὶ δ’ ἔστι μὲν νοῦς λεπτός—ἀλλ’ ἐπίφθονος\nλόγος διελθεῖν, ὡς Ἔρως σ’ ἠνάγκασε\nτόξοις ἀφύκτοις τοὐμὸν ἐκσῷσαι δέμας.\nἀλλ’ οὐκ ἀκριβῶς αὐτὸ θήσομαι λίαν·\nὅπῃ γὰρ οὖν ὤνησας, οὐ κακῶς ἔχει.\nμείζω γε μέντοι τῆς ἐμῆς σωτηρίας\nεἴληφας ἢ δέδωκας, ὡς ἐγὼ φράσω.\nπρῶτον μὲν Ἑλλάδ’ ἀντὶ βαρβάρου χθονὸς\nγαῖαν κατοικεῖς καὶ δίκην ἐπίστασαι\nνόμοις τε χρῆσθαι μὴ πρὸς ἰσχύος χάριν·\nπάντες δέ σ’ ᾔσθοντ’ οὖσαν Ἕλληνες σοφὴν\nκαὶ δόξαν ἔσχες· εἰ δὲ γῆς ἐπ’ ἐσχάτοις\nὅροισιν ᾤκεις, οὐκ ἂν ἦν λόγος σέθεν.\nεἴη δ’ ἔμοιγε μήτε χρυσὸς ἐν δόμοις\nμήτ’ Ὀρφέως κάλλιον ὑμνῆσαι μέλος,\nεἰ μὴ ’πίσημος ἡ τύχη γένοιτό μοι.\nτοσαῦτα μέν σοι τῶν ἐμῶν πόνων πέρι\nἔλεξ’· ἅμιλλαν γὰρ σὺ προύθηκας λόγων.\nἃ δ’ ἐς γάμους μοι βασιλικοὺς ὠνείδισας,\nἐν τῷδε δείξω πρῶτα μὲν σοφὸς γεγώς,\nἔπειτα σώφρων, εἶτα σοὶ μέγας φίλος\nκαὶ παισὶ τοῖς ἐμοῖσιν—ἀλλ’ ἔχ’ ἥσυχος.\nἐπεὶ μετέστην δεῦρ’ Ἰωλκίας χθονὸς\nπολλὰς ἐφέλκων συμφορὰς ἀμηχάνους,\nτί τοῦδ’ ἂν εὕρημ’ ηὗρον εὐτυχέστερον\nἢ παῖδα γῆμαι βασιλέως φυγὰς γεγώς;\nοὐχ, ᾗ σὺ κνίζῃ, σὸν μὲν ἐχθαίρων λέχος,\nκαινῆς δὲ νύμφης ἱμέρῳ πεπληγμένος,\nοὐδ’ εἰς ἅμιλλαν πολύτεκνον σπουδὴν ἔχων·\nἅλις γὰρ οἱ γεγῶτες οὐδὲ μέμφομαι·\nἀλλ’ ὡς, τὸ μὲν μέγιστον, οἰκοῖμεν καλῶς\nκαὶ μὴ σπανιζοίμεσθα, γιγνώσκων ὅτι\nπένητα φεύγει πᾶς τις ἐκποδὼν φίλος,\nπαῖδας δὲ θρέψαιμ’ ἀξίως δόμων ἐμῶν\nσπείρας τ’ ἀδελφοὺς τοῖσιν ἐκ σέθεν τέκνοις\nἐς ταὐτὸ θείην, καὶ ξυναρτήσας γένος\nεὐδαιμονοῖμεν. σοί τε γὰρ παίδων τί δεῖ;\nἐμοί τε λύει τοῖσι μέλλουσιν τέκνοις\nτὰ ζῶντ’ ὀνῆσαι. μῶν βεβούλευμαι κακῶς;\nοὐδ’ ἂν σὺ φαίης, εἴ σε μὴ κνίζοι λέχος.\nἀλλ’ ἐς τοσοῦτον ἥκεθ’ ὥστ’ ὀρθουμένης\nεὐνῆς γυναῖκες πάντ’ ἔχειν νομίζετε,\nἢν δ’ αὖ γένηται ξυμφορά τις ἐς λέχος,\nτὰ λῷστα καὶ κάλλιστα πολεμιώτατα\nτίθεσθε. χρῆν γὰρ ἄλλοθέν ποθεν βροτοὺς\nπαῖδας τεκνοῦσθαι, θῆλυ δ’ οὐκ εἶναι γένος·\nχοὕτως ἂν οὐκ ἦν οὐδὲν ἀνθρώποις κακόν.\nἸᾶσον, εὖ μὲν τούσδ’ ἐκόσμησας λόγους·\nὅμως δ’ ἔμοιγε, κεἰ παρὰ γνώμην ἐρῶ,\nδοκεῖς προδοὺς σὴν ἄλοχον οὐ δίκαια δρᾶν.\nἦ πολλὰ πολλοῖς εἰμι διάφορος βροτῶν.\nἐμοὶ γὰρ ὅστις ἄδικος ὢν σοφὸς λέγειν\nπέφυκε, πλείστην ζημίαν ὀφλισκάνει·\nγλώσσῃ γὰρ αὐχῶν τἄδικ’ εὖ περιστελεῖν,\nτολμᾷ πανουργεῖν· ἔστι δ’ οὐκ ἄγαν σοφός.\nὡς καὶ σὺ μή νυν εἰς ἔμ’ εὐσχήμων γένῃ\nλέγειν τε δεινός. ἓν γὰρ ἐκτενεῖ σ’ ἔπος·\nχρῆν σ’, εἴπερ ἦσθα μὴ κακός, πείσαντά με\nγαμεῖν γάμον τόνδ’, ἀλλὰ μὴ σιγῇ φίλων.\nκαλῶς γ’ ἄν, οἶμαι, τῷδ’ ὑπηρέτεις λόγῳ,\nεἴ σοι γάμον κατεῖπον, ἥτις οὐδὲ νῦν\nτολμᾷς μεθεῖναι καρδίας μέγαν χόλον.\nοὐ τοῦτό σ’ εἶχεν, ἀλλὰ βάρβαρον λέχος\nπρὸς γῆρας οὐκ εὔδοξον ἐξέβαινέ σοι.\nεὖ νῦν τόδ’ ἴσθι, μὴ γυναικὸς οὕνεκα\nγῆμαί με λέκτρα βασιλέων ἃ νῦν ἔχω,\nἀλλ’, ὥσπερ εἶπον καὶ πάρος, σῷσαι θέλων\nσέ, καὶ τέκνοισι τοῖς ἐμοῖς ὁμοσπόρους\nφῦσαι τυράννους παῖδας, ἔρυμα δώμασι.\nμή μοι γένοιτο λυπρὸς εὐδαίμων βίος\nμηδ’ ὄλβος ὅστις τὴν ἐμὴν κνίζοι φρένα.\nοἶσθ’ ὡς μέτευξαι, καὶ σοφωτέρα φανῇ;\nτὰ χρηστὰ μή σοι λυπρὰ φαίνεσθαι ποτέ,\nμηδ’ εὐτυχοῦσα δυστυχὴς εἶναι δοκεῖν.\nὕβριζ’, ἐπειδὴ σοὶ μὲν ἔστ’ ἀποστροφή,\nἐγὼ δ’ ἔρημος τήνδε φευξοῦμαι χθόνα.\nαὐτὴ τάδ’ εἵλου· μηδέν’ ἄλλον αἰτιῶ.\nτί δρῶσα; μῶν γαμοῦσα καὶ προδοῦσά σε;\nἀρὰς τυράννοις ἀνοσίους ἀρωμένη.\nκαὶ σοῖς ἀραία γ’ οὖσα τυγχάνω δόμοις.\nὡς οὐ κρινοῦμαι τῶνδέ σοι τὰ πλείονα.\nἀλλ’, εἴ τι βούλῃ παισὶν ἢ σαυτῆς φυγῇ\nπροσωφέλημα χρημάτων ἐμῶν λαβεῖν,\nλέγ’· ὡς ἕτοιμος ἀφθόνῳ δοῦναι χερὶ\nξένοις τε πέμπειν σύμβολ’, οἳ δράσουσί σ’ εὖ.\nκαὶ ταῦτα μὴ θέλουσα μωρανεῖς, γύναι·\nλήξασα δ’ ὀργῆς κερδανεῖς ἀμείνονα.\nοὔτ’ ἂν ξένοισι τοῖσι σοῖς χρησαίμεθ’ ἄν,\nοὔτ’ ἄν τι δεξαίμεσθα, μηδ’ ἡμῖν δίδου·\nκακοῦ γὰρ ἀνδρὸς δῶρ’ ὄνησιν οὐκ ἔχει.\nἀλλ’ οὖν ἐγὼ μὲν δαίμονας μαρτύρομαι,\nὡς πάνθ’ ὑπουργεῖν σοί τε καὶ τέκνοις θέλω·\nσοὶ δ’ οὐκ ἀρέσκει τἀγάθ’, ἀλλ’ αὐθαδίᾳ\nφίλους ἀπωθῇ· τοιγὰρ ἀλγυνῇ πλέον.\nχώρει· πόθῳ γὰρ τῆς νεοδμήτου κόρης\nαἱρῇ χρονίζων δωμάτων ἐξώπιος.\nνύμφευ’· ἴσως γάρ—σὺν θεῷ δ’ εἰρήσεται—\nγαμεῖς τοιοῦτον ὥστε σ’ ἀρνεῖσθαι γάμον.\nἔρωτες ὑπὲρ μὲν ἄγαν\nἐλθόντες οὐκ εὐδοξίαν\nοὐδ’ ἀρετὰν παρέδωκαν\nἀνδράσιν· εἰ δ’ ἅλις ἔλθοι\nΚύπρις, οὐκ ἄλλα θεὸς εὔχαρις οὕτως.\nμήποτ’, ὦ δέσποιν’, ἐπ’ ἐμοὶ χρυσέων τόξων ἐφείης\nἱμέρῳ χρίσασ’ ἄφυκτον οἰστόν.\nστέργοι δέ με σωφροσύνα,\nδώρημα κάλλιστον θεῶν·\nμηδέ ποτ’ ἀμφιλόγους ὀργὰς\nἀκόρεστά τε νείκη\nθυμὸν ἐκπλήξασ’ ἑτέροις ἐπὶ λέκτροις\nπροσβάλοι δεινὰ Κύπρις, ἀπτολέμους δ’ εὐνὰς σεβίζουσ’\nὀξύφρων κρίνοι λέχη γυναικῶν.\nὦ πατρίς, ὦ δώματα, μὴ\nδῆτ’ ἄπολις γενοίμαν\nτὸν ἀμηχανίας ἔχουσα\nδυσπέρατον αἰῶν’,\nοἰκτροτάτων ἀχέων.\nθανάτῳ θανάτῳ πάρος δαμείην\nἁμέραν τάνδ’ ἐξανύσασα· μό-\nχθων δ’ οὐκ ἄλλος ὕπερθεν ἢ\nγᾶς πατρίας στέρεσθαι.\nεἴδομεν, οὐκ ἐξ ἑτέρων\nμῦθον ἔχω φράσασθαι·\nσὲ γὰρ οὐ πόλις, οὐ φίλων τις\nᾤκτισεν παθοῦσαν\nδεινότατον παθέων.\nἀχάριστος ὄλοιθ’, ὅτῳ πάρεστιν\nμὴ φίλους τιμᾶν καθαρᾶν ἀνοί-\nξαντα κλῇδα φρενῶν· ἐμοὶ\nμὲν φίλος οὔποτ’ ἔσται.\nΜήδεια, χαῖρε· τοῦδε γὰρ προοίμιον\nκάλλιον οὐδεὶς οἶδε προσφωνεῖν φίλους.\nὦ χαῖρε καὶ σύ, παῖ σοφοῦ Πανδίονος,\nΑἰγεῦ. πόθεν γῆς τῆσδ’ ἐπιστρωφᾷ πέδον;\nΦοίβου παλαιὸν ἐκλιπὼν χρηστήριον.\nτί δ’ ὀμφαλὸν γῆς θεσπιῳδὸν ἐστάλης;\nπαίδων ἐρευνῶν σπέρμ’ ὅπως γένοιτό μοι.\nπρὸς θεῶν—ἄπαις γὰρ δεῦρ’ ἀεὶ τείνεις βίον;\nἄπαιδές ἐσμεν δαίμονός τινος τύχῃ.\nδάμαρτος οὔσης, ἢ λέχους ἄπειρος ὤν;\nοὐκ ἐσμὲν εὐνῆς ἄζυγες γαμηλίου.\nτί δῆτα Φοῖβος εἶπέ σοι παίδων πέρι;\nσοφώτερ’ ἢ κατ’ ἄνδρα συμβαλεῖν ἔπη.\nθέμις μὲν ἡμᾶς χρησμὸν εἰδέναι θεοῦ;\nμάλιστ’, ἐπεί τοι καὶ σοφῆς δεῖται φρενός.\nτί δῆτ’ ἔχρησε; λέξον, εἰ θέμις κλύειν.\nἀσκοῦ με τὸν προύχοντα μὴ λῦσαι πόδα—\nπρὶν ἂν τί δράσῃς ἢ τίν’ ἐξίκῃ χθόνα;\nπρὶν ἂν πατρῴαν αὖθις ἑστίαν μόλω.\nσὺ δ’ ὡς τί χρῄζων τήνδε ναυστολεῖς χθόνα;\nΠιτθεύς τις ἔστι, γῆς ἄναξ Tροζηνίας. . . .\nπαῖς, ὡς λέγουσι, Πέλοπος, εὐσεβέστατος.\nτούτῳ θεοῦ μάντευμα κοινῶσαι θέλω.\nσοφὸς γὰρ ἁνὴρ καὶ τρίβων τὰ τοιάδε.\nκἀμοί γε πάντων φίλτατος δορυξένων.\nἀλλ’ εὐτυχοίης καὶ τύχοις ὅσων ἐρᾷς.\nτί γὰρ σὸν ὄμμα χρώς τε συντέτηχ’ ὅδε;\nΑἰγεῦ, κάκιστός ἐστί μοι πάντων πόσις.\nτί φῄς; σαφῶς μοι σὰς φράσον δυσθυμίας.\nἀδικεῖ μ’ Ἰάσων οὐδὲν ἐξ ἐμοῦ παθών.\nτί χρῆμα δράσας; φράζε μοι σαφέστερον.\nγυναῖκ’ ἐφ’ ἡμῖν δεσπότιν δόμων ἔχει.\nοὔ που τετόλμηκ’ ἔργον αἴσχιστον τόδε;\nσάφ’ ἴσθ’· ἄτιμοι δ’ ἐσμὲν οἱ πρὸ τοῦ φίλοι.\nπότερον ἐρασθεὶς ἢ σὸν ἐχθαίρων λέχος;\nμέγαν γ’ ἔρωτα πιστὸς οὐκ ἔφυ φίλοις.\nἴτω νυν, εἴπερ, ὡς λέγεις, ἐστὶν κακός.\nἀνδρῶν τυράννων κῆδος ἠράσθη λαβεῖν.\nδίδωσι δ’ αὐτῷ τίς; πέραινέ μοι λόγον.\nΚρέων, ὃς ἄρχει τῆσδε γῆς Κορινθίας.\nσυγγνωστὰ μέν τἄρ’ ἦν σε λυπεῖσθαι, γύναι.\nὄλωλα· καὶ πρός γ’ ἐξελαύνομαι χθονός.\nπρὸς τοῦ; τόδ’ ἄλλο καινὸν αὖ λέγεις κακόν.\nΚρέων μ’ ἐλαύνει φυγάδα γῆς Κορινθίας.\nἐᾷ δ’ Ἰάσων; οὐδὲ ταῦτ’ ἐπῄνεσα.\nλόγῳ μὲν οὐχί, καρτερεῖν δὲ βούλεται.\nἀλλ’ ἄντομαί σε τῆσδε πρὸς γενειάδος\nγονάτων τε τῶν σῶν ἱκεσία τε γίγνομαι,\nοἴκτιρον οἴκτιρόν με τὴν δυσδαίμονα\nκαὶ μή μ’ ἔρημον ἐκπεσοῦσαν εἰσίδῃς,\nδέξαι δὲ χώρᾳ καὶ δόμοις ἐφέστιον.\nοὕτως ἔρως σοὶ πρὸς θεῶν τελεσφόρος\nγένοιτο παίδων, καὐτὸς ὄλβιος θάνοις.\nεὕρημα δ’ οὐκ οἶσθ’ οἷον ηὕρηκας τόδε·\nπαύσω δέ σ’ ὄντ’ ἄπαιδα καὶ παίδων γονὰς\nσπεῖραί σε θήσω· τοιάδ’ οἶδα φάρμακα.\nπολλῶν ἕκατι τήνδε σοι δοῦναι χάριν,\nγύναι, πρόθυμός εἰμι, πρῶτα μὲν θεῶν,\nἔπειτα παίδων ὧν ἐπαγγέλλῃ γονάς·\nἐς τοῦτο γὰρ δὴ φροῦδός εἰμι πᾶς ἐγώ.\nοὕτω δ’ ἔχει μοι· σοῦ μὲν ἐλθούσης χθόνα,\nπειράσομαί σου προξενεῖν δίκαιος ὤν.\nτόσον γε μέντοι σοι προσημαίνω, γύναι·\nἐκ τῆσδε μὲν γῆς οὔ σ’ ἄγειν βουλήσομαι,\nαὐτὴ δ’ ἐάνπερ εἰς ἐμοὺς ἔλθῃς δόμους,\nμενεῖς ἄσυλος κοὔ σε μὴ μεθῶ τινι.\nἐκ τῆσδε δ’ αὐτὴ γῆς ἀπαλλάσσου πόδα·\nἀναίτιος γὰρ καὶ ξένοις εἶναι θέλω.\nἔσται τάδ’· ἀλλὰ πίστις εἰ γένοιτό μοι\nτούτων, ἔχοιμ’ ἂν πάντα πρὸς σέθεν καλῶς.\nμῶν οὐ πέποιθας; ἢ τί σοι τὸ δυσχερές;\nπέποιθα· Πελίου δ’ ἐχθρός ἐστί μοι δόμος\nΚρέων τε. τούτοις δ’ ὁρκίοισι μὲν ζυγεὶς\nἄγουσιν οὐ μεθεῖ’ ἂν ἐκ γαίας ἐμέ·\nλόγοις δὲ συμβὰς καὶ θεῶν ἀνώμοτος\nφίλος γένοι’ ἂν τἀπικηρυκεύματα·—\nοὐκ ἂν πίθοιο· τἀμὰ μὲν γὰρ ἀσθενῆ,\nτοῖς δ’ ὄλβος ἐστὶ καὶ δόμος τυραννικός.\nπολλὴν ἔλεξας ἐν λόγοις προμηθίαν·\nἀλλ’, εἰ δοκεῖ σοι, δρᾶν τάδ’ οὐκ ἀφίσταμαι.\nἐμοί τε γὰρ τάδ’ ἐστὶν ἀσφαλέστατα,\nσκῆψίν τιν’ ἐχθροῖς σοῖς ἔχοντα δεικνύναι,\nτὸ σόν τ’ ἄραρε μᾶλλον· ἐξηγοῦ θεούς.\nὄμνυ πέδον Γῆς, πατέρα θ’ Ἥλιον πατρὸς\nτοὐμοῦ, θεῶν τε συντιθεὶς ἅπαν γένος.\nτί χρῆμα δράσειν ἢ τί μὴ δράσειν; λέγε.\nμήτ’ αὐτὸς ἐκ γῆς σῆς ἔμ’ ἐκβαλεῖν ποτε,\nμήτ’ ἄλλος ἤν τις τῶν ἐμῶν ἐχθρῶν ἄγειν\nχρῄζῃ, μεθήσειν ζῶν ἑκουσίῳ τρόπῳ.\nὄμνυμι Γαῖαν Ἡλίου θ’ ἁγνὸν σέβας\nθεούς τε πάντας ἐμμενεῖν ἅ σου κλύω.\nἀρκεῖ· τί δ’ ὅρκῳ τῷδε μὴ ’μμένων πάθοις;\nἃ τοῖσι δυσσεβοῦσι γίγνεται βροτῶν.\nχαίρων πορεύου· πάντα γὰρ καλῶς ἔχει.\nκἀγὼ πόλιν σὴν ὡς τάχιστ’ ἀφίξομαι,\nπράξασ’ ἃ μέλλω καὶ τυχοῦσ’ ἃ βούλομαι.\nἀλλά σ’ ὁ Μαίας πομπαῖος ἄναξ\nπελάσειε δόμοις, ὧν τ’ ἐπίνοιαν\nσπεύδεις κατέχων πράξειας, ἐπεὶ\nγενναῖος ἀνήρ,\nΑἰγεῦ, παρ’ ἐμοὶ δεδόκησαι.\nὦ Ζεῦ Δίκη τε Ζηνὸς Ἡλίου τε φῶς,\nνῦν καλλίνικοι τῶν ἐμῶν ἐχθρῶν, φίλαι,\nγενησόμεσθα κεἰς ὁδὸν βεβήκαμεν·\nνῦν δ’ ἐλπὶς ἐχθροὺς τοὺς ἐμοὺς τείσειν δίκην.\nοὗτος γὰρ ἁνὴρ ᾗ μάλιστ’ ἐκάμνομεν\nλιμὴν πέφανται τῶν ἐμῶν βουλευμάτων·\nἐκ τοῦδ’ ἀναψόμεσθα πρυμνήτην κάλων,\nμολόντες ἄστυ καὶ πόλισμα Παλλάδος.\nἤδη δὲ πάντα τἀμά σοι βουλεύματα\nλέξω· δέχου δὲ μὴ πρὸς ἡδονὴν λόγους.\nπέμψασ’ ἐμῶν τιν’ οἰκετῶν Ἰάσονα\nἐς ὄψιν ἐλθεῖν τὴν ἐμὴν αἰτήσομαι·\nμολόντι δ’ αὐτῷ μαλθακοὺς λέξω λόγους,\nὡς καὶ δοκεῖ μοι ταὐτά, καὶ καλῶς ἔχειν\nγάμους τυράννων οὓς προδοὺς ἡμᾶς ἔχει·\nκαὶ ξύμφορ’ εἶναι καὶ καλῶς ἐγνωσμένα.\nπαῖδας δὲ μεῖναι τοὺς ἐμοὺς αἰτήσομαι,\nοὐχ ὡς λιποῦσ’ ἂν πολεμίας ἐπὶ χθονὸς\nἐχθροῖσι παῖδας τοὺς ἐμοὺς καθυβρίσαι,\nἀλλ’ ὡς δόλοισι παῖδα βασιλέως κτάνω.\nπέμψω γὰρ αὐτοὺς δῶρ’ ἔχοντας ἐν χεροῖν,\nνύμφῃ φέροντας, τήνδε μὴ φυγεῖν χθόνα,\nλεπτόν τε πέπλον καὶ πλόκον χρυσήλατον·\nκἄνπερ λαβοῦσα κόσμον ἀμφιθῇ χροΐ,\nκακῶς ὀλεῖται πᾶς θ’ ὃς ἂν θίγῃ κόρης·\nτοιοῖσδε χρίσω φαρμάκοις δωρήματα.\nἐνταῦθα μέντοι τόνδ’ ἀπαλλάσσω λόγον·\nᾤμωξα δ’ οἷον ἔργον ἔστ’ ἐργαστέον\nτοὐντεῦθεν ἡμῖν· τέκνα γὰρ κατακτενῶ\nτἄμ’· οὔτις ἔστιν ὅστις ἐξαιρήσεται·\nδόμον τε πάντα συγχέασ’ Ἰάσονος\nἔξειμι γαίας, φιλτάτων παίδων φόνον\nφεύγουσα καὶ τλᾶσ’ ἔργον ἀνοσιώτατον.\nοὐ γὰρ γελᾶσθαι τλητὸν ἐξ ἐχθρῶν, φίλαι.\nἴτω· τί μοι ζῆν κέρδος; οὔτε μοι πατρὶς\nοὔτ’ οἶκος ἔστιν οὔτ’ ἀποστροφὴ κακῶν.\nἡμάρτανον τόθ’ ἡνίκ’ ἐξελίμπανον\nδόμους πατρῴους, ἀνδρὸς Ἕλληνος λόγοις\nπεισθεῖσ’, ὃς ἡμῖν σὺν θεῷ τείσει δίκην.\nοὔτ’ ἐξ ἐμοῦ γὰρ παῖδας ὄψεταί ποτε\nζῶντας τὸ λοιπὸν οὔτε τῆς νεοζύγου\nνύμφης τεκνώσει παῖδ’, ἐπεὶ κακῶς κακὴν\nθανεῖν σφ’ ἀνάγκη τοῖς ἐμοῖσι φαρμάκοις.\nμηδείς με φαύλην κἀσθενῆ νομιζέτω\nμηδ’ ἡσυχαίαν, ἀλλὰ θατέρου τρόπου,\nβαρεῖαν ἐχθροῖς καὶ φίλοισιν εὐμενῆ·\nτῶν γὰρ τοιούτων εὐκλεέστατος βίος.\nἐπείπερ ἡμῖν τόνδ’ ἐκοίνωσας λόγον,\nσέ τ’’ ὠφελεῖν θέλουσα, καὶ νόμοις βροτῶν\nξυλλαμβάνουσα, δρᾶν σ’ ἀπεννέπω τάδε.\nοὐκ ἔστιν ἄλλως· σοὶ δὲ συγγνώμη λέγειν\nτάδ’ ἐστί, μὴ πάσχουσαν, ὡς ἐγώ, κακῶς.\nἀλλὰ κτανεῖν σὸν σπέρμα τολμήσεις, γύναι;\nοὕτω γὰρ ἂν μάλιστα δηχθείη πόσις.\nσὺ δ’ ἂν γένοιό γ’ ἀθλιωτάτη γυνή.\nἴτω· περισσοὶ πάντες οὑν μέσῳ λόγοι.\nἀλλ’ εἶα χώρει καὶ κόμιζ’ Ἰάσονα·\nἐς πάντα γὰρ δὴ σοὶ τὰ πιστὰ χρώμεθα.\nλέξῃς δὲ μηδὲν τῶν ἐμοὶ δεδογμένων,\nεἴπερ φρονεῖς εὖ δεσπόταις γυνή τ’ ἔφυς.\nἘρεχθεΐδαι τὸ παλαιὸν ὄλβιοι\nκαὶ θεῶν παῖδες μακάρων, ἱερᾶς\nχώρας ἀπορθήτου τ’ ἄπο, φερβόμενοι\nκλεινοτάταν σοφίαν, αἰεὶ διὰ λαμπροτάτου\nβαίνοντες ἁβρῶς αἰθέρος, ἔνθα ποθ’ ἁγνὰς\nἐννέα Πιερίδας Μούσας λέγουσι\nξανθὰν Ἁρμονίαν φυτεῦσαι·\nτοῦ καλλινάου τ’ ἐπὶ Κηφισοῦ ῥοαῖς\nτὰν Κύπριν κλῄζουσιν ἀφυσσαμέναν\nχώραν καταπνεῦσαι μετρίας ἀνέμων\nἡδυπνόους αὔρας· αἰεὶ δ’ ἐπιβαλλομέναν\nχαίταισιν εὐώδη ῥοδέων πλόκον ἀνθέων\nτᾷ Σοφίᾳ παρέδρους πέμπειν Ἔρωτας,\nπαντοίας ἀρετᾶς ξυνεργούς.\nπῶς οὖν ἱερῶν ποταμῶν\nἢ πόλις; ἦ φίλων\nπόμπιμός σε χώρα\nτὰν παιδολέτειραν ἕξει,\nτὰν οὐχ ὁσίαν μετ’ ἄλλων;\nσκέψαι τεκέων πλαγάν,\nσκέψαι φόνον οἷον αἴρῃ.\nμή, πρὸς γονάτων σε πάντη\nπάντως ἱκετεύομεν,\nτέκνα φονεύσῃς.\nπόθεν θράσος ἢ φρενὸς ἢ\nχειρὶ τέκνων σέθεν\nκαρδίᾳ τε λήψῃ\nδεινὰν προσάγουσα τόλμαν;\nπῶς δ’ ὄμματα προσβαλοῦσα\nτέκνοις ἄδακρυν μοῖραν\nσχήσεις φόνου; οὐ δυνάσῃ,\nπαίδων ἱκετᾶν πιτνόντων,\nτέγξαι χέρα φοινίαν\nτλάμονι θυμῷ.\nἥκω κελευσθείς· καὶ γὰρ οὖσα δυσμενὴς\nοὔ τἂν ἁμάρτοις τοῦδέ γ’, ἀλλ’ ἀκούσομαι\nτί χρῆμα βούλῃ καινὸν ἐξ ἐμοῦ, γύναι.\nἸᾶσον, αἰτοῦμαί σε τῶν εἰρημένων\nσυγγνώμον’ εἶναι· τὰς δ’ ἐμὰς ὀργὰς φέρειν\nεἰκός σ’, ἐπεὶ νῷν πόλλ’ ὑπείργασται φίλα.\nἐγὼ δ’ ἐμαυτῇ διὰ λόγων ἀφικόμην\nκἀλοιδόρησα· Σχετλία, τί μαίνομαι\nκαὶ δυσμεναίνω τοῖσι βουλεύουσιν εὖ,\nἐχθρὰ δὲ γαίας κοιράνοις καθίσταμαι\nπόσει θ’, ὃς ἡμῖν δρᾷ τὰ συμφορώτατα,\nγήμας τύραννον καὶ κασιγνήτους τέκνοις\nἐμοῖς φυτεύων; οὐκ ἀπαλλαχθήσομαι\nθυμοῦ—τί πάσχω;—θεῶν ποριζόντων καλῶς;\nοὐκ εἰσὶ μέν μοι παῖδες, οἶδα δὲ χθόνα\nφεύγοντας ἡμᾶς καὶ σπανίζοντας φίλων;\nταῦτ’ ἐννοήσασ’ ᾐσθόμην ἀβουλίαν\nπολλὴν ἔχουσα καὶ μάτην θυμουμένη.\nνῦν οὖν ἐπαινῶ· σωφρονεῖν τ’ ἐμοὶ δοκεῖς\nκῆδος τόδ’ ἡμῖν προσλαβών, ἐγὼ δ’ ἄφρων,\nᾗ χρῆν μετεῖναι τῶνδε τῶν βουλευμάτων,\nκαὶ ξυγγαμεῖν σοι, καὶ παρεστάναι λέχει\nνύμφην τε κηδεύουσαν ἥδεσθαι σέθεν.\nἀλλ’ ἐσμὲν οἷόν ἐσμεν, οὐκ ἐρῶ κακόν,\nγυναῖκες· οὔκουν χρῆν σ’ ὁμοιοῦσθαι κακοῖς,\nοὐδ’ ἀντιτείνειν νήπι’ ἀντὶ νηπίων.\nπαριέμεσθα, καί φαμεν κακῶς φρονεῖν\nτότ’, ἀλλ’ ἄμεινον νῦν βεβούλευμαι τάδε·\nὦ τέκνα τέκνα, δεῦτε, λείπετε στέγας,\nἐξέλθετ’, ἀσπάσασθε καὶ προσείπατε\nπατέρα μεθ’ ἡμῶν, καὶ διαλλάχθηθ’ ἅμα\nτῆς πρόσθεν ἔχθρας ἐς φίλους μητρὸς μέτα·\nσπονδαὶ γὰρ ἡμῖν καὶ μεθέστηκεν χόλος.\nλάβεσθε χειρὸς δεξιᾶς· οἴμοι, κακῶν\nὡς ἐννοοῦμαι δή τι τῶν κεκρυμμένων.\nἆρ’, ὦ τέκν’, οὕτω καὶ πολὺν ζῶντες χρόνον\nφίλην ὀρέξετ’ ὠλένην; τάλαιν’ ἐγώ,\nὡς ἀρτίδακρύς εἰμι καὶ φόβου πλέα.\nχρόνῳ δὲ νεῖκος πατρὸς ἐξαιρουμένη\nὄψιν τέρειναν τήνδ’ ἔπλησα δακρύων.\nκἀμοὶ κατ’ ὄσσων χλωρὸν ὡρμήθη δάκρυ·\nκαὶ μὴ προβαίη μεῖζον ἢ τὸ νῦν κακόν.\nαἰνῶ, γύναι, τάδ’, οὐδ’ ἐκεῖνα μέμφομαι·\nεἰκὸς γὰρ ὀργὰς θῆλυ ποιεῖσθαι γένος\nγάμου παρεμπολῶντος ἀλλοίου πόσει.\nἀλλ’ ἐς τὸ λῷον σὸν μεθέστηκεν κέαρ,\nἔγνως δὲ τὴν νικῶσαν, ἀλλὰ τῷ χρόνῳ,\nβουλήν· γυναικὸς ἔργα ταῦτα σώφρονος.\nὑμῖν δέ, παῖδες, οὐκ ἀφροντίστως πατὴρ\nπολλὴν ἔθηκε σὺν θεοῖς σωτηρίαν·\nοἶμαι γὰρ ὑμᾶς τῆσδε γῆς Κορινθίας\nτὰ πρῶτ’ ἔσεσθαι σὺν κασιγνήτοις ἔτι.\nἀλλ’ αὐξάνεσθε· τἄλλα δ’ ἐξεργάζεται\nπατήρ τε καὶ θεῶν ὅστις ἐστὶν εὐμενής·\nἴδοιμι δ’ ὑμᾶς εὐτραφεῖς ἥβης τέλος\nμολόντας, ἐχθρῶν τῶν ἐμῶν ὑπερτέρους.\nαὕτη, τί χλωροῖς δακρύοις τέγγεις κόρας,\nστρέψασα λευκὴν ἔμπαλιν παρηίδα;\nκοὐκ ἀσμένη τόνδ’ ἐξ ἐμοῦ δέχῃ λόγον;\nοὐδέν. τέκνων τῶνδ’ ἐννοουμένη πέρι.\nθάρσει νυν· εὖ γὰρ τῶνδ’ ἐγὼ θήσω πέρι.\nδράσω τάδ’· οὔτοι σοῖς ἀπιστήσω λόγοις·\nγυνὴ δὲ θῆλυ κἀπὶ δακρύοις ἔφυ.\nτί δῆτα λίαν τοῖσδ’ ἐπιστένεις τέκνοις;\nἔτικτον αὐτούς· ζῆν δ’ ὅτ’ ἐξηύχου τέκνα,\nἐσῆλθέ μ’ οἶκτος εἰ γενήσεται τάδε.\nἀλλ’ ὧνπερ οὕνεκ’ εἰς ἐμοὺς ἥκεις λόγους,\nτὰ μὲν λέλεκται, τῶν δ’ ἐγὼ μνησθήσομαι.\nἐπεὶ τυράννοις γῆς μ’ ἀποστεῖλαι δοκεῖ—\nκἀμοὶ τάδ’ ἐστὶ λῷστα, γιγνώσκω καλῶς,\nμήτ’ ἐμποδὼν σοὶ μήτε κοιράνοις χθονὸς\nναίειν· δοκῶ γὰρ δυσμενὴς εἶναι δόμοις—\nἡμεῖς μὲν ἐκ γῆς τῆσδ’ ἀπαίρομεν φυγῇ,\nπαῖδες δ’ ὅπως ἂν ἐκτραφῶσι σῇ χερί,\nαἰτοῦ Κρέοντα τήνδε μὴ φεύγειν χθόνα.\nοὐκ οἶδ’ ἂν εἰ πείσαιμι, πειρᾶσθαι δὲ χρή.\nσὺ δ’ ἀλλὰ σὴν κέλευσον αἰτεῖσθαι πατρὸς\nγυναῖκα παῖδας τήνδε μὴ φεύγειν χθόνα.\nμάλιστα, καὶ πείσειν γε δοξάζω σφ’ ἐγώ.\nεἴπερ γυναικῶν ἐστι τῶν ἄλλων μία.\nσυλλήψομαι δὲ τοῦδέ σοι κἀγὼ πόνου·\nπέμψω γὰρ αὐτῇ δῶρ’ ἃ καλλιστεύεται\nτῶν νῦν ἐν ἀνθρώποισιν, οἶδ’ ἐγώ, πολύ,\nλεπτόν τε πέπλον καὶ πλόκον χρυσήλατον\nπαῖδας φέροντας. ἀλλ’ ὅσον τάχος χρεὼν\nκόσμον κομίζειν δεῦρο προσπόλων τινά.\nεὐδαιμονήσει δ’ οὐχ ἕν, ἀλλὰ μυρία,\nἀνδρός τ’ ἀρίστου σοῦ τυχοῦσ’ ὁμευνέτου\nκεκτημένη τε κόσμον ὅν ποθ’ Ἥλιος\nπατρὸς πατὴρ δίδωσιν ἐκγόνοισιν οἷς.\nλάζυσθε φερνὰς τάσδε, παῖδες, ἐς χέρας\nκαὶ τῇ τυράννῳ μακαρίᾳ νύμφῃ δότε\nφέροντες· οὔτοι δῶρα μεμπτὰ δέξεται.\nτί δ’, ὦ ματαία, τῶνδε σὰς κενοῖς χέρας;\nδοκεῖς σπανίζειν δῶμα βασίλειον πέπλων,\nδοκεῖς δὲ χρυσοῦ; σῷζε, μὴ δίδου τάδε.\nεἴπερ γὰρ ἡμᾶς ἀξιοῖ λόγου τινὸς\nγυνή, προθήσει χρημάτων, σάφ’ οἶδ’ ἐγώ.\nμή μοι σύ· πείθειν δῶρα καὶ θεοὺς λόγος·\nχρυσὸς δὲ κρείσσων μυρίων λόγων βροτοῖς.\nκείνης ὁ δαίμων, κεῖνα νῦν αὔξει θεός,\nνέα τυραννεῖ· τῶν δ’ ἐμῶν παίδων φυγὰς\nψυχῆς ἂν ἀλλαξαίμεθ’, οὐ χρυσοῦ μόνον.\nἀλλ’, ὦ τέκν’, εἰσελθόντε πλουσίους δόμους\nπατρὸς νέαν γυναῖκα, δεσπότιν δ’ ἐμήν,\nἱκετεύετ’, ἐξαιτεῖσθε μὴ φυγεῖν χθόνα,\nκόσμον διδόντες—τοῦδε γὰρ μάλιστα δεῖ—\nἐς χεῖρ’ ἐκείνης δῶρα δέξασθαι τάδε.\nἴθ’ ὡς τάχιστα· μητρὶ δ’ ὧν ἐρᾷ τυχεῖν\nεὐάγγελοι γένοισθε πράξαντες καλῶς.\nνῦν ἐλπίδες οὐκέτι μοι παίδων ζόας,\nοὐκέτι· στείχουσι γὰρ ἐς φόνον ἤδη.\nδέξεται νύμφα χρυσέων ἀναδεσμῶν\nδέξεται δύστανος ἄταν·\nξανθᾷ δ’ ἀμφὶ κόμᾳ θήσει τὸν Ἅιδα\nκόσμον αὐτὰ χεροῖν. λαβοῦσα.\nπείσει χάρις ἀμβρόσιός τ’ αὐγὰ πέπλων\nχρυσέων τευκτὸν στέφανον περιθέσθαι·\nνερτέροις δ’ ἤδη πάρα νυμφοκομήσει.\nτοῖον εἰς ἕρκος πεσεῖται\nκαὶ μοῖραν θανάτου δύστανος· ἄταν δ’\nοὐχ ὑπεκφεύξεται.\nσὺ δ’, ὦ τάλαν, ὦ κακόνυμφε κηδεμὼν τυράννων,\nπαισὶν οὐ κατειδὼς\nὄλεθρον βιοτᾷ προσάγεις ἀλόχῳ τε\nσᾷ στυγερὸν θάνατον.\nδύστανε μοίρας ὅσον παροίχῃ.\nμεταστένομαι δὲ σὸν ἄλγος, ὦ τάλαινα παίδων\nμᾶτερ, ἃ φονεύσεις\nτέκνα νυμφιδίων ἕνεκεν λεχέων, ἅ\nσοι προλιπὼν ἀνόμως\nἄλλᾳ ξυνοικεῖ πόσις συνεύνῳ.\nδέσποιν’, ἀφεῖνται παῖδες οἵδε σοὶ φυγῆς,\nκαὶ δῶρα νύμφη βασιλὶς ἀσμένη χεροῖν\nἐδέξατ’· εἰρήνη δὲ τἀκεῖθεν τέκνοις.\nἔα.\nτί συγχυθεῖσ’ ἕστηκας ἡνίκ’ εὐτυχεῖς;\nτί σὴν ἔστρεψας ἔμπαλιν παρηίδα\nκοὐκ ἀσμένη τόνδ’ ἐξ ἐμοῦ δέχῃ λόγον;\nαἰαῖ.\nτάδ’ οὐ ξυνῳδὰ τοῖσιν ἐξηγγελμένοις.\nαἰαῖ μάλ’ αὖθις.\nμῶν τιν’ ἀγγέλλων τύχην\nοὐκ οἶδα, δόξης δ’ ἐσφάλην εὐαγγέλου;\nἤγγειλας οἷ’ ἤγγειλας· οὐ σὲ μέμφομαι.·\nτί δαὶ κατηφεῖς ὄμμα καὶ δακρυρροεῖς;\nπολλή μ’ ἀνάγκη, πρέσβυ· ταῦτα γὰρ θεοὶ\nκἀγὼ κακῶς φρονοῦσ’ ἐμηχανησάμην.\nθάρσει· κάτει τοι καὶ σὺ πρὸς τέκνων ἔτι.\nἄλλους κατάξω πρόσθεν ἡ τάλαιν’ ἐγώ.\nοὔτοι μόνη σὺ σῶν ἀπεζύγης τέκνων·\nκούφως φέρειν χρὴ θνητὸν ὄντα συμφοράς.\nδράσω τάδ’. ἀλλὰ βαῖνε δωμάτων ἔσω\nκαὶ παισὶ πόρσυν’ οἷα χρὴ καθ’ ἡμέραν.\nὦ τέκνα τέκνα, σφῷν μὲν ἔστι δὴ πόλις\nκαὶ δῶμ’, ἐν ᾧ, λιπόντες ἀθλίαν ἐμέ,\nοἰκήσετ’ αἰεὶ μητρὸς ἐστερημένοι·\nἐγὼ δ’ ἐς ἄλλην γαῖαν εἶμι δὴ φυγάς,\nπρὶν σφῷν ὀνάσθαι κἀπιδεῖν εὐδαίμονας,\nπρὶν λέκτρα καὶ γυναῖκα καὶ γαμηλίους\nεὐνὰς ἀγῆλαι λαμπάδας τ’ ἀνασχεθεῖν.\nὦ δυστάλαινα τῆς ἐμῆς αὐθαδίας.\nἄλλως ἄρ’ ὑμᾶς, ὦ τέκν’, ἐξεθρεψάμην,\nἄλλως δ’ ἐμόχθουν καὶ κατεξάνθην πόνοις,\nστερρὰς ἐνεγκοῦσ’ ἐν τόκοις ἀλγηδόνας.\nἦ μήν ποθ’ ἡ δύστηνος εἶχον ἐλπίδας\nπολλὰς ἐν ὑμῖν, γηροβοσκήσειν τ’ ἐμὲ\nκαὶ κατθανοῦσαν χερσὶν εὖ περιστελεῖν,\nζηλωτὸν ἀνθρώποισι· νῦν δ’ ὄλωλε δὴ\nγλυκεῖα φροντίς. σφῷν γὰρ ἐστερημένη\nλυπρὸν διάξω βίοτον ἀλγεινόν τ’ ἐμοί.\nὑμεῖς δὲ μητέρ’ οὐκέτ’ ὄμμασιν φίλοις\nὄψεσθ’, ἐς ἄλλο σχῆμ’ ἀποστάντες βίου.\nφεῦ φεῦ· τί προσδέρκεσθέ μ’ ὄμμασιν, τέκνα;\nτί προσγελᾶτε τὸν πανύστατον γέλων;\nαἰαῖ· τί δράσω; καρδία γὰρ οἴχεται,\nγυναῖκες, ὄμμα φαιδρὸν ὡς εἶδον τέκνων.\nοὐκ ἂν δυναίμην· χαιρέτω βουλεύματα\nτὰ πρόσθεν· ἄξω παῖδας ἐκ γαίας ἐμούς.\nτί δεῖ με πατέρα τῶνδε τοῖς τούτων κακοῖς\nλυποῦσαν αὐτὴν δὶς τόσα κτᾶσθαι κακά;\nοὐ δῆτ’ ἔγωγε. χαιρέτω βουλεύματα.\nκαίτοι τί πάσχω; βούλομαι γέλωτ’ ὀφλεῖν\nἐχθροὺς μεθεῖσα τοὺς ἐμοὺς ἀζημίους;\nτολμητέον τάδ’. ἀλλὰ τῆς ἐμῆς κάκης,\nτὸ καὶ προσέσθαι μαλθακοὺς λόγους φρενί.\nχωρεῖτε, παῖδες, ἐς δόμους. ὅτῳ δὲ μὴ\nθέμις παρεῖναι τοῖς ἐμοῖσι θύμασιν,\nαὐτῷ μελήσει· χεῖρα δ’ οὐ διαφθερῶ.\nἆ ἆ.\nμὴ δῆτα, θυμέ, μὴ σύ γ’ ἐργάσῃ τάδε·\nἔασον αὐτούς, ὦ τάλαν, φεῖσαι τέκνων·\nἐκεῖ μεθ’ ἡμῶν ζῶντες εὐφρανοῦσί σε.\nμὰ τοὺς παρ’ Ἅιδῃ νερτέρους ἀλάστορας,\nοὔτοι ποτ’ ἔσται τοῦθ’ ὅπως ἐχθροῖς ἐγὼ\nπαῖδας παρήσω τοὺς ἐμοὺς καθυβρίσαι.\nπάντως σφ’ ἀνάγκη κατθανεῖν· ἐπεὶ δὲ χρή,\nἡμεῖς κτενοῦμεν οἵπερ ἐξεφύσαμεν.\nπάντως πέπρακται ταῦτα κοὐκ ἐκφεύξεται.\nκαὶ δὴ ’πὶ κρατὶ στέφανος, ἐν πέπλοισι δὲ\nνύμφη τύραννος ὄλλυται, σάφ’ οἶδ’ ἐγώ.\nἀλλ’, εἶμι γὰρ δὴ τλημονεστάτην ὁδόν,\nκαὶ τούσδε πέμψω τλημονεστέραν ἔτι,\nπαῖδας προσειπεῖν βούλομαι.—δότ’, ὦ τέκνα,\nδότ’ ἀσπάσασθαι μητρὶ δεξιὰν χέρα.\nὦ φιλτάτη χείρ, φίλτατον δέ μοι στόμα\nκαὶ σχῆμα καὶ πρόσωπον εὐγενὲς τέκνων,\nεὐδαιμονοῖτον, ἀλλ’ ἐκεῖ· τὰ δ’ ἐνθάδε\nπατὴρ ἀφείλετ’. ὦ γλυκεῖα προσβολή,\nὦ μαλθακὸς χρὼς πνεῦμά θ’ ἥδιστον τέκνων.\nχωρεῖτε χωρεῖτ’· οὐκέτ’ εἰμὶ προσβλέπειν\nοἵα τε πρὸς ὑμᾶς, ἀλλὰ νικῶμαι κακοῖς.\nκαὶ μανθάνω μὲν οἷα δρᾶν μέλλω κακά,\nθυμὸς δὲ κρείσσων τῶν ἐμῶν βουλευμάτων,\nὅσπερ μεγίστων αἴτιος κακῶν βροτοῖς.\nπολλάκις ἤδη\nδιὰ λεπτοτέρων μύθων ἔμολον\nκαὶ πρὸς ἁμίλλας ἦλθον μείζους\nἢ χρὴ γενεὰν θῆλυν ἐρευνᾶν·\nἀλλὰ γὰρ ἔστιν μοῦσα καὶ ἡμῖν,\nἣ προσομιλεῖ σοφίας ἕνεκεν·\nπάσαισι μὲν οὔ· παῦρον δὲ δὴ\nγένος ἐν πολλαῖς εὕροις ἂν ἴσως\nκοὐκ ἀπόμουσον τὸ γυναικῶν.\nκαί φημι βροτῶν οἵτινές εἰσιν\nπάμπαν ἄπειροι μηδ’ ἐφύτευσαν\nπαῖδας, προφέρειν εἰς εὐτυχίαν\nτῶν γειναμένων.\nοἱ μὲν ἄτεκνοι δι’ ἀπειροσύνην\nεἴθ’ ἡδὺ βροτοῖς εἴτ’ ἀνιαρὸν\nπαῖδες τελέθουσ’ οὐχὶ τυχόντες\nπολλῶν μόχθων ἀπέχονται·\nοἷσι δὲ τέκνων ἔστιν ἐν οἴκοις\nγλυκερὸν βλάστημ’, ὁρῶ μελέτῃ\nκατατρυχομένους τὸν ἅπαντα χρόνον,\nπρῶτον μὲν ὅπως θρέψουσι καλῶς\nβίοτόν θ’ ὁπόθεν λείψουσι τέκνοις·\nἔτι δ’ ἐκ τούτων εἴτ’ ἐπὶ φλαύροις\nεἴτ’ ἐπὶ χρηστοῖς\nμοχθοῦσι, τόδ’ ἐστὶν ἄδηλον.\nἓν δὲ τὸ πάντων λοίσθιον ἤδη\nπᾶσιν κατερῶ θνητοῖσι κακόν·\nκαὶ δὴ γὰρ ἅλις βίοτόν θ’ ηὗρον\nσῶμά τ’ ἐς ἥβην ἤλυθε τέκνων\nχρηστοί τ’ ἐγένοντ’· εἰ δὲ κυρήσαι\nδαίμων οὕτως, φροῦδος ἐς Ἅιδην\nθάνατος προφέρων σώματα τέκνων.\nπῶς οὖν λύει πρὸς τοῖς ἄλλοις\nτήνδ’ ἔτι λύπην ἀνιαροτάτην\nπαίδων ἕνεκεν\nθνητοῖσι θεοὺς ἐπιβάλλειν;\nφίλαι, πάλαι τοι προσμένουσα τὴν τύχην\nκαραδοκῶ τἀκεῖθεν οἷ προβήσεται.\nκαὶ δὴ δέδορκα τόνδε τῶν Ἰάσονος\nστείχοντ’ ὀπαδῶν· πνεῦμα δ’ ἠρεθισμένον\nδείκνυσιν ὥς τι καινὸν ἀγγελεῖ κακόν.\nὦ δεινὸν ἔργον παρανόμως εἰργασμένη,\nΜήδεια, φεῦγε φεῦγε, μήτε ναΐαν\nλιποῦσ’ ἀπήνην μήτ’ ὄχον πεδοστιβῆ.\nτί δ’ ἄξιόν μοι τῆσδε τυγχάνει φυγῆς;\nὄλωλεν ἡ τύραννος ἀρτίως κόρη\nΚρέων θ’ ὁ φύσας φαρμάκων τῶν σῶν ὕπο.\nκάλλιστον εἶπας μῦθον, ἐν δ’ εὐεργέταις\nτὸ λοιπὸν ἤδη καὶ φίλοις ἐμοῖς ἔσῃ.\nτί φῄς; φρονεῖς μὲν ὀρθὰ κοὐ μαίνῃ, γύναι,\nἥτις, τυράννων ἑστίαν ᾐκισμένη,\nχαίρεις κλύουσα κοὐ φοβῇ τὰ τοιάδε;\nἔχω τι κἀγὼ τοῖς γε σοῖς ἐναντίον\nλόγοισιν εἰπεῖν· ἀλλὰ μὴ σπέρχου, φίλος,\nλέξον δέ· πῶς ὤλοντο; δὶς τόσον γὰρ ἂν\nτέρψειας ἡμᾶς, εἰ τεθνᾶσι παγκάκως.\nἐπεὶ τέκνων σῶν ἦλθε δίπτυχος γονὴ\nσὺν πατρί, καὶ παρῆλθε νυμφικοὺς δόμους,\nἥσθημεν οἵπερ σοῖς ἐκάμνομεν κακοῖς\nδμῶες· δι’ ὤτων δ’ εὐθὺς ἦν πολὺς λόγος\nσὲ καὶ πόσιν σὸν νεῖκος ἐσπεῖσθαι τὸ πρίν.\nκυνεῖ δ’ ὃ μέν τις χεῖρ’, ὃ δὲ ξανθὸν κάρα\nπαίδων· ἐγὼ δὲ καὐτὸς ἡδονῆς ὕπο\nστέγας γυναικῶν σὺν τέκνοις ἅμ’ ἑσπόμην.\nδέσποινα δ’ ἣν νῦν ἀντὶ σοῦ θαυμάζομεν,\nπρὶν μὲν τέκνων σῶν εἰσιδεῖν ξυνωρίδα,\nπρόθυμον εἶχ’ ὀφθαλμὸν εἰς Ἰάσονα·\nἔπειτα μέντοι προὐκαλύψατ’ ὄμματα\nλευκήν τ’ ἀπέστρεψ’ ἔμπαλιν παρηίδα,\nπαίδων μυσαχθεῖσ’ εἰσόδους· πόσις δὲ σὸς\nὀργάς τ’ ἀφῄρει καὶ χόλον νεάνιδος\nλέγων τάδ’· Οὐ μὴ δυσμενὴς ἔσῃ φίλοις,\nπαύσῃ δὲ θυμοῦ καὶ πάλιν στρέψεις κάρα,\nφίλους νομίζουσ’ οὕσπερ ἂν πόσις σέθεν,\nδέξῃ δὲ δῶρα καὶ παραιτήσῃ πατρὸς\nφυγὰς ἀφεῖναι παισὶ τοῖσδ’, ἐμὴν χάριν;\nἣ δ’ ὡς ἐσεῖδε κόσμον, οὐκ ἠνέσχετο,\nἀλλ’ ᾔνεσ’ ἀνδρὶ πάντα, καὶ πρὶν ἐκ δόμων\nμακρὰν ἀπεῖναι πατέρα καὶ παῖδας, σέθεν\nλαβοῦσα πέπλους ποικίλους ἠμπέσχετο,\nχρυσοῦν τε θεῖσα στέφανον ἀμφὶ βοστρύχοις\nλαμπρῷ κατόπτρῳ σχηματίζεται κόμην,\nἄψυχον εἰκὼ προσγελῶσα σώματος.\nκἄπειτ’ ἀναστᾶσ’ ἐκ θρόνων διέρχεται\nστέγας, ἁβρὸν βαίνουσα παλλεύκῳ ποδί,\nδώροις ὑπερχαίρουσα, πολλὰ πολλάκις\nτένοντ’ ἐς ὀρθὸν ὄμμασι σκοπουμένη.\nτοὐνθένδε μέντοι δεινὸν ἦν θέαμ’ ἰδεῖν·\nχροιὰν γὰρ ἀλλάξασα λεχρία πάλιν\nχωρεῖ τρέμουσα κῶλα καὶ μόλις φθάνει\nθρόνοισιν ἐμπεσοῦσα μὴ χαμαὶ πεσεῖν.\nκαί τις γεραιὰ προσπόλων, δόξασά που\nἢ Πανὸς ὀργὰς ἢ τινὸς θεῶν μολεῖν,\nἀνωλόλυξε, πρίν γ’ ὁρᾷ διὰ στόμα\nχωροῦντα λευκὸν ἀφρόν, ὀμμάτων τ’ ἄπο\nκόρας στρέφουσαν, αἷμά τ’ οὐκ ἐνὸν χροΐ·\nεἶτ’ ἀντίμολπον ἧκεν ὀλολυγῆς μέγαν\nκωκυτόν. εὐθὺς δ’ ἣ μὲν ἐς πατρὸς δόμους\nὥρμησεν, ἣ δὲ πρὸς τὸν ἀρτίως πόσιν\nφράσουσα νύμφης συμφοράν· ἅπασα δὲ\nστέγη πυκνοῖσιν ἐκτύπει δρομήμασιν.\nἤδη δ’ ἀνέλκων κῶλον ἔκπλεθρον δρόμου\nταχὺς βαδιστὴς τερμόνων ἂν ἥπτετο,\nἣ δ’ ἐξ ἀναύδου καὶ μύσαντος ὄμματος\nδεινὸν στενάξασ’ ἡ τάλαιν’ ἠγείρετο.\nδιπλοῦν γὰρ αὐτῇ πῆμ’ ἐπεστρατεύετο·\nχρυσοῦς μὲν ἀμφὶ κρατὶ κείμενος πλόκος\nθαυμαστὸν ἵει νᾶμα παμφάγου πυρός,\nπέπλοι δὲ λεπτοί, σῶν τέκνων δωρήματα,\nλεπτὴν ἔδαπτον σάρκα τῆς δυσδαίμονος.\nφεύγει δ’ ἀναστᾶσ’ ἐκ θρόνων πυρουμένη,\nσείουσα χαίτην κρᾶτά τ’ ἄλλοτ’ ἄλλοσε,\nῥῖψαι θέλουσα στέφανον· ἀλλ’ ἀραρότως\nσύνδεσμα χρυσὸς εἶχε, πῦρ δ’, ἐπεὶ κόμην\nἔσεισε, μᾶλλον δὶς τόσως ἐλάμπετο.\nπίτνει δ’ ἐς οὖδας συμφορᾷ νικωμένη,\nπλὴν τῷ τεκόντι κάρτα δυσμαθὴς ἰδεῖν·\nοὔτ’ ὀμμάτων γὰρ δῆλος ἦν κατάστασις\nοὔτ’ εὐφυὲς πρόσωπον, αἷμα δ’ ἐξ ἄκρου\nἔσταζε κρατὸς συμπεφυρμένον πυρί,\nσάρκες δ’ ἀπ’ ὀστέων ὥστε πεύκινον δάκρυ\nγναθμοῖς ἀδήλοις φαρμάκων ἀπέρρεον,\nδεινὸν θέαμα· πᾶσι δ’ ἦν φόβος θιγεῖν\nνεκροῦ· τύχην γὰρ εἴχομεν διδάσκαλον.\nπατὴρ δ’ ὁ τλήμων συμφορᾶς ἀγνωσίᾳ\nἄφνω προσελθὼν δῶμα προσπίτνει νεκρῷ·\nᾤμωξε δ’ εὐθύς, καὶ περιπτύξας χέρας\nκυνεῖ προσαυδῶν τοιάδ’· Ὦ δύστηνε παῖ,\nτίς σ’ ὧδ’ ἀτίμως δαιμόνων ἀπώλεσε;\nτίς τὸν γέροντα τύμβον ὀρφανὸν σέθεν\nτίθησιν; οἴμοι, συνθάνοιμί σοι, τέκνον.\nἐπεὶ δὲ θρήνων καὶ γόων ἐπαύσατο,\nχρῄζων γεραιὸν ἐξαναστῆσαι δέμας\nπροσείχεθ’ ὥστε κισσὸς ἔρνεσιν δάφνης\nλεπτοῖσι πέπλοις, δεινὰ δ’ ἦν παλαίσματα·\nὃ μὲν γὰρ ἤθελ’ ἐξαναστῆσαι γόνυ,\nἣ δ’ ἀντελάζυτ’. εἰ δὲ πρὸς βίαν ἄγοι,\nσάρκας γεραιὰς ἐσπάρασσ’ ἀπ’ ὀστέων.\nχρόνῳ δ’ ἀπέσβη καὶ μεθῆχ’ ὁ δύσμορος\nψυχήν· κακοῦ γὰρ οὐκέτ’ ἦν ὑπέρτερος.\nκεῖνται δὲ νεκροὶ παῖς τε καὶ γέρων πατὴρ\nπέλας, ποθεινὴ δακρύοισι συμφορά.\nκαί μοι τὸ μὲν σὸν ἐκποδὼν ἔστω λόγου·\nγνώσῃ γὰρ αὐτὴ ζημίας ἀποστροφήν.\nτὰ θνητὰ δ’ οὐ νῦν πρῶτον ἡγοῦμαι σκιάν,\nοὐδ’ ἂν τρέσας εἴποιμι τοὺς σοφοὺς βροτῶν\nδοκοῦντας εἶναι καὶ μεριμνητὰς λόγων\nτούτους μεγίστην ζημίαν ὀφλισκάνειν.\nθνητῶν γὰρ οὐδείς ἐστιν εὐδαίμων ἀνήρ·\nὄλβου δ’ ἐπιρρυέντος εὐτυχέστερος\nἄλλου γένοιτ’ ἂν ἄλλος, εὐδαίμων δ’ ἂν οὔ.\nἔοιχ’ ὁ δαίμων πολλὰ τῇδ’ ἐν ἡμέρᾳ\nκακὰ ξυνάπτειν ἐνδίκως Ἰάσονι.\nὦ τλῆμον, ὥς σου συμφορὰς οἰκτίρομεν,\nκόρη Κρέοντος, ἥτις εἰς Ἅιδου δόμους\nοἴχῃ γάμων ἕκατι τῶν Ἰάσονος.\nφίλαι, δέδοκται τοὔργον ὡς τάχιστά μοι\nπαῖδας κτανούσῃ τῆσδ’ ἀφορμᾶσθαι χθονός,\nκαὶ μὴ σχολὴν ἄγουσαν ἐκδοῦναι τέκνα\nἄλλῃ φονεῦσαι δυσμενεστέρᾳ χερί.\nπάντως σφ’ ἀνάγκη κατθανεῖν· ἐπεὶ δὲ χρή,\nἡμεῖς κτενοῦμεν, οἵπερ ἐξεφύσαμεν.\nἀλλ’ εἶ’ ὁπλίζου, καρδία. τί μέλλομεν\nτὰ δεινὰ κἀναγκαῖα μὴ πράσσειν κακά;\nἄγ’, ὦ τάλαινα χεὶρ ἐμή, λαβὲ ξίφος,\nλάβ’, ἕρπε πρὸς βαλβῖδα λυπηρὰν βίου,\nκαὶ μὴ κακισθῇς μηδ’ ἀναμνησθῇς τέκνων,\nὡς φίλταθ’, ὡς ἔτικτες· ἀλλὰ τήνδε γε\nλαθοῦ βραχεῖαν ἡμέραν παίδων σέθεν,\nκἄπειτα θρήνει· καὶ γὰρ εἰ κτενεῖς σφ’, ὅμως\nφίλοι γ’ ἔφυσαν—δυστυχὴς δ’ ἐγὼ γυνή.\nἰὼ Γᾶ τε καὶ παμφαὴς\nἀκτὶς Ἀελίου, κατίδετ’ ἴδετε τὰν\nὀλομέναν γυναῖκα, πρὶν φοινίαν\nτέκνοις προσβαλεῖν χέρ’ αὐτοκτόνον·\nτεᾶς γὰρ ἀπὸ χρυσέας γονᾶς\nἔβλαστεν, θεοῦ δ’ αἷμά τι πίτνειν\nφόβος ὑπ’ ἀνέρων.\nἀλλά νιν, ὦ φάος διογενές, κάτειρ-\nγε κατάπαυσον, ἔξελ’ οἴκων φονίαν\nτάλαινάν τ’ Ἐρινὺν ὑπ’ ἀλαστόρων.\nμάταν μόχθος ἔρρει τέκνων,\nἆρα μάταν γένος φίλιον ἔτεκες, ὦ\nκυανεᾶν λιποῦσα Συμπληγάδων\nπετρᾶν ἀξενωτάταν ἐσβολάν;\nδειλαία, τί σοι φρενῶν βαρὺς\nχόλος προσπίτνει καὶ δυσμενὴς\nφόνος; ἀμείβεται\nχαλεπὰ γὰρ βροτοῖς ὁμογενῆ μιά-\nσματα ἐπὶ γαῖαν αὐτοφόνταις ξυνῳ-\nδὰ θεόθεν πίτνοντ’ ἐπὶ δόμοις ἄχη.\nαἰαῖ.\n—ἀκούεις βοὰν ἀκούεις τέκνων;\n—ἰὼ τλᾶμον, ὦ κακοτυχὲς γύναι.\n—οἴμοι, τί δράσω; ποῖ φύγω μητρὸς χέρας;\n—οὐκ οἶδ’, ἄδελφε φίλτατ’· ὀλλύμεσθα γάρ.\nπαρέλθω δόμους; ἀρῆξαι φόνον\nδοκεῖ μοι τέκνοις.\n—ναί, πρὸς θεῶν, ἀρήξατ’· ἐν δέοντι γάρ.\n—ὡς ἐγγὺς ἤδη γ’ ἐσμὲν ἀρκύων ξίφους.\n—τάλαιν’, ὡς ἄρ’ ἦσθα πέτρος ἢ σίδα-\nρος, ἅτις τέκνων\nὃν ἔτεκες ἄροτον αὐτόχειρι μοίρᾳ κτενεῖς.\n—μίαν δὴ κλύω μίαν τῶν πάρος\nγυναῖκ’ ἐν φίλοις χέρα βαλεῖν τέκνοις·\nἸνὼ μανεῖσαν ἐκ θεῶν, ὅθ’ ἡ Διὸς\nδάμαρ νιν ἐξέπεμψε δωμάτων ἄλῃ·\nπίτνει δ’ ἁ τάλαιν’ ἐς ἅλμαν φόνῳ\nτέκνων δυσσεβεῖ,\nἀκτῆς ὑπερτείνασα ποντίας πόδα,\nδυοῖν τε παίδοιν συνθανοῦσ’ ἀπόλλυται.\nτί δῆτ’ οὖν γένοιτ’ ἂν ἔτι δεινόν; ὦ\nγυναικῶν λέχος\nπολύπονον, ὅσα βροτοῖς ἔρεξας ἤδη κακά.\nγυναῖκες, αἳ τῆσδ’ ἐγγὺς ἕστατε στέγης,\nἆρ’ ἐν δόμοισιν ἡ τὰ δείν’ εἰργασμένη\nΜήδεια τοῖσδ’ ἔτ’, ἢ μεθέστηκεν φυγῇ;\nδεῖ γάρ νιν ἤτοι γῆς γε κρυφθῆναι κάτω,\nἢ πτηνὸν ἆραι σῶμ’ ἐς αἰθέρος βάθος,\nεἰ μὴ τυράννων δώμασιν δώσει δίκην·\nπέποιθ’ ἀποκτείνασα κοιράνους χθονὸς\nἀθῷος αὐτὴ τῶνδε φεύξεσθαι δόμων;\nἀλλ’ οὐ γὰρ αὐτῆς φροντίδ’ ὡς τέκνων ἔχω·\nκείνην μὲν οὓς ἔδρασεν ἔρξουσιν κακῶς,\nἐμῶν δὲ παίδων ἦλθον ἐκσῴσων βίον,\nμή μοί τι δράσωσ’ οἱ προσήκοντες γένει,\nμητρῷον ἐκπράσσοντες ἀνόσιον φόνον.\nὦ τλῆμον, οὐκ οἶσθ’ οἷ κακῶν ἐλήλυθας,\nἸᾶσον· οὐ γὰρ τούσδ’ ἂν ἐφθέγξω λόγους.\nτί δ’ ἔστιν; ἦ που κἄμ’ ἀποκτεῖναι θέλει;\nπαῖδες τεθνᾶσι χειρὶ μητρῴᾳ σέθεν.\nοἴμοι τί λέξεις; ὥς μ’ ἀπώλεσας, γύναι.\nὡς οὐκέτ’ ὄντων σῶν τέκνων φρόντιζε δή.\nποῦ γάρ νιν ἔκτειν’; ἐντὸς ἢ ἔξωθεν δόμων;\nπύλας ἀνοίξας σῶν τέκνων ὄψῃ φόνον.\nχαλᾶτε κλῇδας ὡς τάχιστα, πρόσπολοι,\nἐκλύεθ’ ἁρμούς, ὡς ἴδω διπλοῦν κακόν,\nτοὺς μὲν θανόντας—τὴν δὲ τείσωμαι δίκην.\nτί τάσδε κινεῖς κἀναμοχλεύεις πύλας,\nνεκροὺς ἐρευνῶν κἀμὲ τὴν εἰργασμένην;\nπαῦσαι πόνου τοῦδ’. εἰ δ’ ἐμοῦ χρείαν ἔχεις,\nλέγ’, εἴ τι βούλῃ, χειρὶ δ’ οὐ ψαύσεις ποτέ.\nτοιόνδ’ ὄχημα πατρὸς Ἥλιος πατὴρ\nδίδωσιν ἡμῖν, ἔρυμα πολεμίας χερός.\nὦ μῖσος, ὦ μέγιστον ἐχθίστη γύναι\nθεοῖς τε κἀμοὶ παντί τ’ ἀνθρώπων γένει,\nἥτις τέκνοισι σοῖσιν ἐμβαλεῖν ξίφος\nἔτλης τεκοῦσα, κἄμ’ ἄπαιδ’ ἀπώλεσας·\nκαὶ ταῦτα δράσασ’ ἥλιόν τε προσβλέπεις\nκαὶ γαῖαν, ἔργον τλᾶσα δυσσεβέστατον·\nὄλοι’· ἐγὼ δὲ νῦν φρονῶ, τότ’ οὐ φρονῶν,\nὅτ’ ἐκ δόμων σε βαρβάρου τ’ ἀπὸ χθονὸς\nἝλλην’ ἐς οἶκον ἠγόμην, κακὸν μέγα,\nπατρός τε καὶ γῆς προδότιν ἥ σ’ ἐθρέψατο.\nτὸν σὸν δ’ ἀλάστορ’ εἰς ἔμ’ ἔσκηψαν θεοί·\nκτανοῦσα γὰρ δὴ σὸν κάσιν παρέστιον\nτὸ καλλίπρῳρον εἰσέβης Ἀργοῦς σκάφος.\nἤρξω μὲν ἐκ τοιῶνδε· νυμφευθεῖσα δὲ\nπαρ’ ἀνδρὶ τῷδε καὶ τεκοῦσά μοι τέκνα,\nεὐνῆς ἕκατι καὶ λέχους σφ’ ἀπώλεσας.\nοὐκ ἔστιν ἥτις τοῦτ’ ἂν Ἑλληνὶς γυνὴ\nἔτλη ποθ’, ὧν γε πρόσθεν ἠξίουν ἐγὼ\nγῆμαι σέ, κῆδος ἐχθρὸν ὀλέθριόν τ’ ἐμοί,\nλέαιναν, οὐ γυναῖκα, τῆς Τυρσηνίδος\nΣκύλλης ἔχουσαν ἀγριωτέραν φύσιν.\nἀλλ’ οὐ γὰρ ἄν σε μυρίοις ὀνείδεσι\nδάκοιμι· τοιόνδ’ ἐμπέφυκέ σοι θράσος·\nἔρρ’, αἰσχροποιὲ καὶ τέκνων μιαιφόνε·\nἐμοὶ δὲ τὸν ἐμὸν δαίμον’ αἰάζειν πάρα,\nὃς οὔτε λέκτρων νεογάμων ὀνήσομαι,\nοὐ παῖδας οὓς ἔφυσα κἀξεθρεψάμην\nἕξω προσειπεῖν ζῶντας, ἀλλ’ ἀπώλεσα.\nμακρὰν ἂν ἐξέτεινα τοῖσδ’ ἐναντίον\nλόγοισιν, εἰ μὴ Ζεὺς πατὴρ ἠπίστατο\nοἷ’ ἐξ ἐμοῦ πέπονθας οἷά τ’ εἰργάσω·\nσὺ δ’ οὐκ ἔμελλες τἄμ’ ἀτιμάσας λέχη\nτερπνὸν διάξειν βίοτον ἐγγελῶν ἐμοί·\nοὐδ’ ἡ τύραννος, οὐδ’ ὁ σοὶ προσθεὶς γάμους\nΚρέων ἀνατεὶ τῆσδέ μ’ ἐκβαλεῖν χθονός.\nπρὸς ταῦτα καὶ λέαιναν, εἰ βούλῃ, κάλει\nκαὶ Σκύλλαν ἣ Τυρσηνὸν ᾤκησεν πέδον·\nτῆς σῆς γὰρ ὡς χρὴ καρδίας ἀνθηψάμην.\nκαὐτή γε λυπῇ καὶ κακῶν κοινωνὸς εἶ.\nσάφ’ ἴσθι· λύει δ’ ἄλγος, ἢν σὺ μὴ ’γγελᾷς.\nὦ τέκνα, μητρὸς ὡς κακῆς ἐκύρσατε.\nὦ παῖδες, ὡς ὤλεσθε πατρῴᾳ νόσῳ.\nοὔτοι νυν ἡμὴ δεξιά σφ’ ἀπώλεσεν.\nἀλλ’ ὕβρις, οἵ τε σοὶ νεοδμῆτες γάμοι.\nλέχους σφε κἠξίωσας οὕνεκα κτανεῖν.\nσμικρὸν γυναικὶ πῆμα τοῦτ’ εἶναι δοκεῖς;\nἥτις γε σώφρων· σοὶ δὲ πάντ’ ἐστὶν κακά.\nοἵδ’ οὐκέτ’ εἰσί· τοῦτο γάρ σε δήξεται.\nοἵδ’ εἰσίν, οἴμοι, σῷ κάρᾳ μιάστορες.\nἴσασιν ὅστις ἦρξε πημονῆς θεοί.\nἴσασι δῆτα σήν γ’ ἀπόπτυστον φρένα.\nστύγει· πικρὰν δὲ βάξιν ἐχθαίρω σέθεν.\nκαὶ μὴν ἐγὼ σήν· ῥᾴδιον δ’ ἀπαλλαγαί.\nπῶς οὖν; τί δράσω; κάρτα γὰρ κἀγὼ θέλω.\nθάψαι νεκρούς μοι τούσδε καὶ κλαῦσαι πάρες.\nοὐ δῆτ’, ἐπεί σφας τῇδ’ ἐγὼ θάψω χερί,\nφέρουσ’ ἐς Ἥρας τέμενος Ἀκραίας θεοῦ,\nὡς μή τις αὐτοὺς πολεμίων καθυβρίσῃ,\nτύμβους ἀνασπῶν· γῇ δὲ τῇδε Σισύφου\nσεμνὴν ἑορτὴν καὶ τέλη προσάψομεν\nτὸ λοιπὸν ἀντὶ τοῦδε δυσσεβοῦς φόνου.\nαὐτὴ δὲ γαῖαν εἶμι τὴν Ἐρεχθέως,\nΑἰγεῖ συνοικήσουσα τῷ Πανδίονος.\nσὺ δ’, ὥσπερ εἰκός, κατθανῇ κακὸς κακῶς,\nἈργοῦς κάρα σὸν λειψάνῳ πεπληγμένος,\nπικρὰς τελευτὰς τῶν ἐμῶν γάμων ἰδών.\nἀλλά σ’ Ἐρινὺς ὀλέσειε τέκνων\nφονία τε Δίκη.\nτίς δὲ κλύει σοῦ θεὸς ἢ δαίμων,\nτοῦ ψευδόρκου καὶ ξειναπάτου;\nφεῦ φεῦ, μυσαρὰ καὶ παιδολέτορ.\nστεῖχε πρὸς οἴκους καὶ θάπτ’ ἄλοχον.\nστείχω, δισσῶν γ’ ἄμορος τέκνων.\nοὔπω θρηνεῖς· μένε καὶ γῆρας.\nὦ τέκνα φίλτατα.\nμητρί γε, σοὶ δ’ οὔ.\nκἄπειτ’ ἔκανες;\nσέ γε πημαίνουσ’.\nὤμοι, φιλίου χρῄζω στόματος\nπαίδων ὁ τάλας προσπτύξασθαι.\nνῦν σφε προσαυδᾷς, νῦν ἀσπάζῃ,\nτότ’ ἀπωσάμενος.\nδός μοι πρὸς θεῶν\nμαλακοῦ χρωτὸς ψαῦσαι τέκνων.\nοὐκ ἔστι· μάτην ἔπος ἔρριπται.\nΖεῦ, τάδ’ ἀκούεις ὡς ἀπελαυνόμεθ’,\nοἷά τε πάσχομεν ἐκ τῆς μυσαρᾶς\nκαὶ παιδοφόνου τῆσδε λεαίνης;\nἀλλ’ ὁπόσον γοῦν πάρα καὶ δύναμαι\nτάδε καὶ θρηνῶ κἀπιθεάζω,\nμαρτυρόμενος δαίμονας ὥς μοι\nτέκνα κτείνασ’ ἀποκωλύεις\nψαῦσαί τε χεροῖν θάψαι τε νεκρούς,\nοὓς μήποτ’ ἐγὼ φύσας ὄφελον\nπρὸς σοῦ φθιμένους ἐπιδέσθαι.\nπολλῶν ταμίας Ζεὺς ἐν Ὀλύμπῳ,\nπολλὰ δ’ ἀέλπτως κραίνουσι θεοί·\nκαὶ τὰ δοκηθέντ’ οὐκ ἐτελέσθη,\nτῶν δ’ ἀδοκήτων πόρον ηὗρε θεός.\nτοιόνδ’ ἀπέβη τόδε πρᾶγμα.\n"};
