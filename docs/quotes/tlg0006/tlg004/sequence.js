var sequence = {"name":"Euripides. Heracleidae","data":"\nΠάλαι ποτʼ ἐστὶ τοῦτʼ ἐμοὶ δεδογμένον·\nὁ μὲν δίκαιος τοῖς πέλας πέφυκʼ ἀνήρ,\nὃ δʼ ἐς τὸ κέρδος λῆμʼ ἔχων ἀνειμένον\nπόλει τʼ ἄχρηστος καὶ συναλλάσσειν βαρύς,\nαὑτῷ δʼ ἄριστος· οἶδα δʼ οὐ λόγῳ μαθών.\nἐγὼ γὰρ αἰδοῖ καὶ τὸ συγγενὲς σέβων,\nἐξὸν κατʼ Ἄργος ἡσύχως ναίειν, πόνων\nπλείστων μετέσχον εἷς ἀνὴρ Ἡρακλέει,\nὅτʼ ἦν μεθʼ ἡμῶν· νῦν δʼ, ἐπεὶ κατʼ οὐρανὸν\nναίει, τὰ κείνου τέκνʼ ἔχων ὑπὸ πτεροῖς\nσῴζω τάδʼ αὐτὸς δεόμενος σωτηρίας.\nἐπεὶ γὰρ αὐτῶν γῆς ἀπηλλάχθη πατήρ,\nπρῶτον μὲν ἡμᾶς ἤθελʼ Εὐρυσθεὺς κτανεῖν·\nἀλλʼ ἐξέδραμεν· καὶ πόλις μὲν οἴχεται,\nψυχὴ δʼ ἐσώθη. φεύγομεν δʼ ἀλώμενοι\nἄλλην ἀπʼ ἄλλης ἐξορίζοντες πόλιν.\nπρὸς τοῖς γὰρ ἄλλοις καὶ τόδʼ Εὐρυσθεὺς κακοῖς\nὕβρισμʼ ἐς ἡμᾶς ἠξίωσεν ὑβρίσαι·\nπέμπων ὅπου γῆς πυνθάνοιθʼ ἱδρυμένους\nκήρυκας ἐξαιτεῖ τε κἀξείργει χθονός,\nπόλιν προτείνων Ἄργος οὐ σμικρὸν φίλην\nἐχθράν τε θέσθαι, χαὑτὸν εὐτυχοῦνθʼ ἅμα.\nοἳ δʼ ἀσθενῆ μὲν τἀπ’ ἐμοῦ δεδορκότες,\nσμικροὺς δὲ τούσδε καὶ πατρὸς τητωμένους,\nτοὺς κρείσσονας σέβοντες ἐξείργουσι γῆς.\nἐγὼ δὲ σὺν φεύγουσι συμφεύγω τέκνοις\nκαὶ σὺν κακῶς πράσσουσι συμπράσσω κακῶς,\nὀκνῶν προδοῦναι, μή τις ὧδ’ εἴπῃ βροτῶν·\nἼδεσθ’, ἐπειδὴ παισὶν οὐκ ἔστιν πατήρ,\nἸόλαος οὐκ ἤμυνε συγγενὴς γεγώς.\nπάσης δὲ χώρας Ἑλλάδος τητώμενοι,\nΜαραθῶνα καὶ σύγκληρον ἐλθόντες χθόνα\nἱκέται καθεζόμεσθα βώμιοι θεῶν,\nπροσωφελῆσαι· πεδία γὰρ τῆσδε χθονὸς\nδισσοὺς κατοικεῖν Θησέως παῖδας λόγος,\nκλήρῳ λαχόντας ἐκ γένους Πανδίονος,\nτοῖσδʼ ἐγγὺς ὄντας· ὧν ἕκατι τέρμονας\nκλεινῶν Ἀθηνῶν τόνδʼ ἀφικόμεσθʼ ὅρον.\nδυοῖν γερόντοιν δὲ στρατηγεῖται φυγή·\nἐγὼ μὲν ἀμφὶ τοῖσδε καλχαίνων τέκνοις,\nἣ δʼ αὖ τὸ θῆλυ παιδὸς Ἀλκμήνη γένος\nἔσωθε ναοῦ τοῦδʼ ὑπηγκαλισμένη\nσῴζει· νέας γὰρ παρθένους αἰδούμεθα\nὄχλῳ πελάζειν κἀπιβωμιοστατεῖν.\nὝλλος δʼ ἀδελφοί θʼ οἷσι πρεσβεύει γένος\nζητοῦσʼ ὅπου γῆς πύργον οἰκιούμεθα,\nἢν τῆσδʼ ἀπωθώμεσθα πρὸς βίαν χθονός.\nὦ τέκνα τέκνα, δεῦρο, λαμβάνεσθʼ ἐμῶν\nπέπλων· ὁρῶ κήρυκα τόνδʼ Εὐρυσθέως\nστείχοντʼ ἐφʼ ἡμᾶς, οὗ διωκόμεσθʼ ὕπο\nπάσης ἀλῆται γῆς ἀπεστερημένοι.\nὦ μῖσος, εἴθʼ ὄλοιο χὡ πέμψας σ’ ἀνήρ·\nὡς πολλὰ δὴ καὶ τῶνδε γενναίῳ πατρὶ\nἐκ τοῦδε ταὐτοῦ στόματος ἤγγειλας κακά.\nἦ που καθῆσθαι τήνδʼ ἕδραν καλὴν δοκεῖς\nπόλιν τʼ ἀφῖχθαι σύμμαχον, κακῶς φρονῶν·\nοὐ γάρ τις ἔστιν ὃς πάροιθʼ αἱρήσεται\nτὴν σὴν ἀχρεῖον δύναμιν ἀντʼ Εὐρυσθέως.\nχώρει· τί μοχθεῖς ταῦτʼ; ἀνίστασθαί σε χρὴ\nἐς Ἄργος, οὗ σε λεύσιμος μένει δίκη.\nοὐ δῆτʼ, ἐπεί μοι βωμὸς ἀρκέσει θεοῦ,\nἐλευθέρα τε γαῖʼ ἐν ᾗ βεβήκαμεν.\nβούλῃ πόνον μοι τῇδε προσθεῖναι χερί;\nοὔτοι βίᾳ γέ μʼ οὐδὲ τούσδʼ ἄξεις λαβών.\nγνώσῃ σύ· μάντις δʼ ἦσθʼ ἄρʼ οὐ καλὸς τάδε.\nοὐκ ἂν γένοιτο τοῦτʼ ἐμοῦ ζῶντός ποτε.\nἄπαιρʼ· ἐγὼ δὲ τούσδε, κἂν σὺ μὴ θέλῃς,\nἄξω νομίζων, οὗπέρ εἰσʼ, Εὐρυσθέως.\nὦ τὰς Ἀθήνας δαρὸν οἰκοῦντες χρόνον,\nἀμύνεθʼ· ἱκέται δʼ ὄντες ἀγοραίου Διὸς\nβιαζόμεσθα καὶ στέφη μιαίνεται —\nπόλει τʼ ὄνειδος καὶ θεῶν ἀτιμία.\n— ἔα ἔα· τίς ἡ βοὴ βωμοῦ πέλας\nἕστηκε; ποίαν συμφορὰν δείξει τάχα;\n— ἴδετε τὸν γέροντʼ ἀμαλὸν ἐπὶ πέδῳ\nχύμενον· ὦ τάλας.\n\n— πρὸς τοῦ ποτʼ ἐν γῇ πτῶμα δύστηνον πίτνεις;\nὅδʼ, ὦ ξένοι, με σοὺς ἀτιμάζων θεοὺς\nἕλκει βιαίως Ζηνὸς ἐκ προβωμίων.\nσὺ δʼ ἐκ τίνος γῆς, ὦ γέρον, τετράπτολιν\nξύνοικον ἦλθες λαόν; ἢ πέρα-\nθεν ἁλίῳ πλάτᾳ\nκατέχετʼ ἐκλιπόντες Εὐβοῖδʼ ἀκτάν;\nοὐ νησιώτην, ὦ ξένοι, τρίβω βίον,\nἀλλʼ ἐκ Μυκηνῶν σὴν ἀφίγμεθα χθόνα.\nὄνομα τί σε, γέρον,\nΜυκηναῖος ὠνόμαζεν λεώς;\nτὸν Ἡράκλειον ἴστε που παραστάτην\nἸόλαον· οὐ γὰρ σῶμʼ ἀκήρυκτον τόδε.\nοἶδʼ εἰσακούσας καὶ πρίν· ἀλλὰ τοῦ ποτὲ\nἐν χερὶ σᾷ κομίζεις κόρους\nνεοτρεφεῖς; φράσον.\nἩρακλέους οἵδʼ εἰσὶ παῖδες, ὦ ξένοι,\nἱκέται σέθεν τε καὶ πόλεως ἀφιγμένοι.\nτί χρέος; ἢ λόγων πόλεος, ἔνεπέ μοι,\nμελόμενοι τυχεῖν;\nμήτʼ ἐκδοθῆναι μήτε πρὸς βίαν θεῶν\nτῶν σῶν ἀποσπασθέντες εἰς Ἄργος μολεῖν.\nἀλλʼ οὔτι τοῖς σοῖς δεσπόταις τάδʼ ἀρκέσει,\nοἳ σοῦ κρατοῦντες ἐνθάδʼ εὑρίσκουσί σε.\nεἰκὸς θεῶν ἱκτῆρας αἰδεῖσθαι, ξένε,\nκαὶ μὴ βιαίῳ χερὶ δαιμόνων\nἀπολείπειν σʼ ἕδη·\nπότνια γὰρ Δίκα τάδʼ οὐ πείσεται.\nἔκπεμπέ νυν γῆς τούσδε τοὺς Εὐρυσθέως,\nκοὐδὲν βιαίῳ τῇδε χρήσομαι χερί.\nἄθεον ἱκεσίαν\nμεθεῖναι πόλει ξένων προστροπάν.\nκαλὸν δέ γʼ ἔξω πραγμάτων ἔχειν πόδα,\nεὐβουλίας τυχόντα τῆς ἀμείνονος.\n\nοὐκοῦν τυράννῳ τῆσδε γῆς φράσαντά σε\nχρῆν ταῦτα τολμᾶν, ἀλλὰ μὴ βίᾳ ξένους\nθεῶν ἀφέλκειν, γῆν σέβοντʼ ἐλευθέραν.\nτίς δʼ ἐστὶ χώρας τῆσδε καὶ πόλεως ἄναξ;\nἐσθλοῦ πατρὸς παῖς Δημοφῶν ὁ Θησέως.\nπρὸς τοῦτον ἁγὼν ἆρα τοῦδε τοῦ λόγου\nμάλιστʼ ἂν εἴη· τἄλλα δʼ εἴρηται μάτην.\nκαὶ μὴν ὅδʼ αὐτὸς ἔρχεται σπουδὴν ἔχων\nἈκάμας τʼ ἀδελφός, τῶνδʼ ἐπήκοοι λόγων.\nἐπείπερ ἔφθης πρέσβυς ὢν νεωτέρους\nβοηδρομήσας τήνδʼ ἐπʼ ἐσχάραν Διός,\nλέξον, τίς ὄχλον τόνδʼ ἀθροίζεται τύχη;\nἱκέται κάθηνται παῖδες οἵδʼ Ἡρακλέους\nβωμὸν καταστέψαντες, ὡς ὁρᾷς, ἄναξ,\nπατρός τε πιστὸς Ἰόλεως παραστάτης.\nτί δῆτʼ ἰυγμῶν ἥδʼ ἐδεῖτο συμφορά;\nβίᾳ νιν οὗτος τῆσδʼ ἀπʼ ἐσχάρας ἄγειν\nζητῶν βοὴν ἔστησε κἄσφηλεν γόνυ\nγέροντος, ὥστε μʼ ἐκβαλεῖν οἴκτῳ δάκρυ.\nκαὶ μὴν στολήν γʼ Ἕλληνα καὶ ῥυθμὸν πέπλων\nἔχει, τὰ δʼ ἔργα βαρβάρου χερὸς τάδε.\nσὸν δὴ τὸ φράζειν ἐστί, μὴ μέλλειν τ’, ἐμοὶ\nποίας ἀφῖξαι δεῦρο γῆς ὅρους λιπών;\nἈργεῖός εἰμι· τοῦτο γὰρ θέλεις μαθεῖν·\nἐφʼ οἷσι δʼ ἥκω καὶ παρʼ οὗ λέγειν θέλω.\nπέμπει Μυκηνῶν δεῦρό μʼ Εὐρυσθεὺς ἄναξ\nἄξοντα τούσδε· πολλὰ δʼ ἦλθον, ὦ ξένε,\nδίκαιʼ ὁμαρτῇ δρᾶν τε καὶ λέγειν ἔχων.\nἈργεῖος ὢν γὰρ αὐτὸς Ἀργείους ἄγω\nἐκ τῆς ἐμαυτοῦ τούσδε δραπέτας ἔχων,\nνόμοισι τοῖς ἐκεῖθεν ἐψηφισμένους\nθανεῖν· δίκαιοι δʼ ἐσμὲν οἰκοῦντες πόλιν\nαὐτοὶ καθʼ αὑτῶν κυρίους κραίνειν δίκας.\nπολλῶν δὲ κἄλλων ἑστίας ἀφιγμένοι\nἐν τοῖσιν αὐτοῖς τοισίδʼ ἕσταμεν λόγοις,\nκοὐδεὶς ἐτόλμησʼ ἴδια προσθέσθαι κακά.\nἀλλʼ ἤ τινʼ ἐς σὲ μωρίαν ἐσκεμμένοι\nδεῦρʼ ἦλθον ἢ κίνδυνον ἐξ ἀμηχάνων\nῥίπτοντες, εἴτʼ οὖν εἴτε μὴ γενήσεται·\nοὐ γὰρ φρενήρη γʼ ὄντα σʼ ἐλπίζουσί που\nμόνον τοσαύτης ἣν ἐπῆλθον Ἑλλάδος\nτὰς τῶνδʼ ἀβούλους συμφορὰς κατοικτιεῖν.\nφέρʼ ἀντίθες γάρ· τούσδε τʼ ἐς γαῖαν παρεὶς\nἡμᾶς τʼ ἐάσας ἐξάγειν, τί κερδανεῖς;\nτὰ μὲν παρʼ ἡμῶν τοιάδʼ ἔστι σοι λαβεῖν,\nἌργους τοσήνδε χεῖρα τήν τʼ Εὐρυσθέως\nἰσχὺν ἅπασαν τῇδε προσθέσθαι πόλει.\nἢν δʼ ἐς λόγους τε καὶ τὰ τῶνδʼ οἰκτίσματα\nβλέψας πεπανθῇς, ἐς πάλην καθίσταται\nδορὸς τὸ πρᾶγμα· μὴ γὰρ ὡς μεθήσομεν\nδόξῃς ἀγῶνα τόνδʼ ἄτερ χαλυβδικοῦ.\nτί δῆτα φήσεις, ποῖα πεδίʼ ἀφαιρεθείς,\nτί ῥυσιασθείς, πόλεμον Ἀργείοις ἔχειν;\nποίοις δʼ ἀμύνων συμμάχοις, τίνος δʼ ὕπερ\nθάψεις νεκροὺς πεσόντας; ἦ κακὸν λόγον\nκτήσῃ πρὸς ἀστῶν, εἰ γέροντος οὕνεκα,\nτύμβου, τὸ μηδὲν ὄντος, ὡς εἰπεῖν ἔπος,\nπαίδων τε τῶνδʼ, ἐς ἄντλον ἐμβήσῃ πόδα.\nἐρεῖς τὸ λῷστον ἐλπίδʼ εὑρήσειν μόνον.\nκαὶ τοῦτο πολλῷ τοῦ παρόντος ἐνδεές·\nκακῶς γὰρ Ἀργείοισιν οἵδ’ ὡπλισμένοις\nμάχοιντʼ ἂν ἡβήσαντες, εἴ τι τοῦτό σε\nψυχὴν ἐπαίρει· χοὑν μέσῳ πολὺς χρόνος\nἐν ᾧ διεργασθεῖτʼ ἄν. ἀλλʼ ἐμοὶ πιθοῦ·\nδοὺς μηδέν, ἀλλὰ τἄμ’ ἐῶν ἄγειν ἐμὲ\nκτῆσαι Μυκήνας, μηδʼ ὅπερ φιλεῖτε δρᾶν\nπάθῃς σὺ τοῦτο, τοὺς ἀμείνονας παρὸν\nφίλους ἑλέσθαι, τοὺς κακίονας λάβῃς.\nτίς ἂν δίκην κρίνειεν ἢ γνοίη λόγον,\nπρὶν ἂν παρʼ ἀμφοῖν μῦθον ἐκμάθῃ σαφῶς;\nἄναξ — ὑπάρχει μὲν τόδʼ ἐν τῇ σῇ χθονί —\nεἰπεῖν ἀκοῦσαί τʼ ἐν μέρει πάρεστί μοι,\nκοὐδείς μʼ ἀπώσει πρόσθεν, ὥσπερ ἄλλοθεν.\nἡμῖν δὲ καὶ τῷδʼ οὐδέν ἐστιν ἐν μέρει·\nἐπεὶ γὰρ Ἄργους οὐ μέτεσθʼ ἡμῖν ἔτι,\nψήφῳ δοκῆσαν, ἀλλὰ φεύγομεν πάτραν,\nπῶς ἂν δικαίως ὡς Μυκηναίους ἄγοι\nὧδʼ ὄντας ἡμᾶς, οὓς ἀπήλασαν χθονός;\nξένοι γάρ ἐσμεν. ἢ τὸν Ἑλλήνων ὅρον\nφεύγειν δικαιοῦθʼ ὅστις ἂν τἄργος φύγῃ;\nοὔκουν Ἀθήνας γʼ· οὐ γὰρ Ἀργείων φόβῳ\nτοὺς Ἡρακλείους παῖδας ἐξελῶσι γῆς.\nοὐ γάρ τι Τραχίς ἐστιν οὐδʼ Ἀχαιικὸν\nπόλισμʼ, ὅθεν σὺ τούσδε, τῇ δίκῃ μὲν οὔ,\nτὸ δʼ Ἄργος ὀγκῶν, οἷάπερ καὶ νῦν λέγεις,\nἤλαυνες ἱκέτας βωμίους καθημένους.\nεἰ γὰρ τόδʼ ἔσται καὶ λόγους κρινοῦσι σούς,\nοὐκ οἶδʼ Ἀθήνας τάσδʼ ἐλευθέρας ἔτι.\nἀλλʼ οἶδʼ ἐγὼ τὸ τῶνδε λῆμα καὶ φύσιν·\nθνῄσκειν θελήσουσʼ· ἡ γὰρ αἰσχύνη πάρος\nτοῦ ζῆν παρʼ ἐσθλοῖς ἀνδράσιν νομίζεται.\nπόλιν μὲν ἀρκεῖ· καὶ γὰρ οὖν ἐπίφθονον\nλίαν ἐπαινεῖν ἐστι, πολλάκις δὲ δὴ\nκαὐτὸς βαρυνθεὶς οἶδʼ ἄγαν αἰνούμενος.\nσοὶ δʼ ὡς ἀνάγκη τούσδε βούλομαι φράσαι\nσῴζειν, ἐπείπερ τῆσδε προστατεῖς χθονός.\nΠιτθεὺς μέν ἐστι Πέλοπος, ἐκ δὲ Πιτθέως\nΑἴθρα, πατὴρ δʼ ἐκ τῆσδε γεννᾶται σέθεν\nΘησεύς. πάλιν δὲ τῶνδʼ ἄνειμί σοι γένος.\nἩρακλέης ἦν Ζηνὸς Ἀλκμήνης τε παῖς,\nκείνη δὲ Πέλοπος θυγατρός. αὐτανεψίων\nπατὴρ ἂν εἴη σός τε χὡ τούτων γεγώς.\nγένους μὲν ἥκεις ὧδε τοῖσδε, Δημοφῶν·\nἃ δʼ ἐκτὸς ἤδη τοῦ προσήκοντός σε δεῖ\nτεῖσαι λέγω σοι παισί· φημὶ γάρ ποτε\nσύμπλους γενέσθαι τῶνδʼ ὑπασπίζων πατρὶ\nζωστῆρα Θησεῖ τὸν πολυκτόνον μέτα·\nἍιδου τʼ ἐρυμνῶν ἐξανήγαγεν μυχῶν\nπατέρα σόν· Ἑλλὰς πᾶσα τοῦτο μαρτυρεῖ.\nὧν ἀντιδοῦναί σʼ οἵδʼ ἀπαιτοῦσιν χάριν,\nμήτʼ ἐκδοθῆναι μήτε πρὸς βίαν θεῶν\nτῶν σῶν ἀποσπασθέντες ἐκπεσεῖν χθονός.\nσοὶ γὰρ τόδʼ αἰσχρὸν χωρίς, ἔν τε πόλει κακόν,\nἱκέτας ἀλήτας συγγενεῖς, οἴμοι, κακῶς —\nβλέψον πρὸς αὐτοὺς βλέψον· — ἕλκεσθαι βίᾳ.\nἀλλʼ ἄντομαί σε καὶ καταστέφω χεροῖν,\nκαὶ πρὸς γενείου, μηδαμῶς ἀτιμάσῃς\nτοὺς Ἡρακλείους παῖδας ἐς χέρας λαβών·\nγενοῦ δὲ τοῖσδε συγγενής, γενοῦ φίλος\nπατὴρ ἀδελφὸς δεσπότης· ἅπαντα γὰρ\nταῦτʼ ἐστὶ κρείσσω πλὴν ὑπʼ Ἀργείοις πεσεῖν.\nᾤκτιρʼ ἀκούσας τούσδε συμφορᾶς, ἄναξ.\nτὴν δʼ εὐγένειαν τῆς τύχης νικωμένην\nνῦν δὴ μάλιστʼ ἐσεῖδον· οἵδε γὰρ πατρὸς\nἐσθλοῦ γεγῶτες δυστυχοῦσʼ ἀναξίως.\nτρισσαί μʼ ἀναγκάζουσι συμφορᾶς ὁδοί,\nἸόλαε, τοὺς σοὺς μὴ παρώσασθαι ξένους·\nτὸ μὲν μέγιστον Ζεὺς ἐφʼ οὗ σὺ βώμιος\nθακεῖς νεοσσῶν τήνδʼ ἔχων πανήγυριν·\nτὸ συγγενές τε καὶ τὸ προυφείλειν καλῶς\nπράσσειν παρʼ ἡμῶν τούσδε πατρῴαν χάριν·\nτό τʼ αἰσχρόν, οὗπερ δεῖ μάλιστα φροντίσαι·\nεἰ γὰρ παρήσω τόνδε συλᾶσθαι βίᾳ\nξένου πρὸς ἀνδρὸς βωμόν, οὐκ ἐλευθέραν\nοἰκεῖν δοκήσω γαῖαν, Ἀργείων δʼ ὄκνῳ\nἱκέτας προδοῦναι· καὶ τάδʼ ἀγχόνης πέλας.\nἀλλʼ ὤφελες μὲν εὐτυχέστερος μολεῖν,\nὅμως δὲ καὶ νῦν μὴ τρέσῃς ὅπως σέ τις\nσὺν παισὶ βωμοῦ τοῦδʼ ἀποσπάσει βίᾳ.\nσὺ δʼ Ἄργος ἐλθὼν ταῦτά τʼ Εὐρυσθεῖ φράσον,\nπρὸς τοῖσδέ τʼ, εἴ τι τοισίδʼ ἐγκαλεῖ ξένοις,\nδίκης κυρήσειν· τούσδε δʼ οὐκ ἄξεις ποτέ.\nοὐκ ἢν δίκαιον ᾖ τι καὶ νικῶ λόγῳ;\nκαὶ πῶς δίκαιον τὸν ἱκέτην ἄγειν βίᾳ;\nοὐκ οὖν ἐμοὶ τόδʼ αἰσχρόν, ἀλλʼ οὐ σοὶ βλάβος;\nἐμοί γʼ, ἐάν σοι τούσδʼ ἐφέλκεσθαι μεθῶ.\nσὺ δʼ ἐξόριζε, κᾆτʼ ἐκεῖθεν ἄξομεν.\nσκαιὸς πέφυκας τοῦ θεοῦ πλείω φρονῶν.\nδεῦρʼ, ὡς ἔοικε, τοῖς κακοῖσι φευκτέον.\nἅπασι κοινὸν ῥῦμα δαιμόνων ἕδρα.\nταῦτʼ οὐ δοκήσει τοῖς Μυκηναίοις ἴσως.\nοὐκ οὖν ἐγὼ τῶν ἐνθάδʼ εἰμὶ κύριος;\nβλάπτων γʼ ἐκείνους μηδέν, ἢν σὺ σωφρονῇς.\nβλάπτεσθʼ, ἐμοῦ γε μὴ μιαίνοντος θεούς.\nοὐ βούλομαί σε πόλεμον Ἀργείοις ἔχειν.\nκἀγὼ τοιοῦτος· τῶνδε δʼ οὐ μεθήσομαι.\nἄξω γε μέντοι τοὺς ἐμοὺς ἐγὼ λαβών.\nοὐκ ἆρ’ ἐς Ἄργος ῥᾳδίως ἄπει πάλιν.\nπειρώμενος δὴ τοῦτό γʼ αὐτίκʼ εἴσομαι.\nκλαίων ἄρʼ ἅψῃ τῶνδε κοὐκ ἐς ἀμβολάς.\nμὴ πρὸς θεῶν κήρυκα τολμήσῃς θενεῖν.\nεἰ μή γʼ ὁ κῆρυξ σωφρονεῖν μαθήσεται.\nἄπελθε· καὶ σὺ τοῦδε μὴ θίγῃς, ἄναξ.\nστείχω· μιᾶς γὰρ χειρὸς ἀσθενὴς μάχη.\nἥξω δὲ πολλὴν Ἄρεος Ἀργείου λαβὼν\nπάγχαλκον αἰχμὴν δεῦρο. μυρίοι δέ με\nμένουσιν ἀσπιστῆρες Εὐρυσθεύς τʼ ἄναξ\nαὐτὸς στρατηγῶν· Ἀλκάθου δʼ ἐπʼ ἐσχάτοις\nκαραδοκῶν τἀνθένδε τέρμασιν μένει.\nλαμπρὸς δʼ ἀκούσας σὴν ὕβριν φανήσεται\nσοὶ καὶ πολίταις γῇ τε τῇδε καὶ φυτοῖς·\nμάτην γὰρ ἥβην ὧδέ γʼ ἂν κεκτῄμεθα\nπολλὴν ἐν Ἄργει, μή σε τιμωρούμενοι.\nφθείρου· τὸ σὸν γὰρ Ἄργος οὐ δέδοικʼ ἐγώ.\nἐνθένδε δʼ οὐκ ἔμελλες αἰσχύνας ἐμὲ\nἄξειν βίᾳ τούσδʼ· οὐ γὰρ Ἀργείων πόλει\nὑπήκοον τήνδʼ ἀλλʼ ἐλευθέραν ἔχω.\nὥρα προνοεῖν, πρὶν ὅροις πελάσαι\nστρατὸν Ἀργείων·\nμάλα δʼ ὀξὺς Ἄρης ὁ Μυκηναίων,\nἐπὶ τοῖσι δὲ δὴ μᾶλλον ἔτʼ ἢ πρίν.\nπᾶσι γὰρ οὗτος κήρυξι νόμος,\nδὶς τόσα πυργοῦν τῶν γιγνομένων\nπόσα νιν λέξειν βασιλεῦσι δοκεῖς,\nὡς δείνʼ ἔπαθεν καὶ παρὰ μικρὸν\nψυχὴν ἦλθεν διακναῖσαι;\nοὐκ ἔστι τοῦδε παισὶ κάλλιον γέρας,\nἢ πατρὸς ἐσθλοῦ κἀγαθοῦ πεφυκέναι\nγαμεῖν τʼ ἀπʼ ἐσθλῶν· ὃς δὲ νικηθεὶς πόθῳ\nκακοῖς ἐκοινώνησεν, οὐκ ἐπαινέσω,\nτέκνοις ὄνειδος οὕνεχʼ ἡδονῆς λιπεῖν.\nτὸ δυστυχὲς γὰρ ηὑγένει’ ἀμύνεται\nτῆς δυσγενείας μᾶλλον· ἡμεῖς γὰρ κακῶν\nἐς τοὔσχατον πεσόντες ηὕρομεν φίλους\nκαὶ ξυγγενεῖς τούσδʼ, οἳ τοσῆσδʼ οἰκουμένης\nἙλληνίδος γῆς τῶνδε προύστησαν μόνοι.\nδότ’, ὦ τέκνʼ, αὐτοῖς χεῖρα δεξιάν, δότε·\nὑμεῖς τε παισί, καὶ πέλας προσέλθετε.\nὦ παῖδες, ἐς μὲν πεῖραν ἤλθομεν φίλων·\nἢν δʼ οὖν ποθʼ ὑμῖν νόστος ἐς πάτραν φανῇ\nκαὶ δώματʼ οἰκήσητε καὶ τιμὰς πατρός\n\nσωτῆρας αἰεὶ καὶ φίλους νομίζετε,\nκαὶ μήποτʼ ἐς γῆν ἐχθρὸν αἴρεσθαι δόρυ\nμέμνησθέ μοι τήνδʼ, ἀλλὰ φιλτάτην πόλιν\nπασῶν νομίζετʼ. ἄξιοι δʼ ὑμῖν σέβειν\nοἳ γῆν τοσήνδε καὶ Πελασγικὸν λεὼν\nἡμῶν ἀπηλλάξαντο πολεμίους ἔχειν,\nπτωχοὺς ἀλήτας εἰσορῶντες· ἀλλʼ ὅμως\nοὐκ ἐξέδωκαν οὐδʼ ἀπήλασαν χθονός.\nἐγὼ δὲ καὶ ζῶν καὶ θανών, ὅταν θάνω,\nπολλῷ σʼ ἐπαίνῳ Θησέως, ὦ τᾶν, πέλας\nὑψηλὸν ἀρῶ καὶ λέγων τάδʼ εὐφρανῶ\nὡς εὖ τʼ ἐδέξω καὶ τέκνοισιν ἤρκεσας\nτοῖς Ἡρακλείοις, εὐγενὴς δʼ ἀνʼ Ἑλλάδα\nσῴζεις πατρῴαν δόξαν, ἐξ ἐσθλῶν δὲ φὺς\nοὐδὲν κακίων τυγχάνεις γεγὼς πατρός,\nπαύρων μετʼ ἄλλων· ἕνα γὰρ ἐν πολλοῖς ἴσως\nεὕροις ἂν ὅστις ἐστὶ μὴ χείρων πατρός.\nἀεί ποθʼ ἥδε γαῖα τοῖς ἀμηχάνοις\nσὺν τῷ δικαίῳ βούλεται προσωφελεῖν.\nτοιγὰρ πόνους δὴ μυρίους ὑπὲρ φίλων\nἤνεγκε, καὶ νῦν τόνδʼ ἀγῶνʼ ὁρῶ πέλας.\nσοί τʼ εὖ λέλεκται, καὶ τὰ τῶνδʼ αὐχῶ, γέρον,\nτοιαῦτʼ ἔσεσθαι· μνημονεύσεται χάρις.\nκἀγὼ μὲν ἀστῶν σύλλογον ποήσομαι,\nτάξω δʼ, ὅπως ἂν τὸν Μυκηναίων στρατὸν\nπολλῇ δέχωμαι χειρί· πρῶτα μὲν σκοποὺς\nπέμψω πρὸς αὐτόν, μὴ λάθῃ με προσπεσών·\nταχὺς γὰρ Ἄργει πᾶς ἀνὴρ βοηδρόμος·\nμάντεις δʼ ἀθροίσας θύσομαι. σὺ δʼ ἐς δόμους\nσὺν παισὶ χώρει, Ζηνὸς ἐσχάραν λιπών.\nεἰσὶν γὰρ οἵ σου, κἂν ἐγὼ θυραῖος ὦ,\nμέριμναν ἕξουσʼ. ἀλλʼ ἴθʼ ἐς δόμους, γέρον.\nοὐκ ἂν λίποιμι βωμόν· ἑζώμεσθα δὴ\nἱκέται μένοντες ἐνθάδʼ εὖ πρᾶξαι πόλιν·\nὅταν δʼ ἀγῶνος τοῦδʼ ἀπαλλαχθῇς καλῶς,\nἴμεν πρὸς οἴκους. θεοῖσι δʼ οὐ κακίοσιν\nχρώμεσθα συμμάχοισιν Ἀργείων, ἄναξ·\nτῶν μὲν γὰρ Ἥρα προστατεῖ, Διὸς δάμαρ,\nἡμῶν δʼ Ἀθηνᾶ. φημὶ δʼ εἰς εὐπραξίαν\nκαὶ τοῦθʼ ὑπάρχειν, θεῶν ἀμεινόνων τυχεῖν·\nνικωμένη γὰρ Παλλὰς οὐκ ἀνέξεται.\nΕἰ σὺ μέγʼ αὐχεῖς, ἕτεροι\nσοῦ πλέον οὐ μέλονται,\nὦ ξεῖν’ Ἀργόθεν ἐλθών,\nμεγαληγορίαισι δʼ ἐμὰς\nφρένας οὐ φοβήσεις.\nμήπω ταῖς μεγάλαισιν οὕ-\nτω καὶ καλλιχόροις Ἀθή-\nναις εἴη· σὺ δʼ ἄφρων, ὅ τʼ Ἄρ-\nγει Σθενέλου τύραννος.\nὃς πόλιν ἐλθὼν ἑτέραν\nοὐδὲν ἐλάσσονʼ Ἄργους,\nθεῶν ἱκτῆρας ἀλάτας\nκαὶ ἐμᾶς χθονὸς ἀντομένους\nξένος ὢν βιαίως\nἕλκεις, οὐ βασιλεῦσιν εἴ-\nξας, οὐκ ἄλλο δίκαιον εἰ-\nπών· ποῦ ταῦτα καλῶς ἂν εἴ-\nη παρά γʼ εὖ φρονοῦσιν;\nΕἰρήνα μὲν ἐμοί γʼ ἀρέ-\nσκει· σὺ δʼ, ὦ κακόφρων ἄναξ,\nλέγω, εἰ πόλιν ἥξεις,\nοὐχ οὕτως ἃ δοκεῖς κυρή-\nσεις· οὐ σοὶ μόνῳ ἔγχος οὐδʼ\nἰτέα κατάχαλκός ἐστιν.\nἀλλʼ οὐ, πολέμων ἐραστάς,\nμή μοι δορὶ συνταράξεις\nτὰν εὖ χαρίτων ἔχουσαν\nπόλιν, ἀλλʼ ἀνάσχου.\nὦ παῖ, τί μοι σύννοιαν ὄμμασιν φέρων\nἥκεις; νέον τι πολεμίων λέξεις πέρι;\nμέλλουσιν ἢ πάρεισιν ἢ τί πυνθάνῃ;\nοὐ γάρ τι μὴ ψεύσῃς γε κήρυκος λόγους·\nὁ γὰρ στρατηγὸς εὐτυχὴς τὰ πρὸς θεῶν\nεἶσιν, σάφʼ οἶδα, καὶ μάλʼ οὐ σμικρὸν φρονῶν,\nἐς τὰς Ἀθήνας. ἀλλὰ τῶν φρονημάτων\nὁ Ζεὺς κολαστὴς τῶν ἄγαν ὑπερφρόνων.\nἥκει στράτευμʼ Ἀργεῖον Εὐρυσθεύς τʼ ἄναξ·\nἐγώ νιν αὐτὸς εἶδον. ἄνδρα γὰρ χρεών,\nὅστις στρατηγεῖν φησʼ ἐπίστασθαι καλῶς,\nοὐκ ἀγγέλοισι τοὺς ἐναντίους ὁρᾶν.\nπεδία μὲν οὖν γῆς ἐς τάδʼ οὐκ ἐφῆκέ πω\nστρατόν, λεπαίαν δʼ ὀφρύην καθήμενος\nσκοπεῖ — δόκησιν δὴ τόδʼ ἂν λέγοιμί σοι —\nποίᾳ προσάξει στρατόπεδον τὰ νῦν δορὸς\nἐν ἀσφαλεῖ τε τῆσδʼ ἱδρύσεται χθονός.\nκαὶ τἀμὰ μέντοι πάντʼ ἄραρʼ ἤδη καλῶς·\nπόλις τʼ ἐν ὅπλοις, σφάγιά θʼ ἡτοιμασμένα\nἕστηκεν οἷς χρὴ ταῦτα τέμνεσθαι θεῶν,\nτροπαῖά τʼ ἐχθρῶν καὶ πόλει σωτήρια,\nθυηπολεῖται δʼ ἄστυ μάντεων ὕπο.\nχρησμῶν δʼ ἀοιδοὺς πάντας εἰς ἓν ἁλίσας\nἤλεγξα καὶ βέβηλα καὶ κεκρυμμένα\nλόγια παλαιά, τῇδε γῇ σωτήρια.\nκαὶ τῶν μὲν ἄλλων διάφορʼ ἐστὶ θεσφάτοις\nπόλλʼ· ἓν δὲ πᾶσι γνῶμα ταὐτὸν ἐμπρέπει·\nσφάξαι κελεύουσίν με παρθένον Κόρῃ\nΔήμητρος, ἥτις ἐστὶ πατρὸς εὐγενοῦς.\nἐγὼ δʼ ἔχω μέν, ὡς ὁρᾷς, προθυμίαν\nτοσήνδʼ ἐς ὑμᾶς· παῖδα δʼ οὔτʼ ἐμὴν κτενῶ\nοὔτʼ ἄλλον ἀστῶν τῶν ἐμῶν ἀναγκάσω\nἄκονθʼ· ἑκὼν δὲ τίς κακῶς οὕτω φρονεῖ,\nὅστις τὰ φίλτατʼ ἐκ χερῶν δώσει τέκνα;\nκαὶ νῦν πικρὰς ἂν συστάσεις ἂν εἰσίδοις,\nτῶν μὲν λεγόντων ὡς δίκαιον ἦν ξένοις\nἱκέταις ἀρήγειν, τῶν δὲ μωρίαν ἐμὴν\nκατηγορούντων· εἰ δὲ δὴ δράσω τόδε,\nοἰκεῖος ἤδη πόλεμος ἐξαρτύεται.\nταῦτʼ οὖν ὅρα σὺ καὶ συνεξεύρισχʼ ὅπως\nαὐτοί τε σωθήσεσθε καὶ πέδον τόδε,\nκἀγὼ πολίταις μὴ διαβληθήσομαι.\nοὐ γὰρ τυραννίδʼ ὥστε βαρβάρων ἔχω·\nἀλλʼ, ἢν δίκαια δρῶ, δίκαια πείσομαι.\nἀλλʼ ἦ πρόθυμον οὖσαν οὐκ ἐᾷ θεὸς\nξένοις ἀρήγειν τήνδε χρῄζουσιν πόλιν;\nὦ τέκνʼ, ἔοιγμεν ναυτίλοισιν, οἵτινες\nχειμῶνος ἐκφυγόντες ἄγριον μένος\nἐς χεῖρα γῇ συνῆψαν, εἶτα χερσόθεν\nπνοιαῖσιν ἠλάθησαν ἐς πόντον πάλιν.\nοὕτω δὲ χἡμεῖς τῆσδʼ ἀπωθούμεσθα γῆς\nἤδη πρὸς ἀκταῖς ὄντες ὡς σεσῳσμένοι.\nοἴμοι· τί δῆτʼ ἔτερψας ὦ τάλαινά με\nἐλπὶς τότʼ, οὐ μέλλουσα διατελεῖν χάριν;\nσυγγνωστὰ γάρ τοι καὶ τὰ τοῦδʼ, εἰ μὴ θέλει\nκτείνειν πολιτῶν παῖδας· αἰνέσαι δʼ ἔχω\nκαὶ τἀνθάδ’· εἰ θεοῖσι δὴ δοκεῖ τάδε\nπράσσειν ἔμʼ, οὔτοι σή γʼ ἀπόλλυται χάρις.\nὦ παῖδες, ὑμῖν δʼ οὐκ ἔχω τί χρήσομαι.\nποῖ τρεψόμεσθα; τίς γὰρ ἄστεπτος θεῶν;\nποῖον δὲ γαίας ἕρκος οὐκ ἀφίγμεθα;\nὀλούμεθʼ, ὦ τέκνʼ· ἐκδοθησόμεσθα δή.\nκἀμοῦ μὲν οὐδὲν εἴ με χρὴ θανεῖν μέλει,\nπλὴν εἴ τι τέρψω τοὺς ἐμοὺς ἐχθροὺς θανών·\nὑμᾶς δὲ κλαίω καὶ κατοικτίρω, τέκνα,\nκαὶ τὴν γεραιὰν μητέρʼ Ἀλκμήνην πατρός.\nὦ δυστάλαινα τοῦ μακροῦ βίου σέθεν,\nτλήμων δὲ κἀγὼ πολλὰ μοχθήσας μάτην.\nχρῆν χρῆν ἄρʼ ἡμᾶς ἀνδρὸς εἰς ἐχθροῦ χέρας\nπεσόντας αἰσχρῶς καὶ κακῶς λιπεῖν βίον.\nἀλλʼ οἶσθ’ ὅ μοι σύμπραξον; οὐχ ἅπασα γὰρ\nπέφευγεν ἐλπὶς τῶνδέ μοι σωτηρίας·\nἔμʼ ἔκδος Ἀργείοισιν ἀντὶ τῶνδʼ, ἄναξ,\nκαὶ μήτε κινδύνευε, σωθήτω τέ μοι\nτέκνʼ· οὐ φιλεῖν δεῖ τὴν ἐμὴν ψυχήν· ἴτω.\nμάλιστα δʼ Εὐρυσθεύς με βούλοιτʼ ἂν λαβὼν\nτὸν Ἡράκλειον σύμμαχον καθυβρίσαι·\nσκαιὸς γὰρ ἁνήρ. τοῖς σοφοῖς δʼ εὐκτὸν σοφῷ\nἔχθραν συνάπτειν, μὴ ἀμαθεῖ φρονήματι·\nπολλῆς γὰρ αἰδοῦς καὶ δίκης τις ἂν τύχοι.\nὦ πρέσβυ, μή νυν τήνδʼ ἐπαιτιῶ πόλιν·\nτάχʼ ἂν γὰρ ἡμῖν ψευδὲς ἀλλʼ ὅμως κακὸν\nγένοιτʼ ὄνειδος ὡς ξένους προυδώκαμεν.\nγενναῖα μὲν τάδʼ εἶπας, ἀλλʼ ἀμήχανα.\nοὐ σοῦ χατίζων δεῦρʼ ἄναξ στρατηλατεῖ·\nτί γὰρ γέροντος ἀνδρὸς Εὐρυσθεῖ πλέον\nθανόντος; ἀλλὰ τούσδε βούλεται κτανεῖν.\nδεινὸν γὰρ ἐχθροῖς βλαστάνοντες εὐγενεῖς,\nνεανίαι τε καὶ πατρὸς μεμνημένοι\nλύμας· ἃ κεῖνον πάντα προσκοπεῖν χρεών.\nἀλλʼ, εἴ τινʼ ἄλλην οἶσθα καιριωτέραν\nβουλήν, ἑτοίμαζʼ, ὡς ἔγωγʼ ἀμήχανος\nχρησμῶν ἀκούσας εἰμὶ καὶ φόβου πλέως.\nξένοι, θράσος μοι μηδὲν ἐξόδοις ἐμαῖς\nπροσθῆτε· πρῶτον γὰρ τόδʼ ἐξαιτήσομαι·\nγυναικὶ γὰρ σιγή τε καὶ τὸ σωφρονεῖν\nκάλλιστον, εἴσω θʼ ἥσυχον μένειν δόμων.\nτῶν σῶν δʼ ἀκούσασʼ, Ἰόλεως, στεναγμάτων\nἐξῆλθον, οὐ ταχθεῖσα πρεσβεύειν γένους.\nἀλλʼ, εἰμὶ γάρ πως πρόσφορος, μέλει δέ μοι\nμάλιστ’ ἀδελφῶν, τῶνδε κἀμαυτῆς πέρι\nθέλω πυθέσθαι, μὴ ’πὶ τοῖς πάλαι κακοῖς\nπροσκείμενόν τι πῆμα σὴν δάκνει φρένα.\nὦ παῖ, μάλιστα σʼ οὐ νεωστὶ δὴ τέκνων\nτῶν Ἡρακλείων ἐνδίκως αἰνεῖν ἔχω.\nἡμῖν δὲ δόξας εὖ προχωρῆσαι δρόμος\nπάλιν μεθέστηκʼ αὖθις ἐς τἀμήχανον·\nχρησμῶν γὰρ ᾠδούς φησι σημαίνειν ὅδε,\nοὐ ταῦρον οὐδὲ μόσχον, ἀλλὰ παρθένον\nσφάξαι Κόρῃ Δήμητρος ἥτις εὐγενής,\nεἰ χρὴ μὲν ἡμᾶς, χρὴ δὲ τήνδʼ εἶναι πόλιν.\nταῦτʼ οὖν ἀμηχανοῦμεν· οὔτε γὰρ τέκνα\nσφάξειν ὅδʼ αὑτοῦ φησιν οὔτʼ ἄλλου τινός.\nκἀμοὶ λέγει μὲν οὐ σαφῶς, λέγει δέ πως,\nεἰ μή τι τούτων ἐξαμηχανήσομεν,\nἡμᾶς μὲν ἄλλην γαῖαν εὑρίσκειν τινά,\nαὐτὸς δὲ σῶσαι τήνδε βούλεται χθόνα.\nἐν τῷδε κἀχόμεσθα σωθῆναι λόγῳ;\nἐν τῷδε, τἄλλα γʼ εὐτυχῶς πεπραγότες.\nμή νυν τρέσῃς ἔτʼ ἐχθρὸν Ἀργεῖον δόρυ·\nἐγὼ γὰρ αὐτὴ πρὶν κελευσθῆναι, γέρον,\nθνῄσκειν ἑτοίμη καὶ παρίστασθαι σφαγῇ.\nτί φήσομεν γάρ, εἰ πόλις μὲν ἀξιοῖ\nκίνδυνον ἡμῶν οὕνεκʼ αἴρεσθαι μέγαν,\nαὐτοὶ δὲ προστιθέντες ἄλλοισιν πόνους,\nπαρόν σφε σῷσαι, φευξόμεσθα μὴ θανεῖν;\nοὐ δῆτʼ, ἐπεί τοι καὶ γέλωτος ἄξια,\nστένειν μὲν ἱκέτας δαιμόνων καθημένους,\nπατρὸς δʼ ἐκείνου φύντας οὗ πεφύκαμεν\nκακοὺς ὁρᾶσθαι· ποῦ τάδʼ ἐν χρηστοῖς πρέπει;\nκάλλιον, οἶμαι, τῆσδʼ — ἃ μὴ τύχοι ποτέ —\nπόλεως ἁλούσης, χεῖρας εἰς ἐχθρῶν πεσεῖν,\nκἄπειτα τινὰ πατρὸς οὖσαν εὐγενοῦς\nπαθοῦσαν Ἅιδην μηδὲν ἧσσον εἰσιδεῖν.\nἀλλʼ ἐκπεσοῦσα τῆσδʼ ἀλητεύσω χθονός;\nκοὐκ αἰσχυνοῦμαι δῆτ’, ἐὰν δή τις λέγῃ·\nΤί δεῦρʼ ἀφίκεσθʼ ἱκεσίοισι σὺν κλάδοις\nαὐτοὶ φιλοψυχοῦντες; ἔξιτε χθονός·\nκακοὺς γὰρ ἡμεῖς οὐ προσωφελήσομεν.\nἀλλʼ οὐδὲ μέντοι, τῶνδε μὲν τεθνηκότων,\nαὐτὴ δὲ σωθεῖσʼ, ἐλπίδʼ εὖ πράξειν ἔχω·\n— πολλοὶ γὰρ ἤδη τῇδε προύδοσαν φίλους. —\nτίς γὰρ κόρην ἔρημον ἢ δάμαρτʼ ἔχειν,\nἢ παιδοποιεῖν ἐξ ἐμοῦ βουλήσεται;\nοὐκ οὖν θανεῖν ἄμεινον ἢ τούτων τυχεῖν\nἀναξίαν; ἄλλῃ δὲ κἂν πρέποι τινὶ\nμᾶλλον τάδʼ, ἥτις μὴ ’πίσημος ὡς ἐγώ.\nἡγεῖσθʼ ὅπου δεῖ σῶμα κατθανεῖν τόδε\nκαὶ στεμματοῦτε καὶ κατάρχεσθʼ, εἰ δοκεῖ·\nνικᾶτε δʼ ἐχθρούς· ἥδε γὰρ ψυχὴ πάρα\nἑκοῦσα κοὐκ ἄκουσα· κἀξαγγέλλομαι\nθνῄσκειν ἀδελφῶν τῶνδε κἀμαυτῆς ὕπερ.\nεὕρημα γάρ τοι μὴ φιλοψυχοῦσʼ ἐγὼ\nκάλλιστον ηὕρηκ’, εὐκλεῶς λιπεῖν βίον.\nφεῦ φεῦ, τί λέξω παρθένου μέγαν λόγον\nκλύων, ἀδελφῶν ἣ πάρος θέλει θανεῖν;\nτούτων τίς ἂν λέξειε γενναίους λόγους\nμᾶλλον, τίς ἂν δράσειεν ἀνθρώπων ἔτι;\nὦ τέκνον, οὐκ ἔστʼ ἄλλοθεν τὸ σὸν κάρα,\nἀλλʼ ἐξ ἐκείνου σπέρμα τῆς θείας φρενὸς\nπέφυκας Ἡράκλειος· οὐδʼ αἰσχύνομαι\nτοῖς σοῖς λόγοισι, τῇ τύχῃ δʼ ἀλγύνομαι.\nἀλλʼ ᾗ γένοιτʼ ἂν ἐνδικωτέρως φράσω·\nπάσας ἀδελφὰς τῆσδε δεῦρο χρὴ καλεῖν,\nκᾆθʼ ἡ λαχοῦσα θνῃσκέτω γένους ὕπερ·\nσὲ δʼ οὐ δίκαιον κατθανεῖν ἄνευ πάλου.\nοὐκ ἂν θάνοιμι τῇ τύχῃ λαχοῦσʼ ἐγώ·\nχάρις γὰρ οὐ πρόσεστι· μὴ λέξῃς, γέρον.\nἀλλʼ, εἰ μὲν ἐνδέχεσθε καὶ βούλεσθέ μοι\nχρῆσθαι προθύμως, τὴν ἐμὴν ψυχὴν ἐγὼ\nδίδωμʼ ἑκοῦσα τοῖσδʼ, ἀναγκασθεῖσα δʼ οὔ.\nφεῦ·\nὅδʼ αὖ λόγος σοι τοῦ πρὶν εὐγενέστερος·\nκἀκεῖνος ἦν ἄριστος· ἀλλʼ ὑπερφέρεις\nτόλμῃ τε τόλμαν καὶ λόγῳ χρηστῷ λόγον.\nοὐ μὴν κελεύω γʼ οὐδʼ ἀπεννέπω, τέκνον,\nθνῄσκειν σʼ· ἀδελφοὺς δʼ ὠφελεῖς θανοῦσα σούς.\nσοφῶς κελεύεις· μὴ τρέσῃς μιάσματος\nτοὐμοῦ μετασχεῖν, ἀλλʼ ἐλευθέρως θάνω.\nἕπου δέ, πρέσβυ· σῇ γὰρ ἐνθανεῖν χερὶ\nθέλω· πέπλοις δὲ σῶμʼ ἐμὸν κρύψον παρών·\nἐπεὶ σφαγῆς γε πρὸς τὸ δεινὸν εἶμʼ ἐγώ,\nεἴπερ πέφυκα πατρὸς οὗπερ εὔχομαι.\nοὐκ ἂν δυναίμην σῷ παρεστάναι μόρῳ.\nσὺ δʼ ἀλλὰ τοῦδε χρῇζε, μή μʼ ἐν ἀρσένων,\nἀλλʼ ἐν γυναικῶν, χερσὶν ἐκπνεῦσαι βίον.\nἔσται τάδʼ, ὦ τάλαινα παρθένων, ἐπεὶ\nκἀμοὶ τόδʼ αἰσχρόν, μή σε κοσμεῖσθαι καλῶς,\nπολλῶν ἕκατι, τῆς τε σῆς εὐψυχίας\nκαὶ τοῦ δικαίου· τλημονεστάτην δὲ σὲ\nπασῶν γυναικῶν εἶδον ὀφθαλμοῖς ἐγώ.\nἀλλʼ, εἴ τι βούλῃ, τούσδε τὸν γέροντά τε\nχώρει προσειποῦσʼ ὑστάτοις προσφθέγμασιν.\nὦ χαῖρε, πρέσβυ, χαῖρε καὶ δίδασκέ μοι\nτοιούσδε τούσδε παῖδας, ἐς τὸ πᾶν σοφούς,\nὥσπερ σύ, μηδὲν μᾶλλον· ἀρκέσουσι γάρ.\nπειρῶ δὲ σῶσαι μὴ θανεῖν, πρόθυμος ὤν·\nσοὶ παῖδές ἐσμεν, σαῖν χεροῖν τεθράμμεθα.\nὁρᾷς δὲ κἀμὲ τὴν ἐμὴν ὥραν γάμου\nδιδοῦσαν ἀντὶ τῶνδε κατθανουμένην.\nὑμεῖς τʼ, ἀδελφῶν ἡ παροῦσʼ ὁμιλία,\nεὐδαιμονοῖτε, καὶ γένοιθʼ ὑμῖν ὅσων\nἡμὴ πάροιθε καρδία σφαγήσεται.\nκαὶ τὸν γέροντα τήν τʼ ἔσω γραῖαν δόμων\nτιμᾶτε πατρὸς μητέρʼ Ἀλκμήνην ἐμοῦ\nξένους τε τούσδε. κἂν ἀπαλλαγὴ πόνων\nκαὶ νόστος ὑμῖν εὑρεθῇ ποτʼ ἐκ θεῶν,\nμέμνησθε τὴν σώτειραν ὡς θάψαι χρεών.\nκάλλιστά τοι δίκαιον· οὐ γὰρ ἐνδεὴς\nὑμῖν παρέστην, ἀλλὰ προύθανον γένους.\nτάδʼ ἀντὶ παίδων ἐστί μοι κειμήλια\nκαὶ παρθενείας, εἴ τι δὴ κάτω χθονός·\nεἴη γε μέντοι μηδέν. εἰ γὰρ ἕξομεν\nκἀκεῖ μερίμνας οἱ θανούμενοι βροτῶν,\nοὐκ οἶδ’ ὅποι τις τρέψεται· τὸ γὰρ θανεῖν\nκακῶν μέγιστον φάρμακον νομίζεται.\nἀλλʼ, ὦ μέγιστον ἐκπρέπουσʼ εὐψυχίᾳ\nπασῶν γυναικῶν, ἴσθι, τιμιωτάτη\nκαὶ ζῶσʼ ὑφʼ ἡμῶν καὶ θανοῦσʼ ἔσῃ πολύ·\nκαὶ χαῖρε· δυσφημεῖν γὰρ ἅζομαι θεάν,\nᾗ σὸν κατῆρκται σῶμα, Δήμητρος κόρην.\nὦ παῖδες, οἰχόμεσθα· λύεται μέλη\nλύπῃ· λάβεσθε κεἰς ἕδραν μʼ ἐρείσατε\nαὐτοῦ πέπλοισι τοῖσδε κρύψαντες, τέκνα.\nὡς οὔτε τούτοις ἥδόμαι πεπραγμένοις,\nχρησμοῦ τε μὴ κρανθέντος οὐ βιώσιμον·\nμείζων γὰρ ἄτη· συμφορὰ δὲ καὶ τάδε.\nοὔτινά φημι θεῶν ἄτερ ὄλβιον, οὐ βαρύποτμον,\nἄνδρα γενέσθαι·\nοὐδὲ τὸν αὐτὸν ἀεὶ βεβάναι δόμον\nεὐτυχίᾳ· παρὰ δʼ ἄλλαν ἄλλα\nμοῖρα διώκει.\nτὸν μὲν ἀφʼ ὑψηλῶν βραχὺν ᾤκισε,\nτὸν δʼ ἀλέταν εὐδαίμονα τεύχει.\nμόρσιμα δʼ οὔτι φυγεῖν θέμις, οὐ σοφί-\nᾳ τις ἀπώσεται, ἀλλὰ μάταν ὁ πρό-\nθυμος ἀεὶ πόνον ἕξει.\nἀλλὰ σὺ μὴ προπίτνων τὰ θεῶν φέρε, μηδʼ ὑπεράλγει\nφροντίδα λύπᾳ·\nεὐδόκιμον γὰρ ἔχει θανάτου μέρος\nἁ μελέα πρό τʼ ἀδελφῶν καὶ γᾶς·\nοὐδʼ ἀκλεής νιν\nδόξα πρὸς ἀνθρώπων ὑποδέξεται·\nἁ δʼ ἀρετὰ βαίνει διὰ μόχθων.\nἄξια μὲν πατρός, ἄξια δʼ εὐγενί-\nας τάδε γίγνεται· εἰ δὲ σέβεις θανά-\nτους ἀγαθῶν, μετέχω σοι.\n\n\n\n\nὦ τέκνα, χαίρετʼ· Ἰόλεως δὲ ποῦ γέρων;\nμήτηρ τε πατρὸς τῆσδʼ ἕδρας ἀποστατεῖ;\nπάρεσμεν, οἵα δή γʼ ἐμοῦ παρουσία.\nτί χρῆμα κεῖσαι καὶ κατηφὲς ὄμμʼ ἔχεις;\nφροντίς τις ἦλθʼ οἰκεῖος, ᾗ συνειχόμην.\nἔπαιρέ νυν σεαυτόν, ὄρθωσον κάρα.\nγέροντές ἐσμεν κοὐδαμῶς ἐρρώμεθα.\nἥκω γε μέντοι χάρμα σοι φέρων μέγα.\nτίς δʼ εἶ σύ; ποῦ σοι συντυχὼν ἀμνημονῶ;\nὝλλου πενέστης· οὔ με γιγνώσκεις ὁρῶν;\nὦ φίλταθʼ, ἥκεις ἆρα σωτὴρ νῷν βλάβης;\nμάλιστα· καὶ πρός γʼ εὐτυχεῖς τὰ νῦν τάδε.\nὦ μῆτερ ἐσθλοῦ παιδός, Ἀλκμήνην λέγω,\nἔξελθʼ, ἄκουσον τοῦδε φιλτάτους λόγους.\nπάλαι γὰρ ὠδίνουσα τῶν ἀφιγμένων\nψυχὴν ἐτήκου νόστος εἰ γενήσεται.\nτί χρῆμʼ ἀϋτῆς πᾶν τόδʼ ἐπλήσθη στέγος\nἸόλαε; μῶν τίς σʼ αὖ βιάζεται παρὼν\nκῆρυξ ἀπʼ Ἄργους; ἀσθενὴς μὲν ἥ γʼ ἐμὴ\nῥώμη, τοσόνδε δʼ εἰδέναι σʼ ἐχρῆν, ξένε,\nοὐκ ἔστʼ ἄγειν σε τούσδʼ ἐμοῦ ζώσης ποτέ.\nἦ τἄρ’ ἐκείνου μὴ νομιζοίμην ἐγὼ\nμήτηρ ἔτʼ· εἰ δὲ τῶνδε προσθίξῃ χερί,\nδυοῖν γερόντοιν οὐ καλῶς ἀγωνιῇ.\nθάρσει, γεραιά, μὴ τρέσῃς· οὐκ Ἀργόθεν\nκῆρυξ ἀφῖκται πολεμίους λόγους ἔχων.\nτί γὰρ βοὴν ἔστησας ἄγγελον φόβου;\nσέ, πρόσθε ναοῦ τοῦδʼ ὅπως βαίης πέλας.\nοὐκ ἴσμεν ἡμεῖς ταῦτα· τίς γάρ ἐσθʼ ὅδε;\nἥκοντα παῖδα παιδὸς ἀγγέλλει σέθεν.\nὦ χαῖρε καὶ σὺ τοῖσδε τοῖς ἀγγέλμασιν.\nἀτὰρ τί χώρᾳ τῇδε προσβαλὼν πόδα\nποῦ νῦν ἄπεστι; τίς νιν εἶργε συμφορὰ\nσὺν σοὶ φανέντα δεῦρʼ ἐμὴν τέρψαι φρένα;\nστρατὸν καθίζει τάσσεταί θʼ ὃν ἦλθʼ ἔχων.\nτοῦδʼ οὐκέθʼ ἡμῖν τοῦ λόγου μέτεστι δή.\nμέτεστιν· ἡμῶν δʼ ἔργον ἱστορεῖν τάδε.\nτί δῆτα βούλῃ τῶν πεπραγμένων μαθεῖν;\nπόσον τι πλῆθος συμμάχων πάρεστʼ ἔχων;\nπολλούς· ἀριθμὸν δʼ ἄλλον οὐκ ἔχω φράσαι.\nἴσασιν, οἶμαι, ταῦτʼ· Ἀθηναίων πρόμοι;\nἴσασι· καὶ δὴ λαιὸν ἕστηκεν κέρας.\nἤδη γὰρ ὡς ἐς ἔργον ὥπλισται στρατός;\nκαὶ δὴ παρῆκται σφάγια τάξεων ἑκάς.\nπόσον τι δʼ ἔστʼ ἄπωθεν Ἀργεῖον δόρυ;\nὥστʼ ἐξορᾶσθαι τὸν στρατηγὸν ἐμφανῶς.\nτί δρῶντα; μῶν τάσσοντα πολεμίων στίχας;\nᾐκάζομεν ταῦτʼ· οὐ γὰρ ἐξηκούομεν.\nἀλλʼ εἶμ’· ἐρήμους δεσπότας τοὐμὸν μέρος\nοὐκ ἂν θέλοιμι πολεμίοισι συμβαλεῖν.\nκἄγωγε σὺν σοί· ταὐτὰ γὰρ φροντίζομεν,\nφίλοις παρόντες, ὡς ἔοιγμεν, ὠφελεῖν.\nἥκιστα πρὸς σοῦ μῶρον ἦν εἰπεῖν ἔπος.\nκαὶ μὴ μετασχεῖν γʼ ἀλκίμου μάχης φίλοις.\nοὐκ ἔστʼ ἐν ὄψει τραῦμα μὴ δρώσης χερός.\nτί δʼ; οὐ σθένοιμι κἂν ἐγὼ δι’ ἀσπίδος;\nσθένοις ἄν, ἀλλὰ πρόσθεν αὐτὸς ἂν πέσοις.\nοὐδεὶς ἔμʼ ἐχθρῶν προσβλέπων ἀνέξεται.\nοὐκ ἔστιν, ὦ τᾶν, ἥ ποτʼ ἦν ῥώμη σέθεν.\nἀλλʼ οὖν μαχοῦνται γʼ ἀριθμὸν οὐκ ἐλάσσοσι.\nσμικρὸν τὸ σὸν σήκωμα προστίθης φίλοις.\nμή τοί μʼ ἔρυκε δρᾶν παρεσκευασμένον.\nδρᾶν μὲν σύ γʼ οὐχ οἷός τε, βούλεσθαι δʼ ἴσως.\nὡς μὴ μενοῦντα τἄλλα σοι λέγειν πάρα.\nπῶς οὖν ὁπλίταις τευχέων ἄτερ φανῇ;\nἔστʼ ἐν δόμοισιν ἔνδον αἰχμάλωθʼ ὅπλα,\nτοῖς δʼ οὖσι χρησόμεσθα· κἀποδώσομεν\nζῶντες, θανόντας δʼ οὐκ ἀπαιτήσει θεός.\nἀλλʼ εἴσιθʼ εἴσω κἀπὸ πασσάλων ἑλὼν\nἔνεγχ’ ὁπλίτην κόσμον ὡς τάχιστά μοι.\nαἰσχρὸν γὰρ οἰκούρημα γίγνεται τόδε,\nτοὺς μὲν μάχεσθαι, τοὺς δὲ δειλίᾳ μένειν.\nλῆμα μὲν οὔπω στόρνυσι χρόνος\nτὸ σόν, ἀλλʼ ἡβᾷ, σῶμα δὲ φροῦδον.\nτί πονεῖς ἄλλως ἃ σὲ μὲν βλάψει,\nσμικρὰ δʼ ὀνήσει πόλιν ἡμετέραν;\nχρὴ γνωσιμαχεῖν τὴν ἡλικίαν,\nτὰ δʼ ἀμήχανʼ ἐᾶν· οὐκ ἔστιν ὅπως\nἥβην κτήσῃ πάλιν αὖθις.\nτί χρῆμα μέλλεις σῶν φρενῶν οὐκ ἔνδον ὢν\nλιπεῖν μʼ ἔρημον σὺν τέκνοις ἐμοῖς;\nἀνδρῶν γὰρ ἀλκή· σοὶ δὲ χρῆν τούτων μέλειν.\nτί δʼ; ἢν θάνῃς σύ, πῶς ἐγὼ σωθήσομαι;\nπαιδὸς μελήσει παισὶ τοῖς λελειμμένοις.\nἢν δʼ οὖν, ὃ μὴ γένοιτο, χρήσωνται τύχῃ;\nοἵδ’ οὐ προδώσουσίν σε, μὴ τρέσῃς, ξένοι.\nτοσόνδε γάρ τοι θάρσος, οὐδὲν ἄλλʼ ἔχω.\nκαὶ Ζηνὶ τῶν σῶν, οἶδʼ ἐγώ, μέλει πόνων.\nφεῦ·\nΖεὺς ἐξ ἐμοῦ μὲν οὐκ ἀκούσεται κακῶς·\nεἰ δʼ ἐστὶν ὅσιος αὐτὸς οἶδεν εἰς ἐμέ.\nὅπλων μὲν ἤδη τήνδʼ ὁρᾷς παντευχίαν,\nφθάνοις δʼ ἂν οὐκ ἂν τοῖσδε συγκρύπτων δέμας·\nὡς ἐγγὺς ἁγών, καὶ μάλιστʼ Ἄρης στυγεῖ\nμέλλοντας· εἰ δὲ τευχέων φοβῇ βάρος,\nνῦν μὲν πορεύου γυμνός, ἐν δὲ τάξεσιν\nκόσμῳ πυκάζου τῷδʼ· ἐγὼ δʼ οἴσω τέως.\nκαλῶς ἔλεξας· ἀλλʼ ἐμοὶ πρόχειρʼ ἔχων\nτεύχη κόμιζε, χειρὶ δʼ ἔνθες ὀξύην,\nλαιόν τʼ ἔπαιρε πῆχυν, εὐθύνων πόδα.\nἦ παιδαγωγεῖν γὰρ τὸν ὁπλίτην χρεών;\nὄρνιθος οὕνεκʼ ἀσφαλῶς πορευτέον.\nεἴθʼ ἦσθα δυνατὸς δρᾶν ὅσον πρόθυμος εἶ.\nἔπειγε· λειφθεὶς δεινὰ πείσομαι μάχης.\nσύ τοι βραδύνεις, οὐκ ἐγὼ δοκῶ τι δρᾶν.\nοὔκουν ὁρᾷς μου κῶλον ὡς ἐπείγεται;\nὁρῶ δοκοῦντα μᾶλλον ἢ σπεύδοντά σε.\nοὐ ταῦτα λέξεις, ἡνίκʼ ἂν λεύσσῃς μʼ ἐκεῖ.\nτί δρῶντα; βουλοίμην δʼ ἂν εὐτυχοῦντά γε.\nδιʼ ἀσπίδος θείνοντα πολεμίων τινά.\nεἰ δή ποθʼ ἥξομέν γε· τοῦτο γὰρ φόβος.\nφεῦ·\nεἴθʼ, ὦ βραχίων, οἷον ἡβήσαντά σε\nμεμνήμεθʼ ἡμεῖς, ἡνίκα ξὺν Ἡρακλεῖ\nΣπάρτην ἐπόρθεις, σύμμαχος γένοιό μοι\nτοιοῦτος· οἵαν ἂν τροπὴν Εὐρυσθέως\nθείμην· ἐπεί τοι καὶ κακὸς μένειν δόρυ.\nἔστιν δʼ ἐν ὄλβῳ καὶ τόδʼ οὐκ ὀρθῶς ἔχον,\nεὐψυχίας δόκησις· οἰόμεσθα γὰρ\nτὸν εὐτυχοῦντα πάντʼ ἐπίστασθαι καλῶς.\nΓᾶ καὶ παννύχιος σελά-\nνα καὶ λαμπρόταται θεοῦ\nφαεσίμβροτοι αὐγαί,\nἀγγελίαν μοι ἐνέγκαιτʼ·\nἰαχήσατε δʼ οὐρανῷ\nκαὶ παρὰ θρόνον ἀρχέταν\nγλαυκᾶς ἐν Ἀθάνας.\nμέλλω τᾶς πατριώτιδος\nγᾶς, μέλλω καὶ ὑπὲρ δόμων\nἱκέτας ὑποδεχθεὶς\nκίνδυνον πολιῷ τεμεῖν σιδάρῳ.\nδεινὸν μὲν πόλιν ὡς Μυκή-\nνας εὐδαίμονα καὶ δορὸς\nπολυαίνετον ἀλκᾷ\nμῆνιν ἐμᾷ χθονὶ κεύθειν·\nκακὸν δʼ, ὦ πόλις, εἰ ξένους\nἱκτῆρας παραδώσομεν\nκελεύμασιν Ἄργους.\nΖεύς μοι σύμμαχος, οὐ φοβοῦ-\nμαι, Ζεύς μοι χάριν ἐνδίκως\nἔχει· οὔποτε θνατῶν\nἥσσους δαίμονες ἔκ γʼ ἐμοῦ φανοῦνται.\nἀλλʼ, ὦ πότνια — σὸν γὰρ οὖ-\nδας γᾶς, σὸν καὶ πόλις, ἇς σὺ μά-\nτηρ δέσποινά τε καὶ φύλαξ —\nπόρευσον ἄλλᾳ τὸν οὐ δικαίως\nτᾷδʼ ἐπάγοντα δορυσσοῦν\nστρατὸν Ἀργόθεν· οὐ γὰρ ἐμᾷ γʼ ἀρετᾷ\nδίκαιός εἰμʼ ἐκπεσεῖν μελάθρων.\nἐπεί σοι πολύθυτος ἀεὶ\nτιμὰ κραίνεται, οὐδὲ λά-\nθει μηνῶν φθινὰς ἁμέρα,\nνέων τʼ ἀοιδαὶ χορῶν τε μολπαί.\nἀνεμόεντι δʼ ἐπʼ ὄχθῳ\nὀλολύγματα παννυχίοις ὑπὸ παρ-\nθένων ἰαχεῖ ποδῶν κρότοισιν.\nδέσποινα, μύθους σοί τε συντομωτάτους\nκλύειν ἐμοί τε τῷδε καλλίστους φέρω.\nνικῶμεν ἐχθροὺς καὶ τροπαῖʼ ἱδρύεται\nπαντευχίαν ἔχοντα πολεμίων σέθεν.\nὦ φίλταθʼ, ἥδε σʼ ἡμέρα διήλασεν\nἐλευθερῶσαι τοῖσδε τοῖς ἀγγέλμασιν.\nμιᾶς δʼ ἔμʼ οὔπω συμφορᾶς ἐλευθεροῖς·\nφόβος γὰρ εἴ μοι ζῶσιν οὓς ἐγὼ θέλω.\nζῶσιν μέγιστόν γʼ εὐκλεεῖς κατὰ στρατόν.\nὁ μὲν γέρων οὐκ ἔστιν Ἰόλεως ὅδε;\nμάλιστα, πράξας δʼ ἐκ θεῶν κάλλιστα δή.\nτί δʼ ἔστι; μῶν τι κεδνὸν ἠγωνίζετο;\nνέος μεθέστηκʼ ἐκ γέροντος αὖθις αὖ.\nθαυμάστʼ ἔλεξας· ἀλλά σʼ εὐτυχῆ φίλων\nμάχης ἀγῶνα πρῶτον ἀγγεῖλαι θέλω.\nεἷς μου λόγος σοι πάντα σημανεῖ τάδε.\nἐπεὶ γὰρ ἀλλήλοισιν ὁπλίτην στρατὸν\nκατὰ στόμʼ ἐκτείνοντες ἀντετάξαμεν,\nἐκβὰς τεθρίππων Ὕλλος ἁρμάτων πόδα\nἔστη μέσοισιν ἐν μεταιχμίοις δορός.\nκἄπειτ’ ἔλεξεν· Ὦ στρατήγʼ ὃς Ἀργόθεν\nἥκεις, τί τήνδε γαῖαν οὐκ εἰάσαμεν\n\n\nκαὶ τὰς Μυκήνας οὐδὲν ἐργάσῃ κακὸν\nἀνδρὸς στερήσας· ἀλλʼ ἐμοὶ μόνος μόνῳ\nμάχην συνάψας, ἢ κτανὼν ἄγου λαβὼν\nτοὺς Ἡρακλείους παῖδας ἢ θανὼν ἐμοὶ\nτιμὰς πατρῴους καὶ δόμους ἔχειν ἄφες.\nστρατὸς δʼ ἐπῄνεσ’, ἔς τʼ ἀπαλλαγὰς πόνων\nκαλῶς λελέχθαι μῦθον ἔς τʼ εὐψυχίαν.\nὃ δʼ οὔτε τοὺς κλύοντας αἰδεσθεὶς λόγων\nοὔτʼ αὐτὸς αὑτοῦ δειλίαν στρατηγὸς ὢν\nἐλθεῖν ἐτόλμησʼ ἐγγὺς ἀλκίμου δορός,\nἀλλʼ ἦν κάκιστος· εἶτα τοιοῦτος γεγὼς\nτοὺς Ἡρακλείους ἦλθε δουλώσων γόνους.\nὝλλος μὲν οὖν ἀπῴχετ’ ἐς τάξιν πάλιν·\nμάντεις δʼ, ἐπειδὴ μονομάχου διʼ ἀσπίδος\nδιαλλαγὰς ἔγνωσαν οὐ τελουμένας,\nἔσφαζον, οὐκ ἔμελλον, ἀλλʼ ἀφίεσαν\nλαιμῶν βροτείων εὐθὺς οὔριον φόνον.\nοἳ δʼ ἅρματʼ εἰσέβαινον, οἳ δʼ ὑπʼ ἀσπίδων\nπλευροῖς ἔκρυπτον πλεύρʼ· Ἀθηναίων δʼ ἄναξ\nστρατῷ παρήγγελλ’ οἷα χρὴ τὸν εὐγενῆ·\nὮ ξυμπολῖται, τῇ τε βοσκούσῃ χθονὶ\nκαὶ τῇ τεκούσῃ νῦν τινʼ ἀρκέσαι χρεών.\nὃ δʼ αὖ τό τʼ Ἄργος μὴ καταισχῦναι θέλειν\nκαὶ τὰς Μυκήνας συμμάχους ἐλίσσετο.\nἐπεὶ δʼ ἐσήμηνʼ ὄρθιον Τυρσηνικῇ\nσάλπιγγι καὶ συνῆψαν ἀλλήλοις μάχην,\nπόσον τινʼ αὐχεῖς πάταγον ἀσπίδων βρέμειν,\nπόσον τινὰ στεναγμὸν οἰμωγήν θʼ ὁμοῦ;\nτὰ πρῶτα μέν νυν πίτυλος Ἀργείου δορὸς\nἐρρήξαθʼ ἡμᾶς· εἶτʼ ἐχώρησαν πάλιν.\nτὸ δεύτερον δὲ ποὺς ἐπαλλαχθεὶς ποδί,\nἀνὴρ δʼ ἐπʼ ἀνδρὶ στάς, ἐκαρτέρει μάχη·\nπολλοὶ δʼ ἔπιπτον. ἦν δὲ τοῦ κελεύματος·\nὮ τὰς Ἀθήνας — Ὦ τὸν Ἀργείων γύην\nσπείροντες — οὐκ ἀρήξετʼ αἰσχύνην πόλει;\nμόλις δὲ πάντα δρῶντες οὐκ ἄτερ πόνων\nἐτρεψάμεσθʼ Ἀργεῖον ἐς φυγὴν δόρυ.\nκἀνταῦθʼ ὁ πρέσβυς Ὕλλον ἐξορμώμενον\nἰδών, ὀρέξας ἱκέτευσε δεξιὰν\nἸόλαος ἐμβῆσαί νιν ἵππειον δίφρον.\nλαβὼν δὲ χερσὶν ἡνίας Εὐρυσθέως\nπώλοις ἐπεῖχε. τἀπὸ τοῦδʼ ἤδη κλύων\nλέγοιμʼ ἂν ἄλλων, δεῦρο δʼ αὐτὸς εἰσιδών.\nΠαλληνίδος γὰρ σεμνὸν ἐκπερῶν πάγον\nδίας Ἀθάνας, ἅρμʼ ἰδὼν Εὐρυσθέως,\nἠράσαθʼ Ἥβῃ Ζηνί θʼ, ἡμέραν μίαν\nνέος γενέσθαι κἀποτείσασθαι δίκην\nἐχθρούς. κλύειν δὴ θαύματος πάρεστί σοι.\nδισσὼ γὰρ ἀστέρʼ ἱππικοῖς ἐπὶ ζυγοῖς\nσταθέντʼ ἔκρυψαν ἅρμα λυγαίῳ νέφει·\nσὸν δὴ λέγουσι παῖδά γʼ οἱ σοφώτεροι\nἭβην θʼ· ὃ δʼ ὄρφνης ἐκ δυσαιθρίου νέων\nβραχιόνων ἔδειξεν ἡβητὴν τύπον.\nαἱρεῖ δʼ ὁ κλεινὸς Ἰόλεως Εὐρυσθέως\nτέτρωρον ἅρμα πρὸς πέτραις Σκιρωνίσιν,\nδεσμοῖς τε δήσας χεῖρας ἀκροθίνιον\nκάλλιστον ἥκει τὸν στρατηλάτην ἄγων\nτὸν ὄλβιον πάροιθε. τῇ δὲ νῦν τύχῃ\nβροτοῖς ἅπασι λαμπρὰ κηρύσσει μαθεῖν,\nτὸν εὐτυχεῖν δοκοῦντα μὴ ζηλοῦν, πρὶν ἂν\nθανόντʼ ἴδῃ τις· ὡς ἐφήμεροι τύχαι.\nὦ Ζεῦ τροπαῖε, νῦν ἐμοὶ δεινοῦ φόβου\nἐλεύθερον πάρεστιν ἦμαρ εἰσιδεῖν.\nὦ Ζεῦ, χρόνῳ μὲν τἄμ’ ἐπεσκέψω κακά,\nχάριν δʼ ὅμως σοι τῶν πεπραγμένων ἔχω·\nκαὶ παῖδα τὸν ἐμὸν πρόσθεν οὐ δοκοῦσʼ ἐγὼ\nθεοῖς ὁμιλεῖν νῦν ἐπίσταμαι σαφῶς.\nὦ τέκνα, νῦν δὴ νῦν ἐλεύθεροι πόνων,\nἐλεύθεροι δὲ τοῦ κακῶς ὀλουμένου\nΕὐρυσθέως ἔσεσθε καὶ πόλιν πατρὸς\nὄψεσθε, κλήρους δʼ ἐμβατεύσετε χθονὸς\nκαὶ θεοῖς πατρῴοις θύσεθʼ, ὧν ἀπειργμένοι\nξένοι πλανήτην εἴχετʼ ἄθλιον βίον.\nἀτὰρ τί κεύθων Ἰόλεως σοφόν ποτε\nΕὐρυσθέως ἐφείσαθʼ ὥστε μὴ κτανεῖν;\nλέξον· παρʼ ἡμῖν μὲν γὰρ οὐ σοφὸν τόδε,\nἐχθροὺς λαβόντα μὴ ἀποτείσασθαι δίκην.\nτὸ σὸν προτιμῶν, ὥς νιν ὀφθαλμοῖς ἴδοις\nκρατοῦντα καὶ σῇ δεσποτούμενον χερί.\nοὐ μὴν ἑκόντα γʼ αὐτόν, ἀλλὰ πρὸς βίαν\nἔζευξʼ ἀνάγκῃ· καὶ γὰρ οὐκ ἐβούλετο\nζῶν ἐς σὸν ἐλθεῖν ὄμμα καὶ δοῦναι δίκην.\nἀλλʼ, ὦ γεραιά, χαῖρε καὶ μέμνησό μοι\nὃ πρῶτον εἶπας, ἡνίκʼ ἠρχόμην λόγου,\nἐλευθερώσειν μʼ· ἐν δὲ τοῖς τοιοῖσδε χρὴ\nἀψευδὲς εἶναι τοῖσι γενναίοις στόμα.\nἘμοὶ χορὸς μὲν ἡδύς, εἰ λίγεια λω-\nτοῦ χάρις ενι δαι·\nεἴη δʼ εὔχαρις Ἀφροδί-\nτα· τερπνὸν δέ τι καὶ φίλων ἆρʼ\nεὐτυχίαν ἰδέσθαι\nτῶν πάρος οὐ δοκούντων.\nπολλὰ γὰρ\nτίκτει Μοῖρα τελεσσιδώ-\nτειρʼ Αἰών τε Χρόνου παῖς.\nἔχεις ὁδόν τινʼ, ὦ πόλις, δίκαιον — οὐ\nχρή ποτε τοῦδʼ ἀφέσθαι, —\nτιμᾶν θεούς· ὁ δὲ μή σε φά-\nσκων ἐγγὺς μανιῶν ἐλαύνει,\nδεικνυμένων ἐλέγχων\nτῶνδʼ· ἐπίσημα γάρ τοι\nθεὸς παραγ-\nγέλλει, τῶν ἀδίκων παραι-\nρῶν φρονήματος αἰεί.\nἔστιν ἐν οὐρανῷ βεβα-\nκὼς τεὸς γόνος, ὦ γεραι-\nά· φεύγει λόγον ὡς τὸν Ἅι-\nδα δόμον κατέβα, πυρὸς\nδεινᾷ φλογὶ σῶμα δαισθείς·\nἭβας τʼ ἐρατὸν χροΐζει\nλέχος χρυσέαν κατʼ αὐλάν.\nὦ Ὑμέναιε, δισσοὺς παῖ-\nδας Διὸς ἠξίωσας.\nσυμφέρεται τὰ πολλὰ πολ-\nλοῖς· καὶ γὰρ πατρὶ τῶνδʼ Ἀθά-\nναν λέγουσʼ ἐπίκουρον εἶ-\nναι, καὶ τούσδε θεᾶς πόλις\nκαὶ λαὸς ἔσωσε κείνας·\nἔσχεν δʼ ὕβριν ἀνδρὸς ᾧ θυ-\nμὸς ἦν πρὸ δίκας βίαιος.\nμήποτʼ ἐμοὶ φρόνημα ψυ-\nχά τʼ ἀκόρεστος εἴη.\nδέσποινʼ, ὁρᾷς μέν, ἀλλʼ ὅμως εἰρήσεται,\nΕὐρυσθέα σοι τόνδʼ ἄγοντες ἥκομεν,\nἄελπτον ὄψιν, τῷδέ τʼ οὐχ ἧσσον τύχην·\nοὐ γάρ ποτʼ ηὔχει χεῖρας ἵξεσθαι σέθεν,\nὅτʼ ἐκ Μυκηνῶν πολυπόνῳ σὺν ἀσπίδι\nἔστειχε μείζω τῆς δίκης φρονῶν, πόλιν\nπέρσων Ἀθηνᾶς. ἀλλὰ τὴν ἐναντίαν\nδαίμων ἔθηκε, καὶ μετέστησεν τύχην.\nὝλλος μὲν οὖν ὅ τʼ ἐσθλὸς Ἰόλεως βρέτας\nΔιὸς τροπαίου καλλίνικον ἵστασαν·\nἐμοὶ δὲ πρὸς σὲ τόνδʼ ἐπιστέλλουσʼ ἄγειν,\nτέρψαι θέλοντες σὴν φρένʼ· ἐκ γὰρ εὐτυχοῦς\nἥδιστον ἐχθρὸν ἄνδρα δυστυχοῦνθʼ ὁρᾶν.\nὦ μῖσος, ἥκεις; εἷλέ σʼ ἡ Δίκη χρόνῳ;\nπρῶτον μὲν οὖν μοι δεῦρʼ ἐπίστρεψον κάρα\nκαὶ τλῆθι τοὺς σοὺς προσβλέπειν ἐναντίον\nἐχθρούς· κρατῇ γὰρ νῦν γε κοὐ κρατεῖς ἔτι.\nἐκεῖνος εἶ σύ — βούλομαι γὰρ εἰδέναι —\nὃς πολλὰ μὲν τὸν ὄνθʼ ὅπου ’στὶ νῦν ἐμὸν\nπαῖδʼ ἠξίωσας, ὦ πανοῦργʼ, ἐφυβρίσαι;\nτί γὰρ σὺ κεῖνον οὐκ ἔτλης καθυβρίσαι;\nὃς καὶ παρʼ Ἅιδην ζῶντά νιν κατήγαγες,\nὕδρας λέοντάς τʼ ἐξαπολλύναι λέγων\nἔπεμπες. ἄλλα δʼ οἷ’ ἐμηχανῶ κακὰ\nσιγῶ· μακρὸς γὰρ μῦθος ἂν γένοιτό μοι.\nκοὐκ ἤρκεσέν σοι ταῦτα τολμῆσαι μόνον,\nἀλλʼ ἐξ ἁπάσης κἀμὲ καὶ τέκνʼ Ἑλλάδος\nἤλαυνες ἱκέτας δαιμόνων καθημένους,\nτοὺς μὲν γέροντας, τοὺς δὲ νηπίους ἔτι.\nἀλλʼ ηὗρες ἄνδρας καὶ πόλισμʼ ἐλεύθερον,\nοἵ σʼ οὐκ ἔδεισαν. δεῖ σε κατθανεῖν κακῶς,\nκαὶ κερδανεῖς ἅπαντα· χρῆν γὰρ οὐχ ἅπαξ\nθνῄσκειν σὲ πολλὰ πήματʼ ἐξειργασμένον.\nοὐκ ἔστʼ ἀνυστὸν τόνδε σοι κατακτανεῖν.\nἄλλως ἄρʼ αὐτὸν αἰχμάλωτον εἵλομεν;\nεἴργει δὲ δὴ τίς τόνδε μὴ θνῄσκειν νόμος;\nτοῖς τῆσδε χώρας προστάταισιν οὐ δοκεῖ.\nτί δὴ τόδʼ; ἐχθροὺς τοισίδʼ οὐ καλὸν κτανεῖν;\nοὐχ ὅντινʼ ἄν γε ζῶνθʼ ἕλωσιν ἐν μάχῃ.\nκαὶ ταῦτα δόξανθʼ Ὕλλος ἐξηνέσχετο;\nχρῆν δʼ αὐτόν, οἶμαι, τῇδʼ ἀπιστῆσαι χθονί;\nχρῆν τόνδε μὴ ζῆν μηδʼ ὁρᾶν φάος ἔτι.\nτότʼ ἠδικήθη πρῶτον οὐ θανὼν ὅδε.\nοὐκ οὖν ἔτʼ ἐστὶν ἐν καλῷ δοῦναι δίκην;\nοὐκ ἔστι τοῦτον ὅστις ἂν κατακτάνοι.\nἔγωγε· καίτοι φημὶ κἄμʼ εἶναί τινα.\nπολλὴν ἄρʼ ἕξεις μέμψιν, εἰ δράσεις τόδε.\nφιλῶ πόλιν τήνδʼ· οὐδὲν ἀντιλεκτέον.\nτοῦτον δʼ, ἐπείπερ χεῖρας ἦλθεν εἰς ἐμάς,\nοὐκ ἔστι θνητῶν ὅστις ἐξαιρήσεται.\nπρὸς ταῦτα τὴν θρασεῖαν ὅστις ἂν θέλῃ\nκαὶ τὴν φρονοῦσαν μεῖζον ἢ γυναῖκα χρὴ\nλέξει· τὸ δʼ ἔργον τοῦτʼ ἐμοὶ πεπράξεται.\nδεινόν τι καὶ συγγνωστόν, ὦ γύναι, σʼ ἔχει\nνεῖκος πρὸς ἄνδρα τόνδε, γιγνώσκω καλῶς.\nγύναι, σάφʼ ἴσθι μή με θωπεύσοντά σε,\nμηδʼ ἄλλο μηδὲν τῆς ἐμῆς ψυχῆς πέρι\nλέξονθʼ ὅθεν χρὴ δειλίαν ὀφλεῖν τινα.\nἐγὼ δὲ νεῖκος οὐχ ἑκὼν τόδʼ ἠράμην·\nᾔδη γε σοὶ μὲν αὐτανέψιος γεγώς,\nτῷ σῷ δὲ παιδὶ συγγενὴς Ἡρακλέει.\nἀλλʼ εἴτʼ ἔχρῃζον εἴτε μή — θεὸς γὰρ ἦν —\nἭρα με κάμνειν τήνδʼ ἔθηκε τὴν νόσον.\nἐπεὶ δʼ ἐκείνῳ δυσμένειαν ἠράμην\nκἄγνων ἀγῶνα τόνδʼ ἀγωνιούμενος,\nπολλῶν σοφιστὴς πημάτων ἐγιγνόμην\nκαὶ πόλλʼ ἔτικτον νυκτὶ συνθακῶν ἀεί,\nὅπως διώσας καὶ κατακτείνας ἐμοὺς\nἐχθροὺς τὸ λοιπὸν μὴ συνοικοίην φόβῳ,\nεἰδὼς μὲν οὐκ ἀριθμὸν ἀλλʼ ἐτητύμως\nἄνδρʼ ὄντα τὸν σὸν παῖδα· καὶ γὰρ ἐχθρὸς ὢν\nἀκούσεται ’μοί γʼ ἐσθλὰ χρηστὸς ὢν ἀνήρ.\nκείνου δʼ ἀπαλλαχθέντος οὐκ ἐχρῆν μʼ ἄρα\nμισούμενον πρὸς τῶνδε καὶ ξυνειδότα\nἔχθραν πατρῴαν, πάντα κινῆσαι πέτρον,\nκτείνοντα κἀκβάλλοντα καὶ τεχνώμενον;\nτοιαῦτα δρῶντι τἄμʼ ἐγίγνετʼ ἀσφαλῆ.\nοὔκουν σύ γʼ ἀναλαβοῦσα τὰς ἐμὰς τύχας\nἐχθροῦ λέοντος δυσγενῆ βλαστήματα\nἤλαυνες ἂν κακοῖσιν, ἀλλὰ σωφρόνως\nεἴασας οἰκεῖν Ἄργος; οὔτινʼ ἂν πίθοις.\nνῦν οὖν ἐπειδή μʼ οὐ διώλεσαν τότε\nπρόθυμον ὄντα, τοῖσιν Ἑλλήνων νόμοις\nοὐχ ἁγνός εἰμι τῷ κτανόντι κατθανών·\nπόλις τʼ ἀφῆκε σωφρονοῦσα, τὸν θεὸν\nμεῖζον τίουσα τῆς ἐμῆς ἔχθρας πολύ.\nπροσεῖπας, ἀντήκουσας· ἐντεῦθεν δὲ χρὴ\nτὸν προστρόπαιον τόν τε γενναῖον καλεῖν.\nοὕτω γε μέντοι τἄμ’ ἔχεις· θανεῖν μὲν οὐ\nχρῄζω, λιπὼν δʼ ἂν οὐδὲν ἀχθοίμην βίον.\n\n\n\nπαραινέσαι σοι σμικρόν, Ἀλκμήνη, θέλω,\nτὸν ἄνδρʼ ἀφεῖναι τόνδʼ, ἐπεὶ δοκεῖ πόλει.\nτί δʼ, ἢν θάνῃ τε καὶ πόλει πιθώμεθα;\nτὰ λῷστ’ ἂν εἴη· πῶς τάδʼ οὖν γενήσεται;\nἐγὼ διδάξω ῥᾳδίως· κτανοῦσα γὰρ\nτόνδʼ εἶτα νεκρὸν τοῖς μετελθοῦσιν φίλων\nδώσω· τὸ γὰρ σῶμʼ οὐκ ἀπιστήσω χθονί,\nοὗτος δὲ δώσει τὴν δίκην θανὼν ἐμοί.\nκτεῖνʼ, οὐ παραιτοῦμαί σε· τήνδε δὲ πτόλιν,\nἐπεί μʼ ἀφῆκε καὶ κατῃδέσθη κτανεῖν,\nχρησμῷ παλαιῷ Λοξίου δωρήσομαι,\nὃς ὠφελήσει μείζονʼ ἢ δοκεῖν χρόνῳ.\nθανόντα γάρ με θάψεθʼ οὗ τὸ μόρσιμον,\nδίας πάροιθε παρθένου Παλληνίδος·\nκαὶ σοὶ μὲν εὔνους καὶ πόλει σωτήριος\nμέτοικος αἰεὶ κείσομαι κατὰ χθονός,\nτοῖς τῶνδε δʼ ἐκγόνοισι πολεμιώτατος,\nὅταν μόλωσι δεῦρο σὺν πολλῇ χερὶ\nχάριν προδόντες τήνδε. τοιούτων ξένων\nπρούστητε. πῶς οὖν ταῦτʼ ἐγὼ πεπυσμένος\nδεῦρʼ ἦλθον, ἀλλʼ οὐ χρησμὸν ἠρόμην θεοῦ;\nἭραν νομίζων θεσφάτων κρείσσω πολὺ\nκοὐκ ἂν προδοῦναί μʼ. ἀλλὰ μήτε μοι χοὰς\nμήθʼ αἷμʼ ἐάσῃς εἰς ἐμὸν στάξαι τόπον.\nκακὸν γὰρ αὐτοῖς νόστον ἀντὶ τῶνδʼ ἐγὼ\nδώσω· διπλοῦν δὲ κέρδος ἕξετʼ ἐξ ἐμοῦ,\nὑμᾶς τʼ ὀνήσω τούσδε τε βλάψω θανών.\nτί δῆτα μέλλετʼ, εἰ πόλει σωτηρίαν\nκατεργάσασθαι τοῖσί τʼ ἐξ ἡμῶν χρεών,\nκτείνειν τὸν ἄνδρα τόνδʼ, ἀκούοντες τάδε;\nδείκνυσι γὰρ κέλευθον ἀσφαλεστάτην·\nἐχθρὸς μὲν ἁνήρ, ὠφελεῖ δὲ κατθανών.\nκομίζετʼ αὐτόν, δμῶες· εἶτα χρὴ κυσὶν\nδοῦναι κτανόντας· μὴ γὰρ ἐλπίσῃς ὅπως\nαὖθις πατρῴας ζῶν ἔμʼ ἐκβαλεῖς χθονός.\n\n\n\n\n\nταὐτὰ δοκεῖ μοι. στείχετʼ, ὀπαδοί.\nτὰ γὰρ ἐξ ἡμῶν\nκαθαρῶς ἔσται βασιλεῦσιν.\n"};
