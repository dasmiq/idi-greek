var sequence = {"name":"Euripides. Hippolytus","data":"\nΠολλὴ μὲν ἐν βροτοῖσι κοὐκ ἀνώνυμος,\nθεὰ κέκλημαι Κύπρις, οὐρανοῦ τ’ ἔσω·\nὅσοι τε Πόντου τερμόνων τ’ Ἀτλαντικῶν\nναίουσιν εἴσω φῶς ὁρῶντες ἡλίου,\nτοὺς μὲν σέβοντας τἀμὰ πρεσβεύω κράτη,\nσφάλλω δ’ ὅσοι φρονοῦσιν εἰς ἡμᾶς μέγα.\nἔνεστι γὰρ δὴ κἀν θεῶν γένει τόδε·\nτιμώμενοι χαίρουσιν ἀνθρώπων ὕπο.\nδείξω δὲ μύθων τῶνδ’ ἀλήθειαν τάχα·\nὁ γάρ με Θησέως παῖς, Ἀμαζόνος τόκος,\nἹππόλυτος, ἁγνοῦ Πιτθέως παιδεύματα,\nμόνος πολιτῶν τῆσδε γῆς Τροζηνίας\nλέγει κακίστην δαιμόνων πεφυκέναι,\nἀναίνεται δὲ λέκτρα κοὐ ψαύει γάμων·\nΦοίβου δ’ ἀδελφὴν Ἄρτεμιν, Διὸς κόρην,\nτιμᾷ, μεγίστην δαιμόνων ἡγούμενος·\nχλωρὰν δ’ ἀν’ ὕλην παρθένῳ ξυνὼν ἀεὶ\nκυσὶν ταχείαις θῆρας ἐξαιρεῖ χθονός,\nμείζω βροτείας προσπεσὼν ὁμιλίας.\nτούτοισι μέν νυν οὐ φθονῶ· τί γάρ με δεῖ;\nἃ δ’ εἰς ἔμ’ ἡμάρτηκε, τιμωρήσομαι\nἹππόλυτον ἐν τῇδ’ ἡμέρᾳ· τὰ πολλὰ δὲ\nπάλαι προκόψασ’ — οὐ πόνου πολλοῦ με δεῖ.\nἐλθόντα γάρ νιν Πιτθέως ποτ’ ἐκ δόμων\nσεμνῶν ἐς ὄψιν καὶ τέλη μυστηρίων\nΠανδίονος γῆν, πατρὸς εὐγενὴς δάμαρ\nἰδοῦσα Φαίδρα καρδίαν κατέσχετο\nἔρωτι δεινῷ τοῖς ἐμοῖς βουλεύμασιν.\nκαὶ πρὶν μὲν ἐλθεῖν τήνδε γῆν Τροζηνίαν,\nπέτραν παρ’ αὐτὴν Παλλάδος, κατόψιον\nγῆς τῆσδε, ναὸν Κύπριδος ἐγκαθίσατο,\nἐρῶσ’ ἔρωτ’ ἔκδημον· Ἱππολύτῳ δ’ ἔπι\nτὸ λοιπὸν ὠνόμαζ’ ἐνιδρῦσθαι θεάν.\nἐπεὶ δὲ Θησεὺς Κεκροπίαν λείπει χθόνα,\nμίασμα φεύγων αἵματος Παλλαντιδῶν,\nκαὶ τήνδε σὺν δάμαρτι ναυστολεῖ χθόνα,\nἐνιαυσίαν ἔκδημον αἰνέσας φυγήν,\nἐνταῦθα δὴ στένουσα κἀκπεπληγμένη\nκέντροις ἔρωτος ἡ τάλαιν’ ἀπόλλυται\nσιγῇ· ξύνοιδε δ’ οὔτις οἰκετῶν νόσον.\nἀλλ’ οὔτι ταύτῃ τόνδ’ ἔρωτα χρὴ πεσεῖν·\nδείξω δὲ Θησεῖ πρᾶγμα, κἀκφανήσεται.\nκαὶ τὸν μὲν ἡμῖν πολέμιον νεανίαν\nκτενεῖ πατὴρ ἀραῖσιν, ἃς ὁ πόντιος\nἄναξ Ποσειδῶν ὤπασεν Θησεῖ γέρας,\nμηδὲν μάταιον ἐς τρὶς εὔξασθαι θεῷ.\nἣ δ’ εὐκλεὴς μέν, ἀλλ’ ὅμως ἀπόλλυται,\nΦαίδρα· τὸ γὰρ τῆσδ’ οὐ προτιμήσω κακὸν\nτὸ μὴ οὐ παρασχεῖν τοὺς ἐμοὺς ἐχθροὺς ἐμοὶ\nδίκην τοσαύτην ὥστ’ ἐμοὶ καλῶς ἔχειν.\nἀλλ’, εἰσορῶ γὰρ τόνδε παῖδα Θησέως\nστείχοντα, θήρας μόχθον ἐκλελοιπότα,\nἹππόλυτον, ἔξω τῶνδε βήσομαι τόπων.\nπολὺς δ’ ἅμ’ αὐτῷ προσπόλων ὀπισθόπους\nκῶμος λέλακεν, Ἄρτεμιν τιμῶν θεὰν\nὕμνοισιν· οὐ γὰρ οἶδ’ ἀνεῳγμένας πύλας\nἍιδου, φάος δὲ λοίσθιον βλέπων τόδε.\nἕπεσθ’ ἀείδοντες ἕπεσθε\nτὰν Διὸς οὐρανίαν\nἌρτεμιν, ᾇ μελόμεσθα.\nπότνια πότνια σεμνοτάτα,\nΖανὸς γένεθλον,\nχαῖρε, χαῖρέ μοι, ὦ κόρα\nΛατοῦς Ἄρτεμι καὶ Διός,\nκαλλίστα πολὺ παρθένων,\nἃ μέγαν κατ’ οὐρανὸν\nναίεις εὐπατέρειαν αὐ-\nλάν, Ζηνὸς πολύχρυσον οἶκον.\nχαῖρέ μοι, ὦ καλλίστα καλ-\nλίστα τῶν κατ’ Ὄλυμπον.\nπαρθένων, Ἄρτεμι.\nσοὶ τόνδε πλεκτὸν στέφανον ἐξ ἀκηράτου\nλειμῶνος, ὦ δέσποινα, κοσμήσας φέρω,\nἔνθ’ οὔτε ποιμὴν ἀξιοῖ φέρβειν βοτὰ\nοὔτ’ ἦλθέ πω σίδαρος, ἀλλ’ ἀκήρατον\nμέλισσα λειμῶν’ ἠρινὴ διέρχεται,\nΑἰδὼς δὲ ποταμίαισι κηπεύει δρόσοις·\nὅσοις διδακτὸν μηδέν, ἀλλ’ ἐν τῇ φύσει\nτὸ σωφρονεῖν εἴληχεν ἐς τὰ πάνθ’ ὁμῶς,\nτούτοις δρέπεσθαι, τοῖς κακοῖσι δ’ οὐ θέμις.\nἀλλ’, ὦ φίλη δέσποινα, χρυσέας κόμης\nἀνάδημα δέξαι χειρὸς εὐσεβοῦς ἄπο.\nμόνῳ γάρ ἐστι τοῦτ’ ἐμοὶ γέρας βροτῶν·\nσοὶ καὶ ξύνειμι καὶ λόγοις ἀμείβομαι,\nκλύων μὲν αὐδήν, ὄμμα δ’ οὐχ ὁρῶν τὸ σόν.\nτέλος δὲ κάμψαιμ’ ὥσπερ ἠρξάμην βίου.\nἄναξ — θεοὺς γὰρ δεσπότας καλεῖν χρεών —\nἆρ’ ἄν τί μου δέξαιο βουλεύσαντος εὖ;\nκαὶ κάρτα γ’· ἦ γὰρ οὐ σοφοὶ φαινοίμεθ’ ἄν.\nοἶσθ’ οὖν βροτοῖσιν ὃς καθέστηκεν νόμος\nοὐκ οἶδα· τοῦ δὲ καί μ’ ἀνιστορεῖς πέρι;\nμισεῖν τὸ σεμνὸν καὶ τὸ μὴ πᾶσιν φίλον.\nὀρθῶς γε· τίς δ’ οὐ σεμνὸς ἀχθεινὸς βροτῶν;\nἐν δ’ εὐπροσηγόροισιν ἔστι τις χάρις;\nπλείστη γε, καὶ κέρδος γε σὺν μόχθῳ βραχεῖ.\nἦ κἀν θεοῖσι ταὐτὸν ἐλπίζεις τόδε;\nεἴπερ γε θνητοὶ θεῶν νόμοισι χρώμεθα.\nπῶς οὖν σὺ σεμνός, δαίμον’ οὐ προσεννέπων\nτίν’; εὐλαβοῦ δὲ μή τί σου σφαλῇ στόμα.\nτήνδ’, ἣ πύλαισι σαῖς ἐφέστηκεν Κύπρις.\nπρόσωθεν αὐτὴν ἁγνὸς ὢν ἀσπάζομαι.\nσεμνός γε μέντοι κἀπίσημος ἐν βροτοῖς.\nἄλλοισιν ἄλλος θεῶν τε κἀνθρώπων μέλει.\nεὐδαιμονοίης νοῦν ἔχων ὅσον σε δεῖ.\nοὐδείς μ’ ἀρέσκει νυκτὶ θαυμαστὸς θεῶν.\nτιμαῖσιν, ὦ παῖ, δαιμόνων χρῆσθαι χρεών.\nχωρεῖτ’, ὀπαδοί, καὶ παρελθόντες δόμους\nσίτων μέλεσθε· τερπνὸν ἐκ κυναγίας\nτράπεζα πλήρης· καὶ καταψήχειν χρεὼν\nἵππους, ὅπως ἂν ἅρμασιν ζεύξας ὕπο\nβορᾶς κορεσθεὶς γυμνάσω τὰ πρόσφορα.\nτὴν σὴν δὲ Κύπριν πόλλ’ ἐγὼ χαίρειν λέγω.\nἡμεῖς δέ — τοὺς νέους γὰρ οὐ μιμητέον,\nφρονοῦντας οὕτως — ὡς πρέπει δούλοις λέγειν,\nπροσευξόμεσθα τοῖσι σοῖς ἀγάλμασιν,\nδέσποινα Κύπρι. χρὴ δὲ συγγνώμην ἔχειν,\nεἴ τίς σ’ ὑφ’ ἥβης σπλάγχνον ἔντονον φέρων\nμάταια βάζει· μὴ δόκει τούτων κλύειν·\nσοφωτέρους γὰρ χρὴ βροτῶν εἶναι θεούς.\nὨκεανοῦ τις ὕδωρ στάζουσα πέτρα λέγεται,\nβαπτὰν κάλπισι ῥυτὰν πα-\nγὰν προιεῖσα κρημνῶν·\nὅθι μοί τις ἦν φίλα\nπορφύρεα φάρεα\nποταμίᾳ δρόσῳ\nτέγγουσα, θερ-\nμᾶς δ’ ἐπὶ νῶτα πέτρας εὐ-\nαλίου κατέβαλλ’· ὅθεν\nμοι πρώτα φάτις ἦλθε δεσποίνας·\nτειρομέναν νοσερᾷ κοίτᾳ δέμας ἐντὸς ἔχειν\nοἴκων, λεπτὰ δὲ φάρη ξάν-\nθαν κεφαλὰν σκιάζειν·\nτριτάταν δέ νιν κλύω\nτάνδ’ ἀβρωσίᾳ\nστόματος ἁμέραν\nΔάματρος ἀ-\nκτᾶς δέμας ἁγνὸν ἴσχειν, κρυ-\nπτῷ πένθει θανάτου θέλου-\nσαν κέλσαι ποτὶ τέρμα δύστανον.\n— ἦ σὺ γ’ ἔνθεος, ὦ κούρα,\nεἴτ’ ἐκ Πανὸς εἴθ’ Ἑκάτας\nἢ σεμνῶν Κορυβάντων φοι-\nτᾷς ἢ ματρὸς ὀρείας;\n— σὺ δ’ ἀμφὶ τὰν πολύθηρον Δί-\nκτυνναν ἀμπλακίαις ἀνίε-\nρος ἀθύτων πελάνων τρύχῃ;\nφοιτᾷ γὰρ καὶ διὰ λίμνας\nχέρσον θ’ ὑπὲρ πελάγους\nδίναις ἐν νοτίαις ἅλμας.\n— ἢ πόσιν, τὸν Ἐρεχθειδᾶν\nἀρχαγόν, τὸν εὐπατρίδαν,\nποιμαίνει τις ἐν οἴκοις κρυ-\nπτὰ κοίτα λεχέων σῶν;\n— ἢ ναυβάτας τις ἔπλευσεν Κρή-\nτας ἔξορμος ἀνὴρ λιμένα\nτὸν εὐξεινότατον ναύταις,\nφήμαν πέμπων βασιλείᾳ,\nλύπᾳ δ’ ὑπὲρ παθέων\nεὐναία δέδεται ψυχά;\n— φιλεῖ δὲ τᾷ δυστρόπῳ γυναικῶν\nἁρμονίᾳ κακὰ δύστανος ἀμηχανία συνοικεῖν,\nὠδινῶν τε καὶ ἀφροσύνας.\nδι’ ἐμᾶς ᾖξέν ποτε νηδύος ἅδ’\nαὔρα. τὰν δ’ εὔλοχον οὐρανίαν\nτόξων μεδέουσαν ἀύτευν\nἌρτεμιν, καί μοι πολυζήλωτος αἰεὶ\nσὺν θεοῖσι φοιτᾷ.\n— ἀλλ’ ἥδε τροφὸς γεραιὰ πρὸ θυρῶν\nτήνδε κομίζουσ’ ἔξω μελάθρων·\nστυγνὸν δ’ ὀφρύων νέφος αὐξάνεται.\nτί ποτ’ ἔστι μαθεῖν ἔραται ψυχή,\nτί δεδήληται\nδέμας ἀλλόχροον βασιλείας.\nὦ κακὰ θνητῶν στυγεραί τε νόσοι.\nτί σ’ ἐγὼ δράσω; τί δὲ μὴ δράσω;\nτόδε σοι φέγγος λαμπρόν, ὅδ’ αἰθήρ·\nἔξω δὲ δόμων ἤδη νοσερᾶς\nδέμνια κοίτης.\nδεῦρο γὰρ ἐλθεῖν πᾶν ἔπος ἦν σοι·\nτάχα δ’ ἐς θαλάμους σπεύσεις τὸ πάλιν.\nταχὺ γὰρ σφάλλῃ κοὐδενὶ χαίρεις,\nοὐδέ σ’ ἀρέσκει τὸ παρόν, τὸ δ’ ἀπὸν\nφίλτερον ἡγῇ.\nκρεῖσσον δὲ νοσεῖν ἢ θεραπεύειν·\nτὸ μέν ἐστιν ἁπλοῦν, τῷ δὲ συνάπτει\nλύπη τε φρενῶν χερσίν τε πόνος.\nπᾶς δ’ ὀδυνηρὸς βίος ἀνθρώπων,\nκοὐκ ἔστι πόνων ἀνάπαυσις.\nἀλλ’ ὅ τι τοῦ ζῆν φίλτερον ἄλλο\nσκότος ἀμπίσχων κρύπτει νεφέλαις.\nτοῦ δ’ ὅ τι τοῦτο στίλβει κατὰ γῆν\nδυσέρωτες δὴ φαινόμεθ’ ὄντες,\nδι’ ἀπειροσύνην ἄλλου βιότου\nκοὐκ ἀπόδειξιν τῶν ὑπὸ γαίας·\nμύθοις δ’ ἄλλως φερόμεσθα.\nἄρατέ μου δέμας, ὀρθοῦτε κάρα·\nλέλυμαι μελέων σύνδεσμα φίλων.\nλάβετ’ εὐπήχεις χεῖρας, πρόπολοι.\nβαρύ μοι κεφαλᾶς ἐπίκρανον ἔχειν·\nἄφελ’, ἀμπέτασον βόστρυχον ὤμοις.\nθάρσει, τέκνον, καὶ μὴ χαλεπῶς\nμετάβαλλε δέμας.\nῥᾷον δὲ νόσον μετά θ’ ἡσυχίας\nκαὶ γενναίου λήματος οἴσεις·\nμοχθεῖν δὲ βροτοῖσιν ἀνάγκη.\nαἰαῖ·\nπῶς ἂν δροσερᾶς ἀπὸ κρηνῖδος\nκαθαρῶν ὑδάτων πῶμ’ ἀρυσαίμαν,\nὑπό τ’ αἰγείροις ἔν τε κομήτῃ\nλειμῶνι κλιθεῖσ’ ἀναπαυσαίμαν;\nὦ παῖ, τί θροεῖς;\nοὐ μὴ παρ’ ὄχλῳ τάδε γηρύσῃ\nμανίας ἔποχον ῥίπτουσα λόγον;\nπέμπετέ μ’ εἰς ὄρος· εἶμι πρὸς ὕλαν\nκαὶ παρὰ πεύκας, ἵνα θηροφόνοι\nστείβουσι κύνες\nβαλιαῖς ἐλάφοις ἐγχριμπτόμεναι·\nπρὸς θεῶν, ἔραμαι κυσὶ θωΰξαι\nκαὶ παρὰ χαίταν ξανθὰν ῥῖψαι\nΘεσσαλὸν ὅρπακ’, ἐπίλογχον ἔχουσ’\nἐν χειρὶ βέλος.\nτί ποτ’, ὦ τέκνον, τάδε κηραίνεις;\nτί κυνηγεσίων καὶ σοὶ μελέτη;\nτί δὲ κρηναίων νασμῶν ἔρασαι;\nπάρα γὰρ δροσερὰ πύργοις συνεχὴς\nκλιτύς, ὅθεν σοι πῶμα γένοιτ’ ἄν.\nδέσποιν’ ἁλίας Ἄρτεμι Λίμνας\nκαὶ γυμνασίων τῶν ἱπποκρότων,\nεἴθε γενοίμαν ἐν σοῖς δαπέδοις,\nπώλους Ἐνέτας δαμαλιζομένα.\nτί τόδ’ αὖ παράφρων ἔρριψας ἔπος;\nνῦν δὴ μὲν ὄρος βᾶσ’ ἐπὶ θήρας\nπόθον ἐστέλλου, νῦν δ’ αὖ ψαμάθοις\nἐπ’ ἀκυμάντοις πώλων ἔρασαι.\nτάδε μαντείας ἄξια πολλῆς,\nὅστις σε θεῶν ἀνασειράζει\nκαὶ παρακόπτει φρένας, ὦ παῖ.\nδύστηνος ἐγώ, τί ποτ’ εἰργασάμην;\nποῖ παρεπλάγχθην γνώμης ἀγαθῆς;\nἐμάνην, ἔπεσον δαίμονος ἄτῃ.\nφεῦ φεῦ, τλήμων.\nμαῖα, πάλιν μου κρύψον κεφαλήν,\nαἰδούμεθα γὰρ τὰ λελεγμένα μοι.\nκρύπτε· κατ’ ὄσσων δάκρυ μοι βαίνει,\nκαὶ ἐπ’ αἰσχύνην ὄμμα τέτραπται.\nτὸ γὰρ ὀρθοῦσθαι γνώμην ὀδυνᾷ·\nτὸ δὲ μαινόμενον κακόν· ἀλλὰ κρατεῖ\nμὴ γιγνώσκοντ’ ἀπολέσθαι.\nκρύπτω· τὸ δ’ ἐμὸν πότε δὴ θάνατος\nσῶμα καλύψει;\nπολλὰ διδάσκει μ’ ὁ πολὺς βίοτος.\nχρῆν γὰρ μετρίας εἰς ἀλλήλους\nφιλίας θνητοὺς ἀνακίρνασθαι\nκαὶ μὴ πρὸς ἄκρον μυελὸν ψυχῆς,\nεὔλυτα δ’ εἶναι στέργηθρα φρενῶν\nἀπό τ’ ὤσασθαι καὶ ξυντεῖναι.\nτὸ δ’ ὑπὲρ δισσῶν μίαν ὠδίνειν\nψυχὴν χαλεπὸν βάρος, ὡς κἀγὼ\nτῆσδ’ ὑπεραλγῶ.\nβιότου δ’ ἀτρεκεῖς ἐπιτηδεύσεις\nφασὶ σφάλλειν πλέον ἢ τέρπειν\nτῇ θ’ ὑγιείᾳ μᾶλλον πολεμεῖν.\nοὕτω τὸ λίαν ἧσσον ἐπαινῶ\nτοῦ μηδὲν ἄγαν·\nκαὶ ξυμφήσουσι σοφοί μοι.\nγύναι γεραιά, βασιλίδος πιστὴ τροφὲ\nΦαίδρας, ὁρῶμεν τάσδε δυστήνους τύχας,\nἄσημα δ’ ἡμῖν ἥτις ἐστὶν ἡ νόσος·\nσοῦ δ’ ἂν πυθέσθαι καὶ κλύειν βουλοίμεθ’ ἄν.\nοὐκ οἶδ’ ἐλέγχους· οὐ γὰρ ἐννέπειν θέλει.\nοὐδ’ ἥτις ἀρχὴ τῶνδε πημάτων ἔφυ;\nἐς ταὐτὸν ἥκεις· πάντα γὰρ σιγᾷ τάδε.\nὡς ἀσθενεῖ τε καὶ κατέξανται δέμας.\nπῶς δ’ οὔ, τριταίαν γ’ οὖσ’ ἄσιτος ἡμέραν;\nπότερον ὑπ’ ἄτης ἢ θανεῖν πειρωμένη;\nθανεῖν; ἀσιτεῖ γ’ εἰς ἀπόστασιν βίου.\nθαυμαστὸν εἶπας, εἰ τάδ’ ἐξαρκεῖ πόσει.\nκρύπτει γὰρ ἥδε πῆμα κοὔ φησιν νοσεῖν.\nὃ δ’ ἐς πρόσωπον οὐ τεκμαίρεται βλέπων;\nἔκδημος ὢν γὰρ τῆσδε τυγχάνει χθονός.\nσὺ δ’ οὐκ ἀνάγκην προσφέρεις, πειρωμένη\nνόσον πυθέσθαι τῆσδε καὶ πλάνον φρενῶν;\nἐς πάντ’ ἀφῖγμαι κοὐδὲν εἴργασμαι πλέον·\nοὐ μὴν ἀνήσω γ’ οὐδὲ νῦν προθυμίας,\nὡς ἂν παροῦσα καὶ σύ μοι ξυμμαρτυρῇς\nοἵα πέφυκα δυστυχοῦσι δεσπόταις.\nἄγ’, ὦ φίλη παῖ, τῶν πάροιθε μὲν λόγων\nλαθώμεθ’ ἄμφω, καὶ σύ θ’ ἡδίων γενοῦ\nστυγνὴν ὀφρὺν λύσασα καὶ γνώμης ὁδόν,\nἐγώ θ’ ὅπῃ σοι μὴ καλῶς τόθ’ εἱπόμην\nμεθεῖσ’ ἐπ’ ἄλλον εἶμι βελτίω λόγον.\nκεἰ μὲν νοσεῖς τι τῶν ἀπορρήτων κακῶν,\nγυναῖκες αἵδε συγκαθιστάναι νόσον·\nεἰ δ’ ἔκφορός σοι συμφορὰ πρὸς ἄρσενας,\nλέγ’, ὡς ἰατροῖς πρᾶγμα μηνυθῇ τόδε.\nεἶἑν· τί σιγᾷς; οὐκ ἐχρῆν σιγᾶν, τέκνον,\nἀλλ’ ἤ μ’ ἐλέγχειν, εἴ τι μὴ καλῶς λέγω,\nἢ τοῖσιν εὖ λεχθεῖσι συγχωρεῖν λόγοις.\nφθέγξαι τι, δεῦρ’ ἄθρησον. — ὦ τάλαιν’ ἐγώ,\nγυναῖκες, ἄλλως τούσδε μοχθοῦμεν πόνους,\nἴσον δ’ ἄπεσμεν τῷ πρίν· οὔτε γὰρ τότε\nλόγοις ἐτέγγεθ’ ἥδε νῦν τ’ οὐ πείθεται. —\nἀλλ’ ἴσθι μέντοι — πρὸς τάδ’ αὐθαδεστέρα\nγίγνου θαλάσσης — εἰ θανῇ, προδοῦσα σοὺς\nπαῖδας πατρῴων μὴ μεθέξοντας δόμων,\nμὰ τὴν ἄνασσαν ἱππίαν Ἀμαζόνα,\nἣ σοῖς τέκνοισι δεσπότην ἐγείνατο\nνόθον φρονοῦντα γνήσι’, οἶσθά νιν καλῶς,\nἹππόλυτον\nοἴμοι.\nθιγγάνει σέθεν τόδε;\nἀπώλεσάς με, μαῖα, καί σε πρὸς θεῶν\nτοῦδ’ ἀνδρὸς αὖθις λίσσομαι σιγᾶν πέρι.\nὁρᾷς; φρονεῖς μὲν εὖ, φρονοῦσα δ’ οὐ θέλεις\nπαῖδάς τ’ ὀνῆσαι καὶ σὸν ἐκσῶσαι βίον.\nφιλῶ τέκν’· ἄλλῃ δ’ ἐν τύχῃ χειμάζομαι.\nἁγνὰς μέν, ὦ παῖ, χεῖρας αἵματος φορεῖς;\nχεῖρες μὲν ἁγναί, φρὴν δ’ ἔχει μίασμά τι.\nμῶν ἐξ ἐπακτοῦ πημονῆς ἐχθρῶν τινος;\nφίλος μ’ ἀπόλλυσ’ οὐχ ἑκοῦσαν οὐχ ἑκών.\nΘησεύς τιν’ ἡμάρτηκεν ἐς σ’ ἁμαρτίαν;\nμὴ δρῶσ’ ἔγωγ’ ἐκεῖνον ὀφθείην κακῶς.\nτί γὰρ τὸ δεινὸν τοῦθ’ ὅ σ’ ἐξαίρει θανεῖν;\nἔα μ’ ἁμαρτεῖν· οὐ γὰρ ἐς σὲ ἁμαρτάνω.\nοὐ δῆθ’ ἑκοῦσά γ’, ἐν δὲ σοὶ λελείψομαι.\nτί δρᾷς; βιάζῃ χειρὸς ἐξαρτωμένη;\nκαὶ σῶν γε γονάτων, κοὐ μεθήσομαί ποτε.\nκάκ’, ὦ τάλαινα, σοὶ τάδ’, εἰ πεύσῃ, κακά.\nμεῖζον γὰρ ἢ σοῦ μὴ τυχεῖν τί μοι κακόν;\nὀλεῖς· τὸ μέντοι πρᾶγμ’ ἐμοὶ τιμὴν φέρει.\nκἄπειτα κρύπτεις χρήσθ’ ἱκνουμένης ἐμοῦ;\nἐκ τῶν γὰρ αἰσχρῶν ἐσθλὰ μηχανώμεθα.\nοὐκοῦν λέγουσα τιμιωτέρα φανῇ.\nἄπελθε πρὸς θεῶν δεξιᾶς τ’ ἐμῆς μέθες.\nοὐ δῆτ’, ἐπεί μοι δῶρον οὐ δίδως ὃ χρῆν.\nδώσω· σέβας γὰρ χειρὸς αἰδοῦμαι τὸ σόν.\nσιγῷμ’ ἂν ἤδη· σὸς γὰρ οὑντεῦθεν λόγος.\nὦ τλῆμον, οἷον, μῆτερ, ἠράσθης ἔρον,\nὃν ἔσχε Ταύρου, τέκνον, ἢ τί φῂς τόδε;\nσύ τ’, ὦ τάλαιν’ ὅμαιμε, Διονύσου δάμαρ,\nτέκνον, τί πάσχεις; συγγόνους κακορροθεῖς;\nτρίτη δ’ ἐγὼ δύστηνος ὡς ἀπόλλυμαι.\nἔκ τοι πέπληγμαι· ποῖ προβήσεται λόγος;\nἐκεῖθεν ἡμεῖς, οὐ νεωστί, δυστυχεῖς.\nοὐδέν τι μᾶλλον οἶδ’ ἃ βούλομαι κλύειν.\nφεῦ·\nπῶς ἂν σύ μοι λέξειας ἁμὲ χρὴ λέγειν;\nοὐ μάντις εἰμὶ τἀφανῆ γνῶναι σαφῶς.\nτί τοῦθ’, ὃ δὴ λέγουσιν ἀνθρώπους, ἐρᾶν;\nἥδιστον, ὦ παῖ, ταὐτὸν ἀλγεινόν θ’ ἅμα.\nἡμεῖς ἂν εἶμεν θατέρῳ κεχρημένοι.\nτί φῄς; ἐρᾷς, ὦ τέκνον; ἀνθρώπων τίνος;\nὅστις ποθ’ οὗτός ἐσθ’, ὁ τῆς Ἀμαζόνος\nἹππόλυτον αὐδᾷς;\nσοῦ τάδ’, οὐκ ἐμοῦ κλύεις.\nοἴμοι, τί λέξεις, τέκνον; ὥς μ’ ἀπώλεσας.\nγυναῖκες, οὐκ ἀνασχέτ’· οὐκ ἀνέξομαι\nζῶσ’· ἐχθρὸν ἦμαρ, ἐχθρὸν εἰσορῶ φάος.\nῥίψω μεθήσω σῶμ’, ἀπαλλαχθήσομαι\nβίου θανοῦσα· χαίρετ’· οὐκέτ’ εἴμ’ ἐγώ.\nοἱ σώφρονες γὰρ οὐχ ἑκόντες, ἀλλ’ ὅμως\nκακῶν ἐρῶσι. Κύπρις οὐκ ἄρ’ ἦν θεός,\nἀλλ’ εἴ τι μεῖζον ἄλλο γίγνεται θεοῦ,\nἣ τήνδε κἀμὲ καὶ δόμους ἀπώλεσεν.\nἄιες ὤ, ἔκλυες ὤ,\nἀνήκουστα τᾶς\nτυράννου πάθεα μέλεα θρεομένας;\n— ὀλοίμαν ἔγωγε, πρὶν σὰν φιλίαν\nκατανύσαι φρενῶν. ἰώ μοι, φεῦ φεῦ.\n— ὦ τάλαινα τῶνδ’ ἀλγέων·\n— ὦ πόνοι τρέφοντες βροτούς.\n— ὄλωλας, ἐξέφηνας ἐς φάος κακά.\n— τίς σε παναμέριος ὅδε χρόνος μένει;\n— τελευτάσεταί τι καινὸν δόμοις.\n— ἄσημα δ’ οὐκέτ’ ἐστὶν οἷ φθίνει τύχα\nΚύπριδος, ὦ τάλαινα παῖ Κρησία.\nΤροζήνιαι γυναῖκες, αἳ τόδ’ ἔσχατον\nοἰκεῖτε χώρας Πελοπίας προνώπιον,\nἤδη ποτ’ ἄλλως νυκτὸς ἐν μακρῷ χρόνῳ\nθνητῶν ἐφρόντισ’ ᾗ διέφθαρται βίος.\nκαί μοι δοκοῦσιν οὐ κατὰ γνώμης φύσιν\nπράσσειν κάκιον· ἔστι γὰρ τό γ’ εὖ φρονεῖν\nπολλοῖσιν· ἀλλὰ τῇδ’ ἀθρητέον τόδε·\nτὰ χρήστ’ ἐπιστάμεσθα καὶ γιγνώσκομεν,\nοὐκ ἐκπονοῦμεν δ’, οἳ μὲν ἀργίας ὕπο,\nοἳ δ’ ἡδονὴν προθέντες ἀντὶ τοῦ καλοῦ\nἄλλην τιν’. εἰσὶ δ’ ἡδοναὶ πολλαὶ βίου,\nμακραί τε λέσχαι καὶ σχολή, τερπνὸν κακόν,\nαἰδώς τε. δισσαὶ δ’ εἰσίν, ἣ μὲν οὐ κακή,\nἣ δ’ ἄχθος οἴκων. εἰ δ’ ὁ καιρὸς ἦν σαφής,\nοὐκ ἂν δύ’ ἤστην ταὔτ’ ἔχοντε γράμματα.\nταῦτ’ οὖν ἐπειδὴ τυγχάνω φρονοῦσ’ ἐγώ,\nοὐκ ἔσθ’ ὁποίῳ φαρμάκῳ διαφθερεῖν\nἔμελλον, ὥστε τοὔμπαλιν πεσεῖν φρενῶν.\nλέξω δὲ καὶ σοὶ τῆς ἐμῆς γνώμης ὁδόν·\nἐπεί μ’ ἔρως ἔτρωσεν, ἐσκόπουν ὅπως\nκάλλιστ’ ἐνέγκαιμ’ αὐτόν. ἠρξάμην μὲν οὖν\nἐκ τοῦδε, σιγᾶν τήνδε καὶ κρύπτειν νόσον.\nγλώσσῃ γὰρ οὐδὲν πιστόν, ἣ θυραῖα μὲν\nφρονήματ’ ἀνδρῶν νουθετεῖν ἐπίσταται,\nαὐτὴ δ’ ὑφ’ αὑτῆς πλεῖστα κέκτηται κακά.\nτὸ δεύτερον δὲ τὴν ἄνοιαν εὖ φέρειν\nτῷ σωφρονεῖν νικῶσα προυνοησάμην.\nτρίτον δ’, ἐπειδὴ τοισίδ’ οὐκ ἐξήνυτον\nΚύπριν κρατῆσαι, κατθανεῖν ἔδοξέ μοι,\nκράτιστον — οὐδεὶς ἀντερεῖ — βουλευμάτων.\nἐμοὶ γὰρ εἴη μήτε λανθάνειν καλὰ\nμήτ’ αἰσχρὰ δρώσῃ μάρτυρας πολλοὺς ἔχειν.\nτὸ δ’ ἔργον ᾔδη τὴν νόσον τε δυσκλεᾶ,\nγυνή τε πρὸς τοῖσδ’ οὖσ’ ἐγίγνωσκον καλῶς,\nμίσημα πᾶσιν. ὡς ὄλοιτο παγκάκως\nἥτις πρὸς ἄνδρας ἤρξατ’ αἰσχύνειν λέχη\nπρώτη θυραίους. ἐκ δὲ γενναίων δόμων\nτόδ’ ἦρξε θηλείαισι γίγνεσθαι κακόν.\nὅταν γὰρ αἰσχρὰ τοῖσιν ἐσθλοῖσιν δοκῇ,\nἦ κάρτα δόξει τοῖς κακοῖς γ’ εἶναι καλά.\nμισῶ δὲ καὶ τὰς σώφρονας μὲν ἐν λόγοις,\nλάθρᾳ δὲ τόλμας οὐ καλὰς κεκτημένας.\nαἳ πῶς ποτ’, ὦ δέσποινα ποντία Κύπρι,\nβλέπουσιν ἐς πρόσωπα τῶν ξυνευνετῶν\nοὐδὲ σκότον φρίσσουσι τὸν ξυνεργάτην\nτέραμνά τ’ οἴκων μή ποτε φθογγὴν ἀφῇ;\nἡμᾶς γὰρ αὐτὸ τοῦτ’ ἀποκτείνει, φίλαι,\nὡς μήποτ’ ἄνδρα τὸν ἐμὸν αἰσχύνασ’ ἁλῶ,\nμὴ παῖδας οὓς ἔτικτον· ἀλλ’ ἐλεύθεροι\nπαρρησίᾳ θάλλοντες οἰκοῖεν πόλιν\nκλεινῶν Ἀθηνῶν, μητρὸς οὕνεκ’ εὐκλεεῖς.\nδουλοῖ γὰρ ἄνδρα, κἂν θρασύσπλαγχνός τις ᾖ,\nὅταν ξυνειδῇ μητρὸς ἢ πατρὸς κακά.\nμόνον δὲ τοῦτό φασ’ ἁμιλλᾶσθαι βίῳ,\nγνώμην δικαίαν κἀγαθήν, ὅτῳ παρῇ.\nκακοὺς δὲ θνητῶν ἐξέφην’, ὅταν τύχῃ,\nπροθεὶς κάτοπτρον ὥστε παρθένῳ νέᾳ\nχρόνος· παρ’ οἷσι μήποτ’ ὀφθείην ἐγώ.\nφεῦ φεῦ· τὸ σῶφρον ὡς ἁπανταχοῦ καλὸν\nκαὶ δόξαν ἐσθλὴν ἐν βροτοῖς καρπίζεται.\nδέσποιν’, ἐμοί τοι συμφορὰ μὲν ἀρτίως\nἡ σὴ παρέσχε δεινὸν ἐξαίφνης φόβον·\nνῦν δ’ ἐννοοῦμαι φαῦλος οὖσα· κἀν βροτοῖς\nαἱ δεύτεραί πως φροντίδες σοφώτεραι.\nοὐ γὰρ περισσὸν οὐδὲν οὐδ’ ἔξω λόγου\nπέπονθας· ὀργαὶ δ’ ἐς σ’ ἀπέσκηψαν θεᾶς.\nἐρᾷς· τί τοῦτο θαῦμα; σὺν πολλοῖς βροτῶν.\nκἄπειτ’ ἔρωτος οὕνεκα ψυχὴν ὀλεῖς;\nοὔ τἄρα λύει τοῖς ἐρῶσι τῶν πέλας,\nὅσοι τε μέλλουσ’, εἰ θανεῖν αὐτοὺς χρεών·\nΚύπρις γὰρ οὐ φορητός, ἢν πολλὴ ῥυῇ·\nἣ τὸν μὲν εἴκονθ’ ἡσυχῇ μετέρχεται,\nὃν δ’ ἂν περισσὸν καὶ φρονοῦνθ’ εὕρῃ μέγα,\nτοῦτον λαβοῦσα — πῶς δοκεῖς; — καθύβρισεν.\nφοιτᾷ δ’ ἀν’ αἰθέρ’, ἔστι δ’ ἐν θαλασσίῳ\nκλύδωνι Κύπρις, πάντα δ’ ἐκ ταύτης ἔφυ·\nἥδ’ ἐστὶν ἡ σπείρουσα καὶ διδοῦσ’ ἔρον\nοὗ πάντες ἐσμὲν οἱ κατὰ χθόν’ ἔγγονοι.\nὅσοι μὲν οὖν γραφάς τε τῶν παλαιτέρων\nἔχουσιν αὐτοί τ’ εἰσὶν ἐν μούσαις ἀεί,\nἴσασι μὲν Ζεὺς ὥς ποτ’ ἠράσθη γάμων\nΣεμέλης, ἴσασι δ’ ὡς ἀνήρπασέν ποτε\nἡ καλλιφεγγὴς Κέφαλον ἐς θεοὺς Ἕως\nἔρωτος εἵνεκ’· ἀλλ’ ὅμως ἐν οὐρανῷ\nναίουσι κοὐ φεύγουσιν ἐκποδὼν θεούς,\nστέργουσι δ’, οἶμαι, ξυμφορᾷ νικώμενοι.\nσὺ δ’ οὐκ ἀνέξῃ; χρῆν σ’ ἐπὶ ῥητοῖς ἄρα\nπατέρα φυτεύειν, ἢ ’πὶ δεσπόταις θεοῖς\nἄλλοισιν, εἰ μὴ τούσδε γε στέρξεις νόμους.\nπόσους δοκεῖς δὴ κάρτ’ ἔχοντας εὖ φρενῶν\nνοσοῦνθ’ ὁρῶντας λέκτρα μὴ δοκεῖν ὁρᾶν;\nπόσους δὲ παισὶ πατέρας ἡμαρτηκόσι\nσυνεκκομίζειν Κύπριν; ἐν σοφοῖσι γὰρ\nτάδ’ ἐστὶ θνητῶν, λανθάνειν τὰ μὴ καλά.\nοὐδ’ ἐκπονεῖν τοι χρὴ βίον λίαν βροτούς·\nοὐδὲ στέγην γὰρ ἧς κατηρεφεῖς δόμοι\nκαλῶς ἀκριβώσειαν· ἐς δὲ τὴν τύχην\nπεσοῦσ’ ὅσην σὺ πῶς ἂν ἐκνεῦσαι δοκεῖς;\nἀλλ’, εἰ τὰ πλείω χρηστὰ τῶν κακῶν ἔχεις,\nἄνθρωπος οὖσα, κάρτα γ’ εὖ πράξειας ἄν.\nἀλλ’, ὦ φίλη παῖ, λῆγε μὲν κακῶν φρενῶν,\nλῆξον δ’ ὑβρίζουσ’· οὐ γὰρ ἄλλο πλὴν ὕβρις\nτάδ’ ἐστί, κρείσσω δαιμόνων εἶναι θέλειν·\nτόλμα δ’ ἐρῶσα· θεὸς ἐβουλήθη τάδε.\nνοσοῦσα δ’ εὖ πως τὴν νόσον καταστρέφου.\nεἰσὶν δ’ ἐπῳδαὶ καὶ λόγοι θελκτήριοι·\nφανήσεταί τι τῆσδε φάρμακον νόσου.\nἦ τἄρ’ ἂν ὀψέ γ’ ἄνδρες ἐξεύροιεν ἄν,\nεἰ μὴ γυναῖκες μηχανὰς εὑρήσομεν.\nΦαίδρα, λέγει μὲν ἥδε χρησιμώτερα\nπρὸς τὴν παροῦσαν ξυμφοράν, αἰνῶ δὲ σέ.\nὁ δ’ αἶνος οὗτος δυσχερέστερος λόγων\nτῶν τῆσδε καὶ σοὶ μᾶλλον ἀλγίων κλύειν.\nτοῦτ’ ἔσθ’ ὃ θνητῶν εὖ πόλεις οἰκουμένας\nδόμους τ’ ἀπόλλυσ’, οἱ καλοὶ λίαν λόγοι.\nοὐ γὰρ τὰ τοῖσιν ὠσὶ τερπνὰ χρὴ λέγειν,\nἀλλ’ ἐξ ὅτου τις εὐκλεὴς γενήσεται.\nτί σεμνομυθεῖς; οὐ λόγων εὐσχημόνων\nδεῖ σ’, ἀλλὰ τἀνδρός. — ὡς τάχος διοιστέον,\nτὸν εὐθὺν ἐξειπόντας ἀμφὶ σοῦ λόγον.\nεἰ μὲν γὰρ ἦν σοι μὴ ’πὶ συμφοραῖς βίος\nτοιαῖσδε, σώφρων δ’ οὖσ’ ἐτύγχανες γυνή,\nοὐκ ἄν ποτ’ εὐνῆς οὕνεχ’ ἡδονῆς τε σῆς\nπροσῆγον ἄν σε δεῦρο· νῦν δ’ ἀγὼν μέγας\nσῶσαι βίον σόν, κοὐκ ἐπίφθονον τόδε.\nὦ δεινὰ λέξασ’, οὐχὶ συγκλῄσεις στόμα\nκαὶ μὴ μεθήσεις αὖθις αἰσχίστους λόγους;\nαἴσχρ’, ἀλλ’ ἀμείνω τῶν καλῶν τάδ’ ἐστί σοι.\nκρεῖσσον δὲ τοὔργον, εἴπερ ἐκσώσει γέ σε,\nἢ τοὔνομ’, ᾧ σὺ κατθανῇ γαυρουμένη.\nκαὶ μή σε πρὸς θεῶν — εὖ λέγεις γάρ, αἰσχρὰ δέ —\nπέρα προβῇς τῶνδ’· ὡς ὑπείργασμαι μὲν εὖ\nψυχὴν ἔρωτι, τᾀσχρὰ δ’ ἢν λέγῃς καλῶς,\nἐς τοῦθ’ ὃ φεύγω νῦν ἀναλωθήσομαι.\nεἴ τοι δοκεῖ σοι, χρῆν μὲν οὔ σ’ ἁμαρτάνειν·\nεἰ δ’ οὖν, πιθοῦ μοι· δευτέρα γὰρ ἡ χάρις.\nἔστιν κατ’ οἴκους φίλτρα μοι θελκτήρια\nἔρωτος, ἦλθε δ’ ἄρτι μοι γνώμης ἔσω,\nἅ σ’ οὔτ’ ἐπ’ αἰσχροῖς οὔτ’ ἐπὶ βλάβῃ φρενῶν\nπαύσει νόσου τῆσδ’, ἢν σὺ μὴ γένῃ κακή.\nδεῖ δ’ ἐξ ἐκείνου δή τι τοῦ ποθουμένου\nσημεῖον, ἢ λόγον τιν’ ἢ πέπλων ἄπο\nλαβεῖν, συνάψαι τ’ ἐκ δυοῖν μίαν χάριν.\nπότερα δὲ χριστὸν ἢ ποτὸν τὸ φάρμακον;\nοὐκ οἶδ’· ὀνάσθαι, μὴ μαθεῖν βούλου, τέκνον.\nδέδοιχ’ ὅπως μοι μὴ λίαν φανῇς σοφή.\nπάντ’ ἂν φοβηθεῖσ’ ἴσθι· δειμαίνεις δὲ τί;\nμή μοί τι Θησέως τῶνδε μηνύσῃς τόκῳ.\nἔασον, ὦ παῖ· ταῦτ’ ἐγὼ θήσω καλῶς.\nμόνον σύ μοι, δέσποινα ποντία Κύπρι,\nσυνεργὸς εἴης. τἄλλα δ’ οἷ’ ἐγὼ φρονῶ\nτοῖς ἔνδον ἡμῖν ἀρκέσει λέξαι φίλοις.\nἜρως Ἔρως, ὃ κατ’ ὀμμάτων\nστάζεις πόθον, εἰσάγων γλυκεῖαν\nψυχᾷ χάριν οὓς ἐπιστρατεύσῃ,\nμή μοί ποτε σὺν κακῷ φανείης\nμηδ’ ἄρρυθμος ἔλθοις.\nοὔτε γὰρ πυρὸς οὔτ’ ἄστρων ὑπέρτερον βέλος,\nοἷον τὸ τᾶς Ἀφροδίτας\nἵησιν ἐκ χερῶν\nἜρως, ὁ Διὸς παῖς.\nἄλλως ἄλλως παρά τ’ Ἀλφεῷ\nΦοίβου τ’ ἐπὶ Πυθίοις τεράμνοις\nβούταν φόνον Ἑλλὰς αἶ’ ἀέξει·\nἜρωτα δέ, τὸν τύραννον ἀνδρῶν,\nτὸν τᾶς Ἀφροδίτας\nφιλτάτων θαλάμων κλῃδοῦχον, οὐ σεβίζομεν,\nπέρθοντα καὶ διὰ πάσας\nἰόντα συμφορᾶς\nθνατοῖς, ὅταν ἔλθῃ.\nτὰν μὲν Οἰχαλίᾳ\nπῶλον ἄζυγα λέκτρων, ἄναν-\nδρον τὸ πρὶν καὶ ἄνυμφον, οἴ-\nκων ζεύξασ’ ἀπ’ Εὐρυτίων\nδρομάδα Ναΐδ’ ὅπως τε Βάκ-\nχαν σὺν αἵματι, σὺν καπνῷ\nφονίοις θ’ ὑμεναίοις\nἈλκμήνας τόκῳ Κύπρις ἐξέδωκεν·\nὦ τλάμων ὑμεναίων.\nὦ Θήβας ἱερὸν\nτεῖχος, ὦ στόμα Δίρκας, συνεί-\nποιτ’ ἂν ἁ Κύπρις οἷον ἕρ-\nπει. βροντᾷ γὰρ ἀμφιπύρῳ\nτοκάδα τὰν διγόνοιο Βάκ-\nχου νυμφευσαμένα πότμῳ\nφονίῳ κατηύνασεν.\nδεινὰ γὰρ παντᾷ ποτιπνεῖ, μέλισσα δ’\nοἵα τις πεπόταται.\nσιγήσατ’, ὦ γυναῖκες· ἐξειργάσμεθα.\nτί δ’ ἔστι, Φαίδρα, δεινὸν ἐν δόμοισί σοι;\nἐπίσχετ’, αὐδὴν τῶν ἔσωθεν ἐκμάθω.\nσιγῶ· τὸ μέντοι φροίμιον κακὸν τόδε.\nἰώ μοι, αἰαῖ·\nὦ δυστάλαινα τῶν ἐμῶν παθημάτων.\nτίνα θροεῖς αὐδάν; τίνα βοᾷς λόγον;\nἔνεπε, τίς φοβεῖ σε φήμα, γύναι,\nφρένας ἐπίσσυτος;\nἀπωλόμεσθα. ταῖσδ’ ἐπιστᾶσαι πύλαις\nἀκούσαθ’ οἷος κέλαδος ἐν δόμοις πίτνει.\nσὺ παρὰ κλῇθρα, σοὶ μέλει πομπίμα\nφάτις δωμάτων.\nἔνεπε δ’ ἔνεπέ μοι, τί ποτ’ ἔβα κακόν;\nὁ τῆς φιλίππου παῖς Ἀμαζόνος βοᾷ\nἹππόλυτος, αὐδῶν δεινὰ πρόσπολον κακά.\nἀχὰν μὲν κλύω, σαφὲς δ’ οὐκ ἔχω·\nγεγωνεῖ δ’ ὅπᾳ\nδιὰ πύλας ἔμολεν ἔμολε σοὶ βοά.\nκαὶ μὴν σαφῶς γε τὴν κακῶν προμνήστριαν,\nτὴν δεσπότου προδοῦσαν ἐξαυδᾷ λέχος.\nὤμοι ἐγὼ κακῶν· προδέδοσαι, φίλα.\nτί σοι μήσομαι;\nτὰ κρυπτὰ γὰρ πέφηνε, διὰ δ’ ὄλλυσαι —\nαἰαῖ, ἒ ἔ.\nπρόδοτος ἐκ φίλων.\nἀπώλεσέν μ’ εἰποῦσα συμφορὰς ἐμάς,\nφίλως, καλῶς δ’ οὐ τήνδ’ ἰωμένη νόσον.\nπῶς οὖν; τί δράσεις, ὦ παθοῦσ’ ἀμήχανα;\nοὐκ οἶδα πλὴν ἕν· κατθανεῖν ὅσον τάχος,\nτῶν νῦν παρόντων πημάτων ἄκος μόνον.\nὦ γαῖα μῆτερ ἡλίου τ’ ἀναπτυχαί,\nοἵων λόγων ἄρρητον εἰσήκουσ’ ὄπα.\nσίγησον, ὦ παῖ, πρίν τιν’ αἰσθέσθαι βοῆς.\nοὐκ ἔστ’ ἀκούσας δείν’ ὅπως σιγήσομαι.\nναὶ πρός σε τῆς σῆς δεξιᾶς εὐωλένου.\nοὐ μὴ προσοίσεις χεῖρα μηδ’ ἅψῃ πέπλων.\nὦ πρός σε γονάτων, μηδαμῶς μ’ ἐξεργάσῃ.\nτί δ’, εἴπερ, ὡς φῄς, μηδὲν εἴρηκας κακόν;\nὁ μῦθος, ὦ παῖ, κοινὸς οὐδαμῶς ὅδε.\nτά τοι κάλ’ ἐν πολλοῖσι κάλλιον λέγειν.\nὦ τέκνον, ὅρκους μηδαμῶς ἀτιμάσῃς.\nἡ γλῶσσ’ ὀμώμοχ’, ἡ δὲ φρὴν ἀνώμοτος.\nὦ παῖ, τί δράσεις; σοὺς φίλους διεργάσῃ;\nἀπέπτυσ’· οὐδεὶς ἄδικός ἐστί μοι φίλος.\nσύγγνωθ’· ἁμαρτεῖν εἰκὸς ἀνθρώπους, τέκνον.\nὦ Ζεῦ, τί δὴ κίβδηλον ἀνθρώποις κακὸν\nγυναῖκας ἐς φῶς ἡλίου κατῴκισας;\nεἰ γὰρ βρότειον ἤθελες σπεῖραι γένος,\nοὐκ ἐκ γυναικῶν χρῆν παρασχέσθαι τόδε,\nἀλλ’ ἀντιθέντας σοῖσιν ἐν ναοῖς βροτοὺς\nἢ χρυσὸν ἢ σίδηρον ἢ χαλκοῦ βάρος\nπαίδων πρίασθαι σπέρμα, τοῦ τιμήματος\nτῆς ἀξίας ἕκαστον, ἐν δὲ δώμασιν\nναίειν ἐλευθέροισι θηλειῶν ἄτερ.\nνῦν δ’ ἐς δόμους μὲν πρῶτον ἄξεσθαι κακὸν\nμέλλοντες ὄλβον δωμάτων ἐκπίνομεν.\nτούτῳ δὲ δῆλον ὡς γυνὴ κακὸν μέγα·\nπροσθεὶς γὰρ ὁ σπείρας τε καὶ θρέψας πατὴρ\nφερνὰς ἀπῴκισ’, ὡς ἀπαλλαχθῇ κακοῦ.\nὁ δ’ αὖ λαβὼν ἀτηρὸν ἐς δόμους φυτὸν\nγέγηθε κόσμον προστιθεὶς ἀγάλματι\nκαλὸν κακίστῳ καὶ πέπλοισιν ἐκπονεῖ\nδύστηνος, ὄλβον δωμάτων ὑπεξελών.\nἔχει δ’ ἀνάγκην, ὥστε κηδεύσας καλοῖς\nγαμβροῖσι χαίρων σῴζεται πικρὸν λέχος,\nἢ χρηστὰ λέκτρα, πενθεροὺς δ’ ἀνωφελεῖς\nλαβὼν πιέζει τἀγαθῷ τὸ δυστυχές.\nῥᾷστον δ’ ὅτῳ τὸ μηδέν, ἀλλ’ ἀνωφελὴς\nεὐηθίᾳ κατ’ οἶκον ἵδρυται γυνή.\nσοφὴν δὲ μισῶ· μὴ γὰρ ἔν γ’ ἐμοῖς δόμοις\nεἴη φρονοῦσα πλείον’ ἢ γυναῖκα χρή.\nτὸ γὰρ κακοῦργον μᾶλλον ἐντίκτει Κύπρις\nἐν ταῖς σοφαῖσιν· ἡ δ’ ἀμήχανος γυνὴ\nγνώμῃ βραχείᾳ μωρίαν ἀφῃρέθη.\nχρῆν δ’ ἐς γυναῖκα πρόσπολον μὲν οὐ περᾶν,\nἄφθογγα δ’ αὐταῖς συγκατοικίζειν δάκη\nθηρῶν, ἵν’ εἶχον μήτε προσφωνεῖν τινα\nμήτ’ ἐξ ἐκείνων φθέγμα δέξασθαι πάλιν.\nνῦν δ’ αἳ μὲν ἔνδον δρῶσιν αἱ κακαὶ κακὰ\nβουλεύματ’, ἔξω δ’ ἐκφέρουσι πρόσπολοι.\nὡς καὶ σύ γ’ ἡμῖν πατρός, ὦ κακὸν κάρα,\nλέκτρων ἀθίκτων ἦλθες ἐς συναλλαγάς·\nἁγὼ ῥυτοῖς νασμοῖσιν ἐξομόρξομαι,\nἐς ὦτα κλύζων. πῶς ἂν οὖν εἴην κακός,\nὃς οὐδ’ ἀκούσας τοιάδ’ ἁγνεύειν δοκῶ;\nεὖ δ’ ἴσθι, τοὐμόν σ’ εὐσεβὲς σῴζει, γύναι·\nεἰ μὴ γὰρ ὅρκοις θεῶν ἄφαρκτος ᾑρέθην,\nοὐκ ἄν ποτ’ ἔσχον μὴ οὐ τάδ’ ἐξειπεῖν πατρί.\nνῦν δ’ ἐκ δόμων μέν, ἔστ’ ἂν ἔκδημος χθονὸς\nΘησεύς, ἄπειμι· σῖγα δ’ ἕξομεν στόμα.\nθεάσομαι δὲ σὺν πατρὸς μολὼν ποδὶ\nπῶς νιν προσόψῃ καὶ σὺ καὶ δέσποινα σή·\nτῆς σῆς δὲ τόλμης εἴσομαι γεγευμένος.\nὄλοισθε. μισῶν δ’ οὔποτ’ ἐμπλησθήσομαι\nγυναῖκας, οὐδ’ εἴ φησί τίς μ’ ἀεὶ λέγειν·\nἀεὶ γὰρ οὖν πώς εἰσι κἀκεῖναι κακαί.\nἤ νύν τις αὐτὰς σωφρονεῖν διδαξάτω,\nἢ κἄμ’ ἐάτω ταῖσδ’ ἐπεμβαίνειν ἀεί.\nτάλανες ὦ κακοτυχεῖς\nγυναικῶν πότμοι.\nτίνα νῦν ἢ τέχναν ἔχομεν ἢ τίνας\nσφαλεῖσαι κάθαμμα λύειν λόγους;\nἐτύχομεν δίκας· ἰὼ γᾶ καὶ φῶς.\nπᾷ ποτ’ ἐξαλύξω τύχας;\nπῶς δὲ πῆμα κρύψω, φίλαι;\nτίς ἂν θεῶν ἀρωγὸς ἢ τίς ἂν βροτῶν\nπάρεδρος ἢ ξυνεργὸς ἀδίκων ἔργων\nφανείη; τὸ γὰρ παρ’ ἡμῖν πάθος\nπέραν δυσεκπέρατον ἔρχεται βίου.\nκακοτυχεστάτα γυναικῶν ἐγώ.\nφεῦ φεῦ· πέπρακται, κοὐ κατώρθωνται τέχναι,\nδέσποινα, τῆς σῆς προσπόλου, κακῶς δ’ ἔχει.\nὦ παγκακίστη καὶ φίλων διαφθορεῦ,\nοἷ’ εἰργάσω με. Ζεύς σε γεννήτωρ ἐμὸς\nπρόρριζον ἐκτρίψειεν οὐτάσας πυρί.\nοὐκ εἶπον — οὐ σῆς προυνοησάμην φρενός; —\nσιγᾶν ἐφ’ οἷσι νῦν ἐγὼ κακύνομαι;\nσὺ δ’ οὐκ ἀνέσχου· τοιγὰρ οὐκέτ’ εὐκλεεῖς\nθανούμεθ’. ἀλλὰ δεῖ με δὴ καινῶν λόγων.\nοὗτος γὰρ ὀργῇ συντεθηγμένος φρένας\nἐρεῖ καθ’ ἡμῶν πατρὶ σὰς ἁμαρτίας,\nἐρεῖ δὲ Πιτθεῖ τῷ γέροντι συμφοράς,\nπλήσει τε πᾶσαν γαῖαν αἰσχίστων λόγων.\nὄλοιο καὶ σὺ χὥστις ἄκοντας φίλους\nπρόθυμός ἐστι μὴ καλῶς εὐεργετεῖν.\nδέσποιν’, ἔχεις μὲν τἀμὰ μέμψασθαι κακά·\nτὸ γὰρ δάκνον σου τὴν διάγνωσιν κρατεῖ·\nἔχω δὲ κἀγὼ πρὸς τάδ’, εἰ δέξῃ, λέγειν.\nἔθρεψά σ’ εὔνους τ’ εἰμί· τῆς νόσου δέ σοι\nζητοῦσα φάρμαχ’ ηὗρον οὐχ ἁβουλόμην.\nεἰ δ’ εὖ γ’ ἔπραξα, κάρτ’ ἂν ἐν σοφοῖσιν ἦ·\nπρὸς τὰς τύχας γὰρ τὰς φρένας κεκτήμεθα.\nἦ γὰρ δίκαια ταῦτα κἀξαρκοῦντά μοι,\nτρώσασαν ἡμᾶς εἶτα συγχωρεῖν λόγοις;\nμακρηγοροῦμεν· οὐκ ἐσωφρόνουν ἐγώ.\nἀλλ’ ἔστι κἀκ τῶνδ’ ὥστε σωθῆναι, τέκνον.\nπαῦσαι λέγουσα· καὶ τὰ πρὶν γὰρ οὐ καλῶς\nπαρῄνεσάς μοι κἀπεχείρησας κακά.\nἀλλ’ ἐκποδὼν ἄπελθε καὶ σαυτῆς πέρι\nφρόντιζ’· ἐγὼ γὰρ τἀμὰ θήσομαι καλῶς.\nὑμεῖς δέ, παῖδες εὐγενεῖς Τροζήνιαι,\nτοσόνδε μοι παράσχετ’ ἐξαιτουμένῃ,\nσιγῇ καλύπτειν ἁνθάδ’ εἰσηκούσατε.\nὄμνυμι σεμνὴν Ἄρτεμιν, Διὸς κόρην,\nμηδὲν κακῶν σῶν ἐς φάος δείξειν ποτέ.\nκαλῶς ἔλεξας· ἓν δὲ προτρέπουσ’ ἐγὼ\nεὕρημα δῆτα τῆσδε συμφορᾶς ἔχω,\nὥστ’ εὐκλεᾶ μὲν παισὶ προσθεῖναι βίον,\nαὐτή τ’ ὀνάσθαι πρὸς τὰ νῦν πεπτωκότα.\nοὐ γάρ ποτ’ αἰσχυνῶ γε Κρησίους δόμους,\nοὐδ’ ἐς πρόσωπον Θησέως ἀφίξομαι\nαἰσχροῖς ἐπ’ ἔργοις οὕνεκα ψυχῆς μιᾶς.\nμέλλεις δὲ δὴ τί δρᾶν ἀνήκεστον κακόν;\nθανεῖν· ὅπως δέ, τοῦτ’ ἐγὼ βουλεύσομαι.\nεὔφημος ἴσθι.\nκαὶ σύ γ’ εὖ με νουθέτει.\nἐγὼ δὲ Κύπριν, ἥπερ ἐξόλλυσί με,\nψυχῆς ἀπαλλαχθεῖσα τῇδ’ ἐν ἡμέρᾳ\nτέρψω· πικροῦ δ’ ἔρωτος ἡσσηθήσομαι.\nἀτὰρ κακόν γε χἁτέρῳ γενήσομαι\nθανοῦσ’, ἵν’ εἰδῇ μὴ ’πὶ τοῖς ἐμοῖς κακοῖς\nὑψηλὸς εἶναι· τῆς νόσου δὲ τῆσδέ μοι\nκοινῇ μετασχὼν σωφρονεῖν μαθήσεται.\nἨλιβάτοις ὑπὸ κευθμῶσι γενοίμαν,\nἵνα με πτεροῦσσαν ὄρνιν ἀγέλῃσι\nποταναῖς θεὸς ἐνθείη·\nἀρθείην δ’ ἐπὶ πόντιον\nκῦμα τᾶς Ἀδριηνᾶς\nἀκτᾶς Ἠριδανοῦ θ’ ὕδωρ·\nἔνθα πορφύρεον σταλάσ-\nσουσιν ἐς οἶδμα πατρὸς τάλαι-\nναι κόραι Φαέθοντος οἴ-\nκτῳ δακρύων\nτὰς ἠλεκτροφαεῖς αὐγάς.\nἙσπερίδων δ’ ἐπὶ μηλόσπορον ἀκτὰν\nἀνύσαιμι τᾶν ἀοιδῶν, ἵν’ ὁ ποντο-\nμέδων πορφυρέας λίμνας\nναύταις οὐκέθ’ ὁδὸν νέμει,\nσεμνὸν τέρμονα κυρῶν\nοὐρανοῦ, τὸν Ἄτλας ἔχει·\nκρῆναί τ’ ἀμβρόσιαι χέον-\nται Ζηνὸς μελάθρων παρὰ κοί-\nταις, ἵν’ ἁ βιόδωρος αὔ-\nξει ζαθέα\nχθὼν εὐδαιμονίαν θεοῖς.\nὦ λευκόπτερε Κρησία\nπορθμίς, ἃ διὰ πόντιον\nκῦμ’ ἁλίκτυπον ἅλμας\nἐπόρευσας ἐμὰν ἄνασσαν ὀλβίων ἀπ’ οἴκων,\nκακονυμφοτάταν ὄνασιν. ἦ γὰρ ἀπ’ ἀμφοτέρων\nἁ Κρησίας ἐκ γᾶς δύσορ-\nνις ἔπτατο κλεινὰς Ἀθή-\nνας· Μουνίχου δ’ ἀκταῖσιν ἐκ-\nδήσαντο πλεκτὰς πεισμάτων\nἀρχάς, ἐπ’ ἀ-\nπείρου τε γᾶς ἔβασαν.\nἀνθ’ ὧν, οὐχ ὁσίων ἐρώ-\nτων δεινᾷ φρένας Ἀφροδί-\nτας νόσῳ κατεκλάσθη·\nχαλεπᾷ δ’ ὑπέραντλος οὖσα συμφορᾷ τεράμνων\nἀπὸ νυμφιδίων κρεμαστὸν ἅψεται ἀμφὶ βρόχον\nλευκᾷ καθαρμόζουσα δεί-\nρᾳ, δαίμονα στυγνὸν καται-\nδεσθεῖσα, τὰν δ’ εὔδοξον ἀνθ-\nαιρουμένα φήμαν, ἀπαλ-\nλάσσουσά τ’ ἀλ-\nγεινὸν φρενῶν ἔρωτα.\nἰοὺ ἰού·\nβοηδρομεῖτε πάντες οἱ πέλας δόμων·\nἐν ἀγχόναις δέσποινα, Θησέως δάμαρ.\n— φεῦ φεῦ, πέπρακται· βασιλὶς οὐκέτ’ ἔστι δὴ\nγυνή, κρεμαστοῖς ἐν βρόχοις ἠρτημένη.\nοὐ σπεύσετ’; οὐκ οἴσει τις ἀμφιδέξιον\nσίδηρον, ᾧ τόδ’ ἅμμα λύσομεν δέρης;\n— φίλαι, τί δρῶμεν; ἢ δοκεῖ περᾶν δόμους\nλῦσαί τ’ ἄνασσαν ἐξ ἐπισπαστῶν βρόχων;\n— τί δ’; οὐ πάρεισι πρόσπολοι νεανίαι;\nτὸ πολλὰ πράσσειν οὐκ ἐν ἀσφαλεῖ βίου.\nὀρθώσατ’ ἐκτείνοντες ἄθλιον νέκυν·\nπικρὸν τόδ’ οἰκούρημα δεσπόταις ἐμοῖς.\n— ὄλωλεν ἡ δύστηνος, ὡς κλύω, γυνή·\nἤδη γὰρ ὡς νεκρόν νιν ἐκτείνουσι δή.\nγυναῖκες, ἴστε τίς ποτ’ ἐν δόμοις βοή;\nἠχὼ βαρεῖα προσπόλων ἀφίκετο.\nοὐ γάρ τί μ’ ὡς θεωρὸν ἀξιοῖ δόμος\nπύλας ἀνοίξας εὐφρόνως προσεννέπειν.\nμῶν Πιτθέως τι γῆρας εἴργασται νέον;\nπρόσω μὲν ἤδη βίοτος, ἀλλ’ ὅμως ἔτ’ ἂν\nλυπηρὸς ἡμῖν τούσδ’ ἂν ἐκλίποι δόμους.\nοὐκ ἐς γέροντας ἥδε σοι τείνει τύχη,\nΘησεῦ· νέοι θανόντες ἀλγυνοῦσί σε.\nοἴμοι· τέκνων μοι μή τι συλᾶται βίος;\nζῶσιν, θανούσης μητρὸς ὡς ἄλγιστά σοι.\nτί φῄς; ὄλωλεν ἄλοχος; ἐκ τίνος τύχης;\nβρόχον κρεμαστὸν ἀγχόνης ἀνήψατο.\nλύπῃ παχνωθεῖσ’, ἢ ἀπὸ συμφορᾶς τινος;\nτοσοῦτον ἴσμεν· ἄρτι γὰρ κἀγὼ δόμοις,\nΘησεῦ, πάρειμι σῶν κακῶν πενθήτρια.\nαἰαῖ· τί δῆτα τοῖσδ’ ἀνέστεμμαι κάρα\nπλεκτοῖσι φύλλοις, δυστυχὴς θεωρὸς ὤν;\nχαλᾶτε κλῇθρα, πρόσπολοι, πυλωμάτων,\nἐκλύεθ’ ἁρμούς, ὡς ἴδω πικρὰν θέαν\nγυναικός, ἥ με κατθανοῦσ’ ἀπώλεσεν.\n— ἰὼ ἰὼ τάλαινα μελέων κακῶν·\nἔπαθες, εἰργάσω\nτοσοῦτον ὥστε τούσδε συγχέαι δόμους.\n— αἰαῖ τόλμας, ὦ βιαίως θανοῦσ’\nἀνοσίῳ τε συμφορᾷ, σᾶς χερὸς\nπάλαισμα μελέας.\n— τίς ἄρα σάν, τάλαιν’, ἀμαυροῖ ζόαν;\nὤμοι ἐγὼ πόνων· ἔπαθον, ὦ πόλις,\nτὰ μάκιστ’ ἐμῶν κακῶν. ὦ τύχα,\nὥς μοι βαρεῖα καὶ δόμοις ἐπεστάθης,\nκηλὶς ἄφραστος ἐξ ἀλαστόρων τινός.\nκατακονὰ μὲν οὖν ἀβίοτος βίου·\nκακῶν δ’, ὢ τάλας, πέλαγος εἰσορῶ\nτοσοῦτον ὥστε μήποτ’ ἐκνεῦσαι πάλιν,\nμηδ’ ἐκπερᾶσαι κῦμα τῆσδε συμφορᾶς.\nτίνα λόγον τάλας, τίνα τύχαν σέθεν\nβαρύποτμον, γύναι, προσαυδῶν τύχω;\nὄρνις γὰρ ὥς τις ἐκ χερῶν ἄφαντος εἶ,\nπήδημ’ ἐς Ἅιδου κραιπνὸν ὁρμήσασά μοι.\nαἰαῖ αἰαῖ, μέλεα μέλεα τάδε πάθη.\nπρόσωθεν δέ ποθεν ἀνακομίζομαι\nτύχαν δαιμόνων\nἀμπλακίαισι τῶν πάροιθέν τινος.\nοὐ σοὶ τάδ’, ὦναξ, ἦλθε δὴ μόνῳ κακά,\nπολλῶν μετ’ ἄλλων δ’ ὤλεσας κεδνὸν λέχος.\nτὸ κατὰ γᾶς θέλω, τὸ κατὰ γᾶς κνέφας\nμετοικεῖν σκότῳ θανὼν ὁ τλάμων,\nτῆς σῆς στερηθεὶς φιλτάτης ὁμιλίας·\nἀπώλεσας γὰρ μᾶλλον ἢ κατέφθισο.\nτίνος κλύω; πόθεν θανάσιμος τύχα,\nγύναι, σὰν ἔβα, τάλαινα, καρδίαν;\nεἴποι τις ἂν τὸ πραχθέν, ἢ μάτην ὄχλον\nστέγει τύραννον δῶμα προσπόλων ἐμῶν;\nὤμοι μοι σέθεν,\nμέλεος, οἷον εἶδον ἄλγος δόμων,\nοὐ τλητὸν οὐδὲ ῥητόν. ἀλλ’ ἀπωλόμην·\nἔρημος οἶκος, καὶ τέκν’ ὀρφανεύεται.\nἔλιπες οὓς ἔτεκες, ἔλιπες, ὦ φίλα\nγυναικῶν ἀρίστα θ’ ὁπόσας ὁρᾷ\nφέγγος ἀελίου\nτε καὶ νυκτὸς ἀστερωπὸν σέλας.\nἰὼ τάλας· ὦ τάλας· ὅσον κακὸν ἔχει δόμος.\nδάκρυσί μου βλέφαρα\nκαταχυθέντα τέγγεται σᾷ τύχᾳ·\nτὸ δ’ ἐπὶ τῷδε πῆμα φρίσσω πάλαι.\nἔα ἔα·\nτί δή ποθ’ ἥδε δέλτος ἐκ φίλης χερὸς\nἠρτημένη; θέλει τι σημῆναι νέον;\nἀλλ’ ἦ λέχους μοι καὶ τέκνων ἐπιστολὰς\nἔγραψεν ἡ δύστηνος, ἐξαιτουμένη;\nθάρσει, τάλαινα· λέκτρα γὰρ τὰ Θησέως\nοὐκ ἔστι δῶμά θ’ ἥτις εἴσεισιν γυνή.\nκαὶ μὴν τύποι γε σφενδόνης χρυσηλάτου\nτῆς οὐκέτ’ οὔσης τῆσδε προσσαίνουσί με.\nφέρ’, ἐξελίξας περιβολὰς σφραγισμάτων\nἴδω τί λέξαι δέλτος ἥδε μοι θέλει.\n— φεῦ φεῦ· τόδ’ αὖ νεοχμὸν ἐκδοχαῖς\nἐπιφέρει θεὸς κακόν. ἐμοὶ μὲν οὖν\nἀβίοτος βίου τύχα πρὸς τὸ κρανθέν· εἴη τυχεῖν.\n— ὀλομένους γάρ, οὐκέτ’ ὄντας λέγω,\nφεῦ φεῦ, τῶν ἐμῶν τυράννων δόμους.\n— ὦ δαῖμον, εἴ πως ἔστι, μὴ σφήλῃς δόμους,\nαἰτουμένης δὲ κλῦθί μου· πρὸς γάρ τινος\nοἰωνὸν ὥστε μάντις εἰσορῶ κακοῦ.\nοἴμοι· τόδ’ οἷον ἄλλο πρὸς κακῷ κακόν,\nοὐ τλητὸν οὐδὲ λεκτόν. ὦ τάλας ἐγώ.\nτί χρῆμα; λέξον, εἴ τί μοι λόγου μέτα.\nβοᾷ βοᾷ δέλτος ἄλαστα. πᾷ φύγω\nβάρος κακῶν; ἀπὸ γὰρ ὀλόμενος οἴχομαι,\nοἷον οἷον εἶδον ἐν γραφαῖς μέλος\nφθεγγόμενον τλάμων.\nαἰαῖ, κακῶν ἀρχηγὸν ἐκφαίνεις λόγον.\nτόδε μὲν οὐκέτι στόματος ἐν πύλαις\nκαθέξω δυσεκπέρατον, ὀλοὸν\nκακόν· ἰὼ πόλις.\nἹππόλυτος εὐνῆς τῆς ἐμῆς ἔτλη θιγεῖν\nβίᾳ, τὸ σεμνὸν Ζηνὸς ὄμμ’ ἀτιμάσας.\nἀλλ’, ὦ πάτερ Πόσειδον, ἃς ἐμοί ποτε\nἀρὰς ὑπέσχου τρεῖς, μιᾷ κατέργασαι\nτούτων ἐμὸν παῖδ’, ἡμέραν δὲ μὴ φύγοι\nτήνδ’, εἴπερ ἡμῖν ὤπασας σαφεῖς ἀράς.\nἄναξ, ἀπεύχου ταῦτα πρὸς θεῶν πάλιν·\nγνώσῃ γὰρ αὖθις ἀμπλακών. ἐμοὶ πιθοῦ.\nοὐκ ἔστι· καὶ πρός γ’ ἐξελῶ σφε τῆσδε γῆς,\nδυοῖν δὲ μοίραιν θατέρᾳ πεπλήξεται·\nἢ γὰρ Ποσειδῶν αὐτὸν εἰς Ἅιδου δόμους\nθανόντα πέμψει τὰς ἐμὰς ἀρὰς σέβων,\nἢ τῆσδε χώρας ἐκπεσὼν ἀλώμενος\nξένην ἐπ’ αἶαν λυπρὸν ἀντλήσει βίον.\nκαὶ μὴν ὅδ’ αὐτὸς παῖς σὸς ἐς καιρὸν πάρα,\nἹππόλυτος· ὀργῆς δ’ ἐξανεὶς κακῆς, ἄναξ\nΘησεῦ, τὸ λῷστον σοῖσι βούλευσαι δόμοις.\nκραυγῆς ἀκούσας σῆς ἀφικόμην, πάτερ,\nσπουδῇ· τὸ μέντοι πρᾶγμ’ ἐφ’ ᾧτινι στένεις\nοὐκ οἶδα, βουλοίμην δ’ ἂν ἐκ σέθεν κλύειν.\nἔα, τί χρῆμα; σὴν δάμαρθ’ ὁρῶ, πάτερ,\nνεκρόν· μεγίστου θαύματος τόδ’ ἄξιον·\nἣν ἀρτίως ἔλειπον, ἣ φάος τόδε\nοὔπω χρόνον παλαιὸν εἰσεδέρκετο.\nτί χρῆμα πάσχει; τῷ τρόπῳ διόλλυται;\nπάτερ, πυθέσθαι βούλομαι σέθεν πάρα.\nσιγᾷς· σιωπῆς δ’ οὐδὲν ἔργον ἐν κακοῖς·\nἡ γὰρ ποθοῦσα πάντα καρδία κλύειν\nκἀν τοῖς κακοῖσι λίχνος οὖσ’ ἁλίσκεται.\nοὐ μὴν φίλους γε κἄτι μᾶλλον ἢ φίλους\nκρύπτειν δίκαιον σάς, πάτερ, δυσπραξίας.\nὦ πόλλ’ ἁμαρτάνοντες ἄνθρωποι μάτην,\nτί δὴ τέχνας μὲν μυρίας διδάσκετε\nκαὶ πάντα μηχανᾶσθε κἀξευρίσκετε,\nἓν δ’ οὐκ ἐπίστασθ’ οὐδ’ ἐθηράσασθέ πω,\nφρονεῖν διδάσκειν οἷσιν οὐκ ἔνεστι νοῦς;\nδεινὸν σοφιστὴν εἶπας, ὅστις εὖ φρονεῖν\nτοὺς μὴ φρονοῦντας δυνατός ἐστ’ ἀναγκάσαι.\nἀλλ’ οὐ γὰρ ἐν δέοντι λεπτουργεῖς, πάτερ,\nδέδοικα μή σου γλῶσσ’ ὑπερβάλῃ κακοῖς.\nφεῦ, χρῆν βροτοῖσι τῶν φίλων τεκμήριον\nσαφές τι κεῖσθαι καὶ διάγνωσιν φρενῶν,\nὅστις τ’ ἀληθής ἐστιν ὅς τε μὴ φίλος,\nδισσάς τε φωνὰς πάντας ἀνθρώπους ἔχειν,\nτὴν μὲν δικαίαν, τὴν δ’ ὅπως ἐτύγχανεν,\nὡς ἡ φρονοῦσα τἄδικ’ ἐξηλέγχετο\nπρὸς τῆς δικαίας, κοὐκ ἂν ἠπατώμεθα.\nἀλλ’ ἦ τις ἐς σὸν οὖς με διαβαλὼν ἔχει\nφίλων, νοσοῦμεν δ’ οὐδὲν ὄντες αἴτιοι;\nἔκ τοι πέπληγμαι· σοὶ γὰρ ἐκπλήσσουσί με\nλόγοι παραλλάσσοντες ἔξεδροι φρενῶν.\nφεῦ τῆς βροτείας· ποῖ προβήσεται; φρενός.\nτί τέρμα τόλμης καὶ θράσους γενήσεται;\nεἰ γὰρ κατ’ ἀνδρὸς βίοτον ἐξογκώσεται,\nὁ δ’ ὕστερος τοῦ πρόσθεν εἰς ὑπερβολὴν\nπανοῦργος ἔσται, θεοῖσι προσβαλεῖν χθονὶ\nἄλλην δεήσει γαῖαν, ἣ χωρήσεται\nτοὺς μὴ δικαίους καὶ κακοὺς πεφυκότας.\nσκέψασθε δ’ ἐς τόνδ’, ὅστις ἐξ ἐμοῦ γεγὼς\nᾔσχυνε τἀμὰ λέκτρα κἀξελέγχεται\nπρὸς τῆς θανούσης ἐμφανῶς κάκιστος ὤν.\nδεῖξον δ’, ἐπειδή γ’ ἐς μίασμ’ ἐλήλυθας,\nτὸ σὸν πρόσωπον δεῦρ’ ἐναντίον πατρί.\nσὺ δὴ θεοῖσιν ὡς περισσὸς ὢν ἀνὴρ\nξύνει; σὺ σώφρων καὶ κακῶν ἀκήρατος;\nοὐκ ἂν πιθοίμην τοῖσι σοῖς κόμποις ἐγὼ\nθεοῖσι προσθεὶς ἀμαθίαν φρονεῖν κακῶς.\nἤδη νυν αὔχει καὶ δι’ ἀψύχου βορᾶς\nσίτοις καπήλευ’, Ὀρφέα τ’ ἄνακτ’ ἔχων\nβάκχευε πολλῶν γραμμάτων τιμῶν καπνούς·\nἐπεί γ’ ἐλήφθης. τοὺς δὲ τοιούτους ἐγὼ\nφεύγειν προφωνῶ πᾶσι· θηρεύουσι γὰρ\nσεμνοῖς λόγοισιν, αἰσχρὰ μηχανώμενοι.\nτέθνηκεν ἥδε· τοῦτό σ’ ἐκσώσειν δοκεῖς;\nἐν τῷδ’ ἁλίσκῃ πλεῖστον, ὦ κάκιστε σύ·\nποῖοι γὰρ ὅρκοι κρείσσονες, τίνες λόγοι\nτῆσδ’ ἂν γένοιντ’ ἄν, ὥστε σ’ αἰτίαν φυγεῖν;\nμισεῖν σε φήσεις τήνδε καὶ τὸ δὴ νόθον\nτοῖς γνησίοισι πολέμιον πεφυκέναι·\nκακὴν ἄρ’ αὐτὴν ἔμπορον βίου λέγεις,\nεἰ δυσμενείᾳ σῇ τὰ φίλτατ’ ὤλεσεν.\nἀλλ’ ὡς τὸ μῶρον ἀνδράσιν μὲν οὐκ ἔνι,\nγυναιξὶ δ’ ἐμπέφυκεν; οἶδ’ ἐγὼ νέους,\nοὐδὲν γυναικῶν ὄντας ἀσφαλεστέρους,\nὅταν ταράξῃ Κύπρις ἡβῶσαν φρένα·\nτὸ δ’ ἄρσεν αὐτοὺς ὠφελεῖ προσκείμενον.\nνῦν οὖν — τί ταῦτα σοῖς ἁμιλλῶμαι λόγοις\nνεκροῦ παρόντος μάρτυρος σαφεστάτου;\nἔξερρε γαίας τῆσδ’ ὅσον τάχος φυγάς,\nκαὶ μήτ’ Ἀθήνας τὰς θεοδμήτους μόλῃς,\nμήτ’ εἰς ὅρους γῆς ἧς ἐμὸν κρατεῖ δόρυ.\nεἰ γὰρ παθών γε σοῦ τάδ’ ἡσσηθήσομαι,\nοὐ μαρτυρήσει μ’ Ἴσθμιος Σίνις ποτὲ\nκτανεῖν ἑαυτόν, ἀλλὰ κομπάζειν μάτην,\nοὐδ’ αἱ θαλάσσῃ σύννομοι Σκιρωνίδες\nφήσουσι πέτραι τοῖς κακοῖς μ’ εἶναι βαρύν.\nοὐκ οἶδ’ ὅπως εἴποιμ’ ἂν εὐτυχεῖν τινα\nθνητῶν· τὰ γὰρ δὴ πρῶτ’ ἀνέστραπται πάλιν.\nπάτερ, μένος μὲν ξύστασίς τε σῶν φρενῶν\nδεινή· τὸ μέντοι πρᾶγμ’ ἔχον καλοὺς λόγους,\nεἴ τις διαπτύξειεν, οὐ καλὸν τόδε.\nἐγὼ δ’ ἄκομψος εἰς ὄχλον δοῦναι λόγον,\nἐς ἥλικας δὲ κὠλίγους σοφώτερος.\nἔχει δὲ μοῖραν καὶ τόδ’· οἱ γὰρ ἐν σοφοῖς\nφαῦλοι παρ’ ὄχλῳ μουσικώτεροι λέγειν.\nὅμως δ’ ἀνάγκη, ξυμφορᾶς ἀφιγμένης,\nγλῶσσάν μ’ ἀφεῖναι. πρῶτα δ’ ἄρξομαι λέγειν,\nὅθεν μ’ ὑπῆλθες πρῶτον ὡς διαφθερῶν\nκοὐκ ἀντιλέξοντ’. εἰσορᾷς φάος τόδε\nκαὶ γαῖαν· ἐν τοῖσδ’ οὐκ ἔνεστ’ ἀνὴρ ἐμοῦ,\nοὐδ’ ἢν σὺ μὴ φῇς, σωφρονέστερος γεγώς.\nἐπίσταμαι γὰρ πρῶτα μὲν θεοὺς σέβειν,\nφίλοις τε χρῆσθαι μὴ ἀδικεῖν πειρωμένοις,\nἀλλ’ οἷσιν αἰδὼς μήτ’ ἐπαγγέλλειν κακὰ\nμήτ’ ἀνθυπουργεῖν αἰσχρὰ τοῖσι χρωμένοις·\nοὐκ ἐγγελαστὴς τῶν ὁμιλούντων, πάτερ,\nἀλλ’ αὑτὸς οὐ παροῦσι κἀγγὺς ὢν φίλοις.\nἑνὸς δ’ ἄθικτος, ᾧ με νῦν ἑλεῖν δοκεῖς·\nλέχους γὰρ ἐς τόδ’ ἡμέρας ἁγνὸν δέμας·\nοὐκ οἶδα πρᾶξιν τήνδε πλὴν λόγῳ κλύων\nγραφῇ τε λεύσσων· οὐδὲ ταῦτα γὰρ σκοπεῖν\nπρόθυμός εἰμι, παρθένον ψυχὴν ἔχων.\nκαὶ δὴ τὸ σῶφρον τοὐμὸν οὐ πείθει σ’· ἴτω·\nδεῖ δή σε δεῖξαι τῷ τρόπῳ διεφθάρην.\nπότερα τὸ τῆσδε σῶμ’ ἐκαλλιστεύετο\nπασῶν γυναικῶν; ἢ σὸν οἰκήσειν δόμον\nἔγκληρον εὐνὴν προσλαβὼν ἐπήλπισα;\nμάταιος ἆρ’ ἦν, οὐδαμοῦ μὲν οὖν φρενῶν.\nἀλλ’ ὡς τυραννεῖν ἡδύ; τοῖσι σώφροσιν\nἥκιστά γ’, εἰ μὴ τὰς φρένας διέφθορεν\nθνητῶν ὅσοισιν ἁνδάνει μοναρχία.\nἐγὼ δ’ ἀγῶνας μὲν κρατεῖν Ἑλληνικοὺς\nπρῶτος θέλοιμ’ ἄν, ἐν πόλει δὲ δεύτερος\nσὺν τοῖς ἀρίστοις εὐτυχεῖν ἀεὶ φίλοις.\nπράσσειν τε γὰρ πάρεστι, κίνδυνός τ’ ἀπὼν\nκρείσσω δίδωσι τῆς τυραννίδος χάριν.\nἓν οὐ λέλεκται τῶν ἐμῶν, τὰ δ’ ἄλλ’ ἔχεις·\nεἰ μὲν γὰρ ἦν μοι μάρτυς οἷός εἰμ’ ἐγώ,\nκαὶ τῆσδ’ ὁρώσης φέγγος ἠγωνιζόμην,\nἔργοις ἂν εἶδες τοὺς κακοὺς διεξιών·\nνῦν δ’ ὅρκιόν σοι Ζῆνα καὶ πέδον χθονὸς\nὄμνυμι τῶν σῶν μήποθ’ ἅψασθαι γάμων\nμηδ’ ἂν θελῆσαι μηδ’ ἂν ἔννοιαν λαβεῖν.\nἦ τἄρ’ ὀλοίμην ἀκλεὴς ἀνώνυμος,\nἄπολις ἄοικος, φυγὰς ἀλητεύων χθόνα,\nκαὶ μήτε πόντος μήτε γῆ δέξαιτό μου\nσάρκας θανόντος, εἰ κακὸς πέφυκ’ ἀνήρ.\nεἰ δ’ ἥδε δειμαίνουσ’ ἀπώλεσεν βίον\nοὐκ οἶδ’· ἐμοὶ γὰρ οὐ θέμις πέρα λέγειν.\nἐσωφρόνησεν οὐκ ἔχουσα σωφρονεῖν,\nἡμεῖς δ’ ἔχοντες οὐ καλῶς ἐχρώμεθα.\nἀρκοῦσαν εἶπας αἰτίας ἀποστροφήν,\nὅρκους παρασχών, πίστιν οὐ σμικράν, θεῶν.\nἆρ’ οὐκ ἐπῳδὸς καὶ γόης πέφυχ’ ὅδε,\nὃς τὴν ἐμὴν πέποιθεν εὐοργησίᾳ\nψυχὴν κρατήσειν, τὸν τεκόντ’ ἀτιμάσας;\nκαὶ σοῦ γε ταὐτὰ κάρτα θαυμάζω, πάτερ·\nεἰ γὰρ σὺ μὲν παῖς ἦσθ’, ἐγὼ δὲ σὸς πατήρ,\nἔκτεινά τοί σ’ ἂν κοὐ φυγαῖς ἐζημίουν,\nεἴπερ γυναικὸς ἠξίουν σ’ ἐμῆς θιγεῖν.\nὡς ἄξιον τόδ’ εἶπας· οὐχ οὕτω θανῇ.\nταχὺς γὰρ Ἅιδης ῥᾷστος ἀνδρὶ δυστυχεῖ·\nἀλλ’ ἐκ πατρῴας φυγὰς ἀλητεύων χθονὸς\nὥσπερ σὺ σαυτῷ τόνδε προύθηκας νόμον —\nξένην ἐπ’ αἶαν λυπρὸν ἀντλήσεις βίον·\nμισθὸς γὰρ οὗτός ἐστιν ἀνδρὶ δυσσεβεῖ.\nοἴμοι, τί δράσεις; οὐδὲ μηνυτὴν χρόνον\nδέξῃ καθ’ ἡμῶν, ἀλλά μ’ ἐξελᾷς χθονός;\nπέραν γε πόντου καὶ τόπων Ἀτλαντικῶν,\nεἴ πως δυναίμην, ὡς σὸν ἐχθαίρω κάρα.\nοὐδ’ ὅρκον οὐδὲ πίστιν οὐδὲ μάντεων\nφήμας ἐλέγξας ἄκριτον ἐκβαλεῖς με γῆς;\nἡ δέλτος ἥδε κλῆρον οὐ δεδεγμένη\nκατηγορεῖ σου πιστά· τοὺς δ’ ὑπὲρ κάρα\nφοιτῶντας ὄρνις πόλλ’ ἐγὼ χαίρειν λέγω.\nὦ θεοί, τί δῆτα τοὐμὸν οὐ λύω στόμα,\nὅστις γ’ ὑφ’ ὑμῶν, οὓς σέβω, διόλλυμαι;\nοὐ δῆτα· πάντως οὐ πίθοιμ’ ἂν οὕς με δεῖ,\nμάτην δ’ ἂν ὅρκους συγχέαιμ’ οὓς ὤμοσα.\nοἴμοι, τὸ σεμνὸν ὥς μ’ ἀποκτενεῖ τὸ σόν.\nοὐκ εἶ πατρῴας ἐκτὸς ὡς τάχιστα γῆς;\nποῖ δῆθ’ ὁ τλήμων τρέψομαι; τίνος ξένων\nδόμους ἔσειμι, τῇδ’ ἐπ’ αἰτίᾳ φυγών;\nὅστις γυναικῶν λυμεῶνας ἥδεται\nξένους κομίζων καὶ ξυνοικούρους κακῶν.\nαἰαῖ, πρὸς ἧπαρ· δακρύων τ’ ἐγγὺς τόδε,\nεἰ δὴ κακός γε φαίνομαι, δοκῶ τέ σοι.\nτότε στενάζειν καὶ προγιγνώσκειν σ’ ἐχρῆν\nὅτ’ ἐς πατρῴαν ἄλοχον ὑβρίζειν ἔτλης.\nὦ δώματ’, εἴθε φθέγμα γηρύσαισθέ μοι\nκαὶ μαρτυρήσαιτ’ εἰ κακὸς πέφυκ’ ἀνήρ.\nἐς τοὺς ἀφώνους μάρτυρας φεύγεις σοφῶς·\nτὸ δ’ ἔργον οὐ λέγον σε μηνύει κακόν.\nφεῦ·\nεἴθ’ ἦν ἐμαυτὸν προσβλέπειν ἐναντίον\nστάνθ’, ὡς ἐδάκρυσ’ οἷα πάσχομεν κακά.\nπολλῷ γε μᾶλλον σαυτὸν ἤσκησας σέβειν\nἢ τοὺς τεκόντας ὅσια δρᾶν δίκαιος ὤν.\nὦ δυστάλαινα μῆτερ, ὦ πικραὶ γοναί·\nμηδείς ποτ’ εἴη τῶν ἐμῶν φίλων νόθος.\nοὐχ ἕλξετ’ αὐτόν, δμῶες; οὐκ ἀκούετε\nπάλαι ξενοῦσθαι τόνδε προυννέποντά με;\nκλαίων τις αὐτῶν ἆρ’ ἐμοῦ τεθίξεται·\nσὺ δ’ αὐτός, εἴ σοι θυμός, ἐξώθει χθονός.\nδράσω τάδ’, εἰ μὴ τοῖς ἐμοῖς πείσῃ λόγοις·\nοὐ γάρ τις οἶκτος σῆς μ’ ὑπέρχεται φυγῆς.\nἄραρεν, ὡς ἔοικεν· ὦ τάλας ἐγώ·\nὡς οἶδα μὲν ταῦτ’, οἶδα δ’ οὐχ ὅπως φράσω.\nὦ φιλτάτη μοι δαιμόνων Λητοῦς κόρη,\nσύνθακε, συγκύναγε, φευξόμεσθα δὴ\nκλεινὰς Ἀθήνας. ἀλλὰ χαιρέτω πόλις\nκαὶ γαῖ’ Ἐρεχθέως· ὦ πέδον Τροζήνιον,\nὡς ἐγκαθηβᾶν πόλλ’ ἔχεις εὐδαίμονα,\nχαῖρ’· ὕστατον γάρ σ’ εἰσορῶν προσφθέγγομαι.\nἴτ’ ὦ νέοι μοι τῆσδε γῆς ὁμήλικες,\nπροσείπαθ’ ἡμᾶς καὶ προπέμψατε χθονός·\nὡς οὔποτ’ ἄλλον ἄνδρα σωφρονέστερον\nὄψεσθε, κεἰ μὴ ταῦτ’ ἐμῷ δοκεῖ πατρί.\nἦ μέγα μοι τὰ θεῶν μελεδήμαθ’, ὅταν φρένας ἔλθῃ,\nλύπας παραιρεῖ· ξύνεσιν δέ τιν’ ἐλπίδι κεύθων\nλείπομαι ἔν τε τύχαις θνατῶν καὶ ἐν ἔργμασι λεύσσων·\nἄλλα γὰρ ἄλλοθεν ἀμείβεται, μετὰ δ’ ἵσταται ἀνδράσιν\nαἰὼν\nπολυπλάνητος αἰεί.\nεἴθε μοι εὐξαμένᾳ θεόθεν τάδε μοῖρα παράσχοι,\nτύχαν μετ’ ὄλβου καὶ ἀκήρατον ἄλγεσι θυμόν·\nδόξα δὲ μήτ’ ἀτρεκὴς μήτ’ αὖ παράσημος ἐνείη·\nῥᾴδια δ’ ἤθεα τὸν αὔριον μεταβαλλομένα χρόνον αἰεὶ\nβίον συνευτυχοίην.\nοὐκέτι γὰρ καθαρὰν φρέν’ ἔχω τὰ παρ’ ἐλπίδα λεύσ-\nσων,\nἐπεὶ τὸν Ἑλλανίας\nφανερώτατον ἀστέρ’ Ἀθήνας\nεἴδομεν εἴδομεν ἐκ πατρὸς ὀργᾶς\nἄλλαν ἐπ’ αἶαν ἱέμενον.\nὦ ψάμαθοι πολιήτιδος ἀκτᾶς,\nὦ δρυμὸς ὄρειος, ὅθι κυνῶν\nὠκυπόδων μέτα θῆρας ἔναιρεν\nΔίκτυνναν ἀμφὶ σεμνάν.\nοὐκέτι συζυγίαν πώλων Ἐνετᾶν ἐπιβάσῃ\nτὸν ἀμφὶ Λίμνας τρόχον\nκατέχων ποδὶ γυμνάδος ἵππου.\nμοῦσα δ’ ἄυπνος ὑπ’ ἄντυγι χορδᾶν\nλήξει πατρῷον ἀνὰ δόμον·\nἀστέφανοι δὲ κόρας ἀνάπαυλαι\nΛατοῦς βαθεῖαν ἀνὰ χλόαν·\nνυμφιδία δ’ ἀπόλωλε φυγᾷ σᾷ\nλέκτρων ἅμιλλα κούραις.\n— ἐγὼ δὲ σᾷ δυστυχίᾳ\nδάκρυσι διοίσω πότμον\nἄποτμον· ὦ τάλαινα μᾶ-\nτερ, ἔτεκες ἀνόνατα· φεῦ·\nμανίω θεοῖσιν·\nἰὼ ἰώ·\nσυζύγιαι Χάριτες, τί τὸν τάλαν’ ἐκ πατρίας γᾶς\nοὐδὲν ἄτας αἴτιον\nπέμπετε τῶνδ’ ἀπ’ οἴκων;\n— καὶ μὴν ὀπαδὸν Ἱππολύτου τόνδ’ εἰσορῶ\nσπουδῇ σκυθρωπὸν πρὸς δόμους ὁρμώμενον.\nποῖ γῆς ἄνακτα τῆσδε Θησέα μολὼν\nεὕροιμ’ ἄν, ὦ γυναῖκες; εἴπερ ἴστε μοι\nσημήνατ’· ἆρα τῶνδε δωμάτων ἔσω;\nὅδ’ αὐτὸς ἔξω δωμάτων πορεύεται.\nΘησεῦ, μερίμνης ἄξιον φέρω λόγον\nσοὶ καὶ πολίταις οἵ τ’ Ἀθηναίων πόλιν\nναίουσι καὶ γῆς τέρμονας Τροζηνίας.\nτί δ’ ἔστι; μῶν τις συμφορὰ νεωτέρα\nδισσὰς κατείληφ’ ἀστυγείτονας πόλεις;\nἹππόλυτος οὐκέτ’ ἔστιν, ὡς εἰπεῖν ἔπος·\nδέδορκε μέντοι φῶς ἐπὶ σμικρᾶς ῥοπῆς.\nπρὸς τοῦ; δι’ ἔχθρας μῶν τις ἦν ἀφιγμένος,\nὅτου κατῄσχυν’ ἄλοχον ὡς πατρὸς βίᾳ;\nοἰκεῖος αὐτὸν ὤλεσ’ ἁρμάτων ὄχος\nἀραί τε τοῦ σοῦ στόματος, ἃς σὺ σῷ πατρὶ\nπόντου κρέοντι παιδὸς ἠράσω πέρι.\nὦ θεοὶ Πόσειδόν θ’, ὡς ἄρ’ ἦσθ’ ἐμὸς πατὴρ\nὀρθῶς, ἀκούσας τῶν ἐμῶν κατευγμάτων.\nπῶς καὶ διώλετ’; εἰπέ· τῷ τρόπῳ Δίκης\nἔπαισεν αὐτὸν ῥόπτρον αἰσχύναντ’ ἐμέ;\nἡμεῖς μὲν ἀκτῆς κυμοδέγμονος πέλας\nψήκτραισιν ἵππων ἐκτενίζομεν τρίχας\nκλαίοντες· ἦλθε γάρ τις ἄγγελος λέγων\nὡς οὐκέτ’ ἐν γῇ τῇδ’ ἀναστρέψοι πόδα\nἹππόλυτος, ἐκ σοῦ τλήμονας φυγὰς ἔχων.\nὃ δ’ ἦλθε ταὐτὸν δακρύων ἔχων μέλος\nἡμῖν ἐπ’ ἀκτάς· μυρία δ’ ὀπισθόπους\nφίλων ἅμ’ ἔστειχ’ ἡλίκων θ’ ὁμήγυρις.\nχρόνῳ δὲ δήποτ’ εἶπ’ ἀπαλλαχθεὶς γόων·\nΤί ταῦτ’ ἀλύω; πειστέον πατρὸς λόγοις.\nἐντύναθ’ ἵππους ἅρμασι ζυγηφόρους,\nδμῶες· πόλις γὰρ οὐκέτ’ ἔστιν ἥδε μοι.\nτοὐνθένδε μέντοι πᾶς ἀνὴρ ἠπείγετο,\nκαὶ θᾶσσον ἢ λέγοι τις ἐξηρτυμένας\nπώλους παρ’ αὐτὸν δεσπότην ἐστήσαμεν.\nμάρπτει δὲ χερσὶν ἡνίας ἀπ’ ἄντυγος,\nαὐταῖσιν ἀρβύλαισιν ἁρμόσας πόδα.\nκαὶ πρῶτα μὲν θεοῖς εἶπ’ ἀναπτύξας χέρας·\nΖεῦ, μηκέτ’ εἴην, εἰ κακὸς πέφυκ’ ἀνήρ·\nαἴσθοιτο δ’ ἡμᾶς ὡς ἀτιμάζει πατὴρ\nἤτοι θανόντας ἢ φάος δεδορκότας.\nκἀν τῷδ’ ἐπῆγε κέντρον ἐς χεῖρας λαβὼν\nπώλοις ὁμαρτῇ· πρόσπολοι δ’ ὑφ’ ἅρματος\nπέλας χαλινῶν εἱπόμεσθα δεσπότῃ\nτὴν εὐθὺς Ἄργους κἀπιδαυρίας ὁδόν.\nἐπεὶ δ’ ἔρημον χῶρον εἰσεβάλλομεν,\nἀκτή τις ἔστι τοὐπέκεινα τῆσδε γῆς\nπρὸς πόντον ἤδη κειμένη Σαρωνικόν.\nἔνθεν τις ἠχὼ χθόνιος ὡς βροντὴ Διὸς\nβαρὺν βρόμον μεθῆκε, φρικώδη κλύειν·\nὀρθὸν δὲ κρᾶτ’ ἔστησαν οὖς τ’ ἐς οὐρανὸν\nἵπποι· παρ’ ἡμῖν δ’ ἦν φόβος νεανικὸς\nπόθεν ποτ’ εἴη φθόγγος. ἐς δ’ ἁλιρρόθους\nἀκτὰς ἀποβλέψαντες ἱερὸν εἴδομεν\nκῦμ’ οὐρανῷ στηρίζον, ὥστ’ ἀφῃρέθη\nΣκίρωνος ἀκτὰς ὄμμα τοὐμὸν εἰσορᾶν·\nἔκρυπτε δ’ Ἰσθμὸν καὶ πέτραν Ἀσκληπιοῦ.\nκἄπειτ’ ἀνοιδῆσάν τε καὶ πέριξ ἀφρὸν\nπολὺν καχλάζον ποντίῳ φυσήματι\nχωρεῖ πρὸς ἀκτὰς οὗ τέθριππος ἦν ὄχος.\nαὐτῷ δὲ σὺν κλύδωνι καὶ τρικυμίᾳ\nκῦμ’ ἐξέθηκε ταῦρον, ἄγριον τέρας·\nοὗ πᾶσα μὲν χθὼν φθέγματος πληρουμένη\nφρικῶδες ἀντεφθέγγετ’, εἰσορῶσι δὲ\nκρεῖσσον θέαμα δεργμάτων ἐφαίνετο.\nεὐθὺς δὲ πώλοις δεινὸς ἐμπίπτει φόβος·\nκαὶ δεσπότης μὲν ἱππικοῖσιν ἤθεσιν\nπολὺς ξυνοικῶν ἥρπασ’ ἡνίας χεροῖν,\nἕλκει δὲ κώπην ὥστε ναυβάτης ἀνὴρ\nἱμᾶσιν ἐς τοὔπισθεν ἀρτήσας δέμας·\nαἳ δ’ ἐνδακοῦσαι στόμια πυριγενῆ γναθμοῖς\nβίᾳ φέρουσιν, οὔτε ναυκλήρου χερὸς\nοὔθ’ ἱπποδέσμων οὔτε κολλητῶν ὄχων\nμεταστρέφουσαι. κεἰ μὲν ἐς τὰ μαλθακὰ\nγαίας ἔχων οἴακας εὐθύνοι δρόμον,\nπρουφαίνετ’ ἐς τὸ πρόσθεν, ὥστ’ ἀναστρέφειν,\nταῦρος, φόβῳ τέτρωρον ἐκμαίνων ὄχον·\nεἰ δ’ ἐς πέτρας φέροιντο μαργῶσαι φρένας,\nσιγῇ πελάζων ἄντυγι ξυνείπετο\nἐς τοῦθ’ ἕως ἔσφηλε κἀνεχαίτισεν,\nἁψῖδα πέτρῳ προσβαλὼν ὀχήματος.\nσύμφυρτα δ’ ἦν ἅπαντα· σύριγγές τ’ ἄνω\nτροχῶν ἐπήδων ἀξόνων τ’ ἐνήλατα.\nαὐτὸς δ’ ὁ τλήμων ἡνίαισιν ἐμπλακεὶς\nδεσμὸν δυσεξήνυστον ἕλκεται δεθείς,\nσποδούμενος μὲν πρὸς πέτραις φίλον κάρα\nθραύων τε σάρκας, δεινὰ δ’ ἐξαυδῶν κλύειν·\nΣτῆτ’, ὦ φάτναισι ταῖς ἐμαῖς τεθραμμέναι,\nμή μ’ ἐξαλείψητ’· ὦ πατρὸς τάλαιν’ ἀρά.\nτίς ἄνδρ’ ἄριστον βούλεται σῶσαι παρών;\nπολλοὶ δὲ βουληθέντες ὑστέρῳ ποδὶ\nἐλειπόμεσθα. χὣ μὲν ἐκ δεσμῶν λυθεὶς\nτμητῶν ἱμάντων οὐ κάτοιδ’ ὅτῳ τρόπῳ\nπίπτει, βραχὺν δὴ βίοτον ἐμπνέων ἔτι·\nἵπποι δ’ ἔκρυφθεν καὶ τὸ δύστηνον τέρας\nταύρου λεπαίας οὐ κάτοιδ’ ὅποι χθονός.\nδοῦλος μὲν οὖν ἔγωγε σῶν δόμων, ἄναξ,\nἀτὰρ τοσοῦτόν γ’ οὐ δυνήσομαί ποτε,\nτὸν σὸν πιθέσθαι παῖδ’ ὅπως ἐστὶν κακός·\nοὐδ’ εἰ γυναικῶν πᾶν κρεμασθείη γένος,\nκαὶ τὴν ἐν Ἴδῃ γραμμάτων πλήσειέ τις\nπεύκην, ἐπεί νιν ἐσθλὸν ὄντ’ ἐπίσταμαι.\nαἰαῖ· κέκρανται συμφορὰ νέων κακῶν,\nοὐδ’ ἔστι μοίρας τοῦ χρεών τ’ ἀπαλλαγή.\nμίσει μὲν ἀνδρὸς τοῦ πεπονθότος τάδε\nλόγοισιν ἥσθην τοῖσδε· νῦν δ’ αἰδούμενος\nθεούς τ’ ἐκεῖνόν θ’, οὕνεκ’ ἐστὶν ἐξ ἐμοῦ,\nοὔθ’ ἥδομαι τοῖσδ’ οὔτ’ ἐπάχθομαι κακοῖς.\nπῶς οὖν; κομίζειν, ἢ τί χρὴ τὸν ἄθλιον\nδράσαντας ἡμᾶς σῇ χαρίζεσθαι φρενί;\nφρόντιζ’· ἐμοῖς δὲ χρώμενος βουλεύμασιν\nοὐκ ὠμὸς ἐς σὸν παῖδα δυστυχοῦντ’ ἔσῃ.\nκομίζετ’ αὐτόν, ὡς ἰδὼν ἐν ὄμμασιν\nτὸν τἄμ’ ἀπαρνηθέντα μὴ χρᾶναι λέχη\nλόγοις τ’ ἐλέγξω δαιμόνων τε συμφοραῖς.\nσὺ τὰν θεῶν ἄκαμπτον φρένα καὶ βροτῶν\nἄγεις, Κύπρι, σὺν δ’\nὁ ποικιλόπτερος ἀμφιβαλὼν\nὠκυτάτῳ πτερῷ.\nποτᾶται δὲ γαῖαν εὐάχητόν θ’\nἁλμυρὸν ἐπὶ πόντον.\nθέλγει δ’ Ἔρως, ᾧ μαινομένᾳ κραδίᾳ\nπτανὸς ἐφορμάσῃ χρυσοφαής,\nφύσιν ὀρεσκόων σκυλάκων πελαγίων θ’\nὅσα τε γᾶ τρέφει\nτά τ’ ἀέλιος αἰθόμενα δέρκεται,\nἄνδρας τε· συμπάντων βασιληίδα τιμάν,\nΚύπρι, τῶνδε μόνα κρατύνεις.\nσὲ τὸν εὐπατρίδην Αἰγέως κέλομαι\nπαῖδ’ ἐπακοῦσαι·\nΛητοῦς δὲ κόρη σ’ Ἄρτεμις αὐδῶ.\nΘησεῦ, τί τάλας τοῖσδε συνήδῃ,\nπαῖδ’ οὐχ ὁσίως σὸν ἀποκτείνας,\nψευδέσι μύθοις ἀλόχου πεισθεὶς\nἀφανῆ; φανερὰν δ’ ἔσχεθες ἄτην.\nπῶς οὐχ ὑπὸ γῆς τάρταρα κρύπτεις\nδέμας αἰσχυνθείς,\nἢ πτηνὸς ἄνω μεταβὰς βίοτον\nπήματος ἔξω πόδα τοῦδ’ ἀνέχεις;\nὡς ἔν γ’ ἀγαθοῖς ἀνδράσιν οὔ σοι\nκτητὸν βιότου μέρος ἐστίν.\nἄκουε, Θησεῦ, σῶν κακῶν κατάστασιν·\nκαίτοι προκόψω γ’ οὐδέν, ἀλγυνῶ δέ σε.\nἀλλ’ ἐς τόδ’ ἦλθον, παιδὸς ἐκδεῖξαι φρένα\nτοῦ σοῦ δικαίαν, ὡς ὑπ’ εὐκλείας θάνῃ,\nκαὶ σῆς γυναικὸς οἶστρον ἢ τρόπον τινὰ\nγενναιότητα· τῆς γὰρ ἐχθίστης θεῶν\nἡμῖν, ὅσαισι παρθένειος ἡδονή,\nδηχθεῖσα κέντροις παιδὸς ἠράσθη σέθεν.\nγνώμῃ δὲ νικᾶν τὴν Κύπριν πειρωμένη\nτροφοῦ διώλετ’ οὐχ ἑκοῦσα μηχαναῖς,\nἣ σῷ δι’ ὅρκων παιδὶ σημαίνει νόσον.\nὃ δ’, ὥσπερ ὢν δίκαιος, οὐκ ἐφέσπετο\nλόγοισιν, οὐδ’ αὖ πρὸς σέθεν κακούμενος\nὅρκων ἀφεῖλε πίστιν, εὐσεβὴς γεγώς.\nἣ δ’ εἰς ἔλεγχον μὴ πέσῃ φοβουμένη\nψευδεῖς γραφὰς ἔγραψε καὶ διώλεσεν\nδόλοισι σὸν παῖδ’· ἀλλ’ ὅμως ἔπεισέ σε.\nοἴμοι.\nδάκνει σε, Θησεῦ, μῦθος; ἀλλ’ ἔχ’ ἥσυχος,\nτοὐνθένδ’ ἀκούσας ὡς ἂν οἰμώξῃς πλέον.\nἆρ’ οἶσθα πατρὸς τρεῖς ἀρὰς ἔχων σαφεῖς;\nὧν τὴν μίαν παρεῖλες, ὦ κάκιστε σύ,\nἐς παῖδα τὸν σόν, ἐξὸν εἰς ἐχθρόν τινα.\nπατὴρ μὲν οὖν σοι πόντιος φρονῶν καλῶς\nἔδωχ’ ὅσονπερ χρῆν, ἐπείπερ ᾔνεσεν·\nσὺ δ’ ἔν τ’ ἐκείνῳ κἀν ἐμοὶ φαίνῃ κακός,\nὃς οὔτε πίστιν οὔτε μάντεων ὄπα\nἔμεινας, οὐκ ἤλεγξας, οὐ χρόνῳ μακρῷ\nσκέψιν παρέσχες, ἀλλὰ θᾶσσον ἤ σ’ ἐχρῆν\nἀρὰς ἀφῆκας παιδὶ καὶ κατέκτανες.\nδέσποιν’, ὀλοίμην.\nδείν’ ἔπραξας, ἀλλ’ ὅμως\nἔτ’ ἔστι καί σοι τῶνδε συγγνώμης τυχεῖν·\nΚύπρις γὰρ ἤθελ’ ὥστε γίγνεσθαι τόδε,\nπληροῦσα θυμόν. θεοῖσι δ’ ὧδ’ ἔχει νόμος·\nοὐδεὶς ἀπαντᾶν βούλεται προθυμίᾳ\nτῇ τοῦ θέλοντος, ἀλλ’ ἀφιστάμεσθ’ ἀεί.\nἐπεί, σάφ’ ἴσθι, Ζῆνα μὴ φοβουμένη\nοὐκ ἄν ποτ’ ἦλθον ἐς τόδ’ αἰσχύνης ἐγὼ\nὥστ’ ἄνδρα πάντων φίλτατον βροτῶν ἐμοὶ\nθανεῖν ἐᾶσαι. τὴν δὲ σὴν ἁμαρτίαν\nτὸ μὴ εἰδέναι μὲν πρῶτον ἐκλύει κάκης·\nἔπειτα δ’ ἡ θανοῦσ’ ἀνήλωσεν γυνὴ\nλόγων ἐλέγχους ὥστε σὴν πεῖσαι φρένα.\nμάλιστα μέν νυν σοὶ τάδ’ ἔρρωγεν κακά,\nλύπη δὲ κἀμοί· τοὺς γὰρ εὐσεβεῖς θεοὶ\nθνῄσκοντας οὐ χαίρουσι· τούς γε μὴν κακοὺς\nαὐτοῖς τέκνοισι καὶ δόμοις ἐξόλλυμεν.\nκαὶ μὴν ὁ τάλας ὅδε δὴ στείχει,\nσάρκας νεαρὰς ξανθόν τε κάρα\nδιαλυμανθείς. ὦ πόνος οἴκων,\nοἷον ἐκράνθη δίδυμον μελάθροις\nπένθος θεόθεν καταληπτόν.\nαἰαῖ αἰαῖ·\nδύστηνος ἐγώ, πατρὸς ἐξ ἀδίκου\nχρησμοῖς ἀδίκοις διελυμάνθην.\nἀπόλωλα τάλας, οἴμοι μοι.\nδιά μου κεφαλῆς ᾄσσουσ’ ὀδύναι,\nκατὰ δ’ ἐγκέφαλον πηδᾷ σφάκελος.\nσχές, ἀπειρηκὸς σῶμ’ ἀναπαύσω.\nἓ ἕ·\nὦ στυγνὸν ὄχημ’ ἵππειον, ἐμῆς\nβόσκημα χερός,\nδιά μ’ ἔφθειρας, κατὰ δ’ ἔκτεινας.\nφεῦ φεῦ· πρὸς θεῶν, ἀτρέμας, δμῶες,\nχροὸς ἑλκώδους ἅπτεσθε χεροῖν.\nτίς ἐφέστηκεν δεξιὰ πλευροῖς;\nπρόσφορά μ’ αἴρετε, σύντονα δ’ ἕλκετε\nτὸν κακοδαίμονα καὶ κατάρατον\nπατρὸς ἀμπλακίαις. Ζεῦ Ζεῦ, τάδ’ ὁρᾷς;\nὅδ’ ὁ σεμνὸς ἐγὼ καὶ θεοσέπτωρ,\nὅδ’ ὁ σωφροσύνῃ πάντας ὑπερσχὼν\nπροῦπτον ἐς Ἅιδην στείχω κατ’ ἄκρας\nὀλέσας βίοτον· μόχθους δ’ ἄλλως\nτῆς εὐσεβίας\nεἰς ἀνθρώπους ἐπόνησα.\nαἰαῖ αἰαῖ·\nκαὶ νῦν ὀδύνα μ’ ὀδύνα βαίνει —\nμέθετέ με, τάλανες —\nκαί μοι θάνατος Παιὰν ἔλθοι.\nπροσαπόλλυτ’ ἀπόλλυτε τὸν δυσδαί-\nμονά μ’· ἀμφιτόμου λόγχας ἔραμαι,\nδιαμοιρᾶσαι\nδιά τ’ εὐνᾶσαι τὸν ἐμὸν βίοτον.\nὦ πατρὸς ἐμοῦ δύστηνος ἀρά·\nμιαιφόνων τε συγγόνων παλαιῶν\nπρογεννητόρων ἐξορίζεται\nκακόν, οὐδὲ μέλλει,\nἔμολέ τ’ ἐπ’ ἐμὲ τί ποτε τὸν οὐ-\nδὲν ὄντ’ ἐπαίτιον κακῶν;\nἰώ μοί μοι·\n— τί φῶ; πῶς ἀπαλλάξω βιοτὰν ἐμὰν τάνδ’ ἀναλ-\nγήτου πάθους; εἴθε με κοι-\nμάσειε τὸν δυσδαίμον’ Ἅι-\nδου μέλαινα νύκτερός τ’ ἀνάγκα.\nὦ τλῆμον, οἵᾳ συμφορᾷ συνεζύγης·\nτὸ δ’ εὐγενές σε τῶν φρενῶν ἀπώλεσεν.\nἔα·\nὦ θεῖον ὀδμῆς πνεῦμα· καὶ γὰρ ἐν κακοῖς\nὢν ᾐσθόμην σου κἀνεκουφίσθην δέμας·\nἔστ’ ἐν τόποισι τοισίδ’ Ἄρτεμις θεά.\nὦ τλῆμον, ἔστι, σοί γε φιλτάτη θεῶν.\nὁρᾷς με, δέσποιν’, ὡς ἔχω, τὸν ἄθλιον;\nὁρῶ· κατ’ ὄσσων δ’ οὐ θέμις βαλεῖν δάκρυ.\nοὐκ ἔστι σοι κυναγὸς οὐδ’ ὑπηρέτης,\nοὐ δῆτ’· ἀτάρ μοι προσφιλής γ’ ἀπόλλυσαι.\nοὐδ’ ἱππονώμας οὐδ’ ἀγαλμάτων φύλαξ.\nΚύπρις γὰρ ἡ πανοῦργος ὧδ’ ἐμήσατο.\nὤμοι· φρονῶ δὴ δαίμον’ ἥ μ’ ἀπώλεσεν.\nτιμῆς ἐμέμφθη σωφρονοῦντι δ’ ἤχθετο.\nτρεῖς ὄντας ἡμᾶς ὤλεσ’, ᾔσθημαι, Κύπρις.\nπατέρα γε καὶ σὲ καὶ τρίτην ξυνάορον.\nᾤμωξα τοίνυν καὶ πατρὸς δυσπραξίας.\nἐξηπατήθη δαίμονος βουλεύμασιν.\nὦ δυστάλας σὺ τῆσδε συμφορᾶς, πάτερ.\nὄλωλα, τέκνον, οὐδέ μοι χάρις βίου.\nστένω σὲ μᾶλλον ἢ ’μὲ τῆς ἁμαρτίας.\nεἰ γὰρ γενοίμην, τέκνον, ἀντὶ σοῦ νεκρός.\nὦ δῶρα πατρὸς σοῦ Ποσειδῶνος πικρά.\nὡς μήποτ’ ἐλθεῖν ὤφελ’ ἐς τοὐμὸν στόμα.\nτί δ’; ἔκτανές τἄν μ’, ὡς τότ’ ἦσθ’ ὠργισμένος.\nδόξης γὰρ ἦμεν πρὸς θεῶν ἐσφαλμένοι.\nφεῦ·\nεἴθ’ ἦν ἀραῖον δαίμοσιν βροτῶν γένος.\nἔασον· οὐ γὰρ οὐδὲ γῆς ὑπὸ ζόφον\nθεᾶς ἄτιμοι Κύπριδος ἐκ προθυμίας\nὀργαὶ κατασκήψουσιν ἐς τὸ σὸν δέμας\nσῆς εὐσεβείας κἀγαθῆς φρενὸς χάριν.\nἐγὼ γὰρ αὐτῆς ἄλλον ἐξ ἐμῆς χερὸς\nὃς ἂν μάλιστα φίλτατος κυρῇ βροτῶν\nτόξοις ἀφύκτοις τοῖσδε τιμωρήσομαι.\nσοὶ δ’, ὦ ταλαίπωρ’, ἀντὶ τῶνδε τῶν κακῶν\nτιμὰς μεγίστας ἐν πόλει Τροζηνίᾳ\nδώσω· κόραι γὰρ ἄζυγες γάμων πάρος\nκόμας κεροῦνταί σοι, δι’ αἰῶνος μακροῦ\nπένθη μέγιστα δακρύων καρπουμένῳ.\nἀεὶ δὲ μουσοποιὸς ἐς σὲ παρθένων\nἔσται μέριμνα, κοὐκ ἀνώνυμος πεσὼν\nἔρως ὁ Φαίδρας ἐς σὲ σιγηθήσεται.\nσὺ δ’, ὦ γεραιοῦ τέκνον Αἰγέως, λαβὲ\nσὸν παῖδ’ ἐν ἀγκάλαισι καὶ προσέλκυσαι·\nἄκων γὰρ ὤλεσάς νιν· ἀνθρώποισι δὲ\nθεῶν διδόντων εἰκὸς ἐξαμαρτάνειν.\nκαὶ σοὶ παραινῶ πατέρα μὴ στυγεῖν σέθεν,\nἹππόλυτ’· ἔχεις γὰρ μοῖραν ᾗ διεφθάρης.\nκαὶ χαῖρ’· ἐμοὶ γὰρ οὐ θέμις φθιτοὺς ὁρᾶν\nοὐδ’ ὄμμα χραίνειν θανασίμοισιν ἐκπνοαῖς·\nὁρῶ δέ σ’ ἤδη τοῦδε πλησίον κακοῦ.\nχαίρουσα καὶ σὺ στεῖχε, παρθέν’ ὀλβία·\nμακρὰν δὲ λείπεις ῥᾳδίως ὁμιλίαν.\nλύω δὲ νεῖκος πατρὶ χρῃζούσης σέθεν·\nκαὶ γὰρ πάροιθε σοῖς ἐπειθόμην λόγοις.\nαἰαῖ, κατ’ ὄσσων κιγχάνει μ’ ἤδη σκότος·\nλαβοῦ, πάτερ, μου καὶ κατόρθωσον δέμας.\nοἴμοι, τέκνον, τί δρᾷς με τὸν δυσδαίμονα;\nὄλωλα καὶ δὴ νερτέρων ὁρῶ πύλας.\nἦ τὴν ἐμὴν ἄναγνον ἐκλιπὼν χέρα;\nοὐ δῆτ’, ἐπεί σε τοῦδ’ ἐλευθερῶ φόνου.\nτί φῄς; ἀφίης αἵματός μ’ ἐλεύθερον;\nτὴν τοξόδαμνον Ἄρτεμιν μαρτύρομαι.\nὦ φίλταθ’, ὡς γενναῖος ἐκφαίνῃ πατρί.\nτοιῶνδε παίδων γνησίων εὔχου τυχεῖν.\nοἴμοι φρενὸς σῆς εὐσεβοῦς τε κἀγαθῆς.\nὦ χαῖρε καὶ σύ, χαῖρε πολλά μοι, πάτερ.\nμή νυν προδῷς με, τέκνον, ἀλλὰ καρτέρει.\nκεκαρτέρηται τἄμ’· ὄλωλα γάρ, πάτερ.\nκρύψον δέ μου πρόσωπον ὡς τάχος πέπλοις.\nὦ κλείν’ Ἀθῆναι Παλλάδος θ’ ὁρίσματα,\nοἵου στερήσεσθ’ ἀνδρός. ὦ τλήμων ἐγώ·\nὡς πολλά, Κύπρι, σῶν κακῶν μεμνήσομαι.\nκοινὸν τόδ’ ἄχος πᾶσι πολίταις\nἦλθεν ἀέλπτως.\nπολλῶν δακρύων ἔσται πίτυλος·\nτῶν γὰρ μεγάλων ἀξιοπενθεῖς\nφῆμαι μᾶλλον κατέχουσιν.\n"};
