var sequence = {"name":"Euripides. Andromache","data":"\nἈσιάτιδος γῆς σχῆμα, Θηβαία πόλι,\nὅθεν ποθ’ ἕδνων σὺν πολυχρύσῳ χλιδῇ\nΠριάμου τύραννον ἑστίαν ἀφικόμην\nδάμαρ δοθεῖσα παιδοποιὸς Ἕκτορι,\nζηλωτὸς ἔν γε τῷ πρὶν Ἀνδρομάχη χρόνῳ,\nνῦν δ’, εἴ τις ἄλλη, δυστυχεστάτη γυνή·\nἐμοῦ πέφυκεν ἢ γενήσεταί ποτε\nἥτις πόσιν μὲν Ἕκτορ’ ἐξ Ἀχιλλέως\nθανόντ’ ἐσεῖδον, παῖδά θ’ ὃν τίκτω πόσει\nῥιφθέντα πύργων Ἀστυάνακτ’ ἀπ’ ὀρθίων,\nἐπεὶ τὸ Τροίας εἷλον Ἕλληνες πέδον·\nαὐτὴ δὲ δούλη τῶν ἐλευθερωτάτων\nοἴκων νομισθεῖσ’ Ἑλλάδ’ εἰσαφικόμην\nτῷ νησιώτῃ Νεοπτολέμῳ δορὸς γέρας\nδοθεῖσα λείας Τρωικῆς ἐξαίρετον.\nΦθίας δὲ τῆσδε καὶ πόλεως Φαρσαλίας\nσύγχορτα ναίω πεδί’, ἵν’ ἡ θαλασσία\nΠηλεῖ ξυνῴκει χωρὶς ἀνθρώπων Θέτις\nφεύγουσ’ ὅμιλον· Θεσσαλὸς δέ νιν λεὼς\nΘετίδειον αὐδᾷ θεᾶς χάριν νυμφευμάτων.\nἔνθ’ οἶκον ἔσχε τόνδε παῖς Ἀχιλλέως,\nΠηλέα δ’ ἀνάσσειν γῆς ἐᾷ Φαρσαλίας,\nζῶντος γέροντος σκῆπτρον οὐ θέλων λαβεῖν.\nκἀγὼ δόμοις τοῖσδ’ ἄρσεν’ ἐντίκτω κόρον,\nπλαθεῖσ’ Ἀχιλλέως παιδί, δεσπότῃ γ’ ἐμῷ.\nκαὶ πρὶν μὲν ἐν κακοῖσι κειμένην ὅμως\nἐλπίς μ’ ἀεὶ προσῆγε σωθέντος τέκνου\nἀλκήν τιν’ εὑρεῖν κἀπικούρησιν κακῶν·\nἐπεὶ δὲ τὴν Λάκαιναν Ἑρμιόνην γαμεῖ\nτοὐμὸν παρώσας δεσπότης δοῦλον λέχος,\nκακοῖς πρὸς αὐτῆς σχετλίοις ἐλαύνομαι.\nλέγει γὰρ ὥς νιν φαρμάκοις κεκρυμμένοις\nτίθημ’ ἄπαιδα καὶ πόσει μισουμένην,\nαὐτὴ δὲ ναίειν οἶκον ἀντ’ αὐτῆς θέλω\nτόνδ’, ἐκβαλοῦσα λέκτρα τἀκείνης βίᾳ·\nἁγὼ τὸ πρῶτον οὐχ ἑκοῦσ’ ἐδεξάμην,\nνῦν δ’ ἐκλέλοιπα· Ζεὺς τάδ’ εἰδείη μέγας,\nὡς οὐχ ἑκοῦσα τῷδ’ ἐκοινώθην λέχει.\nἀλλ’ οὔ σφε πείθω, βούλεται δέ με κτανεῖν,\nπατήρ τε θυγατρὶ Μενέλεως συνδρᾷ τάδε.\nκαὶ νῦν κατ’ οἴκους ἔστ’, ἀπὸ Σπάρτης μολὼν\nἐπ’ αὐτὸ τοῦτο· δειματουμένη δ’ ἐγὼ\nδόμων πάροικον Θέτιδος εἰς ἀνάκτορον\nθάσσω τόδ’ ἐλθοῦσ’, ἤν με κωλύσῃ θανεῖν.\nΠηλεύς τε γάρ νιν ἔκγονοί τε Πηλέως\nσέβουσιν, ἑρμήνευμα Νηρῇδος γάμων.\nὃς δ’ ἔστι παῖς μοι μόνος, ὑπεκπέμπω λάθρᾳ\nἄλλους ἐς οἴκους, μὴ θάνῃ φοβουμένη.\nὁ γὰρ φυτεύσας αὐτὸν οὔτ’ ἐμοὶ πάρα\nπροσωφελῆσαι, παιδί τ’ οὐδέν ἐστ’, ἀπὼν\nΔελφῶν κατ’ αἶαν, ἔνθα Λοξίᾳ δίκην\nδίδωσι μανίας, ᾗ ποτ’ εἰς Πυθὼ μολὼν\nᾔτησε Φοῖβον πατρὸς οὗ κτείνει δίκην,\nεἴ πως τὰ πρόσθε σφάλματ’ ἐξαιτούμενος\nθεὸν παράσχοιτ’ εἰς τὸ λοιπὸν εὐμενῆ.\nδέσποιν’—ἐγώ τοι τοὔνομ’ οὐ φεύγω τόδε\nκαλεῖν σ’, ἐπείπερ καὶ κατ’ οἶκον ἠξίουν\nτὸν σόν, τὸ Τροίας ἡνίκ’ ᾠκοῦμεν πέδον,\nεὔνους δὲ καὶ σοὶ ζῶντί τ’ ἦ τῷ σῷ πόσει,\nκαὶ νῦν φέρουσά σοι νέους ἥκω λόγους,\nφόβῳ μέν, εἴ τις δεσποτῶν αἰσθήσεται,\nοἴκτῳ δὲ τῷ σῷ· δεινὰ γὰρ βουλεύεται\nΜενέλαος εἰς σὲ παῖς θ’, ἅ σοι φυλακτέα.\nὦ φιλτάτη σύνδουλε—σύνδουλος γὰρ εἶ\nτῇ πρόσθ’ ἀνάσσῃ τῇδε, νῦν δὲ δυστυχεῖ—\nτί δρῶσι; ποίας μηχανὰς πλέκουσιν αὖ,\nκτεῖναι θέλοντες τὴν παναθλίαν ἐμέ;\nτὸν παῖδά σου μέλλουσιν, ὦ δύστηνε σύ,\nκτείνειν, ὃν ἔξω δωμάτων ὑπεξέθου.\nοἴμοι· πέπυσται τὸν ἐμὸν ἔκθετον γόνον;\nπόθεν ποτ’; ὦ δύστηνος, ὡς ἀπωλόμην.\nοὐκ οἶδ’, ἐκείνων δ’ ᾐσθόμην ἐγὼ τάδε·\nφροῦδος δ’ ἐπ’ αὐτὸν Μενέλεως δόμων ἄπο.\nἀπωλόμην ἄρ’. ὦ τέκνον, κτενοῦσί σε\nδισσοὶ λαβόντες γῦπες· ὁ δὲ κεκλημένος\nπατὴρ ἔτ’ ἐν Δελφοῖσι τυγχάνει μένων.\nδοκῶ γὰρ οὐκ ἂν ὧδέ σ’ ἂν πράσσειν κακῶς\nκείνου παρόντος· νῦν δ’ ἔρημος εἶ φίλων.\nοὐδ’ ἀμφὶ Πηλέως ἦλθεν, ὡς ἥξοι, φάτις;\nγέρων ἐκεῖνος ὥστε σ’ ὠφελεῖν παρών.\nκαὶ μὴν ἔπεμψ’ ἐπ’ αὐτὸν οὐχ ἅπαξ μόνον.\nμῶν οὖν δοκεῖς σου φροντίσαι τιν’ ἀγγέλων;\nπόθεν; θέλεις οὖν ἄγγελος σύ μοι μολεῖν;\nτί δῆτα φήσω χρόνιος οὖσ’ ἐκ δωμάτων;\nπολλὰς ἂν εὕροις μηχανάς· γυνὴ γὰρ εἶ.\nκίνδυνος· Ἑρμιόνη γὰρ οὐ σμικρὸν φύλαξ.\nὁρᾷς; ἀπαυδᾷς ἐν κακοῖς φίλοισι σοῖς.\nοὐ δῆτα· μηδὲν τοῦτ’ ὀνειδίσῃς ἐμοί.\nἀλλ’ εἶμ’, ἐπεί τοι κοὐ περίβλεπτος βίος\nδούλης γυναικός, ἤν τι καὶ πάθω κακόν.\nχώρει νυν· ἡμεῖς δ’, οἷσπερ ἐγκείμεσθ’ ἀεὶ\nθρήνοισι καὶ γόοισι καὶ δακρύμασι,\nπρὸς αἰθέρ’ ἐκτενοῦμεν· ἐμπέφυκε γὰρ\nγυναιξὶ τέρψις τῶν παρεστώτων κακῶν\nἀνὰ στόμ’ ἀεὶ καὶ διὰ γλώσσης ἔχειν.\nπάρεστι δ’ οὐχ ἓν ἀλλὰ πολλά μοι στένειν,\nπόλιν πατρῴαν τὸν θανόντα θ’ Ἕκτορα\nστερρόν τε τὸν ἐμὸν δαίμον’ ᾧ συνεζύγην\nδούλειον ἦμαρ εἰσπεσοῦσ’ ἀναξίως.\nχρὴ δ’ οὔποτ’ εἰπεῖν οὐδέν’ ὄλβιον βροτῶν,\nπρὶν ἂν θανόντος τὴν τελευταίαν ἴδῃς\nὅπως περάσας ἡμέραν ἥξει κάτω.\nἸλίῳ αἰπεινᾷ Πάρις οὐ γάμον ἀλλά τιν’ ἄταν\nἠγάγετ’ εὐναίαν εἰς θαλάμους Ἑλέναν.\nἇς ἕνεκ’, ὦ Τροία, δορὶ καὶ πυρὶ δηιάλωτον\nεἷλέ σ’ ὁ χιλιόναυς Ἑλλάδος ὠκὺς Ἄρης\nκαὶ τὸν ἐμὸν μελέας πόσιν Ἕκτορα, τὸν περὶ τείχη\nεἵλκυσε διφρεύων παῖς ἁλίας Θέτιδος·\nαὐτὰ δ’ ἐκ θαλάμων ἀγόμαν ἐπὶ θῖνα θαλάσσας,\nδουλοσύναν στυγερὰν ἀμφιβαλοῦσα κάρᾳ.\nπολλὰ δὲ δάκρυά μοι κατέβα χροός, ἁνίκ’ ἔλειπον\nἄστυ τε καὶ θαλάμους καὶ πόσιν ἐν κονίαις.\nὤμοι ἐγὼ μελέα, τί μ’ ἐχρῆν ἔτι φέγγος ὁρᾶσθαι\nἙρμιόνας δούλαν; ἇς ὕπο τειρομένα\nπρὸς τόδ’ ἄγαλμα θεᾶς ἱκέτις περὶ χεῖρε βαλοῦσα\nτάκομαι ὡς πετρίνα πιδακόεσσα λιβάς.\nὦ γύναι, ἃ Θέτιδος δάπεδον καὶ ἀνάκτορα θάσσεις\nδαρὸν οὐδὲ λείπεις,\nΦθιὰς ὅμως ἔμολον ποτὶ σὰν Ἀσιήτιδα γένναν,\nεἴ τί σοι δυναίμαν\nἄκος τῶν δυσλύτων πόνων τεμεῖν,\nοἳ σὲ καὶ Ἑρμιόναν ἔριδι στυγερᾷ συνέκλῃσαν,\nτλάμον’ ἀμφὶ λέκτρων\nδιδύμων ἐπίκοινον ἐοῦσαν\nἀμφὶ παῖδ’ Ἀχιλλέως.\nγνῶθι τύχαν, λόγισαι τὸ παρὸν κακὸν εἰς ὅπερ ἥκεις.\nδεσπόταις ἁμιλλᾷ\nἸλιὰς οὖσα κόρα Λακεδαίμονος ἐγγενέτῃσιν;\nλεῖπε δεξίμηλον\nδόμον τᾶς ποντίας θεοῦ. τί σοι\nκαιρὸς ἀτυζομένᾳ δέμας αἰκέλιον καταλείβειν\nδεσποτῶν ἀνάγκαις;\nτὸ κρατοῦν δέ σ’ ἔπεισι. τί μόχθον\nοὐδὲν οὖσα μοχθεῖς;\nἀλλ’ ἴθι λεῖπε θεᾶς Νηρηίδος ἀγλαὸν ἕδραν,\nγνῶθι δ’ οὖσ’ ἐπὶ ξένας\nδμωὶς ἐπ’ ἀλλοτρίας\nπόλεος, ἔνθ’ οὐ φίλων τιν’ εἰσορᾷς\nσῶν, ὦ δυστυχεστάτα,\nπαντάλαινα νύμφα.\nοἰκτροτάτα γὰρ ἔμοιγ’ ἔμολες, γύναι Ἰλιάς, οἴκους\nδεσποτῶν ἐμῶν· φόβῳ δ’\nἡσυχίαν ἄγομεν—\nτὸ δὲ σὸν οἴκτῳ φέρουσα τυγχάνω—\nμὴ παῖς τᾶς Διὸς κόρας\nσοί μ’ εὖ φρονοῦσαν εἰδῇ.\n\n\nκόσμον μὲν ἀμφὶ κρατὶ χρυσέας χλιδῆς\nστολμόν τε χρωτὸς τόνδε ποικίλων πέπλων\nοὐ τῶν Ἀχιλλέως οὐδὲ Πηλέως ἄπο\nδόμων ἀπαρχὰς δεῦρ’ ἔχουσ’ ἀφικόμην,\nἀλλ’ ἐκ Λακαίνης Σπαρτιάτιδος χθονὸς\nΜενέλαος ἡμῖν ταῦτα δωρεῖται πατὴρ\nπολλοῖς σὺν ἕδνοις, ὥστ’ ἐλευθεροστομεῖν.\nὑμᾶς μὲν οὖν τοῖσδ’ ἀνταμείβομαι λόγοις·\nσὺ δ’ οὖσα δούλη καὶ δορίκτητος γυνὴ\nδόμους κατασχεῖν ἐκβαλοῦσ’ ἡμᾶς θέλεις\nτούσδε, στυγοῦμαι δ’ ἀνδρὶ φαρμάκοισι σοῖς,\nνηδὺς δ’ ἀκύμων διὰ σέ μοι διόλλυται·\nδεινὴ γὰρ ἠπειρῶτις εἰς τὰ τοιάδε\nψυχὴ γυναικῶν· ὧν ἐπισχήσω σ’ ἐγώ,\nκοὐδέν σ’ ὀνήσει δῶμα Νηρῇδος τόδε,\nοὐ βωμὸς οὐδὲ ναός, ἀλλὰ κατθανῇ.\nἢν δ’ οὖν βροτῶν τίς σ’ ἢ θεῶν σῷσαι θέλῃ,\nδεῖ σ’ ἀντὶ τῶν πρὶν ὀλβίων φρονημάτων\nπτῆξαι ταπεινὴν προσπεσεῖν τ’ ἐμὸν γόνυ,\nσαίρειν τε δῶμα τοὐμὸν ἐκ χρυσηλάτων\nτευχέων χερὶ σπείρουσαν Ἀχελῴου δρόσον,\nγνῶναί θ’ ἵν’ εἶ γῆς. οὐ γάρ ἐσθ’ Ἕκτωρ τάδε,\nοὐ Πρίαμος οὐδὲ χρυσός, ἀλλ’ Ἑλλὰς πόλις.\nεἰς τοῦτο δ’ ἥκεις ἀμαθίας, δύστηνε σύ,\nἣ παιδὶ πατρός, ὃς σὸν ὤλεσεν πόσιν,\nτολμᾷς ξυνεύδειν καὶ τέκν’ αὐθέντου πάρα\nτίκτειν. τοιοῦτον πᾶν τὸ βάρβαρον γένος·\nπατήρ τε θυγατρὶ παῖς τε μητρὶ μίγνυται\nκόρη τ’ ἀδελφῷ, διὰ φόνου δ’ οἱ φίλτατοι\nχωροῦσι, καὶ τῶνδ’ οὐδὲν ἐξείργει νόμος.\nἃ μὴ παρ’ ἡμᾶς εἴσφερ’· οὐδὲ γὰρ καλὸν\nδυοῖν γυναικοῖν ἄνδρ’ ἕν’ ἡνίας ἔχειν,\nἀλλ’ εἰς μίαν βλέποντες εὐναίαν Κύπριν\nστέργουσιν, ὅστις μὴ κακῶς οἰκεῖν θέλει.\nἐπίφθονόν τοι χρῆμα θηλείας φρενὸς\nκαὶ ξυγγάμοισι δυσμενὲς μάλιστ’ ἀεί.\nφεῦ φεῦ·\nκακόν γε θνητοῖς τὸ νέον ἔν τε τῷ νέῳ\nτὸ μὴ δίκαιον ὅστις ἀνθρώπων ἔχει.\nἐγὼ δὲ ταρβῶ μὴ τὸ δουλεύειν μέ σοι\nλόγων ἀπώσῃ πόλλ’ ἔχουσαν ἔνδικα,\nἢν δ’ αὖ κρατήσω, μὴ ’πὶ τῷδ’ ὄφλω βλάβην·\nοἱ γὰρ πνέοντες μεγάλα τοὺς κρείσσους λόγους\nπικρῶς φέρουσι τῶν ἐλασσόνων ὕπο·\nὅμως δ’ ἐμαυτὴν οὐ προδοῦσ’ ἁλώσομαι.\nεἴπ’, ὦ νεᾶνι, τῷ σ’ ἐχεγγύῳ λόγῳ\nπεισθεῖσ’ ἀπωθῶ γνησίων νυμφευμάτων;\nὡς ἡ Λάκαινα τῶν Φρυγῶν μείων πόλις,\nτύχῃ θ’ ὑπερθεῖ, κἄμ’ ἐλευθέραν ὁρᾷς;\nἢ τῷ νέῳ τε καὶ σφριγῶντι σώματι\nπόλεως τε μεγέθει καὶ φίλοις ἐπηρμένη\nοἶκον κατασχεῖν τὸν σὸν ἀντὶ σοῦ θέλω;\nπότερον ἵν’ αὐτὴ παῖδας ἀντὶ σοῦ τέκω\nδούλους ἐμαυτῇ τ’ ἀθλίαν ἐφολκίδα;\nἢ τοὺς ἐμούς τις παῖδας ἐξανέξεται\nΦθίας τυράννους ὄντας, ἢν σὺ μὴ τέκῃς;\nφιλοῦσι γάρ μ’ Ἕλληνες Ἕκτορός τ’ ἄπο;\nαὐτή τ’ ἀμαυρὰ κοὐ τύραννος ἦ Φρυγῶν;\nοὐκ ἐξ ἐμῶν σε φαρμάκων στυγεῖ πόσις,\nἀλλ’ εἰ ξυνεῖναι μὴ ’πιτηδεία κυρεῖς.\nφίλτρον δὲ καὶ τόδ’· οὐ τὸ κάλλος, ὦ γύναι,\nἀλλ’ ἁρεταὶ τέρπουσι τοὺς ξυνευνέτας.\nσὺ δ’ ἤν τι κνισθῇς, ἡ Λάκαινα μὲν πόλις\nμέγ’ ἐστί, τὴν δὲ Σκῦρον οὐδαμοῦ τίθης·\nπλουτεῖς δ’ ἐν οὐ πλουτοῦσι· Μενέλεως δέ σοι\nμείζων Ἀχιλλέως. ταῦτά τοί σ’ ἔχθει πόσις.\nχρὴ γὰρ γυναῖκα, κἂν κακῷ πόσει δοθῇ,\nστέργειν, ἅμιλλάν τ’ οὐκ ἔχειν φρονήματος.\nεἰ δ’ ἀμφὶ Θρῄκην χιόνι τὴν κατάρρυτον\nτύραννον ἔσχες ἄνδρ’, ἵν’ ἐν μέρει λέχος\nδίδωσι πολλαῖς εἷς ἀνὴρ κοινούμενος,\nἔκτεινας ἂν τάσδ’; εἶτ’ ἀπληστίαν λέχους\nπάσαις γυναιξὶ προστιθεῖσ’ ἂν ηὑρέθης.\nαἰσχρόν γε· καίτοι χείρον’ ἀρσένων νόσον\nταύτην νοσοῦμεν, ἀλλὰ προύστημεν καλῶς.\nὦ φίλταθ’ Ἕκτορ, ἀλλ’ ἐγὼ τὴν σὴν χάριν\nσοὶ καὶ ξυνήρων, εἴ τί σε σφάλλοι Κύπρις,\nκαὶ μαστὸν ἤδη πολλάκις νόθοισι σοῖς\nἐπέσχον, ἵνα σοι μηδὲν ἐνδοίην πικρόν.\nκαὶ ταῦτα δρῶσα τῇ ἀρετῇ προσηγόμην\nπόσιν· σὺ δ’ οὐδὲ ῥανίδ’ ὑπαιθρίας δρόσου\nτῷ σῷ προσίζειν ἀνδρὶ δειμαίνουσ’ ἐᾷς.\nμὴ τὴν τεκοῦσαν τῇ φιλανδρίᾳ, γύναι,\nζήτει παρελθεῖν· τῶν κακῶν γὰρ μητέρων\nφεύγειν τρόπους χρὴ τέκν’, ὅσοις ἔνεστι νοῦς.\nδέσποιν’, ὅσον σοι ῥᾳδίως προσίσταται,\nτοσόνδε πείθου τῇδε συμβῆναι λόγοις.\nτί σεμνομυθεῖς κεἰς ἀγῶν’ ἔρχῃ λόγων,\nὡς δὴ σὺ σώφρων, τἀμὰ δ’ οὐχὶ σώφρονα;\nοὔκουν ἐφ’ οἷς γε νῦν καθέστηκας λόγοις.\nὁ νοῦς ὁ σός μοι μὴ ξυνοικοίη, γύναι.\nνέα πέφυκας καὶ λέγεις αἰσχρῶν πέρι.\nσὺ δ’ οὐ λέγεις γε, δρᾷς δέ μ’ εἰς ὅσον δύνῃ.\nοὐκ αὖ σιωπῇ Κύπριδος ἀλγήσεις πέρι;\nτί δ’; οὐ γυναιξὶ ταῦτα πρῶτα πανταχοῦ;\nναί,\nκαλῶς γε χρωμέναισιν· εἰ δὲ μή, οὐ καλά.\nοὐ βαρβάρων νόμοισιν οἰκοῦμεν πόλιν.\nκἀκεῖ τά γ’ αἰσχρὰ κἀνθάδ’ αἰσχύνην ἔχει.\nσοφὴ σοφὴ σύ· κατθανεῖν δ’ ὅμως σε δεῖ.\nὁρᾷς ἄγαλμα Θέτιδος εἰς σ’ ἀποβλέπον;\nμισοῦν γε πατρίδα σὴν Ἀχιλλέως φόνῳ.\nἙλένη νιν ὤλεσ’, οὐκ ἐγώ, μήτηρ δὲ σή.\nἦ καὶ πρόσω γὰρ τῶν ἐμῶν ψαύσεις κακῶν;\nἰδοὺ σιωπῶ κἀπιλάζυμαι στόμα.\nἐκεῖνο λέξον, οὗπερ εἵνεκ’ ἐστάλην.\nλέγω σ’ ἐγὼ νοῦν οὐκ ἔχειν ὅσον σε δεῖ.\nλείψεις τόδ’ ἁγνὸν τέμενος ἐναλίας θεοῦ;\nεἰ μὴ θανοῦμαί γ’· εἰ δὲ μή, οὐ λείψω ποτέ.\nὡς τοῦτ’ ἄραρε, κοὐ μενῶ πόσιν μολεῖν.\nἀλλ’ οὐδ’ ἐγὼ μὴν πρόσθεν ἐκδώσω μέ σοι.\nπῦρ σοι προσοίσω, κοὐ τὸ σὸν προσκέψομαι—\nσὺ δ’ οὖν κάταιθε· θεοὶ γὰρ εἴσονται τάδε.\nκαὶ χρωτὶ δεινῶν τραυμάτων ἀλγηδόνας.\nσφάζ’, αἱμάτου θεᾶς βωμόν, ἣ μέτεισί σε.\nὦ βάρβαρον σὺ θρέμμα καὶ σκληρὸν θράσος,\nἐγκαρτερεῖς δὴ θάνατον; ἀλλ’ ἐγώ σ’ ἕδρας\nἐκ τῆσδ’ ἑκοῦσαν ἐξαναστήσω τάχα·\nτοιόνδ’ ἔχω σου δέλεαρ. ἀλλὰ γὰρ λόγους\nκρύψω, τὸ δ’ ἔργον αὐτὸ σημανεῖ τάχα.\nκάθησ’ ἑδραία· καὶ γὰρ εἰ πέριξ σ’ ἔχοι\nτηκτὸς μόλυβδος, ἐξαναστήσω σ’ ἐγὼ\nπρὶν ᾧ πέποιθας παῖδ’ Ἀχιλλέως μολεῖν.\nπέποιθα. δεινὸν δ’ ἑρπετῶν μὲν ἀγρίων\nἄκη βροτοῖσι θεῶν καταστῆσαί τινα·\nὃ δ’ ἔστ’ ἐχίδνης καὶ πυρὸς περαιτέρω,\nοὐδεὶς γυναικὸς φάρμακ’ ἐξηύρηκέ πω\nκακῆς· τοσοῦτόν ἐσμεν ἀνθρώποις κακόν.\nἮ μεγάλων ἀχέων ἄρ’ ὑπῆρξεν, ὅτ’ Ἰδαίαν\nἐς νάπαν ἦλθ’ ὁ Μαί-\nας τε καὶ Διὸς τόκος,\nτρίπωλον ἅρμα δαιμόνων\nἄγων τὸ καλλιζυγές,\nἔριδι στυγερᾷ κεκορυθμένον εὐμορφίας\nσταθμοὺς ἐπὶ βούτα,\nβοτῆρά τ’ ἀμφὶ μονότροπον νεανίαν\nἔρημόν θ’\nἑστιοῦχον αὐλάν.\nταὶ δ’ ἐπεὶ ὑλόκομον νάπος ἤλυθον οὐρειᾶν\nπιδάκων νίψαν αἰ-\nγλᾶντα σώματα ῥοαῖς,\nἔβαν δὲ Πριαμίδαν ὑπερ-\nβολαῖς λόγων δυσφρόνων\nπαραβαλλόμεναι, δολίοις δ’ ἕλε Κύπρις λόγοις,\nτερπνοῖς μὲν ἀκοῦσαι,\nπικρὰν δὲ σύγχυσιν βίου Φρυγῶν πόλει\nταλαίνᾳ\nπεργάμοις τε Τροίας.\nἀλλ’ εἴθ’ ὑπὲρ κεφαλὰν ἔβαλεν κακὸν\nἁ τεκοῦσά νιν Πάριν\nπρὶν Ἰδαῖ-\nον κατοικίσαι λέπας·\nὅτε νιν παρὰ θεσπεσίῳ δάφνᾳ\nβόασε Κασάνδρα κτανεῖν,\nμεγάλαν Πριάμου πόλεως λώβαν.\nτίν’ οὐκ ἐπῆλθε, ποῖον οὐκ ἐλίσσετο\nδαμογερόν-\nτων βρέφος φονεύειν;\nοὔτ’ ἂν ἐπ’ Ἰλιάσι ζυγὸν ἤλυθε\nδούλιον, σύ τ’ ἂν γύναι,\nτυράννων\nἔσχες ἂν δόμων ἕδρας·\nπαρέλυσε δ’ ἂν Ἑλλάδος ἀλγεινοὺς\nμόχθους οὓς ἀμφὶ Τροίαν\nδεκέτεις ἀλάληντο νέοι λόγχαις.\nλέχη τ’ ἔρημ’ ἂν οὔποτ’ ἐξελείπετο,\nκαὶ τεκέων\nὀρφανοὶ γέροντες.\nἥκω λαβὼν σὸν παῖδ’, ὃν εἰς ἄλλους δόμους\nλάθρᾳ θυγατρὸς τῆς ἐμῆς ὑπεξέθου.\nσὲ μὲν γὰρ ηὔχεις θεᾶς βρέτας σῴσειν τόδε,\nτοῦτον δὲ τοὺς κρύψαντας· ἀλλ’ ἐφηυρέθης\nἧσσον φρονοῦσα τοῦδε Μενέλεω, γύναι.\nκεἰ μὴ τόδ’ ἐκλιποῦσ’ ἐρημώσεις πέδον,\nὅδ’ ἀντὶ τοῦ σοῦ σώματος σφαγήσεται.\nταῦτ’ οὖν λογίζου, πότερα κατθανεῖν θέλεις\nἢ τόνδ’ ὀλέσθαι σῆς ἁμαρτίας ὕπερ,\nἣν εἰς ἔμ’ εἴς τε παῖδ’ ἐμὴν ἁμαρτάνεις.\nὦ δόξα δόξα, μυρίοισι δὴ βροτῶν\nοὐδὲν γεγῶσι βίοτον ὤγκωσας μέγαν.\nεὔκλεια δ’ οἷς μὲν ἔστ’ ἀληθείας ὕπο,\nεὐδαιμονίζω· τοὺς δ’ ὑπὸ ψευδῶν, ἔχειν\nοὐκ ἀξιώσω, πλὴν τύχῃ φρονεῖν δοκεῖν.\nσὺ δὴ στρατηγῶν λογάσιν Ἑλλήνων ποτὲ\nΤροίαν ἀφείλου Πρίαμον, ὧδε φαῦλος ὤν;\nὅστις θυγατρὸς ἀντίπαιδος ἐκ λόγων\nτοσόνδ’ ἔπνευσας, καὶ γυναικὶ δυστυχεῖ\nδούλῃ κατέστης εἰς ἀγῶν’; οὐκ ἀξιῶ\nοὔτ’ οὖν σὲ Τροίας οὔτε σοῦ Τροίαν ἔτι.\nἔξωθέν εἰσιν οἱ δοκοῦντες εὖ φρονεῖν\nλαμπροί, τὰ δ’ ἔνδον πᾶσιν ἀνθρώποις ἴσοι,\nπλὴν εἴ τι πλούτῳ· τοῦτο δ’ ἰσχύει μέγα.\nΜενέλαε, φέρε δὴ διαπεράνωμεν λόγους·\nτέθνηκα τῇ σῇ θυγατρὶ καί μ’ ἀπώλεσε·\nμιαιφόνον μὲν οὐκέτ’ ἂν φύγοι μύσος.\nἐν τοῖς δὲ πολλοῖς καὶ σὺ τόνδ’ ἀγωνιῇ\nφόνον· τὸ συνδρῶν γάρ σ’ ἀναγκάσει χρέος.\nἢν δ’ οὖν ἐγὼ μὲν μὴ θανεῖν ὑπεκδράμω,\nτὸν παῖδά μου κτενεῖτε; κᾆτα πῶς πατὴρ\nτέκνου θανόντος ῥᾳδίως ἀνέξεται;\nοὐχ ὧδ’ ἄνανδρον αὐτὸν ἡ Τροία καλεῖ·\nἀλλ’ εἶσιν οἷ χρή—Πηλέως γὰρ ἄξια\nπατρός τ’ Ἀχιλλέως ἔργα δρῶν φανήσεται—\nὤσει δὲ σὴν παῖδ’ ἐκ δόμων· σὺ δ’ ἐκδιδοὺς\nἄλλῳ τί λέξεις; πότερον ὡς κακὸν πόσιν\nφεύγει τὸ ταύτης σῶφρον; ἀλλὰ πεύσεται.\nγαμεῖ δὲ τίς νιν; ἤ σφ’ ἄνανδρον ἐν δόμοις\nχήραν καθέξεις πολιόν; ὦ τλήμων ἀνήρ,\nκακῶν τοσούτων οὐχ ὁρᾷς ἐπιρροάς;\nπόσας ἂν εὐνὰς θυγατέρ’ ἠδικημένην\nβούλοι’ ἂν εὑρεῖν ἢ παθεῖν ἁγὼ λέγω;\nοὐ χρὴ ’πὶ μικροῖς μεγάλα πορσύνειν κακὰ\nοὐδ’, εἰ γυναῖκές ἐσμεν ἀτηρὸν κακόν,\nἄνδρας γυναιξὶν ἐξομοιοῦσθαι φύσιν.\nἡμεῖς γὰρ εἰ σὴν παῖδα φαρμακεύομεν\nκαὶ νηδὺν ἐξαμβλοῦμεν, ὡς αὐτὴ λέγει,\nἑκόντες οὐκ ἄκοντες, οὐδὲ βώμιοι\nπίτνοντες, αὐτοὶ τὴν δίκην ὑφέξομεν\nἐν σοῖσι γαμβροῖς, οἷσιν οὐκ ἐλάσσονα\nβλάβην ὀφείλω προστιθεῖσ’ ἀπαιδίαν.\nἡμεῖς μὲν οὖν τοιοίδε· τῆς δὲ σῆς φρενὸς—\nἕν σου δέδοικα· διὰ γυναικείαν ἔριν\nκαὶ τὴν τάλαιναν ὤλεσας Φρυγῶν πόλιν.\nἄγαν ἔλεξας ὡς γυνὴ πρὸς ἄρσενας,\nκαί σου τὸ σῶφρον ἐξετόξευσεν φρενός.\nγύναι, τάδ’ ἐστὶ σμικρὰ καὶ μοναρχίας\nοὐκ ἄξι’, ὡς φῄς, τῆς ἐμῆς οὐδ’ Ἑλλάδος.\nεὖ δ’ ἴσθ’, ὅτου τις τυγχάνει χρείαν ἔχων,\nτοῦτ’ ἔσθ’ ἑκάστῳ μεῖζον ἢ Τροίαν ἑλεῖν.\nκἀγὼ θυγατρί—μεγάλα γὰρ κρίνω τάδε,\nλέχους στέρεσθαι—σύμμαχος καθίσταμαι.\nτὰ μὲν γὰρ ἄλλα δεύτερ’ ἂν πάσχοι γυνή,\nἀνδρὸς δ’ ἁμαρτάνουσ’ ἁμαρτάνει βίου.\nδούλων δ’ ἐκεῖνον τῶν ἐμῶν ἄρχειν χρεὼν\nκαὶ τῶν ἐκείνου τοὺς ἐμούς, ἡμᾶς τε πρός·\nφίλων γὰρ οὐδὲν ἴδιον, οἵτινες φίλοι\nὀρθῶς πεφύκασ’, ἀλλὰ κοινὰ χρήματα.\nμένων δὲ τοὺς ἀπόντας, εἰ μὴ θήσομαι\nτἄμ’ ὡς ἄριστα, φαῦλός εἰμι κοὐ σοφός.\nἀλλ’ ἐξανίστω τῶνδ’ ἀνακτόρων θεᾶς·\nὡς, ἢν θάνῃς σύ, παῖς ὅδ’ ἐκφεύγει μόρον,\nσοῦ δ’ οὐ θελούσης κατθανεῖν, τόνδε κτενῶ.\nδυοῖν δ’ ἀνάγκη θατέρῳ λιπεῖν βίον.\nοἴμοι, πικρὰν κλήρωσιν αἵρεσίν τέ μοι\nβίου καθίστης· καὶ λαχοῦσά γ’ ἀθλία\nκαὶ μὴ λαχοῦσα δυστυχὴς καθίσταμαι.\nὦ μεγάλα πράσσων αἰτίας μικρᾶς πέρι,\nπιθοῦ· τί καίνεις μ’; ἀντὶ τοῦ; ποίαν πόλιν\nπρούδωκα; τίνα σῶν ἔκτανον παίδων ἐγώ;\nποῖον δ’ ἔπρησα δῶμ’; ἐκοιμήθην βίᾳ\nσὺν δεσπόταισι· κᾆτ’ ἔμ’, οὐ κεῖνον κτενεῖς,\nτὸν αἴτιον τῶνδ’, ἀλλὰ τὴν ἀρχὴν ἀφεὶς\nπρὸς τὴν τελευτὴν ὑστέραν οὖσαν φέρῃ;\nοἴμοι κακῶν τῶνδ’, ὦ τάλαιν’ ἐμὴ πατρίς,\nὡς δεινὰ πάσχω. τί δέ με καὶ τεκεῖν ἐχρῆν\nἄχθος τ’ ἐπ’ ἄχθει τῷδε προσθέσθαι διπλοῦν;\nἀτὰρ τί ταῦτα δύρομαι, τὰ δ’ ἐν ποσὶν\nοὐκ ἐξικμάζω καὶ λογίζομαι κακά;\nἥτις σφαγὰς μὲν Ἕκτορος τροχηλάτους\nκατεῖδον οἰκτρῶς τ’ Ἴλιον πυρούμενον,\nαὐτὴ δὲ δούλη ναῦς ἐπ’ Ἀργείων ἔβην\nκόμης ἐπισπασθεῖσ’· ἐπεὶ δ’ ἀφικόμην\nΦθίαν, φονεῦσιν Ἕκτορος νυμφεύομαι.\nτί δῆτ’ ἐμοὶ ζῆν ἡδύ; πρὸς τί χρὴ βλέπειν;\nπρὸς τὰς παρούσας ἢ παρελθούσας τύχας;\nεἷς παῖς ὅδ’ ἦν μοι λοιπὸς ὀφθαλμὸς βίου·\nτοῦτον κτενεῖν μέλλουσιν οἷς δοκεῖ τάδε.\nοὐ δῆτα τοὐμοῦ γ’ εἵνεκ’ ἀθλίου βίου·\nἐν τῷδε μὲν γὰρ ἐλπίς, εἰ σωθήσεται,\nἐμοὶ δ’ ὄνειδος μὴ θανεῖν ὑπὲρ τέκνου.\nἰδοὺ προλείπω βωμὸν ἥδε χειρία\nσφάζειν φονεύειν, δεῖν, ἀπαρτῆσαι δέρην.\nὦ τέκνον, ἡ τεκοῦσά σ’, ὡς σὺ μὴ θάνῃς,\nστείχω πρὸς Ἅιδην· ἢν δ’ ὑπεκδράμῃς μόρον,\nμέμνησο μητρός, οἷα τλᾶσ’ ἀπωλόμην,\nκαὶ πατρὶ τῷ σῷ διὰ φιλημάτων ἰὼν\nδάκρυά τε λείβων καὶ περιπτύσσων χέρας\nλέγ’ οἷ’ ἔπραξα. πᾶσι δ’ ἀνθρώποις ἄρ’ ἦν\nψυχὴ τέκν’· ὅστις δ’ αὔτ’ ἄπειρος ὢν ψέγει,\nἧσσον μὲν ἀλγεῖ, δυστυχῶν δ’ εὐδαιμονεῖ.\nᾤκτιρ’ ἀκούσασ’· οἰκτρὰ γὰρ τὰ δυστυχῆ\nβροτοῖς ἅπασι, κἂν θυραῖος ὢν κυρῇ.\nεἰς ξύμβασιν δὲ χρῆν σε παῖδα σὴν ἄγειν,\nΜενέλαε, καὶ τήνδ’, ὡς ἀπαλλαχθῇ πόνων.\nλάβεσθέ μοι τῆσδ’, ἀμφελίξαντες χέρας,\nδμῶες· λόγους γὰρ οὐ φίλους ἀκούσεται\nἐγώ σ’, ἵν’ ἁγνὸν βωμὸν ἐκλίποις θεᾶς,\nπρούτεινα παιδὸς θάνατον, ᾧ σ’ ὑπήγαγον\nεἰς χεῖρας ἐλθεῖν τὰς ἐμὰς ἐπὶ σφαγήν.\nκαὶ τἀμφὶ σοῦ μὲν ὧδ’ ἔχοντ’ ἐπίστασο·\nτὰ δ’ ἀμφὶ παιδὸς τοῦδε παῖς ἐμὴ κρινεῖ,\nἤν τε κτανεῖν νιν ἤν τε μὴ κτανεῖν θέλῃ.\nἀλλ’ ἕρπ’ ἐς οἴκους τούσδ’, ἵν’ εἰς ἐλευθέρους\nδούλη γεγῶσα μήποθ’ ὑβρίζειν μάθῃς.\nοἴμοι· δόλῳ μ’ ὑπῆλθες, ἠπατήμεθα.\nκήρυσσ’ ἅπασιν· οὐ γὰρ ἐξαρνούμεθα.\nἦ ταῦτ’ ἐν ὑμῖν τοῖς παρ’ Εὐρώτᾳ σοφά;\nκαὶ τοῖς γε Τροίᾳ, τοὺς παθόντας ἀντιδρᾶν.\nτὰ θεῖα δ’ οὐ θεῖ’ οὐδ’ ἔχειν ἡγῇ δίκην;\nὅταν τάδ’ ᾖ, τότ’ οἴσομεν· σὲ δὲ κτενῶ.\nἦ καὶ νεοσσὸν τόνδ’, ὑπὸ πτερῶν σπάσας;\nοὐ δῆτα· θυγατρὶ δ’, ἢν θέλῃ, δώσω κτανεῖν.\nοἴμοι· τί δῆτά σ’ οὐ καταστένω, τέκνον;\nοὔκουν θρασεῖά γ’ αὐτὸν ἐλπὶς ἀναμένει.\nὦ πᾶσιν ἀνθρώποισιν ἔχθιστοι βροτῶν\nΣπάρτης ἔνοικοι, δόλια βουλευτήρια,\nψευδῶν ἄνακτες, μηχανορράφοι κακῶν,\nἑλικτὰ κοὐδὲν ὑγιές, ἀλλὰ πᾶν πέριξ\nφρονοῦντες, ἀδίκως εὐτυχεῖτ’ ἀν’ Ἑλλάδα.\nτί δ’ οὐκ ἐν ὑμῖν ἐστιν; οὐ πλεῖστοι φόνοι;\nοὐκ αἰσχροκερδεῖς; οὐ λέγοντες ἄλλα μὲν\nγλώσσῃ, φρονοῦντες δ’ ἄλλ’ ἐφευρίσκεσθ’ ἀεί;\nὄλοισθ’. ἐμοὶ μὲν θάνατος οὐχ οὕτω βαρὺς\nὡς σοὶ δέδοκται· κεῖνα γάρ μ’ ἀπώλεσεν,\nὅθ’ ἡ τάλαινα πόλις ἀνηλώθη Φρυγῶν\nπόσις θ’ ὁ κλεινός, ὅς σε πολλάκις δορὶ\nναύτην ἔθηκεν ἀντὶ χερσαίου κακόν.\nνῦν δ’ εἰς γυναῖκα γοργὸς ὁπλίτης φανεὶς\nκτείνεις μ’. ἀπόκτειν’· ὡς ἀθώπευτόν γέ σε\nγλώσσης ἀφήσω τῆς ἐμῆς καὶ παῖδα σήν.\nἐπεὶ σὺ μὲν πέφυκας ἐν Σπάρτῃ μέγας,\nἡμεῖς δὲ Τροίᾳ γ’. εἰ δ’ ἐγὼ πράσσω κακῶς,\nμηδὲν τόδ’ αὔχει· καὶ σὺ γὰρ πράξειας ἄν.\nοὐδέποτε δίδυμα λέκτρ’ ἐπαινέσω βροτῶν\nοὐδ’ ἀμφιμάτορας κόρους,\nἔριδας οἴκων δυσμενεῖς τε λύπας.\nμίαν μοι στεργέτω πόσις γάμοις\nἀκοινώ-\nνητον ἀνδρὸς εὐνάν.\nοὐδέ γ’ ἐνὶ πόλεσι δίπτυχοι τυραννίδες\nμιᾶς ἀμείνονες φέρειν,\nἄχθος ἐπ’ ἄχθει καὶ στάσις πολίταις·\nτεκόντοιν θ’ ὕμνον ἐργάταιν δυοῖν\nἔριν Mοῦ-\nσαι φιλοῦσι κραίνειν.\nπνοαὶ δ’ ὅταν φέρωσι ναυτίλους θοαί,\nκατὰ πηδαλίων δίδυμαι πραπίδων γνῶμαι,\nσοφῶν τε πλῆθος ἀθρόον ἀσθενέστερον\nφαυλοτέρας φρενὸς αὐτοκρατοῦς.\nἑνὸς ἁ δύνασις ἀνά τε μέλαθρα\nκατά τε πόλιας, ὁπόταν εὑ-\nρεῖν θέλωσι καιρόν.\nἔδειξεν ἡ Λάκαινα τοῦ στρατηλάτα\nΜενέλα· διὰ γὰρ πυρὸς ἦλθ’ ἑτέρῳ λέχεϊ,\nκτείνει δὲ τὴν τάλαιναν Ἰλιάδα κόραν\nπαῖδά τε δύσφρονος ἔριδος ὕπερ.\nἄθεος ἄνομος ἄχαρις ὁ φόνος·\nἔτι σε, πότνια, μετατροπὰ\nτῶνδ’ ἔπεισιν ἔργων.\nκαὶ μὴν ἐσορῶ\nτόδε σύγκρατον ζεῦγος πρὸ δόμων\nψήφῳ θανάτου κατακεκριμένον.\nδύστηνε γύναι, τλῆμον δὲ σὺ παῖ,\nμητρὸς λεχέων ὃς ὑπερθνῄσκεις\nοὐδὲν μετέχων\nοὐδ’ αἴτιος ὢν βασιλεῦσιν.\nἅδ’ ἐγὼ χέρας αἱματη-\nρὰς βρόχοισι κεκλῃμένα\nπέμπομαι κατὰ γαίας.\nμᾶτερ μᾶτερ, ἐγὼ δὲ σᾷ\nπτέρυγι συγκαταβαίνω.\nθῦμα δάιον, ὦ χθονὸς\nΦθίας κράντορες.\nὦ πάτερ,\nμόλε φίλοις ἐπίκουρος.\nκείσῃ δή, τέκνον ὦ φίλος,\nμαστοῖς ματέρος ἀμφὶ σᾶς\nνεκρὸς ὑπὸ χθονί, σὺν νεκρῷ τ’\nὤμοι μοι, τί πάθω; τάλας\nδῆτ’ ἐγὼ σύ τε, μᾶτερ.\nἴθ’ ὑποχθόνιοι· καὶ γὰρ ἀπ’ ἐχθρῶν\nἥκετε πύργων· δύο δ’ ἐκ δισσαῖν\nθνῄσκετ’ ἀνάγκαιν· σὲ μὲν ἡμετέρα\nψῆφος ἀναιρεῖ, παῖδα δ’ ἐμὴ παῖς\nτόνδ’ Ἑρμιόνη· καὶ γὰρ ἀνοία\nμεγάλη λείπειν ἐχθροὺς ἐχθρῶν,\nἐξὸν κτείνειν\nκαὶ φόβον οἴκων ἀφελέσθαι.\nὦ πόσις πόσις, εἴθε σὰν\nχεῖρα καὶ δόρυ σύμμαχον\nκτησαίμαν, Πριάμου παῖ.\nδύστανος, τί δ’ ἐγὼ μόρου\nπαράτροπον μέλος εὕρω;\nλίσσου, γούνασι δεσπότου\nχρίμπτων, ὦ τέκνον.\nὦ φίλος,\nφίλος, ἄνες θάνατόν μοι.\nλείβομαι δάκρυσιν κόρας,\nστάζω λισσάδος ὡς πέτρας\nλιβὰς ἀνήλιος, ἁ τάλαιν’\nὤμοι μοι, τί δ’ ἐγὼ κακῶν\nμῆχος ἐξανύσωμαι;\nτί με προσπίτνεις, ἁλίαν πέτραν\nἢ κῦμα λιταῖς ὣς ἱκετεύων;\nτοῖς γὰρ ἐμοῖσιν γέγον’ ὠφελία,\nσοὶ δ’ οὐδὲν ἔχω φίλτρον, ἐπεί τοι\nμέγ’ ἀναλώσας ψυχῆς μόριον\nΤροίαν εἷλον καὶ μητέρα σήν·\nἧς ἀπολαύων\nἍιδην χθόνιον καταβήσῃ.\nκαὶ μὴν δέδορκα τόνδε Πηλέα πέλας,\nσπουδῇ τιθέντα δεῦρο γηραιὸν πόδα.\nὑμᾶς ἐρωτῶ τόν τ’ ἐφεστῶτα σφαγῇ,\nτί ταῦτα; πῶς ταῦτ’; ἐκ τίνος λόγου νοσεῖ\nδόμος; τί πράσσετ’ ἄκριτα μηχανώμενοι;\nΜενέλα’, ἐπίσχες· μὴ τάχυν’ ἄνευ δίκης\nἡγοῦ σὺ θᾶσσον, οὐ γὰρ ὡς ἔοικέ μοι\nσχολῆς τόδ’ ἔργον· ἀλλ’ ἀνηβητηρίαν\nῥώμην μ’ ἐπαινῶ λαμβάνειν, εἴπερ ποτέ\nπρῶτον μὲν οὖν κατ’ οὖρον ὥσπερ ἱστίοις\nἐμπνεύσομαι τῇδ’· εἰπέ, τίνι δίκῃ χέρας\nβρόχοισιν ἐκδήσαντες οἵδ’ ἄγουσί σε\nκαὶ παῖδ’; ὕπαρνος γάρ τις οἶς ἀπόλλυσαι,\nἡμῶν ἀπόντων τοῦ τε κυρίου σέθεν.\nοἵδ’, ὦ γεραιέ, σὺν τέκνῳ θανουμένην\nἄγουσί μ’ οὕτως ὡς ὁρᾷς. τί σοι λέγω;\nοὐ γὰρ μιᾶς σε κληδόνος προθυμίᾳ\nμετῆλθον, ἀλλὰ μυρίων ὑπ’ ἀγγέλων.\nἔριν δὲ τὴν κατ’ οἶκον οἶσθά που κλύων\nτῆς τοῦδε θυγατρός, ὧν τ’ ἀπόλλυμαι χάριν.\nκαὶ νῦν με βωμοῦ Θέτιδος, ἣ τὸν εὐγενῆ\nἔτικτέ σοι παῖδ’, ἣν σὺ θαυμαστὴν σέβεις,\nἄγουσ’ ἀποσπάσαντες, οὔτε τῳ δίκῃ\nκρίναντες οὔτε τοὺς ἀπόντας ἐκ δόμων\nμείναντες, ἀλλὰ τὴν ἐμὴν ἐρημίαν\nγνόντες τέκνου τε τοῦδ’, ὃν οὐδὲν αἴτιον\nμέλλουσι σὺν ἐμοὶ τῇ ταλαιπώρῳ κτενεῖν.\nἀλλ’ ἀντιάζω σ’, ὦ γέρον, τῶν σῶν πάρος\nπίτνουσα γονάτων—χειρὶ δ’ οὐκ ἔξεστί μοι\nτῆς σῆς λαβέσθαι φιλτάτης γενειάδος—\nῥῦσαί με πρὸς θεῶν· εἰ δὲ μή, θανούμεθα\nαἰσχρῶς μὲν ὑμῖν, δυστυχῶς δ’ ἐμοί, γέρον.\nχαλᾶν κελεύω δεσμὰ πρὶν κλαίειν τινά,\nκαὶ τῆσδε χεῖρας διπτύχους ἀνιέναι.\nἐγὼ δ’ ἀπαυδῶ γ’ ἄλλος οὐχ ἥσσων σέθεν\nκαὶ τῆσδε πολλῷ κυριώτερος γεγώς.\nπῶς; ἦ τὸν ἀμὸν οἶκον οἰκήσεις μολὼν\nδεῦρ’; οὐχ ἅλις σοι τῶν κατὰ Σπάρτην κρατεῖν;\nεἷλόν νιν αἰχμάλωτον ἐκ Τροίας ἐγώ.\nοὑμὸς δέ γ’ αὐτὴν ἔλαβε παῖς παιδὸς γέρας.\nοὔκουν ἐκείνου τἀμὰ τἀκείνου τ’ ἐμά;\nναί,\nδρᾶν εὖ, κακῶς δ’ οὔ, μηδ’ ἀποκτείνειν βίᾳ.\nὡς τήνδ’ ἀπάξεις οὔποτ’ ἐξ ἐμῆς χερός.\nσκήπτρῳ δὲ τῷδε σὸν καθαιμάξω κάρα;\nψαῦσόν γ’, ἵν’ εἰδῇς, καὶ πέλας πρόσελθέ μου.\nσὺ γὰρ μετ’ ἀνδρῶν, ὦ κάκιστε κἀκ κακῶν;\nσοὶ ποῦ μέτεστιν ὡς ἐν ἀνδράσιν λόγου;\nὅστις πρὸς ἀνδρὸς Φρυγὸς ἀπηλλάγης λέχος,\nἄκλῃστ’ ἄδουλα δώμαθ’ ἑστίας λιπών,\nὡς δὴ γυναῖκα σώφρον’ ἐν δόμοις ἔχων\nπασῶν κακίστην. οὐδ’ ἂν εἰ βούλοιτό τις\nσώφρων γένοιτο Σπαρτιατίδων κόρη,\nαἳ ξὺν νέοισιν ἐξερημοῦσαι δόμους\nγυμνοῖσι μηροῖς καὶ πέπλοις ἀνειμένοις\nδρόμους παλαίστρας τ’ οὐκ ἀνασχετοὺς ἐμοὶ\nκοινὰς ἔχουσι. κᾆτα θαυμάζειν χρεὼν\nεἰ μὴ γυναῖκας σώφρονας παιδεύετε;\nἙλένην ἐρέσθαι χρῆν τάδ’, ἥτις ἐκ δόμων\nτὸν σὸν λιποῦσα Φίλιον ἐξεκώμασε\nνεανίου μετ’ ἀνδρὸς εἰς ἄλλην χθόνα.\nκἄπειτ’ ἐκείνης οὕνεχ’ Ἑλλήνων ὄχλον\nτοσόνδ’ ἀθροίσας ἤγαγες πρὸς Ἴλιον;\nἣν χρῆν σ’ ἀποπτύσαντα μὴ κινεῖν δόρυ,\nκακὴν ἐφευρόντ’, ἀλλ’ ἐᾶν αὐτοῦ μένειν\nμισθόν τε δόντα μήποτ’ εἰς οἴκους λαβεῖν.\nἀλλ’ οὔτι ταύτῃ σὸν φρόνημ’ ἐπούρισας,\nψυχὰς δὲ πολλὰς κἀγαθὰς ἀπώλεσας,\nπαίδων τ’ ἄπαιδας γραῦς ἔθηκας ἐν δόμοις,\nπολιούς τ’ ἀφείλου πατέρας εὐγενῆ τέκνα.\nὧν εἷς ἐγὼ δύστηνος· αὐθέντην δὲ σὲ\nμιάστορ’ ὥς τιν’ εἰσδέδορκ’ Ἀχιλλέως.\nὃς οὐδὲ τρωθεὶς ἦλθες ἐκ Τροίας μόνος,\nκάλλιστα τεύχη δ’ ἐν καλοῖσι σάγμασιν\nὅμοι’ ἐκεῖσε δεῦρό τ’ ἤγαγες πάλιν.\nκἀγὼ μὲν ηὔδων τῷ γαμοῦντι μήτε σοὶ\nκῆδος ξυνάψαι μήτε δώμασιν λαβεῖν\nκακῆς γυναικὸς πῶλον· ἐκφέρουσι γὰρ\nμητρῷ’ ὀνείδη. τοῦτο καὶ σκοπεῖτέ μοι,\nμνηστῆρες, ἐσθλῆς θυγατέρ’ ἐκ μητρὸς λαβεῖν.\nπρὸς τοῖσδε δ’ εἰς ἀδελφὸν οἷ’ ἐφύβρισας,\nσφάξαι κελεύσας θυγατέρ’ εὐηθέστατα;\nοὕτως ἔδεισας μὴ οὐ κακὴν δάμαρτ’ ἔχῃς.\nἑλὼν δὲ Τροίαν—εἶμι γὰρ κἀνταῦθά σοι—\nοὐκ ἔκτανες γυναῖκα χειρίαν λαβών,\nἀλλ’, ὡς ἐσεῖδες μαστόν, ἐκβαλὼν ξίφος\nφίλημ’ ἐδέξω, προδότιν αἰκάλλων κύνα,\nἥσσων πεφυκὼς Κύπριδος, ὦ κάκιστε σύ.\nκἄπειτ’ ἐς οἴκους τῶν ἐμῶν ἐλθὼν τέκνων\nπορθεῖς ἀπόντων, καὶ γυναῖκα δυστυχῆ\nκτείνεις ἀτίμως παῖδά θ’, ὃς κλαίοντά σε\nκαὶ τὴν ἐν οἴκοις σὴν καταστήσει κόρην,\nκεἰ τρὶς νόθος πέφυκε. πολλάκις δέ τοι\nξηρὰ βαθεῖαν γῆν ἐνίκησε σπορᾷ,\nνόθοι τε πολλοὶ γνησίων ἀμείνονες.\nἀλλ’ ἐκκομίζου παῖδα. κύδιον βροτοῖς\nπένητα χρηστὸν ἢ κακὸν καὶ πλούσιον\nγαμβρὸν πεπᾶσθαι καὶ φίλον· σὺ δ’ οὐδὲν εἶ.\nσμικρᾶς ἀπ’ ἀρχῆς νεῖκος ἀνθρώποις μέγα\nγλῶσσ’ ἐκπορίζει· τοῦτο δ’ οἱ σοφοὶ βροτῶν\nἐξευλαβοῦνται, μὴ φίλοις τεύχειν ἔριν.\nτί δῆτ’ ἂν εἴποις τοὺς γέροντας, ὡς σοφοί,\nκαὶ τοὺς φρονεῖν δοκοῦντας Ἕλλησίν ποτε;\nὅτ’ ὢν σὺ Πηλεὺς καὶ πατρὸς κλεινοῦ γεγώς,\nκῆδος συνάψας, αἰσχρὰ μὲν σαυτῷ λέγεις\nἡμῖν δ’ ὀνείδη διὰ γυναῖκα βάρβαρον,\nἣν χρῆν σ’ ἐλαύνειν τήνδ’ ὑπὲρ Νείλου ῥοὰς\nὑπέρ τε Φᾶσιν, κἀμὲ παρακαλεῖν ἀεί\nοὖσαν μὲν ἠπειρῶτιν, οὗ πεσήματα\nπλεῖσθ’ Ἑλλάδος πέπτωκε δοριπετῆ νεκρῶν,\nτοῦ σοῦ δὲ παιδὸς αἵματος κοινουμένην.\nΠάρις γάρ, ὃς σὸν παῖδ’ ἔπεφν’ Ἀχιλλέα,\nἝκτορος ἀδελφὸς ἦν, δάμαρ δ’ ἥδ’ Ἕκτορος.\nκαὶ τῇδέ γ’ εἰσέρχῃ σὺ ταὐτὸν εἰς στέγος\nκαὶ ξυντράπεζον ἀξιοῖς ἔχειν βίον,\nτίκτειν δ’ ἐν οἴκοις παῖδας ἐχθίστους ἐᾷς.\nἁγὼ προνοίᾳ τῇ τε σῇ κἀμῇ, γέρον,\nκτανεῖν θέλων τήνδ’ ἐκ χερῶν ἁρπάζομαι.\nκαίτοι φέρ’· ἅψασθαι γὰρ οὐκ αἰσχρὸν λόγου·\nἢν παῖς μὲν ἡμὴ μὴ τέκῃ, ταύτης δ’ ἄπο\nβλάστωσι παῖδες, τῆσδε γῆς Φθιώτιδος\nστήσεις τυράννους, βάρβαροι δ’ ὄντες γένος\nἝλλησιν ἄρξουσ’; εἶτ’ ἐγὼ μὲν οὐ φρονῶ\nμισῶν τὰ μὴ δίκαια, σοὶ δ’ ἔνεστι νοῦς;\nκἀκεῖνο νῦν ἄθρησον· εἰ σὺ παῖδα σὴν\nδούς τῳ πολιτῶν, εἶτ’ ἔπασχε τοιάδε,\nσιγῇ καθῆσ’ ἄν; οὐ δοκῶ· ξένης δ’ ὕπερ\nτοιαῦτα λάσκεις τοὺς ἀναγκαίους φίλους;\nκαὶ μὴν ἴσον γ’ ἀνήρ τε καὶ γυνὴ στένει\nἀδικουμένη πρὸς ἀνδρός· ὡς δ’ αὔτως ἀνὴρ\nγυναῖκα μωραίνουσαν ἐν δόμοις ἔχων.\nκαὶ τῷ μὲν ἔστιν ἐν χεροῖν μέγα σθένος,\nτῇ δ’ ἐν γονεῦσι καὶ φίλοις τὰ πράγματα.\nοὔκουν δίκαιον τοῖς γ’ ἐμοῖς ἐπωφελεῖν;\nγέρων γέρων εἶ. τὴν δ’ ἐμὴν στρατηγίαν\nλέγων ἔμ’ ὠφελοῖς ἂν ἢ σιγῶν πλέον.\nἙλένη δ’ ἐμόχθησ’ οὐχ ἑκοῦσ’, ἀλλ’ ἐκ θεῶν,\nκαὶ τοῦτο πλεῖστον ὠφέλησεν Ἑλλάδα·\nὅπλων γὰρ ὄντες καὶ μάχης ἀίστορες\nἔβησαν εἰς τἀνδρεῖον· ἡ δ’ ὁμιλία\nπάντων βροτοῖσι γίγνεται διδάσκαλος.\nεἰ δ’ εἰς πρόσοψιν τῆς ἐμῆς ἐλθὼν ἐγὼ\nγυναικὸς ἔσχον μὴ κτανεῖν, ἐσωφρόνουν.\nοὐδ’ ἂν σὲ Φῶκον ἤθελον κατακτανεῖν.\nταῦτ’ εὖ φρονῶν σ’ ἐπῆλθον, οὐκ ὀργῆς χάριν·\nἢν δ’ ὀξυθυμῇς, σοὶ μὲν ἡ γλωσσαλγία\nμείζων, ἐμοὶ δὲ κέρδος ἡ προμηθία.\nπαύσασθον ἤδη· λῷστα γὰρ μακρῷ τάδε·\nλόγων ματαίων, μὴ δύο σφαλῆθ’ ἅμα.\nοἴμοι, καθ’ Ἑλλάδ’ ὡς κακῶς νομίζεται·\nὅταν τροπαῖα πολεμίων στήσῃ στρατός,\nοὐ τῶν πονούντων τοὔργον ἡγοῦνται τόδε,\nἀλλ’ ὁ στρατηγὸς τὴν δόκησιν ἄρνυται,\nὃς εἷς μετ’ ἄλλων μυρίων πάλλων δόρυ,\nοὐδὲν πλέον δρῶν ἑνὸς ἔχει πλείω λόγον.\nσεμνοὶ δ’ ἐν ἀρχαῖς ἥμενοι κατὰ πτόλιν\nφρονοῦσι δήμου μεῖζον, ὄντες οὐδένες·\nοἱ δ’ εἰσὶν αὐτῶν μυρίῳ σοφώτεροι,\nεἰ τόλμα προσγένοιτο βούλησίς θ’ ἅμα.\nὡς καὶ σὺ σός τ’ ἀδελφὸς ἐξωγκωμένοι\nΤροίᾳ κάθησθε τῇ τ’ ἐκεῖ στρατηγίᾳ,\nμόχθοισιν ἄλλων καὶ πόνοις ἐπηρμένοι.\nδείξω δ’ ἐγώ σοι μὴ τὸν Ἰδαῖον Πάριν\nἥσσω νομίζειν Πηλέως ἐχθρόν ποτε,\nεἰ μὴ φθερῇ τῆσδ’ ὡς τάχιστ’ ἀπὸ στέγης\nκαὶ παῖς ἄτεκνος, ἣν ὅ γ’ ἐξ ἡμῶν γεγὼς\nἐλᾷ δι’ οἴκων τῶνδ’ ἐπισπάσας κόμης·\nἣ στερρὸς οὖσα μόσχος οὐκ ἀνέξεται\nτίκτοντας ἄλλους, οὐκ ἔχουσ’ αὐτὴ τέκνα.\nἀλλ’, εἰ τὸ κείνης δυστυχεῖ παίδων πέρι,\nἄπαιδας ἡμᾶς δεῖ καταστῆναι τέκνων;\nφθείρεσθε τῆσδε, δμῶες, ὡς ἂν ἐκμάθω\nεἴ τίς με λύειν τῆσδε κωλύσει χέρας.\nἔπαιρε σαυτήν· ὡς ἐγὼ καίπερ τρέμων\nπλεκτὰς ἱμάντων στροφίδας ἐξανήσομαι.\nὧδ’, ὦ κάκιστε, τῆσδ’ ἐλυμήνω χέρας;\nβοῦν ἢ λέοντ’ ἤλπιζες ἐντείνειν βρόχοις;\nἢ μὴ ξίφος λαβοῦσ’ ἀμυνάθοιτό σε\nἔδεισας; ἕρπε δεῦρ’ ὑπ’ ἀγκάλας, βρέφος,\nξύλλυε μητρὸς δεσμόν· ἐν Φθίᾳ σ’ ἐγὼ\nθρέψω μέγαν τοῖσδ’ ἐχθρόν. εἰ δ’ ἀπῆν δορὸς\nτοῖς Σπαρτιάταις δόξα καὶ μάχης ἀγών,\nτἄλλ’ ὄντες ἴστε μηδενὸς βελτίονες.\nἀνειμένον τι χρῆμα πρεσβυτῶν γένος\nκαὶ δυσφύλακτον ὀξυθυμίας ὕπο.\nἄγαν προνωπὴς εἰς τὸ λοιδορεῖν φέρῃ·\nἐγὼ δὲ πρὸς βίαν μὲν εἰς Φθίαν μολὼν\nοὔτ’ οὖν τι δράσω φλαῦρον οὔτε πείσομαι.\nκαὶ νῦν μέν—οὐ γὰρ ἄφθονον σχολὴν ἔχω—\nἄπειμ’ ἐς οἴκους· ἔστι γάρ τις οὐ πρόσω\nΣπάρτης πόλις τις, ἣ πρὸ τοῦ μὲν ἦν φίλη,\nνῦν δ’ ἐχθρὰ ποιεῖ· τήνδ’ ἐπεξελθεῖν θέλω\nστρατηλατήσας χὑποχείριον λαβεῖν.\nὅταν δὲ τἀκεῖ θῶ κατὰ γνώμην ἐμήν,\nἥξω· παρὼν δὲ πρὸς παρόντας ἐμφανῶς\nγαμβροὺς διδάξω καὶ διδάξομαι λόγους.\nκἂν μὲν κολάζῃ τήνδε καὶ τὸ λοιπὸν ᾖ\nσώφρων καθ’ ἡμᾶς, σώφρον’ ἀντιλήψεται·\nθυμούμενος δὲ τεύξεται θυμουμένων,\nἔργοισι δ’ ἔργα διάδοχ’ ἀντιλήψεται.\nτοὺς σοὺς δὲ μύθους ῥᾳδίως ἐγὼ φέρω·\nσκιὰ γὰρ ἀντίστοιχος ὣς φωνὴν ἔχεις,\nἀδύνατος, οὐδὲν ἄλλο πλὴν λέγειν μόνον.\nἡγοῦ, τέκνον μοι, δεῦρ’ ὑπ’ ἀγκάλαις σταθείς,\nσύ τ’, ὦ τάλαινα· χείματος γὰρ ἀγρίου\nτυχοῦσα λιμένας ἦλθες εἰς εὐηνέμους.\nὦ πρέσβυ, θεοί σοι δοῖεν εὖ καὶ τοῖσι σοῖς,\nσῴσαντι παῖδα κἀμὲ τὴν δυσδαίμονα.\nὅρα δὲ μὴ νῷν εἰς ἐρημίαν ὁδοῦ\nπτήξαντες οἵδε πρὸς βίαν ἄγωσί με,\nγέροντα μὲν σ’ ὁρῶντες, ἀσθενῆ δ’ ἐμὲ\nκαὶ παῖδα τόνδε νήπιον· σκόπει τάδε,\nμὴ νῦν φυγόντες εἶθ’ ἁλῶμεν ὕστερον.\nοὐ μὴ γυναικῶν δειλὸν εἰσοίσεις λόγον·\nχώρει· τίς ὑμῶν ἅψεται; κλαίων ἄρα\nψαύσει. θεῶν γὰρ οὕνεχ’ ἱππικοῦ τ’ ὄχλου\nπολλῶν θ’ ὁπλιτῶν ἄρχομεν Φθίαν κάτα·\nἡμεῖς δ’ ἔτ’ ὀρθοὶ κοὐ γέροντες, ὡς δοκεῖς,\nἀλλ’ εἴς γε τοιόνδ’ ἄνδρ’ ἀποβλέψας μόνον\nτροπαῖον αὐτοῦ στήσομαι, πρέσβυς περ ὤν.\nπολλῶν νέων γὰρ κἂν γέρων εὔψυχος ᾖ\nκρείσσων· τί γὰρ δεῖ δειλὸν ὄντ’ εὐσωματεῖν;\nμὴ γενοίμαν ἢ πατέρων ἀγαθῶν\nεἴην πολυκτήτων τε δόμων μέτοχος.\nεἴ τι γὰρ πάσχοι τις ἀμήχανον, ἀλκᾶς\nοὐ σπάνις εὐγενέταις,\nκηρυσσομένοισι δ’ ἀπ’ ἐσθλῶν δωμάτων\nτιμὰ καὶ κλέος· οὔτοι λείψανα τῶν ἀγαθῶν\nἀνδρῶν ἀφαιρεῖται χρόνος· ἁ δ’ ἀρετὰ\nκαὶ θανοῦσι λάμπει.\nκρεῖσσον δὲ νίκαν μὴ κακόδοξον ἔχειν\nἢ ξὺν φθόνῳ σφάλλειν δυνάμει τε δίκαν.\nἡδὺ μὲν γὰρ αὐτίκα τοῦτο βροτοῖσιν,\nἐν δὲ χρόνῳ τελέθει\nξηρὸν καὶ ὀνείδεσιν ἔγκειται δόμων.\nταύταν ᾔνεσα ταύταν καὶ φέρομαι βιοτάν,\nμηδὲν δίκας ἔξω κράτος ἐν θαλάμοις\nκαὶ πόλει δύνασθαι.\nὦ γέρον Αἰακίδα,\nπείθομαι καὶ σὺν Λαπίθαισί σε Κενταύ-\nρων ὁμιλῆσαι δορὶ\nκλεινοτάτῳ· καὶ ἐπ’ Ἀργῴου δορὸς ἄξενον ὑγρὰν\nἐκπερᾶσαι ποντιᾶν Ξυμπληγάδων\nκλεινὰν ἐπὶ ναυστολίαν,\nἸλιάδα τε πόλιν ὅτε πάρος\nεὐδόκιμον ὁ Διὸς ἶνις ἀμφέβαλε φόνῳ,\nκοινὰν τὰν εὔκλειαν ἔχοντ’\nΕὐρώπαν ἀφικέσθαι.\nὦ φίλταται γυναῖκες, ὡς κακὸν κακῷ\nδιάδοχον ἐν τῇδ’ ἡμέρᾳ πορσύνεται.\nδέσποινα γὰρ κατ’ οἶκον, Ἑρμιόνην λέγω,\nπατρός τ’ ἐρημωθεῖσα συννοίᾳ θ’ ἅμα,\nοἷον δέδρακεν ἔργον Ἀνδρομάχην κτανεῖν\nκαὶ παῖδα βουλεύσασα, κατθανεῖν θέλει,\nπόσιν τρέμουσα, μὴ ἀντὶ τῶν δεδραμένων\nἐκ τῶνδ’ ἀτίμως δωμάτων ἀποσταλῇ,\nἢ κατθάνῃ κτείνουσα τοὺς οὐ χρὴ κτανεῖν.\nμόλις δέ νιν θέλουσαν ἀρτῆσαι δέρην\nεἴργουσι φύλακες δμῶες ἔκ τε δεξιᾶς\nξίφη καθαρπάζουσιν ἐξαιρούμενοι.\nοὕτω μεταλγεῖ καὶ τὰ πρὶν δεδραμένα\nἔγνωκε πράξασ’ οὐ καλῶς. ἐγὼ μὲν οὖν\nδέσποιναν εἴργουσ’ ἀγχόνης κάμνω, φίλαι·\nὑμεῖς δὲ βᾶσαι τῶνδε δωμάτων ἔσω\nθανάτου νιν ἐκλύσασθε· τῶν γὰρ ἠθάδων\nφίλων νέοι μολόντες εὐπιθέστεροι.\nκαὶ μὴν ἐν οἴκοις προσπόλων ἀκούομεν\nβοὴν ἐφ’ οἷσιν ἦλθες ἀγγέλλουσα σύ.\nδείξειν δ’ ἔοικεν ἡ τάλαιν’ ὅσον στένει\nπράξασα δεινά· δωμάτων γὰρ ἐκπερᾷ\nφεύγουσα χεῖρας προσπόλων πόθῳ θανεῖν.\nἰώ μοί μοι·\nσπάραγμα κόμας ὀνύχων τε δάι’ ἀ-\nμύγματα θήσομαι.\nὦ παῖ, τί δράσεις; σῶμα σὸν καταικιῇ;\nαἰαῖ αἰαῖ·\nἔρρ’ αἰθέριον πλοκάμων ἐμῶν ἄπο,\nλεπτόμιτον φάρος.\nτέκνον, κάλυπτε στέρνα, σύνδησαι πέπλους.\nτί δέ με δεῖ στέρνα\nκαλύπτειν πέπλοις; δῆλα καὶ\nἀμφιφανῆ καὶ ἄκρυπτα δε-\nδράκαμεν πόσιν.\nἀλγεῖς, φόνον ῥάψασα συγγάμῳ σέθεν;\nκατὰ μὲν οὖν στένω\nδαΐας τόλμας, ἂν ἔρεξ’·\nὦ κατάρατος ἐγὼ κατά-\nρατος ἀνθρώποις.\nσυγγνώσεταί σοι τήνδ’ ἁμαρτίαν πόσις.\nτί μοι ξίφος\nἐκ χερὸς ἠγρεύσω;\nἀπόδος, ὦ φίλα, ’πόδος, ἵν’ ἀνταίαν\nἐρείσω πλαγάν· τί με βρόχων εἴργεις;\nἀλλ’ εἴ σ’ ἀφείην μὴ φρονοῦσαν, ὡς θάνῃς;\nοἴμοι πότμου.\nποῦ μοι πυρὸς φίλα φλόξ;\nποῦ δ’ εἰς πέτρας ἀερθῶ,\nἢ κατὰ πόντον ἢ καθ’ ὕλαν ὀρέων,\nἵνα θανοῦσα νερτέροισιν μέλω;\nτί ταῦτα μοχθεῖς; συμφοραὶ θεήλατοι\nπᾶσιν βροτοῖσιν ἢ τότ’ ἦλθον ἢ τότε.\nἔλιπες ἔλιπες, ὦ πάτερ, ἐπακτίαν\nὡσεὶ μονάδ’ ἔρημον οὖσαν ἐνάλου κώπας.\n—ὀλεῖ ὀλεῖ με· τᾷδ’ οὐκέτ’ ἐνοικήσω\nνυμφιδίῳ στέγᾳ.\nτίνος ἀγαλμάτων ἱκέτις ὁρμαθῶ;\nἢ δούλα δούλας γόνασι προσπέσω;\nΦθιάδος ἐκ γᾶς\nκυανόπτερος ὄρνις εἴθ’ εἴην,\nἢ πευκᾶεν\nσκάφος, ἃ διὰ Κυανέας ἐπέρασεν ἀκτὰς\nπρωτόπλοος πλάτα.\nὦ παῖ, τὸ λίαν οὔτ’ ἐκεῖν’ ἐπῄνεσα,\nὅτ’ εἰς γυναῖκα Τρῳάδ’ ἐξημάρτανες,\nοὔτ’ αὖ τὸ νῦν σου δεῖμ’ ὃ δειμαίνεις ἄγαν.\nοὐχ ὧδε κῆδος σὸν διώσεται πόσις\nφαύλοις γυναικὸς βαρβάρου πεισθεὶς λόγοις.\nοὐ γάρ τί σ’ αἰχμάλωτον ἐκ Τροίας ἔχει,\nἀλλ’ ἀνδρὸς ἐσθλοῦ παῖδα σὺν πολλοῖς λαβὼν\nἕδνοισι, πόλεώς τ’ οὐ μέσως εὐδαίμονος.\nπατὴρ δέ σ’ οὐχ ὧδ’ ὡς σὺ δειμαίνεις, τέκνον,\nπροδοὺς ἐάσει δωμάτων τῶνδ’ ἐκπεσεῖν.\nἀλλ’ εἴσιθ’ εἴσω μηδὲ φαντάζου δόμων\nπάροιθε τῶνδε, μή τιν’ αἰσχύνην λάβῃς,\nπρόσθεν μελάθρων τῶνδ’ ὁρωμένη, τέκνον.\nκαὶ μὴν ὅδ’ ἀλλόχρως τις ἔκδημος ξένος\nσπουδῇ πρὸς ἡμᾶς βημάτων πορεύεται.\nξέναι γυναῖκες, ἦ τάδ’ ἔστ’ Ἀχιλλέως\nπαιδὸς μέλαθρα καὶ τυραννικαὶ στέγαι;\nἔγνως· ἀτὰρ δὴ τίς σὺ πυνθάνῃ τάδε;\nἈγαμέμνονός τε καὶ Κλυταιμήστρας τόκος,\nὄνομα δ’ Ὀρέστης· ἔρχομαι δὲ πρὸς Διὸς\nμαντεῖα Δωδωναῖ’. ἐπεὶ δ’ ἀφικόμην\nΦθίαν, δοκεῖ μοι ξυγγενοῦς μαθεῖν πέρι\nγυναικός, εἰ ζῇ κεὐτυχοῦσα τυγχάνει\nἡ Σπαρτιᾶτις Ἑρμιόνη· τηλουρὰ γὰρ\nναίουσ’ ἀφ’ ἡμῶν πεδί’ ὅμως ἐστὶν φίλη.\nὦ ναυτίλοισι χείματος λιμὴν φανεὶς\nἈγαμέμνονος παῖ, πρός σε τῶνδε γουνάτων,\nοἴκτιρον ἡμᾶς ὧν ἐπισκοπεῖς τύχας,\nπράσσοντας οὐκ εὖ. στεμμάτων δ’ οὐχ ἥσσονας\nσοῖς προστίθημι γόνασιν ὠλένας ἐμάς.\nἔα·\nτί χρῆμα; μῶν ἐσφάλμεθ’ ἢ σαφῶς ὁρῶ\nδόμων ἄνασσαν τήνδε Μενέλεω κόρην;\nἥνπερ μόνην γε Τυνδαρὶς τίκτει γυνὴ\nἙλένη κατ’ οἴκους πατρί· μηδὲν ἀγνόει.\nὦ Φοῖβ’ ἀκέστορ, πημάτων δοίης λύσιν.\nτί χρῆμα; πρὸς θεῶν ἢ βροτῶν πάσχεις κακά;\nτὰ μὲν πρὸς ἡμῶν, τὰ δὲ πρὸς ἀνδρὸς ὅς μ’ ἔχει,\nτὰ δ’ ἐκ θεῶν του· πανταχῇ δ’ ὀλώλαμεν.\nτίς οὖν ἂν εἴη μὴ πεφυκότων γέ πω\nπαίδων γυναικὶ συμφορὰ πλὴν εἰς λέχος;\nτοῦτ’ αὐτὸ καὶ νοσοῦμεν· εὖ μ’ ὑπηγάγου.\nἄλλην τιν’ εὐνὴν ἀντὶ σοῦ στέργει πόσις;\nτὴν αἰχμάλωτον Ἕκτορος ξυνευνέτιν.\nκακόν γ’ ἔλεξας, ἄνδρα δίσσ’ ἔχειν λέχη.\nτοιαῦτα ταῦτα. κᾆτ’ ἔγωγ’ ἠμυνάμην.\nμῶν εἰς γυναῖκ’ ἔρραψας οἷα δὴ γυνή;\nφόνον γ’ ἐκείνῃ καὶ τέκνῳ νοθαγενεῖ.\nκἄκτεινας, ἤ τις συμφορά σ’ ἀφείλετο;\nγέρων γε Πηλεύς, τοὺς κακίονας σέβων.\nσοὶ δ’ ἦν τις ὅστις τοῦδ’ ἐκοινώνει φόνου;\nπατήρ γ’ ἐπ’ αὐτὸ τοῦτ’ ἀπὸ Σπάρτης μολών.\nκἄπειτα τοῦ γέροντος ἡσσήθη χερί;\nαἰδοῖ γε· καί μ’ ἔρημον οἴχεται λιπών.\nσυνῆκα· ταρβεῖς τοῖς δεδραμένοις πόσιν.\nἔγνως· ὀλεῖ γάρ μ’ ἐνδίκως. τί δεῖ λέγειν;\nἀλλ’ ἄντομαί σε Δία καλοῦσ’ ὁμόγνιον,\nπέμψον με χώρας τῆσδ’ ὅποι προσωτάτω\nἢ πρὸς πατρῷον μέλαθρον· ὡς δοκοῦσί γε\nδόμοι τ’ ἐλαύνειν φθέγμ’ ἔχοντες οἵδε με,\nμισεῖ τε γαῖα Φθιάς. εἰ δ’ ἥξει πάρος\nΦοίβου λιπὼν μαντεῖον εἰς δόμους πόσις,\nκτενεῖ μ’ ἐπ’ αἰσχίστοισιν· ἢ δουλεύσομεν\nνόθοισι λέκτροις ὧν ἐδέσποζον πρὸ τοῦ.\nπῶς οὖν τάδ’, ὡς εἴποι τις, ἐξημάρτανες;\nκακῶν γυναικῶν εἴσοδοί μ’ ἀπώλεσαν,\nαἵ μοι λέγουσαι τούσδ’ ἐχαύνωσαν λόγους·\nΣὺ τὴν κακίστην αἰχμάλωτον ἐν δόμοις\nδούλην ἀνέξῃ σοὶ λέχους κοινουμένην;\nμὰ τὴν ἄνασσαν, οὐκ ἂν ἔν γ’ ἐμοῖς δόμοις\nβλέπουσ’ ἂν αὐγὰς τἄμ’ ἐκαρποῦτ’ ἂν λέχη.\nκἀγὼ κλύουσα τούσδε Σειρήνων λόγους,\nσοφῶν πανούργων ποικίλων λαλημάτων,\nἐξηνεμώθην μωρίᾳ. τί γάρ μ’ ἐχρῆν\nπόσιν φυλάσσειν, ᾗ παρῆν ὅσων ἔδει;\nπολὺς μὲν ὄλβος· δωμάτων δ’ ἠνάσσομεν·\nπαῖδας δ’ ἐγὼ μὲν γνησίους ἔτικτον ἄν,\nἡ δ’ ἡμιδούλους τοῖς ἐμοῖς νοθαγενεῖς.\nἀλλ’ οὔποτ’ οὔποτ’—οὐ γὰρ εἰσάπαξ ἐρῶ—\nχρὴ τούς γε νοῦν ἔχοντας, οἷς ἔστιν γυνή,\nπρὸς τὴν ἐν οἴκοις ἄλοχον ἐσφοιτᾶν ἐᾶν\nγυναῖκας· αὗται γὰρ διδάσκαλοι κακῶν·\nἣ μέν τι κερδαίνουσα συμφθείρει λέχος,\nἣ δ’ ἀμπλακοῦσα συννοσεῖν αὑτῇ θέλει,\nπολλαὶ δὲ μαργότητι κἀντεῦθεν δόμοι\nνοσοῦσιν ἀνδρῶν. πρὸς τάδ’ εὖ φυλάσσετε\nκλῄθροισι καὶ μοχλοῖσι δωμάτων πύλας·\nὑγιὲς γὰρ οὐδὲν αἱ θύραθεν εἴσοδοι\nδρῶσιν γυναικῶν, ἀλλὰ πολλὰ καὶ κακά.\nἄγαν ἐφῆκας γλῶσσαν εἰς τὸ σύμφυτον.\nσυγγνωστὰ μέν νυν σοὶ τάδ’, ἀλλ’ ὅμως χρεὼν\nκοσμεῖν γυναῖκας τὰς γυναικείας νόσους.\nσοφόν τι χρῆμα τοῦ διδάξαντος βροτοὺς\nλόγους ἀκούειν τῶν ἐναντίων πάρα.\nἐγὼ γὰρ εἰδὼς τῶνδε σύγχυσιν δόμων\nἔριν τε τὴν σὴν καὶ γυναικὸς Ἕκτορος,\nφυλακὰς ἔχων ἔμιμνον, εἴτ’ αὐτοῦ μενεῖς\nεἴτ’ ἐκφοβηθεῖσ’ αἰχμαλωτίδος φόνῳ\nγυναικὸς οἴκων τῶνδ’ ἀπηλλάχθαι θέλεις.\nἦλθον δὲ σὰς μὲν οὐ σέβων ἐπιστολάς,\nεἰ δ’ ἐνδιδοίης, ὥσπερ ἐνδίδως, λόγον,\nπέμψων σ’ ἀπ’ οἴκων τῶνδ’. ἐμὴ γὰρ οὖσα πρὶν\nσὺν τῷδε ναίεις ἀνδρὶ σοῦ πατρὸς κάκῃ,\nὃς πρὶν τὰ Τροίας εἰσβαλεῖν ὁρίσματα\nγυναῖκ’ ἐμοί σε δοὺς ὑπέσχεθ’ ὕστερον\nτῷ νῦν σ’ ἔχοντι, Τρῳάδ’ εἰ πέρσοι πόλιν.\nἐπεὶ δ’ Ἀχιλλέως δεῦρ’ ἐνόστησεν γόνος,\nσῷ μὲν συνέγνων πατρί, τὸν δ’ ἐλισσόμην\nγάμους ἀφεῖναι σούς, ἐμὰς λέγων τύχας\nκαὶ τὸν παρόντα δαίμον’, ὡς φίλων μὲν ἂν\nγήμαιμ’ ἀπ’ ἀνδρῶν, ἔκτοθεν δ’ οὐ ῥᾳδίως,\nφεύγων ἀπ’ οἴκων ἃς ἐγὼ φεύγω φυγάς.\nὃ δ’ ἦν ὑβριστὴς εἴς τ’ ἐμῆς μητρὸς φόνον\nτάς θ’ αἱματωποὺς θεὰς ὀνειδίζων ἐμοί.\nκἀγὼ ταπεινὸς ὢν τύχαις ταῖς οἴκοθεν\nἤλγουν μὲν ἤλγουν, συμφοραῖς δ’ ἠνειχόμην,\nσῶν δὲ στερηθεὶς ᾠχόμην ἄκων γάμων.\nνῦν οὖν, ἐπειδὴ περιπετεῖς ἔχεις τύχας\nκαὶ ξυμφορὰν τήνδ’ εἰσπεσοῦσ’ ἀμηχανεῖς,\nἄξω σ’ ἀπ’ οἴκων καὶ πατρὸς δώσω χερί.\nτὸ συγγενὲς γὰρ δεινόν, ἔν τε τοῖς κακοῖς\nοὐκ ἔστιν οὐδὲν κρεῖσσον οἰκείου φίλου.\nνυμφευμάτων μὲν τῶν ἐμῶν πατὴρ ἐμὸς\nμέριμναν ἕξει, κοὐκ ἐμὸν κρίνειν τόδε.\nἀλλ’ ὡς τάχιστα τῶνδέ μ’ ἔκπεμψον δόμων,\nμὴ φθῇ με προσβὰς δῶμα καὶ μολὼν πόσις,\nἢ πρέσβυς οἴκους μ’ ἐξερημοῦσαν μαθὼν\nΠηλεὺς μετέλθῃ πωλικοῖς διώγμασιν.\nθάρσει γέροντος χεῖρα· τὸν δ’ Ἀχιλλέως\nμηδὲν φοβηθῇς παῖδ’, ὅσ’ εἰς ἔμ’ ὕβρισε.\nτοία γὰρ αὐτῷ μηχανὴ πεπλεγμένη\nβρόχοις ἀκινήτοισιν ἕστηκεν φόνου\nπρὸς τῆσδε χειρός· ἣν πάρος μὲν οὐκ ἐρῶ,\nτελουμένων δὲ Δελφὶς εἴσεται πέτρα.\nὁ μητροφόντης δ’, ἢν δορυξένων ἐμῶν\nμείνωσιν ὅρκοι Πυθικὴν ἀνὰ χθόνα,\nδείξει γαμεῖν σφε μηδέν’ ὧν ἐχρῆν ἐμέ.\nπικρῶς δὲ πατρὸς φόνιον αἰτήσει δίκην\nἄνακτα Φοῖβον· οὐδέ νιν μετάστασις\nγνώμης ὀνήσει θεῷ διδόντα νῦν δίκας,\nἀλλ’ ἔκ τ’ ἐκείνου διαβολαῖς τε ταῖς ἐμαῖς\nκακῶς ὀλεῖται· γνώσεται δ’ ἔχθραν ἐμήν.\nἐχθρῶν γὰρ ἀνδρῶν μοῖραν εἰς ἀναστροφὴν\nδαίμων δίδωσι κοὐκ ἐᾷ φρονεῖν μέγα.\nὦ Φοῖβε πυργώσας τὸν ἐν Ἰλίῳ εὐτειχῆ πάγον\nκαὶ πόντιε κυανέαις ἵπποις διφρεύ-\nων ἅλιον πέλαγος,\nτίνος οὕνεκ’ ἄτιμον ὀργᾶς\nἃν χέρα τεκτοσύνας Ἐ-\nνυαλίῳ δοριμήστορι προσθέν-\nτες τάλαιναν τάλαι-\nναν μεθεῖτε Τροίαν;\nπλείστους δ’ ἐπ’ ἀκταῖσιν Σιμοεντίσιν εὐίππους\nὄχους\nἐζεύξατε καὶ φονίους ἀνδρῶν ἁμίλ-\nλας ἔθετ’ ἀστεφάνους·\nἀπὸ δὲ φθίμενοι βεβᾶσιν\nἸλιάδαι βασιλῆες,\nοὐδ’ ἔτι πῦρ ἐπιβώμιον ἐν Τροί-\nᾳ θεοῖσιν λέλαμ-\nπεν καπνῷ θυώδει.\nβέβακε δ’ Ἀτρείδας ἀλόχου παλάμαις,\nαὐτά τ’ ἐναλλάξασα φόνον θανάτῳ\nπρὸς τέκνων ἀπηύρα\nθεοῦ. θεοῦ νιν κέλευμ’ ἐπεστράφη\nμαντόσυνον, ὅτε νιν Ἀργόθεν πορευθεὶς\nἈγαμεμνόνιος κέλωρ, ἀδύτων ἐπιβὰς\nκτεάνων, ματρὸς φονεὺς\nὦ δαῖμον, ὦ Φοῖβε, πῶς πείθομαι;\nπολλαὶ δ’ ἀν’ Ἑλλάνων ἀγόρους στοναχὰς\nμέλποντο δυστάνων τεκέων, ἄλοχοι δ’\nἐξέλειπον οἴκους\nπρὸς ἄλλον εὐνάτορ’. οὐχὶ σοὶ μόνᾳ\nδύσφρονες ἐπέπεσον, οὐ φίλοισι, λῦπαι·\nνόσον Ἑλλὰς ἔτλα, νόσον· διέβα δὲ Φρυγῶν\nκαὶ πρὸς εὐκάρπους γύας\nσκηπτὸς σταλάσσων τὸν Ἅιδα φόνον.\nΦθιώτιδες γυναῖκες, ἱστοροῦντί μοι\nσημήνατ’· ᾐσθόμην γὰρ οὐ σαφῆ λόγον\nὡς δώματ’ ἐκλιποῦσα Μενέλεω κόρη\nφρούδη τάδ’· ἥκω δ’ ἐκμαθεῖν σπουδὴν ἔχων\nεἰ ταῦτ’ ἀληθῆ· τῶν γὰρ ἐκδήμων φίλων\nδεῖ τοὺς κατ’ οἶκον ὄντας ἐκπονεῖν τύχας.\nΠηλεῦ, σαφῶς ἤκουσας· οὐδ’ ἐμοὶ καλὸν\nκρύπτειν ἐν οἷς παροῦσα τυγχάνω κακοῖς·\nβασίλεια γὰρ τῶνδ’ οἴχεται φυγὰς δόμων.\nτίνος φόβου τυχοῦσα; διαπέραινέ μοι.\nπόσιν τρέμουσα, μὴ δόμων νιν ἐκβάλῃ.\nμῶν ἀντὶ παιδὸς θανασίμων βουλευμάτων;\nναί, καὶ γυναικὸς αἰχμαλωτίδος φόβῳ.\nσὺν πατρὶ δ’ οἴκους ἢ τίνος λείπει μέτα;\nἈγαμέμνονός νιν παῖς βέβηκ’ ἄγων χθονός.\nποίαν περαίνων ἐλπίδ’; ἦ γῆμαι θέλων;\nκαὶ σῷ γε παιδὸς παιδὶ πορσύνων μόρον.\nκρυπτὸς καταστὰς ἢ κατ’ ὄμμ’ ἐλθὼν μάχῃ;\nἁγνοῖς ἐν ἱεροῖς Λοξίου Δελφῶν μέτα.\nοἴμοι· τόδ’ ἤδη δεινόν. οὐχ ὅσον τάχος\nχωρήσεταί τις Πυθικὴν πρὸς ἑστίαν\nκαὶ τἀνθάδ’ ὄντα τοῖς ἐκεῖ λέξει φίλοις,\nπρὶν παῖδ’ Ἀχιλλέως κατθανεῖν ἐχθρῶν ὕπο;\nὤμοι μοι·\nοἵας ὁ τλήμων ἀγγελῶν ἥκω τύχας\nσοί τ’, ὦ γεραιέ, καὶ φίλοισι δεσπότου.\nαἰαῖ· πρόμαντις θυμὸς ὥς τι προσδοκᾷ.\nοὐκ ἔστι σοι παῖς παιδός, ὡς μάθῃς, γέρον\nΠηλεῦ· τοιάσδε φασγάνων πληγὰς ἔχει\nΔελφῶν ὑπ’ ἀνδρῶν καὶ Μυκηναίου ξένου.\nἆ ἆ, τί δράσεις, ὦ γεραιέ; μὴ πέσῃς·\nἔπαιρε σαυτόν.\nοὐδέν εἰμ’· ἀπωλόμην.\nφρούδη μὲν αὐδή, φροῦδα δ’ ἄρθρα μου κάτω.\nἄκουσον, εἰ καὶ σοῖς φίλοις ἀμυναθεῖν\nχρῄζεις, τὸ πραχθέν, σὸν κατορθώσας δέμας.\nὦ μοῖρα, γήρως ἐσχάτοις πρὸς τέρμασιν\nοἵα με τὸν δύστηνον ἀμφιβᾶσ’ ἔχεις.\nπῶς δ’ οἴχεταί μοι παῖς μόνου παιδὸς μόνος;\nσήμαιν’· ἀκοῦσαι δ’ οὐκ ἀκούσθ’ ὅμως θέλω.\nἐπεὶ τὸ κλεινὸν ἤλθομεν Φοίβου πέδον,\nτρεῖς μὲν φαεννὰς ἡλίου διεξόδους\nθέᾳ διδόντες ὄμματ’ ἐξεπίμπλαμεν.\nκαὶ τοῦθ’ ὕποπτον ἦν ἄρ’· εἰς δὲ συστάσεις\nκύκλους τ’ ἐχώρει λαὸς οἰκήτωρ θεοῦ.\nἈγαμέμνονος δὲ παῖς διαστείχων πόλιν\nἐς οὖς ἑκάστῳ δυσμενεῖς ηὔδα λόγους·\nὉρᾶτε τοῦτον, ὃς διαστείχει θεοῦ\nχρυσοῦ γέμοντα γύαλα, θησαυροὺς βροτῶν,\nτὸ δεύτερον παρόντ’ ἐφ’ οἷσι καὶ πάρος\nδεῦρ’ ἦλθε, Φοίβου ναὸν ἐκπέρσαι θέλων;\nκἀκ τοῦδ’ ἐχώρει ῥόθιον ἐν πόλει κακόν·\nἀρχαί τε, πληροῦντές τε βουλευτήρια,\nἰδίᾳ θ’ ὅσοι θεοῦ χρημάτων ἐφέστασαν,\nφρουρὰν ἐτάξαντ’ ἐν περιστύλοις δόμοις.\nἡμεῖς δὲ μῆλα, φυλλάδος Παρνασίας\nπαιδεύματ’, οὐδὲν τῶνδέ πω πεπυσμένοι,\nλαβόντες ᾖμεν ἐσχάραις τ’ ἐφέσταμεν\nσὺν προξένοισι μάντεσίν τε Πυθικοῖς.\nκαί τις τόδ’ εἶπεν· Ὦ νεανία, τί σοι\nθεῷ κατευξώμεσθα; τίνος ἥκεις χάριν;\nὃ δ’ εἶπε· Φοίβῳ τῆς πάροιθ’ ἁμαρτίας\nδίκας παρασχεῖν βουλόμεσθ’· ᾔτησα γὰρ\nπατρός ποτ’ αὐτὸν αἵματος δοῦναι δίκην.\nκἀνταῦθ’ Ὀρέστου μῦθος ἰσχύων μέγα\nἐφαίνεθ’, ὡς ψεύδοιτο δεσπότης ἐμός,\nἥκων ἐπ’ αἰσχροῖς. ἔρχεται δ’ ἀνακτόρων\nκρηπῖδος ἐντός, ὡς πάρος χρηστηρίων\nεὔξαιτο Φοίβῳ· τυγχάνει δ’ ἐν ἐμπύροις·\nτῷ δὲ ξιφήρης ἆρ’ ὑφειστήκει λόχος\nδάφνῃ σκιασθείς· ὧν Κλυταιμήστρας τόκος\nεἷς ἦν ἁπάντων τῶνδε μηχανορράφος.\nχὣ μὲν κατ’ ὄμμα στὰς προσεύχεται θεῷ·\nοἳ δ’ ὀξυθήκτοις φασγάνοις ὡπλισμένοι\nκεντοῦσ’ ἀτευχῆ παῖδ’ Ἀχιλλέως λάθρᾳ.\nχωρεῖ δὲ πρύμναν· οὐ γὰρ εἰς καιρὸν τυπεὶς\nἐτύγχαν’· ἐξέλκει δὲ καὶ παραστάδος\nκρεμαστὰ τεύχη πασσάλων καθαρπάσας\nἔστη ’πὶ βωμοῦ γοργὸς ὁπλίτης ἰδεῖν,\nβοᾷ δὲ Δελφῶν παῖδας ἱστορῶν τάδε·\nΤίνος μ’ ἕκατι κτείνετ’ εὐσεβεῖς ὁδοὺς\nἥκοντα; ποίας ὄλλυμαι πρὸς αἰτίας;—\nτῶν δ’ οὐδὲν οὐδεὶς μυρίων ὄντων πέλας\nἐφθέγξατ’, ἀλλ’ ἔβαλλον ἐκ χερῶν πέτροις.\nπυκνῇ δὲ νιφάδι πάντοθεν σποδούμενος\nπροὔτεινε τεύχη κἀφυλάσσετ’ ἐμβολὰς\nἐκεῖσε κἀκεῖσ’ ἀσπίδ’ ἐκτείνων χερί.\nἀλλ’ οὐδὲν ἦνεν· ἀλλὰ πόλλ’ ὁμοῦ βέλη,\nοἰστοί, μεσάγκυλ’ ἔκλυτοί τ’ ἀμφώβολοι,\nσφαγῆς ἐχώρουν βουπόροι ποδῶν πάρος.\nδεινὰς δ’ ἂν εἶδες πυρρίχας φρουρουμένου\nβέλεμνα παιδός. ὡς δέ νιν περισταδὸν\nκύκλῳ κατεῖχον οὐ διδόντες ἀμπνοάς,\nβωμοῦ κενώσας δεξίμηλον ἐσχάραν,\nτὸ Τρωικὸν πήδημα πηδήσας ποδοῖν\nχωρεῖ πρὸς αὐτούς· οἳ δ’ ὅπως πελειάδες\nἱέρακ’ ἰδοῦσαι πρὸς φυγὴν ἐνώτισαν.\nπολλοὶ δ’ ἔπιπτον μιγάδες ἔκ τε τραυμάτων\nαὐτοί θ’ ὑπ’ αὐτῶν στενοπόρους κατ’ ἐξόδους,\nκραυγὴ δ’ ἐν εὐφήμοισι δύσφημος δόμοις\nπέτραισιν ἀντέκλαγξ’· ἐν εὐδίᾳ δέ πως\nἔστη φαεννοῖς δεσπότης στίλβων ὅπλοις·\nπρὶν δή τις ἀδύτων ἐκ μέσων ἐφθέγξατο\nδεινόν τι καὶ φρικῶδες, ὦρσε δὲ στρατὸν\nστρέψας πρὸς ἀλκήν. ἔνθ’ Ἀχιλλέως πίτνει\nπαῖς ὀξυθήκτῳ πλευρὰ φασγάνῳ τυπεὶς\nΔελφοῦ πρὸς ἀνδρός, ὅσπερ αὐτὸν ὤλεσε,\nπολλῶν μετ’ ἄλλων· ὡς δὲ πρὸς γαῖαν πίτνει,\nτίς οὐ σίδηρον προσφέρει, τίς οὐ πέτρον,\nβάλλων ἀράσσων; πᾶν δ’ ἀνήλωται δέμας\nτὸ καλλίμορφον τραυμάτων ὑπ’ ἀγρίων.\nνεκρὸν δὲ δή νιν κείμενον βωμοῦ πέλας\nἐξέβαλον ἐκτὸς θυοδόκων ἀνακτόρων.\nἡμεῖς δ’ ἀναρπάσαντες ὡς τάχος χεροῖν\nκομίζομέν νιν σοὶ κατοιμῶξαι γόοις\nκλαῦσαί τε, πρέσβυ, γῆς τε κοσμῆσαι τάφῳ.\nτοιαῦθ’ ὁ τοῖς ἄλλοισι θεσπίζων ἄναξ,\nὁ τῶν δικαίων πᾶσιν ἀνθρώποις κριτής,\nδίκας διδόντα παῖδ’ ἔδρασ’ Ἀχιλλέως.\nἐμνημόνευσε δ’, ὥσπερ ἄνθρωπος κακός,\nπαλαιὰ νείκη· πῶς ἂν οὖν εἴη σοφός;\nκαὶ μὴν ὅδ’ ἄναξ ἤδη φοράδην\nΔελφίδος ἐκ γῆς δῶμα πελάζει.\nτλήμων ὁ παθών, τλήμων δέ, γέρον,\nκαὶ σύ· δέχῃ γὰρ τὸν Ἀχίλλειον\nσκύμνον ἐς οἴκους οὐχ ὡς σὺ θέλεις·\nαὐτός τε κακοῖς πήμασι κύρσας\nεἰς ἓν μοίρας συνέκυρσας.\nὤμοι ἐγώ, κακὸν οἷον ὁρῶ τόδε\nκαὶ δέχομαι χερὶ δώμασί τ’ ἀμοῖς.\nἰώ μοί μοι, αἰαῖ,\nὦ πόλι Θεσσαλία, διολώλαμεν,\nοἰχόμεθ’· οὐκέτι μοι γένος, οὐκέτι μοι τέκνα\nλείπεται οἴκοις·\nὦ σχέτλιος παθέων ἐγώ· εἰς τίνα\nδὴ φίλον αὐγὰς βάλλων τέρψομαι;\nὦ φίλιον στόμα καὶ γένυ καὶ χέρες,\nεἴθε σ’ ὑπ’ Ἰλίῳ ἤναρε δαίμων\nΣιμοεντίδα παρ’ ἀκτάν.\nοὗτός τ’ ἂν ὡς ἐκ τῶνδ’ ἐτιμᾶτ’ ἄν, γέρον,\nθανών, τὸ σὸν δ’ ἦν ὧδ’ ἂν εὐτυχέστερον.\nὦ γάμος, ὦ γάμος, ὃς τάδε δώματα\nκαὶ πόλιν ἀμὰν ὤλεσας· αἰαῖ,\nἒ ἔ· ὦ παῖ,\nμήποτε σῶν λεχέων τὸ δυσώνυμον\nὤφελ’ ἐμὸν γένος εἰς τέκνα καὶ δόμον\nἀμφιβαλέσθαι\nἙρμιόνας Ἀίδαν ἐπὶ σοί, τέκνον,\nἀλλὰ κεραυνῷ πρόσθεν ὀλέσθαι·\nμηδ’ ἐπὶ τοξοσύνᾳ φονίῳ πατρὸς\nαἷμα τὸ διογενές ποτε Φοίβου\nβροτὸς εἰς θεὸν ἀνάψαι.\nὀττοτοτοτοῖ, θανόντα δεσπόταν γόοις\nνόμῳ τῷ\nνερτέρων κατάρξω.\nὀττοτοτοτοῖ, διάδοχα δ’ ὦ τάλας ἐγὼ\nγέρων καὶ\nδυστυχὴς δακρύω.\nθεοῦ γὰρ αἶσα, θεὸς ἔκρανε συμφοράν.\nὦ φίλος,\nδόμον ἔλιπες ἔρημον,\nὤμοι μοι, ταλαίπωρον ἐμὲ\nγέροντ’ ἄπαιδα νοσφίσας.\nθανεῖν θανεῖν σε, πρέσβυ, χρῆν πάρος τέκνων.\nοὐ σπαράξομαι κόμαν,\nοὐκ ἐμῷ ’πιθήσομαι\nκάρᾳ κτύπημα χειρὸς ὀλοόν; ὦ πόλις,\nδιπλῶν τέκνων\nμ’ ἐστέρησ’ ὁ Φοῖβος.\nὦ κακὰ παθὼν ἰδών τε δυστυχὴς γέρον,\nτίν’ αἰῶν’\nεἰς τὸ λοιπὸν ἕξεις;\nἄτεκνος ἔρημος, οὐκ ἔχων πέρας κακῶν\nδιαντλή-\nσω πόνους ἐς Ἅιδαν.\nμάτην δέ σ’ ἐν γάμοισιν ὤλβισαν θεοί.\nἀμπτάμενα\nφροῦδα πάντα, κεῖται\n\nκόμπων μεταρσίων πρόσω.\nμόνος μόνοισιν ἐν δόμοις ἀναστρέφῃ.\nοὐκέτ’ εἶ, πόλις, πόλις,\nσκῆπτρά τ’ ἐρρέτω τάδε ἐπὶ γαῖαν,\nσύ τ’, ὦ κατ’ ἄντρα νύχια Νηρέως κόρη,\nπανώλεθρόν\nμ’ ὄψεαι πίτνοντα πρὸς γᾶν.\nἰὼ ἰώ·\nτί κεκίνηται; τίνος αἰσθάνομαι\nθείου; κοῦραι, λεύσσετ’ ἀθρήσατε·\nδαίμων ὅδε τις λευκὴν αἰθέρα\nπορθμευόμενος τῶν ἱπποβότων\nΦθίας πεδίων ἐπιβαίνει.\nΠηλεῦ, χάριν σοι τῶν πάρος νυμφευμάτων\nἥκω Θέτις λιποῦσα Νηρέως δόμους.\nκαὶ πρῶτα μέν δὴ τοῖς παρεστῶσιν κακοῖς\nμηδέν τι λίαν δυσφορεῖν παρῄνεσα·\nκἀγὼ γάρ, ἣν ἄκλαυτα χρῆν τίκτειν τέκνα,\nἀπώλεσ’ ἐκ σοῦ παῖδα τὸν ταχὺν πόδας\nἈχιλλέα τεκοῦσα πρῶτον Ἑλλάδος.\nὧν δ’ οὕνεκ’ ἦλθον σημανῶ, σὺ δ’ ἐνδέχου.\nτὸν μὲν θανόντα τόνδ’ Ἀχιλλέως γόνον\nθάψον πορεύσας Πυθικὴν πρὸς ἐσχάραν,\nΔελφοῖς ὄνειδος, ὡς ἀπαγγέλλῃ τάφος\nφόνον βίαιον τῆς Ὀρεστείας χερός·\nγυναῖκα δ’ αἰχμάλωτον, Ἀνδρομάχην λέγω,\nΜολοσσίαν γῆν χρὴ κατοικῆσαι, γέρον,\nἙλένῳ συναλλαχθεῖσαν εὐναίοις γάμοις,\nκαὶ παῖδα τόνδε, τῶν ἀπ’ Αἰακοῦ μόνον\nλελειμμένον δή. βασιλέα δ’ ἐκ τοῦδε χρὴ\nἄλλον δι’ ἄλλου διαπερᾶν Μολοσσίας\nεὐδαιμονοῦντας· οὐ γὰρ ὧδ’ ἀνάστατον\nγένος γενέσθαι δεῖ τὸ σὸν κἀμόν, γέρον,\nΤροίας τε· καὶ γὰρ θεοῖσι κἀκείνης μέλει,\nκαίπερ πεσούσης Παλλάδος προθυμίᾳ.\nσὲ δ’, ὡς ἂν εἰδῇς τῆς ἐμῆς εὐνῆς χάριν,\nθεὰ γεγῶσα καὶ θεοῦ πατρὸς τέκος,\nκακῶν ἀπαλλάξασα τῶν βροτησίων\nἀθάνατον ἄφθιτόν τε ποιήσω θεόν.\nκἄπειτα Νηρέως ἐν δόμοις ἐμοῦ μέτα\nτὸ λοιπὸν ἤδη θεὸς συνοικήσεις θεᾷ·\nἔνθεν κομίζων ξηρὸν ἐκ πόντου πόδα\nτὸν φίλτατον σοὶ παῖδ’ ἐμοί τ’ Ἀχιλλέα\nὄψῃ δόμους ναίοντα νησιωτικοὺς\nΛευκὴν κατ’ ἀκτὴν ἐντὸς Εὐξείνου πόρου.\nἀλλ’ ἕρπε Δελφῶν εἰς θεόδμητον πόλιν\nνεκρὸν κομίζων τόνδε, καὶ κρύψας χθονὶ\nἐλθὼν παλαιᾶς χοιράδος κοῖλον μυχὸν\nΣηπιάδος ἵζου· μίμνε δ’, ἔστ’ ἂν ἐξ ἁλὸς\nλαβοῦσα πεντήκοντα Νηρῄδων χορὸν\nἔλθω κομιστήν σου· τὸ γὰρ πεπρωμένον\nδεῖ σ’ ἐκκομίζειν· Ζηνὶ γὰρ δοκεῖ τάδε.\nπαῦσαι δὲ λύπης τῶν τεθνηκότων ὕπερ·\nπᾶσιν γὰρ ἀνθρώποισιν ἥδε πρὸς θεῶν\nψῆφος κέκρανται κατθανεῖν τ’ ὀφείλεται.\nὦ πότνι’, ὦ γενναῖα συγκοιμήματα,\nΝηρέως γένεθλον, χαῖρε· ταῦτα δ’ ἀξίως\nσαυτῆς τε ποιεῖς καὶ τέκνων τῶν ἐκ σέθεν.\nπαύω δὲ λύπην σοῦ κελευούσης, θεά,\nκαὶ τόνδε θάψας εἶμι Πηλίου πτυχάς,\nοὗπερ σὸν εἷλον χερσὶ κάλλιστον δέμας.\nκᾆτ’ οὐ γαμεῖν δῆτ’ ἔκ τε γενναίων χρεὼν\nδοῦναί τ’ ἐς ἐσθλούς, ὅστις εὖ βουλεύεται,\nκακῶν δὲ λέκτρων μὴ ’πιθυμίαν ἔχειν,\nμηδ’ εἰ ζαπλούτους οἴσεται φερνὰς δόμοις;\nοὐ γάρ ποτ’ ἂν πράξειαν ἐκ θεῶν κακῶς.\nπολλαὶ μορφαὶ τῶν δαιμονίων,\nπολλὰ δ’ ἀέλπτως κραίνουσι θεοί·\nκαὶ τὰ δοκηθέντ’ οὐκ ἐτελέσθη,\nτῶν δ’ ἀδοκήτων πόρον ηὗρε θεός.\nτοιόνδ’ ἀπέβη τόδε πρᾶγμα.\n"};
