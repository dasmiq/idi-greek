var sequence = {"name":"Euripides. Hecuba","data":"\nἭκω νεκρῶν κευθμῶνα καὶ σκότου πύλας\nλιπών, ἵνʼ Ἅιδης χωρὶς ᾤκισται θεῶν,\nΠολύδωρος, Ἑκάβης παῖς γεγὼς τῆς Κισσέως\nΠριάμου τε πατρός, ὅς μʼ, ἐπεὶ Φρυγῶν πόλιν\nκίνδυνος ἔσχε δορὶ πεσεῖν Ἑλληνικῷ,\nδείσας ὑπεξέπεμψε Τρωικῆς χθονὸς\nΠολυμήστορος πρὸς δῶμα Θρῃκίου ξένου,\nὃς τήνδʼ ἀρίστην Χερσονησίαν πλάκα\nσπείρει, φίλιππον λαὸν εὐθύνων δορί.\nπολὺν δὲ σὺν ἐμοὶ χρυσὸν ἐκπέμπει λάθρᾳ\nπατήρ, ἵνʼ, εἴ ποτʼ Ἰλίου τείχη πέσοι,\nτοῖς ζῶσιν εἴη παισὶ μὴ σπάνις βίου.\nνεώτατος δʼ ἦ Πριαμιδῶν, ὃ καί με γῆς\nὑπεξέπεμψεν· οὔτε γὰρ φέρειν ὅπλα\nοὔτʼ ἔγχος οἷός τʼ ἦ νέῳ βραχίονι.\nἕως μὲν οὖν γῆς ὄρθʼ ἔκειθʼ ὁρίσματα\nπύργοι τʼ ἄθραυστοι Τρωικῆς ἦσαν χθονὸς\nἝκτωρ τʼ ἀδελφὸς οὑμὸς εὐτύχει δορί,\nκαλῶς παρʼ ἀνδρὶ Θρῃκὶ πατρῴῳ ξένῳ\nτροφαῖσιν ὥς τις πτόρθος ηὐξόμην, τάλας·\nἐπεὶ δὲ Τροία θʼ Ἕκτορός τʼ ἀπόλλυται\nψυχή, πατρῴα θʼ ἑστία κατεσκάφη,\nαὐτὸς δὲ βωμῷ πρὸς θεοδμήτῳ πίτνει\nσφαγεὶς Ἀχιλλέως παιδὸς ἐκ μιαιφόνου,\nκτείνει με χρυσοῦ τὸν ταλαίπωρον χάριν\nξένος πατρῷος καὶ κτανὼν ἐς οἶδμʼ ἁλὸς\nμεθῆχʼ, ἵνʼ αὐτὸς χρυσὸν ἐν δόμοις ἔχῃ.\nκεῖμαι δʼ ἐπʼ ἀκταῖς, ἄλλοτʼ ἐν πόντου σάλῳ,\nπολλοῖς διαύλοις κυμάτων φορούμενος,\nἄκλαυτος ἄταφος· νῦν δʼ ὑπὲρ μητρὸς φίλης\nἙκάβης ἀίσσω, σῶμʼ ἐρημώσας ἐμόν,\nτριταῖον ἤδη φέγγος αἰωρούμενος,\nὅσονπερ ἐν γῇ τῇδε Χερσονησίᾳ\nμήτηρ ἐμὴ δύστηνος ἐκ Τροίας πάρα.\nπάντες δʼ Ἀχαιοὶ ναῦς ἔχοντες ἥσυχοι\nθάσσουσʼ ἐπʼ ἀκταῖς τῆσδε Θρῃκίας χθονός·\nὁ Πηλέως γὰρ παῖς ὑπὲρ τύμβου φανεὶς\nκατέσχʼ Ἀχιλλεὺς πᾶν στράτευμʼ Ἑλληνικόν,\nπρὸς οἶκον εὐθύνοντας ἐναλίαν πλάτην·\nαἰτεῖ δʼ ἀδελφὴν τὴν ἐμὴν Πολυξένην\nτύμβῳ φίλον πρόσφαγμα καὶ γέρας λαβεῖν.\nκαὶ τεύξεται τοῦδʼ, οὐδʼ ἀδώρητος φίλων\nἔσται πρὸς ἀνδρῶν· ἡ πεπρωμένη δʼ ἄγει\nθανεῖν ἀδελφὴν τῷδʼ ἐμὴν ἐν ἤματι.\nδυοῖν δὲ παίδοιν δύο νεκρὼ κατόψεται\nμήτηρ, ἐμοῦ τε τῆς τε δυστήνου κόρης.\nφανήσομαι γάρ, ὡς τάφου τλήμων τύχω,\nδούλης ποδῶν πάροιθεν ἐν κλυδωνίῳ.\nτοὺς γὰρ κάτω σθένοντας ἐξῃτησάμην\nτύμβου κυρῆσαι κἀς χέρας μητρὸς πεσεῖν.\nτοὐμὸν μὲν οὖν ὅσονπερ ἤθελον τυχεῖν\nἔσται· γεραιᾷ δʼ ἐκποδὼν χωρήσομαι\nἙκάβῃ· περᾷ γὰρ ἥδʼ ὑπὸ σκηνῆς πόδα\nἈγαμέμνονος, φάντασμα δειμαίνουσʼ ἐμόν.\nφεῦ·\nὦ μῆτερ ἥτις ἐκ τυραννικῶν δόμων\nδούλειον ἦμαρ εἶδες, ὡς πράσσεις κακῶς\nὅσονπερ εὖ ποτʼ· ἀντισηκώσας δέ σε\nφθείρει θεῶν τις τῆς πάροιθʼ εὐπραξίας.\nἄγετʼ, ὦ παῖδες, τὴν γραῦν πρὸ δόμων,\nἄγετʼ ὀρθοῦσαι τὴν ὁμόδουλον,\nΤρῳάδες, ὑμῖν, πρόσθε δʼ ἄνασσαν·\nλάβετε φέρετε πέμπετʼ ἀείρετέ μου\nγεραιᾶς χειρὸς προσλαζύμεναι·\nκἀγὼ σκολιῷ σκίπωνι χερὸς\nδιερειδομένα σπεύσω βραδύπουν\nἤλυσιν ἄρθρων προτιθεῖσα.\nὦ στεροπὰ Διός, ὦ σκοτία νύξ,\nτί ποτʼ αἴρομαι ἔννυχος οὕτω\nδείμασι, φάσμασιν; ὦ πότνια Χθών,\nμελανοπτερύγων μῆτερ ὀνείρων,\nἀποπέμπομαι ἔννυχον ὄψιν,\nἣν περὶ παιδὸς ἐμοῦ τοῦ σῳζομένου κατὰ Θρῄκην\nἀμφὶ Πολυξείνης τε φίλης θυγατρὸς διʼ ὀνείρων\nεἶδον γὰρ φοβερὰν ὄψιν ἔμαθον ἐδάην.\nὦ χθόνιοι θεοί, σώσατε παῖδʼ ἐμόν,\nὃς μόνος οἴκων ἄγκυρʼ ἔτʼ ἐμῶν\nτὴν χιονώδη Θρῄκην κατέχει\nξείνου πατρίου φυλακαῖσιν.\nἔσται τι νέον·\nἥξει τι μέλος γοερὸν γοεραῖς.\nοὔποτʼ ἐμὰ φρὴν ὧδʼ ἀλίαστος\nφρίσσει, ταρβεῖ.\nποῦ ποτε θείαν Ἑλένου ψυχὰν\nκαὶ Κασάνδραν ἐσίδω, Τρῳάδες,\nὥς μοι κρίνωσιν ὀνείρους;\nεἶδον γὰρ βαλιὰν ἔλαφον λύκου αἵμονι χαλᾷ\nσφαζομέναν, ἀπʼ ἐμῶν γονάτων σπασθεῖσαν ἀνοίκτως.\nκαὶ τόδε δεῖμά μοι· ἦλθʼ ὑπὲρ ἄκρας\nτύμβου κορυφᾶς\nφάντασμʼ Ἀχιλέως· ᾔτει δὲ γέρας\nτῶν πολυμόχθων τινὰ Τρωιάδων.\nἀπʼ ἐμᾶς ἀπʼ ἐμᾶς οὖν τόδε παιδὸς\nπέμψατε, δαίμονες, ἱκετεύω.\nἙκάβη, σπουδῇ πρός σʼ ἐλιάσθην\nτὰς δεσποσύνους σκηνὰς προλιποῦσʼ,\nἵνʼ ἐκληρώθην καὶ προσετάχθην\nδούλη, πόλεως ἀπελαυνομένη\nτῆς Ἰλιάδος, λόγχης αἰχμῇ\nδοριθήρατος πρὸς Ἀχαιῶν,\nοὐδὲν παθέων ἀποκουφίζουσʼ,\nἀλλʼ ἀγγελίας βάρος ἀραμένη\nμέγα σοί τε, γύναι, κῆρυξ ἀχέων.\nἐν γὰρ Ἀχαιῶν πλήρει ξυνόδῳ\nλέγεται δόξαι σὴν παῖδʼ Ἀχιλεῖ\nσφάγιον θέσθαι· τύμβου δʼ ἐπιβὰς\nοἶσθʼ ὅτε χρυσέοις ἐφάνη σὺν ὅπλοις,\nτὰς ποντοπόρους δʼ ἔσχε σχεδίας\nλαίφη προτόνοις ἐπερειδομένας,\nτάδε θωΰσσων·\nΠοῖ δή, Δαναοί, τὸν ἐμὸν τύμβον\nστέλλεσθʼ ἀγέραστον ἀφέντες;\nπολλῆς δʼ ἔριδος συνέπαισε κλύδων,\nδόξα δʼ ἐχώρει δίχʼ ἀνʼ Ἑλλήνων\nστρατὸν αἰχμητήν, τοῖς μὲν διδόναι\nτύμβῳ σφάγιον, τοῖς δʼ οὐχὶ δοκοῦν.\nἦν δʼ ὁ τὸ μὲν σὸν σπεύδων ἀγαθὸν\nτῆς μαντιπόλου Βάκχης ἀνέχων\nλέκτρʼ Ἀγαμέμνων·\nτὼ Θησείδα δʼ, ὄζω Ἀθηνῶν,\nδισσῶν μύθων ῥήτορες ἦσαν·\nγνώμῃ δὲ μιᾷ συνεχωρείτην,\nτὸν Ἀχίλλειον τύμβον στεφανοῦν\nαἵματι χλωρῷ, τὰ δὲ Κασάνδρας\nλέκτρʼ οὐκ ἐφάτην τῆς Ἀχιλείας\nπρόσθεν θήσειν ποτὲ λόγχης.\nσπουδαὶ δὲ λόγων κατατεινομένων\nἦσαν ἴσαι πως, πρὶν ὁ ποικιλόφρων\nκόπις ἡδυλόγος δημοχαριστὴς\nΛαερτιάδης πείθει στρατιὰν\nμὴ τὸν ἄριστον Δαναῶν πάντων\nδούλων σφαγίων εἵνεκʼ ἀπωθεῖν,\nμηδέ τινʼ εἰπεῖν παρὰ Φερσεφόνῃ\nστάντα φθιμένων\nὡς ἀχάριστοι Δαναοὶ Δαναοῖς\nτοῖς οἰχομένοις ὑπὲρ Ἑλλήνων\nΤροίας πεδίων ἀπέβησαν.\nἥξει δʼ Ὀδυσεὺς ὅσον οὐκ ἤδη,\nπῶλον ἀφέλξων σῶν ἀπὸ μαστῶν\nἔκ τε γεραιᾶς χερὸς ὁρμήσων.\nἀλλʼ ἴθι ναούς, ἴθι πρὸς βωμούς,\nἵζʼ Ἀγαμέμνονος ἱκέτις γονάτων,\nκήρυσσε θεοὺς τούς τʼ οὐρανίδας\nτούς θʼ ὑπὸ γαῖαν.\nἢ γάρ σε λιταὶ διακωλύσουσʼ\nὀρφανὸν εἶναι παιδὸς μελέας,\nἢ δεῖ σʼ ἐπιδεῖν τύμβου προπετῆ\nφοινισσομένην αἵματι παρθένον\nἐκ χρυσοφόρου\nδειρῆς νασμῷ μελαναυγεῖ.\nοἲ ἐγὼ μελέα, τί ποτʼ ἀπύσω;\nποίαν ἀχώ, ποῖον ὀδυρμόν,\nδειλαία δειλαίου γήρως,\nδουλείας τᾶς οὐ τλατᾶς,\nτᾶς οὐ φερτᾶς; οἴμοι.\nτίς ἀμύνει μοι; ποία γέννα,\nποία δὲ πόλις; φροῦδος πρέσβυς,\nφροῦδοι παῖδες.\nποίαν ἢ ταύταν ἢ κείναν\nστείχω; ποῖ δʼ ἥσω; ποῦ τις θεῶν\nἢ δαιμόνων ἐπαρωγός;\nὦ κάκʼ ἐνεγκοῦσαι,\nΤρῳάδες ὦ κάκʼ ἐνεγκοῦσαι\nπήματʼ, ἀπωλέσατʼ ὠλέσατʼ· οὐκέτι μοι βίος\nἀγαστὸς ἐν φάει.\nὦ τλάμων ἅγησαί μοι πούς,\nἅγησαι τᾷ γηραιᾷ\nπρὸς τάνδʼ αὐλάν· ὦ τέκνον, ὦ παῖ,\nδυστανοτάτας ματέρος — ἔξελθʼ ἔξελθʼ\nοἴκων — ἄιε ματέρος αὐδάν.\nὦ τέκνον ὡς εἰδῇς οἵαν οἵαν\nἀίω φάμαν περὶ σᾶς ψυχᾶς.\nἰώ·\nμᾶτερ μᾶτερ τί βοᾷς; τί νέον\nκαρύξασʼ οἴκων μʼ ὥστʼ ὄρνιν\nθάμβει τῷδʼ ἐξέπταξας;\nοἴμοι τέκνον.\nτί με δυσφημεῖς; φροίμιά μοι κακά.\nαἰαῖ σᾶς ψυχᾶς.\nἐξαύδα· μὴ κρύψῃς δαρόν.\nδειμαίνω δειμαίνω, μᾶτερ,\nτί ποτʼ ἀναστένεις\nὦ τέκνον τέκνον μελέας ματρὸς\nτί δὲ τόδʼ ἀγγελεῖς;\nσφάξαι σʼ Ἀργείων κοινὰ\nσυντείνει πρὸς τύμβον γνώμα\nΠηλείᾳ γέννᾳ.\nοἴμοι μᾶτερ, πῶς φθέγγῃ\nἀμέγαρτα κακῶν; μάνυσόν μοι,\nμάνυσον, μᾶτερ.\nαὐδῶ, παῖ, δυσφήμους φήμας·\nἀγγέλλουσʼ Ἀργείων δόξαι\nψήφῳ τᾶς σᾶς περί μοι ψυχᾶς.\nὦ δεινὰ παθοῦσʼ, ὦ παντλάμων,\nὦ δυστάνου μᾶτερ βιοτᾶς\nοἵαν οἵαν αὖ σοι λώβαν\nἐχθίσταν ἀρρήταν τʼ\nὦρσέν τις δαίμων;\nοὐκέτι σοι παῖς ἅδʼ οὐκέτι δὴ\nγήρᾳ δειλαίῳ δειλαία\nσυνδουλεύσω.\nσκύμνον γάρ μʼ ὥστʼ οὐριθρέπταν\nμόσχον δειλαία δειλαίαν\nἐσόψῃ,\nχειρὸς ἀναρπαστὰν\nσᾶς ἄπο λαιμότομόν τʼ Ἀίδᾳ\nγᾶς ὑποπεμπομέναν σκότον, ἔνθα νεκρῶν μέτα\nτάλαινα κείσομαι.\nκαὶ σοῦ μέν, μᾶτερ, δυστάνου\nκλαίω πανδύρτοις θρήνοις,\nτὸν ἐμὸν δὲ βίον λώβαν λύμαν τʼ\nοὐ μετακλαίομαι, ἀλλὰ θανεῖν μοι\nξυντυχία κρείσσων ἐκύρησεν.\nκαὶ μὴν Ὀδυσσεὺς ἔρχεται σπουδῇ ποδός,\nἙκάβη, νέον τι πρὸς σὲ σημανῶν ἔπος.\nγύναι, δοκῶ μέν σʼ εἰδέναι γνώμην στρατοῦ\nψῆφόν τε τὴν κρανθεῖσαν· ἀλλʼ ὅμως φράσω.\nἔδοξʼ Ἀχαιοῖς παῖδα σὴν Πολυξένην\nσφάξαι πρὸς ὀρθὸν χῶμʼ Ἀχιλλείου τάφου.\nἡμᾶς δὲ πομποὺς καὶ κομιστῆρας κόρης\nτάσσουσιν εἶναι· θύματος δʼ ἐπιστάτης\nἱερεύς τʼ ἐπέσται τοῦδε παῖς Ἀχιλλέως.\nοἶσθʼ οὖν ὃ δρᾶσον; μήτʼ ἀποσπασθῇς βίᾳ\nμήτʼ ἐς χερῶν ἅμιλλαν ἐξέλθῃς ἐμοί·\nγίγνωσκε δʼ ἀλκὴν καὶ παρουσίαν κακῶν\nτῶν σῶν. σοφόν τοι κἀν κακοῖς ἃ δεῖ φρονεῖν.\nαἰαῖ· παρέστηχʼ, ὡς ἔοικʼ, ἀγὼν μέγας,\nπλήρης στεναγμῶν οὐδὲ δακρύων κενός.\nκἄγωγʼ ἄρʼ οὐκ ἔθνῃσκον οὗ μʼ ἐχρῆν θανεῖν,\nοὐδʼ ὤλεσέν με Ζεύς, τρέφει δʼ, ὅπως ὁρῶ\nκακῶν κάκʼ ἄλλα μείζονʼ ἡ τάλαινʼ ἐγώ.\nεἰ δʼ ἔστι τοῖς δούλοισι τοὺς ἐλευθέρους\nμὴ λυπρὰ μηδὲ καρδίας δηκτήρια\nἐξιστορῆσαι, σοὶ μὲν εἰρῆσθαι χρεών,\nἡμᾶς δʼ ἀκοῦσαι τοὺς ἐρωτῶντας τάδε.\nἔξεστʼ, ἐρώτα· τοῦ χρόνου γὰρ οὐ φθονῶ.\nοἶσθʼ ἡνίκʼ ἦλθες Ἰλίου κατάσκοπος,\nδυσχλαινίᾳ τʼ ἄμορφος, ὀμμάτων τʼ ἄπο\nφόνου σταλαγμοὶ σὴν κατέσταζον γένυν;\nοἶδʼ· οὐ γὰρ ἄκρας καρδίας ἔψαυσέ μου.\nἔγνω δέ σʼ Ἑλένη καὶ μόνῃ κατεῖπʼ ἐμοί;\nμεμνήμεθʼ ἐς κίνδυνον ἐλθόντες μέγαν.\nἥψω δὲ γονάτων τῶν ἐμῶν ταπεινὸς ὤν;\nὥστʼ ἐνθανεῖν γε σοῖς πέπλοισι χεῖρʼ ἐμήν.\nἔσωσα δῆτά σʼ ἐξέπεμψά τε χθονός;\nὥστʼ εἰσορᾶν γε φέγγος ἡλίου τόδε.\nτί δῆτʼ ἔλεξας δοῦλος ὢν ἐμὸς τότε;\nπολλῶν λόγων εὑρήμαθʼ, ὥστε μὴ θανεῖν.\nοὔκουν κακύνῃ τοῖσδε τοῖς βουλεύμασιν,\nὃς ἐξ ἐμοῦ μὲν ἔπαθες οἷα φῂς παθεῖν,\nδρᾷς δʼ οὐδὲν ἡμᾶς εὖ, κακῶς δʼ ὅσον δύνῃ;\nἀχάριστον ὑμῶν σπέρμʼ, ὅσοι δημηγόρους\nζηλοῦτε τιμάς· μηδὲ γιγνώσκοισθέ μοι,\nοἳ τοὺς φίλους βλάπτοντες οὐ φροντίζετε,\nἢν τοῖσι πολλοῖς πρὸς χάριν λέγητέ τι.\nἀτὰρ τί δὴ σόφισμα τοῦθʼ ἡγούμενοι\nἐς τήνδε παῖδα ψῆφον ὥρισαν φόνου;\nπότερα τὸ χρῆν σφʼ ἐπήγαγʼ ἀνθρωποσφαγεῖν\nπρὸς τύμβον, ἔνθα βουθυτεῖν μᾶλλον πρέπει;\nἢ τοὺς κτανόντας ἀνταποκτεῖναι θέλων\nἐς τήνδʼ Ἀχιλλεὺς ἐνδίκως τείνει φόνον;\nἀλλʼ οὐδὲν αὐτὸν ἥδε γʼ εἴργασται κακόν.\nἙλένην νιν αἰτεῖν χρῆν τάφῳ προσφάγματα·\nκείνη γὰρ ὤλεσέν νιν ἐς Τροίαν τʼ ἄγει.\nεἰ δʼ αἰχμαλώτων χρή τινʼ ἔκκριτον θανεῖν\nκάλλει θʼ ὑπερφέρουσαν, οὐχ ἡμῶν τόδε·\nἡ Τυνδαρὶς γὰρ εἶδος ἐκπρεπεστάτη,\nἀδικοῦσά θʼ ἡμῶν οὐδὲν ἧσσον ηὑρέθη.\nτῷ μὲν δικαίῳ τόνδʼ ἁμιλλῶμαι λόγον·\nἃ δʼ ἀντιδοῦναι δεῖ σʼ ἀπαιτούσης ἐμοῦ,\nἄκουσον. ἥψω τῆς ἐμῆς, ὡς φῄς, χερὸς\nκαὶ τῆσδε γραίας προσπίτνων παρηίδος·\nἀνθάπτομαί σου τῶνδε τῶν αὐτῶν ἐγὼ\nχάριν τʼ ἀπαιτῶ τὴν τόθʼ ἱκετεύω τέ σε,\nμή μου τὸ τέκνον ἐκ χερῶν ἀποσπάσῃς,\nμηδὲ κτάνητε· τῶν τεθνηκότων ἅλις.\nταύτῃ γέγηθα κἀπιλήθομαι κακῶν·\nἥδʼ ἀντὶ πολλῶν ἐστί μοι παραψυχή,\nπόλις, τιθήνη, βάκτρον, ἡγεμὼν ὁδοῦ.\nοὐ τοὺς κρατοῦντας χρὴ κρατεῖν ἃ μὴ χρεών,\nοὐδʼ εὐτυχοῦντας εὖ δοκεῖν πράξειν ἀεί·\nκἀγὼ γὰρ ἦ ποτʼ, ἀλλὰ νῦν οὐκ εἴμʼ ἔτι,\nτὸν πάντα δʼ ὄλβον ἦμαρ ἕν μʼ ἀφείλετο.\nἀλλʼ, ὦ φίλον γένειον, αἰδέσθητί με,\nοἴκτιρον· ἐλθὼν δʼ εἰς Ἀχαιικὸν στρατὸν\nπαρηγόρησον, ὡς ἀποκτείνειν φθόνος\nγυναῖκας, ἃς τὸ πρῶτον οὐκ ἐκτείνατε\nβωμῶν ἀποσπάσαντες, ἀλλʼ ᾠκτίρατε.\nνόμος δʼ ἐν ὑμῖν τοῖς τʼ ἐλευθέροις ἴσος\nκαὶ τοῖσι δούλοις αἵματος κεῖται πέρι.\nτὸ δʼ ἀξίωμα, κἂν κακῶς λέγῃ, τὸ σὸν\nπείσει· λόγος γὰρ ἔκ τʼ ἀδοξούντων ἰὼν\nκἀκ τῶν δοκούντων αὑτὸς οὐ ταὐτὸν σθένει.\nοὐκ ἔστιν οὕτω στερρὸς ἀνθρώπου φύσις,\nἥτις γόων σῶν καὶ μακρῶν ὀδυρμάτων\nκλύουσα θρήνους οὐκ ἂν ἐκβάλοι δάκρυ.\nἙκάβη, διδάσκου, μηδὲ τῷ θυμουμένῳ\nτὸν εὖ λέγοντα δυσμενῆ ποιοῦ φρενός.\nἐγὼ τὸ μὲν σὸν σῶμʼ ὑφʼ οὗπερ εὐτύχουν\nσῴζειν ἕτοιμός εἰμι κοὐκ ἄλλως λέγω·\nἃ δʼ εἶπον εἰς ἅπαντας οὐκ ἀρνήσομαι,\nΤροίας ἁλούσης ἀνδρὶ τῷ πρώτῳ στρατοῦ\nσὴν παῖδα δοῦναι σφάγιον ἐξαιτουμένῳ.\nἐν τῷδε γὰρ κάμνουσιν αἱ πολλαὶ πόλεις,\nὅταν τις ἐσθλὸς καὶ πρόθυμος ὢν ἀνὴρ\nμηδὲν φέρηται τῶν κακιόνων πλέον.\nἡμῖν δʼ Ἀχιλλεὺς ἄξιος τιμῆς, γύναι,\nθανὼν ὑπὲρ γῆς Ἑλλάδος κάλλιστʼ ἀνήρ.\nοὔκουν τόδʼ αἰσχρόν, εἰ βλέποντι μὲν φίλῳ\nχρώμεσθʼ, ἐπεὶ δʼ ὄλωλε, μὴ χρώμεσθʼ ἔτι;\nεἶεν· τί δῆτʼ ἐρεῖ τις, ἤν τις αὖ φανῇ\nστρατοῦ τʼ ἄθροισις πολεμίων τʼ ἀγωνία;\nπότερα μαχούμεθʼ ἢ φιλοψυχήσομεν,\nτὸν κατθανόνθʼ ὁρῶντες οὐ τιμώμενον;\nκαὶ μὴν ἔμοιγε ζῶντι μέν, καθʼ ἡμέραν\nκεἰ σμίκρʼ ἔχοιμι, πάντʼ ἂν ἀρκούντως ἔχοι·\nτύμβον δὲ βουλοίμην ἂν ἀξιούμενον\nτὸν ἐμὸν ὁρᾶσθαι· διὰ μακροῦ γὰρ ἡ χάρις.\nεἰ δʼ οἰκτρὰ πάσχειν φῄς, τάδʼ ἀντάκουέ μου·\nεἰσὶν παρʼ ἡμῖν οὐδὲν ἧσσον ἄθλιαι\nγραῖαι γυναῖκες ἠδὲ πρεσβῦται σέθεν,\nνύμφαι τʼ ἀρίστων νυμφίων τητώμεναι,\nὧν ἥδε κεύθει σώματʼ Ἰδαία κόνις.\nτόλμα τάδʼ. ἡμεῖς δʼ, εἰ κακῶς νομίζομεν\nτιμᾶν τὸν ἐσθλόν, ἀμαθίαν ὀφλήσομεν·\nοἱ βάρβαροι δὲ μήτε τοὺς φίλους φίλους\nἡγεῖσθε, μήτε τοὺς καλῶς τεθνηκότας\nθαυμάζεθʼ, ὡς ἂν ἡ μὲν Ἑλλὰς εὐτυχῇ,\nὑμεῖς δʼ ἔχηθʼ ὅμοια τοῖς βουλεύμασιν.\nαἰαῖ· τὸ δοῦλον ὡς κακὸν πέφυκʼ ἀεὶ\nτολμᾷ θʼ ἃ μὴ χρή, τῇ βίᾳ νικώμενον.\nὦ θύγατερ, οὑμοὶ μὲν λόγοι πρὸς αἰθέρα\nφροῦδοι μάτην ῥιφέντες ἀμφὶ σοῦ φόνου·\nσὺ δʼ, εἴ τι μείζω δύναμιν ἢ μήτηρ ἔχεις,\nσπούδαζε πάσας ὥστʼ ἀηδόνος στόμα\nφθογγὰς ἱεῖσα, μὴ στερηθῆναι βίου.\nπρόσπιπτε δʼ οἰκτρῶς τοῦδʼ Ὀδυσσέως γόνυ\nκαὶ πεῖθʼ — ἔχεις δὲ πρόφασιν· ἔστι γὰρ τέκνα\nκαὶ τῷδε — τὴν σὴν ὥστʼ ἐποικτῖραι τύχην.\nὁρῶ σʼ, Ὀδυσσεῦ, δεξιὰν ὑφʼ εἵματος\nκρύπτοντα χεῖρα καὶ πρόσωπον ἔμπαλιν\nστρέφοντα, μή σου προσθίγω γενειάδος.\nθάρσει· πέφευγας τὸν ἐμὸν Ἱκέσιον Δία·\nὡς ἕψομαί γε τοῦ τʼ ἀναγκαίου χάριν\nθανεῖν τε χρῄζουσʼ· εἰ δὲ μὴ βουλήσομαι,\nκακὴ φανοῦμαι καὶ φιλόψυχος γυνή.\nτί γάρ με δεῖ ζῆν; ᾗ πατὴρ μὲν ἦν ἄναξ\nΦρυγῶν ἁπάντων· τοῦτό μοι πρῶτον βίου·\nἔπειτʼ ἐθρέφθην ἐλπίδων καλῶν ὕπο\nβασιλεῦσι νύμφη, ζῆλον οὐ σμικρὸν γάμων\nἔχουσʼ, ὅτου δῶμʼ ἑστίαν τʼ ἀφίξομαι·\nδέσποινα δʼ ἡ δύστηνος Ἰδαίαισιν ἦ\nγυναιξὶ παρθένοις τʼ ἀπόβλεπτος μέτα,\nἴση θεοῖσι πλὴν τὸ κατθανεῖν μόνον·\nνῦν δʼ εἰμὶ δούλη. πρῶτα μέν με τοὔνομα\nθανεῖν ἐρᾶν τίθησιν οὐκ εἰωθὸς ὄν·\nἔπειτʼ ἴσως ἂν δεσποτῶν ὠμῶν φρένας\nτύχοιμʼ ἄν, ὅστις ἀργύρου μʼ ὠνήσεται,\nτὴν Ἕκτορός τε χἁτέρων πολλῶν κάσιν,\nπροσθεὶς δʼ ἀνάγκην σιτοποιὸν ἐν δόμοις,\nσαίρειν τε δῶμα κερκίσιν τʼ ἐφεστάναι\nλυπρὰν ἄγουσαν ἡμέραν μʼ ἀναγκάσει·\nλέχη δὲ τἀμὰ δοῦλος ὠνητός ποθεν\nχρανεῖ, τυράννων πρόσθεν ἠξιωμένα.\nοὐ δῆτʼ· ἀφίημʼ ὀμμάτων ἐλευθέρων\nφέγγος τόδʼ, Ἅιδῃ προστιθεῖσʼ ἐμὸν δέμας.\nἄγου μʼ, Ὀδυσσεῦ, καὶ διέργασαί μʼ ἄγων·\nοὔτʼ ἐλπίδος γὰρ οὔτε του δόξης ὁρῶ\nθάρσος παρʼ ἡμῖν ὥς ποτʼ εὖ πρᾶξαί με χρή.\nμῆτερ, σὺ δʼ ἡμῖν μηδὲν ἐμποδὼν γένῃ,\nλέγουσα μηδὲ δρῶσα· συμβούλου δέ μοι\nθανεῖν πρὶν αἰσχρῶν μὴ κατʼ ἀξίαν τυχεῖν.\nὅστις γὰρ οὐκ εἴωθε γεύεσθαι κακῶν,\nφέρει μέν, ἀλγεῖ δʼ αὐχένʼ ἐντιθεὶς ζυγῷ·\nθανὼν δʼ ἂν εἴη μᾶλλον εὐτυχέστερος\nἢ ζῶν· τὸ γὰρ ζῆν μὴ καλῶς μέγας πόνος.\nδεινὸς χαρακτὴρ κἀπίσημος ἐν βροτοῖς\nἐσθλῶν γενέσθαι, κἀπὶ μεῖζον ἔρχεται\nτῆς εὐγενείας ὄνομα τοῖσιν ἀξίοις.\nκαλῶς μὲν εἶπας, θύγατερ, ἀλλὰ τῷ καλῷ\nλύπη πρόσεστιν. εἰ δὲ δεῖ τῷ Πηλέως\nχάριν γενέσθαι παιδὶ καὶ ψόγον φυγεῖν\nὑμᾶς, Ὀδυσσεῦ, τήνδε μὲν μὴ κτείνετε,\nἡμᾶς δʼ ἄγοντες πρὸς πυρὰν Ἀχιλλέως\nκεντεῖτε, μὴ φείδεσθʼ· ἐγὼ ῎τεκον Πάριν,\nὃς παῖδα Θέτιδος ὤλεσεν τόξοις βαλών.\nοὐ σʼ, ὦ γεραιά, κατθανεῖν Ἀχιλλέως\nφάντασμʼ Ἀχαιούς, ἀλλὰ τήνδʼ, ᾐτήσατο.\nὑμεῖς δέ μʼ ἀλλὰ θυγατρὶ συμφονεύσατε,\nκαὶ δὶς τόσον πῶμʼ αἵματος γενήσεται\nγαίᾳ νεκρῷ τε τῷ τάδʼ ἐξαιτουμένῳ.\nἅλις κόρης σῆς θάνατος, οὐ προσοιστέος\nἄλλος πρὸς ἄλλῳ· μηδὲ τόνδʼ ὠφείλομεν.\nπολλή γʼ ἀνάγκη θυγατρὶ συνθανεῖν ἐμέ.\nπῶς; οὐ γὰρ οἶδα δεσπότας κεκτημένος.\nὁποῖα κισσὸς δρυός, ὅπως τῆσδʼ ἕξομαι.\nοὔκ, ἤν γε πείθῃ τοῖσι σοῦ σοφωτέροις.\nὡς τῆσδʼ ἑκοῦσα παιδὸς οὐ μεθήσομαι.\nἀλλʼ οὐδʼ ἐγὼ μὴν τήνδʼ ἄπειμʼ αὐτοῦ λιπών.\nμῆτερ, πιθοῦ μοι· καὶ σύ, παῖ Λαερτίου,\nχάλα τοκεῦσιν εἰκότως θυμουμένοις,\nσύ τʼ, ὦ τάλαινα, τοῖς κρατοῦσι μὴ μάχου.\nβούλῃ πεσεῖν πρὸς οὖδας ἑλκῶσαί τε σὸν\nγέροντα χρῶτα πρὸς βίαν ὠθουμένη,\nἀσχημονῆσαί τʼ ἐκ νέου βραχίονος\nσπασθεῖσʼ, ἃ πείσῃ; μὴ σύ γʼ· οὐ γὰρ ἄξιον.\nἀλλʼ, ὦ φίλη μοι μῆτερ, ἡδίστην χέρα\nδὸς καὶ παρειὰν προσβαλεῖν παρηίδι·\nὡς οὔποτʼ αὖθις, ἀλλὰ νῦν πανύστατον\nἀκτῖνα κύκλον θʼ ἡλίου προσόψομαι.\nτέλος δέχῃ δὴ τῶν ἐμῶν προσφθεγμάτων.\nὦ μῆτερ, ὦ τεκοῦσʼ, ἄπειμι δὴ κάτω.\nὦ θύγατερ, ἡμεῖς δʼ ἐν φάει δουλεύσομεν.\nἄνυμφος ἀνυμέναιος ὧν μʼ ἐχρῆν τυχεῖν.\nοἰκτρὰ σύ, τέκνον, ἀθλία δʼ ἐγὼ γυνή.\nἐκεῖ δʼ ἐν Ἅιδου κείσομαι χωρὶς σέθεν.\nοἴμοι· τί δράσω; ποῖ τελευτήσω βίον;\nδούλη θανοῦμαι, πατρὸς οὖσʼ ἐλευθέρου.\nἡμεῖς δὲ πεντήκοντά γʼ ἄμμοροι τέκνων.\nτί σοι πρὸς Ἕκτορʼ ἢ γέροντʼ εἴπω πόσιν;\nἄγγελλε πασῶν ἀθλιωτάτην ἐμέ.\nὦ στέρνα μαστοί θʼ, οἵ μʼ ἐθρέψαθʼ ἡδέως.\nὦ τῆς ἀώρου θύγατερ ἀθλίας τύχης.\nχαῖρʼ, ὦ τεκοῦσα, χαῖρε Κασάνδρα τʼ ἐμοί,\nχαίρουσιν ἄλλοι, μητρὶ δʼ οὐκ ἔστιν τόδε.\nὅ τʼ ἐν φιλίπποις Θρῃξὶ Πολύδωρος κάσις.\nεἰ ζῇ γʼ· ἀπιστῶ δʼ· ὧδε πάντα δυστυχῶ.\nζῇ καὶ θανούσης ὄμμα συγκλῄσει τὸ σόν.\nτέθνηκʼ ἔγωγε πρὶν θανεῖν κακῶν ὕπο.\nκόμιζʼ, Ὀδυσσεῦ, μʼ ἀμφιθεὶς κάρα πέπλοις\nὡς πρὶν σφαγῆναί γʼ ἐκτέτηκα καρδίαν\nθρήνοισι μητρὸς τήνδε τʼ ἐκτήκω γόοις.\nὦ φῶς· προσειπεῖν γὰρ σὸν ὄνομʼ ἔξεστί μοι,\nμέτεστι δʼ οὐδὲν πλὴν ὅσον χρόνον ξίφους\nβαίνω μεταξὺ καὶ πυρᾶς Ἀχιλλέως.\nοἲ ʼγώ, προλείπω· λύεται δέ μου μέλη.\nὦ θύγατερ, ἅψαι μητρός, ἔκτεινον χέρα,\nδός· μὴ λίπῃς μʼ ἄπαιδʼ. ἀπωλόμην, φίλαι\nὣς τὴν Λάκαιναν σύγγονον Διοσκόροιν\nἙλένην ἴδοιμι· διὰ καλῶν γὰρ ὀμμάτων\nαἴσχιστα Τροίαν εἷλε τὴν εὐδαίμονα.\nαὔρα, ποντιὰς αὔρα,\nἅτε ποντοπόρους κομί-\nζεις θοὰς ἀκάτους ἐπʼ οἶδμα λίμνας,\nποῖ με τὰν μελέαν πορεύ-\nσεις; τῷ δουλόσυνος πρὸς οἶ-\nκον κτηθεῖσʼ ἀφίξομαι; ἢ\nΔωρίδος ὅρμον αἴας;\nἢ Φθιάδος, ἔνθα τὸν\nκαλλίστων ὑδάτων πατέρα\nφασὶν Ἀπιδανὸν πεδία λιπαίνειν;\nἢ νάσων, ἁλιήρει\nκώπᾳ πεμπομέναν τάλαι-\nναν, οἰκτρὰν βιοτὰν ἔχουσαν οἴκοις,\nἔνθα πρωτόγονός τε φοῖ-\nνιξ δάφνα θʼ ἱεροὺς ἀνέ-\nσχε πτόρθους Λατοῖ φίλᾳ ὠ-\nδῖνος ἄγαλμα Δίας;\nσὺν Δηλιάσιν τε κού-\nραισιν Ἀρτέμιδος θεᾶς\nχρυσέαν ἄμπυκα τόξα τʼ εὐλογήσω;\nἢ Παλλάδος ἐν πόλει\nτὰς καλλιδίφρους Ἀθα-\nναίας ἐν κροκέῳ πέπλῳ\nζεύξομαι ἆρα πώλους ἐν\nδαιδαλέαισι ποικίλλουσʼ\nἀνθοκρόκοισι πήναις, ἢ\nΤιτάνων γενεὰν\nτὰν Ζεὺς ἀμφιπύρῳ κοιμί-\nζει φλογμῷ Κρονίδας;\nὤ μοι τεκέων ἐμῶν,\nὤ μοι πατέρων χθονός θʼ,\nἃ καπνῷ κατερείπεται,\nτυφομένα, δορίκτητος\nἈργεΐων· ἐγὼ δʼ ἐν ξεί-\nνᾳ χθονὶ δὴ κέκλημαι δού-\nλα, λιποῦσʼ Ἀσίαν,\nΕὐρώπας θεραπνᾶν ἀλλά-\nξασʼ Ἅιδα θαλάμους.\nποῦ τὴν ἄνασσαν δή ποτʼ οὖσαν Ἰλίου\nἙκάβην ἂν ἐξεύροιμι, Τρῳάδες κόραι;\nαὕτη πέλας σου νῶτʼ ἔχουσʼ ἐπὶ χθονί,\nΤαλθύβιε, κεῖται ξυγκεκλῃμένη πέπλοις.\nὦ Ζεῦ, τί λέξω; πότερά σʼ ἀνθρώπους ὁρᾶν;\nἢ δόξαν ἄλλως τήνδε κεκτῆσθαι μάτην,\nψευδῆ, δοκοῦντας δαιμόνων εἶναι γένος\nτύχην δὲ πάντα τἀν βροτοῖς ἐπισκοπεῖν;\nοὐχ ἥδʼ ἄνασσα τῶν πολυχρύσων Φρυγῶν,\nοὐχ ἥδε Πριάμου τοῦ μέγʼ ὀλβίου δάμαρ;\nκαὶ νῦν πόλις μὲν πᾶσʼ ἀνέστηκεν δορί,\nαὐτὴ δὲ δούλη γραῦς ἄπαις ἐπὶ χθονὶ\nκεῖται, κόνει φύρουσα δύστηνον κάρα.\nφεῦ φεῦ· γέρων μέν εἰμʼ, ὅμως δέ μοι θανεῖν\nεἴη πρὶν αἰσχρᾷ περιπεσεῖν τύχῃ τινί.\nἀνίστασʼ, ὦ δύστηνε, καὶ μετάρσιον\nπλευρὰν ἔπαιρε καὶ τὸ πάλλευκον κάρα.\nἔα· τίς οὗτος σῶμα τοὐμὸν οὐκ ἐᾷ\nκεῖσθαι; τί κινεῖς μʼ, ὅστις εἶ, λυπουμένην;\nΤαλθύβιος ἥκω Δαναϊδῶν ὑπηρέτης,\nἈγαμέμνονος πέμψαντος, ὦ γύναι, μέτα.\nὦ φίλτατʼ, ἆρα κἄμʼ ἐπισφάξαι τάφῳ\nδοκοῦν Ἀχαιοῖς ἦλθες; ὡς φίλʼ ἂν λέγοις.\nσπεύδωμεν, ἐγκονῶμεν· ἡγοῦ μοι, γέρον.\nσὴν παῖδα κατθανοῦσαν ὡς θάψῃς, γύναι,\nἥκω μεταστείχων σε· πέμπουσιν δέ με\nδισσοί τʼ Ἀτρεῖδαι καὶ λεὼς Ἀχαιικός.\nοἴμοι, τί λέξεις; οὐκ ἄρʼ ὡς θανουμένους\nμετῆλθες ἡμᾶς, ἀλλὰ σημανῶν κακά;\nὄλωλας, ὦ παῖ, μητρὸς ἁρπασθεῖσʼ ἄπο·\nἡμεῖς δʼ ἄτεκνοι τοὐπὶ σʼ· ὦ τάλαινʼ ἐγώ.\nπῶς καί νιν ἐξεπράξατʼ; ἆρʼ αἰδούμενοι;\nἢ πρὸς τὸ δεινὸν ἤλθεθʼ ὡς ἐχθράν, γέρον,\nκτείνοντες; εἰπέ, καίπερ οὐ λέξων φίλα.\nδιπλᾶ με χρῄζεις δάκρυα κερδᾶναι, γύναι,\nσῆς παιδὸς οἴκτῳ· νῦν τε γὰρ λέγων κακὰ\nτέγξω τόδʼ ὄμμα, πρὸς τάφῳ θʼ ὅτʼ ὤλλυτο.\nπαρῆν μὲν ὄχλος πᾶς Ἀχαιικοῦ στρατοῦ\nπλήρης πρὸ τύμβου σῆς κόρης ἐπὶ σφαγάς·\nλαβὼν δʼ Ἀχιλλέως παῖς Πολυξένην χερὸς\nἔστησʼ ἐπʼ ἄκρου χώματος, πέλας δʼ ἐγώ·\nλεκτοί τʼ Ἀχαιῶν ἔκκριτοι νεανίαι,\nσκίρτημα μόσχου σῆς καθέξοντες χεροῖν,\nἕσποντο. πλῆρες δʼ ἐν χεροῖν λαβὼν δέπας\nπάγχρυσον αἴρει χειρὶ παῖς Ἀχιλλέως\nχοὰς θανόντι πατρί· σημαίνει δέ μοι\nσιγὴν Ἀχαιῶν παντὶ κηρῦξαι στρατῷ.\nκἀγὼ καταστὰς εἶπον ἐν μέσοις τάδε·\nΣιγᾶτʼ, Ἀχαιοί, σῖγα πᾶς ἔστω λεώς,\nσίγα σιώπα· νήνεμον δʼ ἔστησʼ ὄχλον.\nὃ δʼ εἶπεν· Ὦ παῖ Πηλέως, πατὴρ δʼ ἐμός,\nδέξαι χοάς μοι τάσδε κηλητηρίους,\nνεκρῶν ἀγωγούς· ἐλθὲ δʼ, ὡς πίῃς μέλαν\nκόρης ἀκραιφνὲς αἷμʼ, ὅ σοι δωρούμεθα\nστρατός τε κἀγώ· πρευμενὴς δʼ ἡμῖν γενοῦ\nλῦσαί τε πρύμνας καὶ χαλινωτήρια\nνεῶν δὸς ἡμῖν πρευμενοῦς τʼ ἀπʼ Ἰλίου\nνόστου τυχόντας πάντας ἐς πάτραν μολεῖν.\nτοσαῦτʼ ἔλεξε, πᾶς δʼ ἐπηύξατο στρατός.\nεἶτʼ ἀμφίχρυσον φάσγανον κώπης λαβὼν\nἐξεῖλκε κολεοῦ, λογάσι δʼ Ἀργείων στρατοῦ\nνεανίαις ἔνευσε παρθένον λαβεῖν.\nἣ δʼ, ὡς ἐφράσθη, τόνδʼ ἐσήμηνεν λόγον·\nὮ τὴν ἐμὴν πέρσαντες Ἀργεῖοι πόλιν,\nἑκοῦσα θνῄσκω· μή τις ἅψηται χροὸς\nτοὐμοῦ· παρέξω γὰρ δέρην εὐκαρδίως.\nἐλευθέραν δέ μʼ, ὡς ἐλευθέρα θάνω,\nπρὸς θεῶν, μεθέντες κτείνατʼ· ἐν νεκροῖσι γὰρ\nδούλη κεκλῆσθαι βασιλὶς οὖσʼ αἰσχύνομαι.\nλαοὶ δʼ ἐπερρόθησαν, Ἀγαμέμνων τʼ ἄναξ\nεἶπεν μεθεῖναι παρθένον νεανίαις.\nοἳ δʼ, ὡς τάχιστʼ ἤκουσαν ὑστάτην ὄπα,\nμεθῆκαν, οὗπερ καὶ μέγιστον ἦν κράτος.\nκἀπεὶ τόδʼ εἰσήκουσε δεσποτῶν ἔπος,\nλαβοῦσα πέπλους ἐξ ἄκρας ἐπωμίδος\nἔρρηξε λαγόνας ἐς μέσας παρʼ ὀμφαλόν,\nμαστούς τʼ ἔδειξε στέρνα θʼ ὡς ἀγάλματος\nκάλλιστα, καὶ καθεῖσα πρὸς γαῖαν γόνυ\nἔλεξε πάντων τλημονέστατον λόγον·\nἸδού, τόδʼ, εἰ μὲν στέρνον, ὦ νεανία,\nπαίειν προθυμῇ, παῖσον, εἰ δʼ ὑπʼ αὐχένα\nχρῄζεις, πάρεστι λαιμὸς εὐτρεπὴς ὅδε.\nὃ δʼ οὐ θέλων τε καὶ θέλων οἴκτῳ κόρης,\nτέμνει σιδήρῳ πνεύματος διαρροάς·\nκρουνοὶ δʼ ἐχώρουν. ἣ δὲ καὶ θνῄσκουσʼ ὅμως\nπολλὴν πρόνοιαν εἶχεν εὐσχήμων πεσεῖν,\nκρύπτουσʼ ἃ κρύπτειν ὄμματʼ ἀρσένων χρεών.\nἐπεὶ δʼ ἀφῆκε πνεῦμα θανασίμῳ σφαγῇ,\nοὐδεὶς τὸν αὐτὸν εἶχεν Ἀργείων πόνον·\nἀλλʼ οἳ μὲν αὐτῶν τὴν θανοῦσαν ἐκ χερῶν\nφύλλοις ἔβαλλον, οἳ δὲ πληροῦσιν πυρὰν\nκορμοὺς φέροντες πευκίνους, ὁ δʼ οὐ φέρων\nπρὸς τοῦ φέροντος τοιάδʼ ἤκουεν κακά·\nἝστηκας, ὦ κάκιστε, τῇ νεάνιδι\nοὐ πέπλον οὐδὲ κόσμον ἐν χεροῖν ἔχων;\nοὐκ εἶ τι δώσων τῇ περίσσʼ εὐκαρδίῳ\nψυχήν τʼ ἀρίστῃ; τοιάδʼ ἀμφὶ σῆς λέγων\nπαιδὸς θανούσης, εὐτεκνωτάτην τέ σε\nπασῶν γυναικῶν δυστυχεστάτην θʼ ὁρῶ.\nδεινόν τι πῆμα Πριαμίδαις ἐπέζεσεν\nπόλει τε τἠμῇ θεῶν ἀνάγκαισιν τόδε.\nὦ θύγατερ, οὐκ οἶδʼ εἰς ὅ τι βλέψω κακῶν,\nπολλῶν παρόντων· ἢν γὰρ ἅψωμαί τινος,\nτόδʼ οὐκ ἐᾷ με, παρακαλεῖ δʼ ἐκεῖθεν αὖ\nλύπη τις ἄλλη διάδοχος κακῶν κακοῖς.\nκαὶ νῦν τὸ μὲν σὸν ὥστε μὴ στένειν πάθος\nοὐκ ἂν δυναίμην ἐξαλείψασθαι φρενός·\nτὸ δʼ αὖ λίαν παρεῖλες ἀγγελθεῖσά μοι\nγενναῖος. οὔκουν δεινόν, εἰ γῆ μὲν κακὴ\nτυχοῦσα καιροῦ θεόθεν εὖ στάχυν φέρει,\nχρηστὴ δʼ ἁμαρτοῦσʼ ὧν χρεὼν αὐτὴν τυχεῖν\nκακὸν δίδωσι καρπόν, ἀνθρώποις δʼ ἀεὶ\nὁ μὲν πονηρὸς οὐδὲν ἄλλο πλὴν κακός,\nὁ δʼ ἐσθλὸς ἐσθλός, οὐδὲ συμφορᾶς ὕπο\nφύσιν διέφθειρʼ, ἀλλὰ χρηστός ἐστʼ ἀεί;\nἆρʼ οἱ τεκόντες διαφέρουσιν ἢ τροφαί;\nἔχει γε μέντοι καὶ τὸ θρεφθῆναι καλῶς\nδίδαξιν ἐσθλοῦ· τοῦτο δʼ ἤν τις εὖ μάθῃ,\nοἶδεν τό γʼ αἰσχρόν, κανόνι τοῦ καλοῦ μαθών.\nκαὶ ταῦτα μὲν δὴ νοῦς ἐτόξευσεν μάτην·\nσὺ δʼ ἐλθὲ καὶ σήμηνον Ἀργείοις τάδε,\nμὴ θιγγάνειν μοι μηδένʼ, ἀλλʼ εἴργειν ὄχλον,\nτῆς παιδός. ἔν τοι μυρίῳ στρατεύματι\nἀκόλαστος ὄχλος ναυτική τʼ ἀναρχία\nκρείσσων πυρός, κακὸς δʼ ὁ μή τι δρῶν κακόν.\nσὺ δʼ αὖ λαβοῦσα τεῦχος, ἀρχαία λάτρι,\nβάψασʼ ἔνεγκε δεῦρο ποντίας ἁλός,\nὡς παῖδα λουτροῖς τοῖς πανυστάτοις ἐμήν,\nνύμφην τʼ ἄνυμφον παρθένον τʼ ἀπάρθενον,\nλούσω προθῶμαί θʼ — ὡς μὲν ἀξία, πόθεν;\nοὐκ ἂν δυναίμην· ὡς δʼ ἔχω — τί γὰρ πάθω; —\nκόσμον τʼ ἀγείρασʼ αἰχμαλωτίδων πάρα,\nαἵ μοι πάρεδροι τῶνδʼ ἔσω σκηνωμάτων\nναίουσιν, εἴ τις τοὺς νεωστὶ δεσπότας\nλαθοῦσʼ ἔχει τι κλέμμα τῶν αὑτῆς δόμων.\nὦ σχήματʼ οἴκων, ὦ ποτʼ εὐτυχεῖς δόμοι,\nὦ πλεῖστʼ ἔχων κάλλιστά τʼ, εὐτεκνώτατε\nΠρίαμε, γεραιά θʼ ἥδʼ ἐγὼ μήτηρ τέκνων,\nὡς ἐς τὸ μηδὲν ἥκομεν, φρονήματος\nτοῦ πρὶν στερέντες. εἶτα δῆτʼ ὀγκούμεθα,\nὃ μέν τις ἡμῶν πλουσίοις ἐν δώμασιν,\nὃ δʼ ἐν πολίταις τίμιος κεκλημένος.\nτὰ δʼ οὐδὲν ἄλλως, φροντίδων βουλεύματα\nγλώσσης τε κόμποι. κεῖνος ὀλβιώτατος,\nὅτῳ κατʼ ἦμαρ τυγχάνει μηδὲν κακόν.\nἐμοὶ χρῆν συμφοράν,\nἐμοὶ χρῆν πημονὰν γενέσθαι,\nἸδαίαν ὅτε πρῶτον ὕλαν\nἈλέξανδρος εἰλατίναν\nἐτάμεθʼ, ἅλιον ἐπʼ οἶδμα ναυστολήσων\nἙλένας ἐπὶ λέκτρα, τὰν\nκαλλίσταν ὁ χρυσοφαὴς\nἍλιος αὐγάζει.\nπόνοι γὰρ καὶ πόνων\nἀνάγκαι κρείσσονες κυκλοῦνται\nκοινὸν δʼ ἐξ ἰδίας ἀνοίας\nκακὸν τᾷ Σιμουντίδι γᾷ\nὀλέθριον ἔμολε συμφορά τʼ ἀπʼ ἄλλων.\nἐκρίθη δʼ ἔρις, ἃν ἐν Ἴ-\nδᾳ κρίνει τρισσὰς μακάρων\nπαῖδας ἀνὴρ βούτας,\nἐπὶ δορὶ καὶ φόνῳ καὶ ἐμῶν μελάθρων λώβᾳ·\nστένει δὲ καί τις ἀμφὶ τὸν εὔροον Εὐρώταν\nΛάκαινα πολυδάκρυτος ἐν δόμοις κόρα,\nπολιάν τʼ ἐπὶ κρᾶτα μάτηρ\nτέκνων θανόντων\nτίθεται χέρα δρύπτεται παρειάν,\nδίαιμον ὄνυχα τιθεμένα σπαραγμοῖς.\nγυναῖκες, Ἑκάβη ποῦ ποθʼ ἡ παναθλία,\nἡ πάντα νικῶσʼ ἄνδρα καὶ θῆλυν σπορὰν\nκακοῖσιν; οὐδεὶς στέφανον ἀνθαιρήσεται.\nτί δʼ, ὦ τάλαινα σῆς κακογλώσσου βοῆς;\nὡς οὔποθʼ εὕδει λυπρά σου κηρύγματα.\nἙκάβῃ φέρω τόδʼ ἄλγος· ἐν κακοῖσι δὲ\nοὐ ῥᾴδιον βροτοῖσιν εὐφημεῖν στόμα.\nκαὶ μὴν περῶσα τυγχάνει δόμων ὕπερ\nἥδʼ, ἐς δὲ καιρὸν σοῖσι φαίνεται λόγοις.\nὦ παντάλαινα κἄτι μᾶλλον ἢ λέγω,\nδέσποινʼ, ὄλωλας κοὐκέτʼ εἶ, βλέπουσα φῶς,\nἄπαις ἄνανδρος ἄπολις ἐξεφθαρμένη.\nοὐ καινὸν εἶπας, εἰδόσιν δʼ ὠνείδισας.\nἀτὰρ τί νεκρὸν τόνδε μοι Πολυξένης\nἥκεις κομίζουσʼ, ἧς ἀπηγγέλθη τάφος\nπάντων Ἀχαιῶν διὰ χερὸς σπουδὴν ἔχειν;\nἥδʼ οὐδὲν οἶδεν, ἀλλά μοι Πολυξένην\nθρηνεῖ, νέων δὲ πημάτων οὐχ ἅπτεται.\nοἲ ʼγὼ τάλαινα· μῶν τὸ βακχεῖον κάρα\nτῆς θεσπιῳδοῦ δεῦρο Κασάνδρας φέρεις;\nζῶσαν λέλακας, τὸν θανόντα δʼ οὐ στένεις\nτόνδʼ· ἀλλʼ ἄθρησον σῶμα γυμνωθὲν νεκροῦ,\nεἴ σοι φανεῖται θαῦμα καὶ παρʼ ἐλπίδας.\nοἴμοι, βλέπω δὴ παῖδʼ ἐμὸν τεθνηκότα,\nΠολύδωρον, ὅν μοι Θρῂξ ἔσῳζʼ οἴκοις ἀνήρ.\nἀπωλόμην δύστηνος, οὐκέτʼ εἰμὶ δή.\nὦ τέκνον τέκνον,\nαἰαῖ, κατάρχομαι γόων,\nβακχεῖον ἐξ ἀλάστορος\nἀρτιμαθῆ νόμον.\nἔγνως γὰρ ἄτην παιδός, ὦ δύστηνε σύ;\nἄπιστʼ ἄπιστα, καινὰ καινὰ δέρκομαι.\nἕτερα δʼ ἀφʼ ἑτέρων κακὰ κακῶν κυρεῖ·\nοὐδέ ποτʼ ἀστένακτος ἀδάκρυτος ἁ-\nμέρα μʼ ἐπισχήσει.\nδείνʼ, ὦ τάλαινα, δεινὰ πάσχομεν κακά.\nὦ τέκνον τέκνον ταλαίνας ματρός,\nτίνι μόρῳ θνῄσκεις,\nτίνι πότμῳ κεῖσαι;\nπρὸς τίνος ἀνθρώπων;\nοὐκ οἶδʼ· ἐπʼ ἀκταῖς νιν κυρῶ θαλασσίαις\nἔκβλητον, ἢ πέσημα φοινίου δορός,\nἐν ψαμάθῳ λευρᾷ;\nπόντου νιν ἐξήνεγκε πελάγιος κλύδων.\nὤμοι, αἰαῖ, ἔμαθον ἔνυπνον ὀμμάτων\nἐμῶν ὄψιν· οὔ με παρέβα\nφάσμα μελανόπτερον, τὰν ἐσεῖδον ἀμφὶ σέ,\nὦ τέκνον, οὐκέτʼ ὄντα Διὸς ἐν φάει.\nτίς γάρ νιν ἔκτεινʼ; οἶσθʼ ὀνειρόφρων φράσαι;\nἐμὸς ἐμὸς ξένος, Θρῄκιος ἱππότας,\nἵνʼ ὁ γέρων πατὴρ ἔθετό νιν κρύψας.\nοἴμοι, τί λέξεις; χρυσὸν ὡς ἔχοι κτανών;\nἄρρητʼ ἀνωνόμαστα, θαυμάτων πέρα,\nοὐχ ὅσιʼ οὐδʼ ἀνεκτά. ποῦ δίκα ξένων;\nὦ κατάρατʼ ἀνδρῶν, ὡς διεμοιράσω\nχρόα, σιδαρέῳ τεμὼν φασγάνῳ\nμέλεα τοῦδε παιδὸς οὐδʼ ᾤκτισας.\nὦ τλῆμον, ὥς σε πολυπονωτάτην βροτῶν\nδαίμων ἔθηκεν ὅστις ἐστί σοι βαρύς.\nἀλλʼ εἰσορῶ γὰρ τοῦδε δεσπότου δέμας\nἈγαμέμνονος, τοὐνθένδε σιγῶμεν, φίλαι.\nἙκάβη, τί μέλλεις παῖδα σὴν κρύπτειν τάφῳ\nἐλθοῦσʼ, ἐφʼ οἷσπερ Ταλθύβιος ἤγγειλέ μοι\nμὴ θιγγάνειν σῆς μηδένʼ Ἀργείων κόρης;\nἡμεῖς μὲν οὖν εἰῶμεν οὐδʼ ἐψαύομεν·\nσὺ δὲ σχολάζεις, ὥστε θαυμάζειν ἐμέ.\nἥκω δʼ ἀποστελῶν σε· τἀκεῖθεν γὰρ εὖ\nπεπραγμένʼ ἐστίν — εἴ τι τῶνδʼ ἐστὶν καλῶς.\nἔα· τίνʼ ἄνδρα τόνδʼ ἐπὶ σκηναῖς ὁρῶ\nθανόντα Τρώων; οὐ γὰρ Ἀργεῖον πέπλοι\nδέμας περιπτύσσοντες ἀγγέλλουσί μοι.\nδύστηνʼ, ἐμαυτὴν γὰρ λέγω λέγουσα σέ,\nἙκάβη, τί δράσω; πότερα προσπέσω γόνυ\nἈγαμέμνονος τοῦδʼ ἢ φέρω σιγῇ κακά;\nτί μοι προσώπῳ νῶτον ἐγκλίνασα σὸν\nδύρῃ, τὸ πραχθὲν δʼ οὐ λέγεις; — τίς ἔσθʼ ὅδε;\nἀλλʼ, εἴ με δούλην πολεμίαν θʼ ἡγούμενος\nγονάτων ἀπώσαιτʼ, ἄλγος ἂν προσθείμεθʼ ἄν.\nοὔτοι πέφυκα μάντις, ὥστε μὴ κλύων\nἐξιστορῆσαι σῶν ὁδὸν βουλευμάτων.\nἆρʼ ἐκλογίζομαί γε πρὸς τὸ δυσμενὲς\nμᾶλλον φρένας τοῦδʼ, ὄντος οὐχὶ δυσμενοῦς;\nεἴ τοί με βούλῃ τῶνδε μηδὲν εἰδέναι,\nἐς ταὐτὸν ἥκεις· καὶ γὰρ οὐδʼ ἐγὼ κλύειν.\nοὐκ ἂν δυναίμην τοῦδε τιμωρεῖν ἄτερ\nτέκνοισι τοῖς ἐμοῖσι. τί στρέφω τάδε;\nτολμᾶν ἀνάγκη, κἂν τύχω κἂν μὴ τύχω. —\nἈγάμεμνον, ἱκετεύω σε τῶνδε γουνάτων\nκαὶ σοῦ γενείου δεξιᾶς τʼ εὐδαίμονος\nτί χρῆμα μαστεύουσα; μῶν ἐλεύθερον\nαἰῶνα θέσθαι; ῥᾴδιον γάρ ἐστί σοι.\nοὐ δῆτα· τοὺς κακοὺς δὲ τιμωρουμένη\nαἰῶνα τὸν σύμπαντα δουλεύειν θέλω.\nκαὶ δὴ τίνʼ ἡμᾶς εἰς ἐπάρκεσιν καλεῖς;\nοὐδέν τι τούτων ὧν σὺ δοξάζεις, ἄναξ. —\nὁρᾷς νεκρὸν τόνδʼ, οὗ καταστάζω δάκρυ;\nὁρῶ· τὸ μέντοι μέλλον οὐκ ἔχω μαθεῖν.\nτοῦτόν ποτʼ ἔτεκον κἄφερον ζώνης ὕπο.\nἔστιν δὲ τίς σῶν οὗτος, ὦ τλῆμον, τέκνων;\nοὐ τῶν θανόντων Πριαμιδῶν ὑπʼ Ἰλίῳ.\nἦ γάρ τινʼ ἄλλον ἔτεκες ἢ κείνους, γύναι;\nἀνόνητά γʼ, ὡς ἔοικε, τόνδʼ ὃν εἰσορᾷς.\nποῦ δʼ ὢν ἐτύγχανʼ, ἡνίκʼ ὤλλυτο πτόλις;\nπατήρ νιν ἐξέπεμψεν ὀρρωδῶν θανεῖν.\nποῖ τῶν τότʼ ὄντων χωρίσας τέκνων μόνον;\nἐς τήνδε χώραν, οὗπερ ηὑρέθη θανών.\nπρὸς ἄνδρʼ ὃς ἄρχει τῆσδε Πολυμήστωρ χθονός;\nἐνταῦθʼ ἐπέμφθη πικροτάτου χρυσοῦ φύλαξ.\nθνῄσκει δὲ πρὸς τοῦ καὶ τίνος πότμου τυχών;\nτίνος γʼ ὑπʼ ἄλλου; Θρῄξ νιν ὤλεσε ξένος.\nὦ τλῆμον· ἦ που χρυσὸν ἠράσθη λαβεῖν;\nτοιαῦτʼ, ἐπειδὴ συμφορὰν ἔγνω Φρυγῶν.\nηὗρες δὲ ποῦ νιν; ἢ τίς ἤνεγκεν νεκρόν;\nἥδʼ, ἐντυχοῦσα ποντίας ἀκτῆς ἔπι.\nτοῦτον ματεύουσʼ ἢ πονοῦσʼ ἄλλον πόνον;\nλούτρʼ ᾤχετʼ οἴσουσʼ ἐξ ἁλὸς Πολυξένῃ.\nκτανών νιν, ὡς ἔοικεν, ἐκβάλλει ξένος.\nθαλασσόπλαγκτόν γʼ, ὧδε διατεμὼν χρόα.\nὦ σχετλία σὺ τῶν ἀμετρήτων πόνων.\nὄλωλα κοὐδὲν λοιπόν, Ἀγάμεμνον, κακῶν.\nφεῦ φεῦ· τίς οὕτω δυστυχὴς ἔφυ γυνή;\nοὐκ ἔστιν, εἰ μὴ τὴν Τύχην αὐτὴν λέγοις.\nἀλλʼ ὧνπερ οὕνεκʼ ἀμφὶ σὸν πίπτω γόνυ\nἄκουσον. εἰ μὲν ὅσιά σοι παθεῖν δοκῶ,\nστέργοιμʼ ἄν· εἰ δὲ τοὔμπαλιν, σύ μοι γενοῦ\nτιμωρὸς ἀνδρός, ἀνοσιωτάτου ξένου,\nὃς οὔτε τοὺς γῆς νέρθεν οὔτε τοὺς ἄνω\nδείσας δέδρακεν ἔργον ἀνοσιώτατον,\nκοινῆς τραπέζης πολλάκις τυχὼν ἐμοί,\nξενίας τʼ ἀριθμῷ πρῶτʼ ἔχων ἐμῶν φίλων,\nτυχὼν δʼ ὅσων δεῖ — . καὶ λαβὼν προμηθίαν\nἔκτεινε· τύμβου δʼ, εἰ κτανεῖν ἐβούλετο,\nοὐκ ἠξίωσεν, ἀλλʼ ἀφῆκε πόντιον.\nἡμεῖς μὲν οὖν δοῦλοί τε κἀσθενεῖς ἴσως·\nἀλλʼ οἱ θεοὶ σθένουσι χὡ κείνων κρατῶν\nΝόμος· νόμῳ γὰρ τοὺς θεοὺς ἡγούμεθα\nκαὶ ζῶμεν ἄδικα καὶ δίκαιʼ ὡρισμένοι·\nὃς ἐς σʼ ἀνελθὼν εἰ διαφθαρήσεται,\nκαὶ μὴ δίκην δώσουσιν οἵτινες ξένους\nκτείνουσιν ἢ θεῶν ἱερὰ τολμῶσιν φέρειν,\nοὐκ ἔστιν οὐδὲν τῶν ἐν ἀνθρώποις ἴσον.\nταῦτʼ οὖν ἐν αἰσχρῷ θέμενος αἰδέσθητί με·\nοἴκτιρον ἡμᾶς, ὡς γραφεύς τʼ ἀποσταθεὶς\nἰδοῦ με κἀνάθρησον οἷʼ ἔχω κακά.\nτύραννος ἦ ποτʼ, ἀλλὰ νῦν δούλη σέθεν,\nεὔπαις ποτʼ οὖσα, νῦν δὲ γραῦς ἄπαις θʼ ἅμα,\nἄπολις ἔρημος, ἀθλιωτάτη βροτῶν\nοἴμοι τάλαινα, ποῖ μʼ ὑπεξάγεις πόδα;\nἔοικα πράξειν οὐδέν· ὦ τάλαινʼ ἐγώ.\nτί δῆτα θνητοὶ τἄλλα μὲν μαθήματα\nμοχθοῦμεν ὡς χρὴ πάντα καὶ ματεύομεν,\nΠειθὼ δὲ τὴν τύραννον ἀνθρώποις μόνην\nοὐδέν τι μᾶλλον ἐς τέλος σπουδάζομεν\nμισθοὺς διδόντες μανθάνειν, ἵνʼ ἦν ποτε\nπείθειν ἅ τις βούλοιτο τυγχάνειν θʼ ἅμα;\nπῶς οὖν ἔτʼ ἄν τις ἐλπίσαι πράξειν καλῶς;\nοἱ μὲν γὰρ ὄντες παῖδες οὐκέτʼ εἰσί μοι,\nαὕτη δʼ ἐπʼ αἰσχροῖς αἰχμάλωτος. οἴχομαι·\nκαπνὸν δὲ πόλεως τόνδʼ ὑπερθρῴσκονθʼ ὁρῶ.\nκαὶ μήν — ἴσως μὲν τοῦ λόγου κενὸν τόδε,\nΚύπριν προβάλλειν· ἀλλʼ ὅμως εἰρήσεται·\nπρὸς σοῖσι πλευροῖς παῖς ἐμὴ κοιμίζεται\nἡ φοιβάς, ἣν καλοῦσι Κασάνδραν Φρύγες.\nποῦ τὰς φίλας δῆτʼ εὐφρόνας δείξεις, ἄναξ,\nἢ τῶν ἐν εὐνῇ φιλτάτων ἀσπασμάτων\nχάριν τίνʼ ἕξει παῖς ἐμή, κείνης δʼ ἐγώ;\nἐκ τοῦ σκότου τε τῶν τε νυκτερησίων\nφίλτρων μεγίστη γίγνεται βροτοῖς χάρις.\nἄκουε δή νυν· τὸν θανόντα τόνδʼ ὁρᾷς;\nτοῦτον καλῶς δρῶν ὄντα κηδεστὴν σέθεν\nδράσεις. ἑνός μοι μῦθος ἐνδεὴς ἔτι.\nεἴ μοι γένοιτο φθόγγος ἐν βραχίοσι\nκαὶ χερσὶ καὶ κόμαισι καὶ ποδῶν βάσει\nἢ Δαιδάλου τέχναισιν ἢ θεῶν τινος,\nὡς πάνθʼ ὁμαρτῇ σῶν ἔχοιντο γουνάτων\nκλαίοντʼ, ἐπισκήπτοντα παντοίους λόγους.\nὦ δέσποτʼ, ὦ μέγιστον Ἕλλησιν φάος,\nπιθοῦ, παράσχες χεῖρα τῇ πρεσβύτιδι\nτιμωρόν, εἰ καὶ μηδέν ἐστιν, ἀλλʼ ὅμως.\nἐσθλοῦ γὰρ ἀνδρὸς τῇ δίκῃ θʼ ὑπηρετεῖν\nκαὶ τοὺς κακοὺς δρᾶν πανταχοῦ κακῶς ἀεί.\nδεινόν γε, θνητοῖς ὡς ἅπαντα συμπίτνει,\nκαὶ τὰς ἀνάγκας οἱ νόμοι διώρισαν,\nφίλους τιθέντες τούς γε πολεμιωτάτους\nἐχθρούς τε τοὺς πρὶν εὐμενεῖς ποιούμενοι.\nἐγὼ σὲ καὶ σὸν παῖδα καὶ τύχας σέθεν,\nἙκάβη, διʼ οἴκτου χεῖρά θʼ ἱκεσίαν ἔχω,\nκαὶ βούλομαι θεῶν θʼ οὕνεκʼ ἀνόσιον ξένον\nκαὶ τοῦ δικαίου τήνδε σοι δοῦναι δίκην,\nεἴ πως φανείη γʼ ὥστε σοί τʼ ἔχειν καλῶς,\nστρατῷ τε μὴ δόξαιμι Κασάνδρας χάριν\nΘρῄκης ἄνακτι τόνδε βουλεῦσαι φόνον.\nἔστιν γὰρ ᾗ ταραγμὸς ἐμπέπτωκέ μοι·\n— Τὸν ἄνδρα τοῦτον φίλιον ἡγεῖται στρατός,\nτὸν κατθανόντα δʼ ἐχθρόν· εἰ δὲ σοὶ φίλος\nὅδʼ ἐστί, χωρὶς τοῦτο κοὐ κοινὸν στρατῷ. —\nπρὸς ταῦτα φρόντιζʼ· ὡς θέλοντα μέν μʼ ἔχεις\nσοὶ ξυμπονῆσαι καὶ ταχὺν προσαρκέσαι,\nβραδὺν δʼ, Ἀχαιοῖς εἰ διαβληθήσομαι.\nφεῦ.\nοὐκ ἔστι θνητῶν ὅστις ἔστʼ ἐλεύθερος·\nἢ χρημάτων γὰρ δοῦλός ἐστιν ἢ τύχης,\nἢ πλῆθος αὐτὸν πόλεος ἢ νόμων γραφαὶ\nεἴργουσι χρῆσθαι μὴ κατὰ γνώμην τρόποις.\nἐπεὶ δὲ ταρβεῖς τῷ τʼ ὄχλῳ πλέον νέμεις,\nἐγώ σε θήσω τοῦδʼ ἐλεύθερον φόβου.\nσύνισθι μὲν γάρ, ἤν τι βουλεύσω κακὸν\nτῷ τόνδʼ ἀποκτείναντι, συνδράσῃς δὲ μή.\nἢν δʼ ἐξ Ἀχαιῶν θόρυβος ἢ ʼπικουρία\nπάσχοντος ἀνδρὸς Θρῃκὸς οἷα πείσεται\nφανῇ τις, εἶργε μὴ δοκῶν ἐμὴν χάριν.\nτὰ δʼ ἄλλα — θάρσει — πάντʼ ἐγὼ θήσω καλῶς.\nπῶς οὖν; τί δράσεις; πότερα φάσγανον χερὶ\nλαβοῦσα γραίᾳ φῶτα βάρβαρον κτενεῖς,\nἢ φαρμάκοισιν ἢ ʼπικουρίᾳ τινί;\nτίς σοι ξυνέσται χείρ; πόθεν κτήσῃ φίλους;\nστέγαι κεκεύθασʼ αἵδε Τρῳάδων ὄχλον.\nτὰς αἰχμαλώτους εἶπας, Ἑλλήνων ἄγραν;\nσὺν ταῖσδε τὸν ἐμὸν φονέα τιμωρήσομαι.\nκαὶ πῶς γυναιξὶν ἀρσένων ἔσται κράτος;\nδεινὸν τὸ πλῆθος σὺν δόλῳ τε δύσμαχον.\nδεινόν· τὸ μέντοι θῆλυ μέμφομαι γένος.\nτί δʼ; οὐ γυναῖκες εἷλον Αἰγύπτου τέκνα\nκαὶ Λῆμνον ἄρδην ἀρσένων ἐξῴκισαν;\nἀλλʼ ὣς γενέσθω· τόνδε μὲν μέθες λόγον,\nπέμψον δέ μοι τήνδʼ ἀσφαλῶς διὰ στρατοῦ\nγυναῖκα. — καὶ σὺ Θρῃκὶ πλαθεῖσα ξένῳ\nλέξον· Καλεῖ σʼ ἄνασσα δή ποτʼ Ἰλίου\nἙκάβη, σὸν οὐκ ἔλασσον ἢ κείνης χρέος,\nκαὶ παῖδας· ὡς δεῖ καὶ τέκνʼ εἰδέναι λόγους\nτοὺς ἐξ ἐκείνης. — τὸν δὲ τῆς νεοσφαγοῦς\nΠολυξένης ἐπίσχες, Ἀγάμεμνον, τάφον,\nὡς τώδʼ ἀδελφὼ πλησίον μιᾷ φλογί,\nδισσὴ μέριμνα μητρί, κρυφθῆτον χθονί.\nἔσται τάδʼ οὕτω· καὶ γὰρ εἰ μὲν ἦν στρατῷ\nπλοῦς, οὐκ ἂν εἶχον τήνδε σοι δοῦναι χάριν·\nνῦν δʼ, οὐ γὰρ ἵησʼ οὐρίους πνοὰς θεός,\nμένειν ἀνάγκη πλοῦν ὁρῶντʼ ἐς ἥσυχον.\nγένοιτο δʼ εὖ πως· πᾶσι γὰρ κοινὸν τόδε,\nἰδίᾳ θʼ ἑκάστῳ καὶ πόλει, τὸν μὲν κακὸν\nκακόν τι πάσχειν, τὸν δὲ χρηστὸν εὐτυχεῖν.\nσὺ μέν, ὦ πατρὶς Ἰλιάς,\nτῶν ἀπορθήτων πόλις οὐκέτι λέξῃ·\nτοῖον Ἑλλάνων νέφος ἀμφί σε κρύπτει\nδορὶ δὴ δορὶ πέρσαν.\nἀπὸ δὲ στεφάναν κέκαρ-\nσαι πύργων, κατὰ δʼ αἰθάλου\nκηλῖδʼ οἰκτροτάταν κέχρω-\nσαι· τάλαινʼ,\nοὐκέτι σʼ ἐμβατεύσω.\nμεσονύκτιος ὠλλύμαν,\nἦμος ἐκ δείπνων ὕπνος ἡδὺς ἐπʼ ὄσσοις\nσκίδναται, μολπᾶν δʼ ἄπο καὶ χοροποιῶν\nθυσιᾶν καταλύσας\nπόσις ἐν θαλάμοις ἔκει-\nτο, ξυστὸν δʼ ἐπὶ πασσάλῳ,\nναύταν οὐκέθʼ ὁρῶν ὅμι-\nλον Τροίαν\nἸλιάδʼ ἐμβεβῶτα.\nἐγὼ δὲ πλόκαμον ἀναδέτοις\nμίτραισιν ἐρρυθμιζόμαν\nχρυσέων ἐνόπτρων λεύσ-\nσουσʼ ἀτέρμονας εἰς αὐγάς,\nἐπιδέμνιος ὡς πέσοιμʼ ἐς εὐνάν.\nἀνὰ δὲ κέλαδος ἔμολε πόλιν·\nκέλευσμα δʼ ἦν κατʼ ἄστυ Τροί-\nας τόδʼ· Ὦ\nπαῖδες Ἑλλάνων, πότε δὴ πότε τὰν\nἸλιάδα σκοπιὰν\nπέρσαντες ἥξετʼ οἴκους;\nλέχη δὲ φίλια μονόπεπλος\nλιποῦσα, Δωρὶς ὡς κόρα,\nσεμνὰν προσίζουσʼ οὐκ\nἤνυσʼ Ἄρτεμιν ἁ τλάμων·\nἄγομαι δὲ θανόντʼ ἰδοῦσʼ ἀκοίταν\nτὸν ἐμὸν ἅλιον ἐπὶ πέλαγος,\nπόλιν τʼ ἀποσκοποῦσʼ, ἐπεὶ\nνόστιμον\nναῦς ἐκίνησεν πόδα καί μʼ ἀπὸ γᾶς\nὥρισεν Ἰλιάδος·\nτάλαινʼ, ἀπεῖπον ἄλγει,\nτὰν τοῖν Διοσκούροιν Ἑλέναν κάσιν\nἸδαῖόν τε βούταν\nαἰνόπαριν κατάρᾳ\nδιδοῦσʼ, ἐπεί με γᾶς ἐκ\nπατρῴας ἀπώλεσεν\nἐξῴκισέν τʼ οἴκων γάμος, οὐ γάμος ἀλλʼ ἀ-\nλάστορός τις οἰζύς·\nἃν μήτε πέλαγος ἅλιον ἀπαγάγοι πάλιν,\nμήτε πα-\nτρῷον ἵκοιτʼ ἐς οἶκον.\nὦ φίλτατʼ ἀνδρῶν Πρίαμε, φιλτάτη δὲ σύ,\nἙκάβη, δακρύω σʼ εἰσορῶν πόλιν τε σὴν\nτήν τʼ ἀρτίως θανοῦσαν ἔκγονον σέθεν.\nφεῦ·\nοὐκ ἔστι πιστὸν οὐδέν, οὔτʼ εὐδοξία\nοὔτʼ αὖ καλῶς πράσσοντα μὴ πράξειν κακῶς.\nφύρουσι δʼ αὐτοὶ θεοὶ πάλιν τε καὶ πρόσω\nταραγμὸν ἐντιθέντες, ὡς ἀγνωσίᾳ\nσέβωμεν αὐτούς. ἀλλὰ ταῦτα μὲν τί δεῖ\nθρηνεῖν, προκόπτοντʼ οὐδὲν ἐς πρόσθεν κακῶν;\nσὺ δʼ, εἴ τι μέμφῃ τῆς ἐμῆς ἀπουσίας,\nσχές· τυγχάνω γὰρ ἐν μέσοις Θρῄκης ὅροις\nἀπών, ὅτʼ ἦλθες δεῦρʼ· ἐπεὶ δʼ ἀφικόμην,\nἤδη πόδʼ ἔξω δωμάτων αἴροντί μοι\nἐς ταὐτὸν ἥδε συμπίτνει δμωὶς σέθεν\nλέγουσα μύθους, ὧν κλύων ἀφικόμην.\nαἰσχύνομαί σε προσβλέπειν ἐναντίον,\nΠολυμῆστορ, ἐν τοιοῖσδε κειμένη κακοῖς.\nὅτῳ γὰρ ὤφθην εὐτυχοῦσʼ, αἰδώς μʼ ἔχει\nἐν τῷδε πότμῳ τυγχάνουσʼ ἵνʼ εἰμὶ νῦν\nκοὐκ ἂν δυναίμην προσβλέπειν ὀρθαῖς κόραις.\nἀλλʼ αὐτὸ μὴ δύσνοιαν ἡγήσῃ σέθεν,\nΠολυμῆστορ· ἄλλως δʼ αἴτιόν τι καὶ νόμος,\nγυναῖκας ἀνδρῶν μὴ βλέπειν ἐναντίον.\nκαὶ θαῦμά γʼ οὐδέν. ἀλλὰ τίς χρεία σʼ ἐμοῦ;\nτί χρῆμʼ ἐπέμψω τὸν ἐμὸν ἐκ δόμων πόδα·\nἴδιον ἐμαυτῆς δή τι πρὸς σὲ βούλομαι\nκαὶ παῖδας εἰπεῖν σούς· ὀπάονας δέ μοι\nχωρὶς κέλευσον τῶνδʼ ἀποστῆναι δόμων.\nχωρεῖτʼ· ἐν ἀσφαλεῖ γὰρ ἥδʼ ἐρημία.\nφίλη μὲν εἶ σύ, προσφιλὲς δέ μοι τόδε\nστράτευμʼ Ἀχαιῶν. ἀλλὰ σημαίνειν σὲ χρῆν·\nτί χρὴ τὸν εὖ πράσσοντα μὴ πράσσουσιν εὖ\nφίλοις ἐπαρκεῖν; ὡς ἕτοιμός εἰμʼ ἐγώ.\nπρῶτον μὲν εἰπὲ παῖδʼ ὃν ἐξ ἐμῆς χερὸς\nΠολύδωρον ἔκ τε πατρὸς ἐν δόμοις ἔχεις,\nεἰ ζῇ· τὰ δʼ ἄλλα δεύτερόν σʼ ἐρήσομαι.\nμάλιστα· τοὐκείνου μὲν εὐτυχεῖς μέρος.\nὦ φίλταθʼ, ὡς εὖ κἀξίως λέγεις σέθεν.\nτί δῆτα βούλῃ δεύτερον μαθεῖν ἐμοῦ;\nεἰ τῆς τεκούσης τῆσδε μέμνηταί τί μου;\nκαὶ δεῦρό γʼ ὡς σὲ κρύφιος ἐζήτει μολεῖν.\nχρυσὸς δὲ σῶς ὃν ἦλθεν ἐκ Τροίας ἔχων;\nσῶς, ἐν δόμοις γε τοῖς ἐμοῖς φρουρούμενος.\nσῶσόν νυν αὐτὸν μηδʼ ἔρα τῶν πλησίον.\nἥκιστʼ· ὀναίμην τοῦ παρόντος, ὦ γύναι.\nοἶσθʼ οὖν ἃ λέξαι σοί τε καὶ παισὶν θέλω;\nοὐκ οἶδα· τῷ σῷ τοῦτο σημανεῖς λόγῳ.\nἔστʼ, ὦ φιληθεὶς ὡς σὺ νῦν ἐμοὶ φιλῇ —\nτί χρῆμʼ ὃ κἀμὲ καὶ τέκνʼ εἰδέναι χρεών;\nχρυσοῦ παλαιαὶ Πριαμιδῶν κατώρυχες.\nταῦτʼ ἔσθʼ ἃ βούλῃ παιδὶ σημῆναι σέθεν;\nμάλιστα, διὰ σοῦ γʼ· εἶ γὰρ εὐσεβὴς ἀνήρ.\nτί δῆτα τέκνων τῶνδε δεῖ παρουσίας;\nἄμεινον, ἢν σὺ κατθάνῃς, τούσδʼ εἰδέναι.\nκαλῶς ἔλεξας· τῇδε καὶ σοφώτερον.\nοἶσθʼ οὖν Ἀθάνας Ἰλίας ἵνα στέγαι;\nἐνταῦθʼ ὁ χρυσός ἐστι; σημεῖον δὲ τί;\nμέλαινα πέτρα γῆς ὑπερτέλλουσʼ ἄνω.\nἔτʼ οὖν τι βούλῃ τῶν ἐκεῖ φράζειν ἐμοί;\nσῶσαί σε χρήμαθʼ οἷς συνεξῆλθον θέλω.\nποῦ δῆτα; πέπλων ἐντὸς ἢ κρύψασʼ ἔχεις;\nσκύλων ἐν ὄχλῳ ταῖσδε σῴζεται στέγαις.\nποῦ δʼ; αἵδʼ Ἀχαιῶν ναύλοχοι περιπτυχαί.\nἰδίᾳ γυναικῶν αἰχμαλωτίδων στέγαι.\nτἄνδον δὲ πιστὰ κἀρσένων ἐρημία;\nοὐδεὶς Ἀχαιῶν ἔνδον, ἀλλʼ ἡμεῖς μόναι.\nἀλλʼ ἕρπʼ ἐς οἴκους· καὶ γὰρ Ἀργεῖοι νεῶν\nλῦσαι ποθοῦσιν οἴκαδʼ ἐκ Τροίας πόδα·\nὡς πάντα πράξας ὧν σε δεῖ στείχῃς πάλιν\nξὺν παισὶν οὗπερ τὸν ἐμὸν ᾤκισας γόνον.\nοὔπω δέδωκας, ἀλλʼ ἴσως δώσεις δίκην·\nἀλίμενόν τις ὡς εἰς ἄντλον πεσὼν\nλέχριος ἐκπεσῇ φίλας καρδίας,\nἀμέρσας βίοτον. τὸ γὰρ ὑπέγγυον\nΔίκᾳ καὶ θεοῖσιν οὐ συμπίτνει·\nὀλέθριον ὀλέθριον κακόν.\nψεύσει σʼ ὁδοῦ τῆσδʼ ἐλπὶς ἥ σʼ ἐπήγαγεν\nθανάσιμον πρὸς Ἅιδαν, ἰὼ τάλας·\nἀπολέμῳ δὲ χειρὶ λείψεις βίον.\nἔσωθεν\nὤμοι, τυφλοῦμαι φέγγος ὀμμάτων τάλας.\n— ἠκούσατʼ ἀνδρὸς Θρῃκὸς οἰμωγήν, φίλαι;\nὤμοι μάλʼ αὖθις, τέκνα, δυστήνου σφαγῆς.\n— φίλαι, πέπρακται καίνʼ ἔσω δόμων κακά.\nἀλλʼ οὔτι μὴ φύγητε λαιψηρῷ ποδί·\nβάλλων γὰρ οἴκων τῶνδʼ ἀναρρήξω μυχούς.\n— ἰδού, βαρείας χειρὸς ὁρμᾶται βέλος.\n— βούλεσθʼ ἐπεσπέσωμεν; ὡς ἀκμὴ καλεῖ\nἙκάβῃ παρεῖναι Τρῳάσιν τε συμμάχους.\nἄρασσε, φείδου μηδέν, ἐκβάλλων πύλας·\nοὐ γάρ ποτʼ ὄμμα λαμπρὸν ἐνθήσεις κόραις,\nοὐ παῖδας ὄψῃ ζῶντας οὓς ἔκτεινʼ ἐγώ.\nἦ γὰρ καθεῖλες Θρῇκα, καὶ κρατεῖς, ξένον,\nδέσποινα, καὶ δέδρακας οἷάπερ λέγεις;\nὄψῃ νιν αὐτίκʼ ὄντα δωμάτων πάρος\nτυφλὸν τυφλῷ στείχοντα παραφόρῳ ποδί,\nπαίδων τε δισσῶν σώμαθʼ, οὓς ἔκτεινʼ ἐγὼ\nσὺν ταῖς ἀρίσταις Τρῳάσιν· δίκην δέ μοι\nδέδωκε. χωρεῖ δʼ, ὡς ὁρᾷς, ὅδʼ ἐκ δόμων.\nἀλλʼ ἐκποδὼν ἄπειμι κἀποστήσομαι\nθυμῷ ῥέοντι Θρῃκὶ δυσμαχωτάτῳ.\nὤμοι ἐγώ, πᾷ βῶ,\nπᾷ στῶ, πᾷ κέλσω;\nτετράποδος βάσιν θηρὸς ὀρεστέρου\nτιθέμενος ἐπίχειρα κατʼ ἴχνος; ποίαν\nἢ ταύταν ἢ τάνδʼ ἐξαλλάξω, τὰς\nἀνδροφόνους μάρψαι χρῄζων Ἰλιάδας,\nαἵ με διώλεσαν;\nτάλαιναι κόραι τάλαιναι Φρυγῶν,\nὦ κατάρατοι,\nποῖ καί με φυγᾷ πτώσσουσι μυχῶν;\nεἴθε μοι ὀμμάτων αἱματόεν βλέφαρον\nἀκέσαιʼ ἀκέσαιο τυφλόν, Ἅλιε,\nφέγγος ἐπαλλάξας.\nἆ ἆ,\nσίγα· κρυπτὰν βάσιν αἰσθάνομαι\nτάνδε γυναικῶν. πᾷ πόδʼ ἐπᾴξας\nσαρκῶν ὀστέων τʼ ἐμπλησθῶ,\nθοίναν ἀγρίων θηρῶν τιθέμενος,\nἀρνύμενος λώβαν\nλύμας ἀντίποινʼ ἐμᾶς; ὦ τάλας.\nποῖ πᾷ φέρομαι τέκνʼ ἔρημα λιπὼν\nΒάκχαις Ἅιδου διαμοιρᾶσαι,\nσφακτά, κυσίν τε φοινίαν δαῖτʼ ἀνή-\nμερον τʼ οὐρείαν ἐκβολάν;\nπᾷ στῶ, πᾷ κάμψω, πᾷ βῶ,\nναῦς ὅπως ποντίοις πείσμασιν, λινόκροκον\nφᾶρος στέλλων, ἐπὶ τάνδε συθεὶς\nτέκνων ἐμῶν φύλαξ ὀλέθριον κοίταν;\nὦ τλῆμον, ὥς σοι δύσφορʼ εἴργασται κακά·\nδράσαντι δʼ αἰσχρὰ δεινὰ τἀπιτίμια.\nδαίμων ἔδωκεν ὅστις ἐστί σοι βαρύς.\nαἰαῖ, ἰὼ Θρῄκης λογχοφόρον ἔνο-\nπλον εὔιππον Ἄρει κάτοχον γένος.\nἰὼ Ἀχαιοί. — ἰὼ Ἀτρεῖδαι. — βοὰν βοὰν ἀυτῶ, βοάν.\nὢ ἴτε· μόλετε πρὸς θεῶν.\nκλύει τις ἢ οὐδεὶς ἀρκέσει; τί μέλλετε;\nγυναῖκες ὤλεσάν με, γυναῖκες αἰχμαλωτίδες· δεινὰ\nδεινὰ πεπόνθαμεν.\nὤμοι ἐμᾶς λώβας.\nποῖ τράπωμαι, ποῖ πορευθῶ;\nἀμπτάμενος οὐράνιον\nὑψιπετὲς ἐς μέλαθρον,\nὨαρίων ἢ Σείριος ἔνθα πυρὸς φλογέας ἀφίη-\nσιν ὄσσων αὐγάς, ἢ τὸν ἐς Ἀίδα\nμελάγχρωτα πορθμὸν ᾄξω τάλας;\nσυγγνώσθʼ, ὅταν τις κρείσσονʼ ἢ φέρειν κακὰ\nπάθῃ, ταλαίνης ἐξαπαλλάξαι ζόης.\nκραυγῆς ἀκούσας ἦλθον· οὐ γὰρ ἥσυχος\nπέτρας ὀρείας παῖς λέλακʼ ἀνὰ στρατὸν\nἨχὼ διδοῦσα θόρυβον· εἰ δὲ μὴ Φρυγῶν\nπύργους πεσόντας ᾖσμεν Ἑλλήνων δορί,\nφόβον παρέσχεν οὐ μέσως ὅδε κτύπος.\nὦ φίλτατʼ· ᾐσθόμην γάρ, Ἀγάμεμνον, σέθεν\nφωνῆς ἀκούσας· εἰσορᾷς ἃ πάσχομεν;\nἔα·\nΠολυμῆστορ· ὦ δύστηνε, τίς σʼ ἀπώλεσεν;\nτίς ὄμμʼ ἔθηκε τυφλὸν αἱμάξας κόρας,\nπαῖδάς τε τούσδʼ ἔκτεινεν; ἦ μέγαν χόλον\nσοὶ καὶ τέκνοισιν εἶχεν ὅστις ἦν ἄρα.\nἙκάβη με σὺν γυναιξὶν αἰχμαλωτίσιν\nἀπώλεσʼ — οὐκ ἀπώλεσʼ, ἀλλὰ μειζόνως.\nτί φῄς; σὺ τοὔργον εἴργασαι τόδʼ, ὡς λέγει;\nσὺ τόλμαν, Ἑκάβη, τήνδʼ ἔτλης ἀμήχανον;\nὤμοι, τί λέξεις; ἦ γὰρ ἐγγύς ἐστί που;\nσήμηνον, εἰπὲ ποῦ ʼσθʼ, ἵνʼ ἁρπάσας χεροῖν\nδιασπάσωμαι καὶ καθαιμάξω χρόα.\nοὗτος, τί πάσχεις;\nπρὸς θεῶν σε λίσσομαι,\nμέθες μʼ ἐφεῖναι τῇδε μαργῶσαν χέρα.\nἴσχʼ· ἐκβαλὼν δὲ καρδίας τὸ βάρβαρον\nλέγʼ, ὡς ἀκούσας σοῦ τε τῆσδέ τʼ ἐν μέρει\nκρίνω δικαίως ἀνθʼ ὅτου πάσχεις τάδε.\nλέγοιμʼ ἄν. ἦν τις Πριαμιδῶν νεώτατος,\nΠολύδωρος, Ἑκάβης παῖς, ὃν ἐκ Τροίας ἐμοὶ\nπατὴρ δίδωσι Πρίαμος ἐν δόμοις τρέφειν,\nὕποπτος ὢν δὴ Τρωικῆς ἁλώσεως.\nτοῦτον κατέκτεινʼ· ἀνθʼ ὅτου δʼ ἔκτεινά νιν,\nἄκουσον, ὡς εὖ καὶ σοφῇ προμηθίᾳ.\nἔδεισα μὴ σοὶ πολέμιος λειφθεὶς ὁ παῖς\nΤροίαν ἀθροίσῃ καὶ ξυνοικίσῃ πάλιν,\nγνόντες δʼ Ἀχαιοὶ ζῶντα Πριαμιδῶν τινα\nΦρυγῶν ἐς αἶαν αὖθις ἄρειαν στόλον,\nκἄπειτα Θρῄκης πεδία τρίβοιεν τάδε\nλεηλατοῦντες, γείτοσιν δʼ εἴη κακὸν\nΤρώων, ἐν ᾧπερ νῦν, ἄναξ, ἐκάμνομεν.\nἙκάβη δὲ παιδὸς γνοῦσα θανάσιμον μόρον\nλόγῳ με τοιῷδʼ ἤγαγʼ, ὡς κεκρυμμένας\nθήκας φράσουσα Πριαμιδῶν ἐν Ἰλίῳ\nχρυσοῦ· μόνον δὲ σὺν τέκνοισί μʼ εἰσάγει\nδόμους, ἵνʼ ἄλλος μή τις εἰδείη τάδε.\nἵζω δὲ κλίνης ἐν μέσῳ κάμψας γόνυ·\nπολλαὶ δὲ χεῖρες, αἳ μὲν ἐξ ἀριστερᾶς,\nαἳ δʼ ἔνθεν, ὡς δὴ παρὰ φίλῳ, Τρώων κόραι\nθάκους ἔχουσαι, κερκίδʼ Ἠδωνῆς χερὸς\nᾔνουν, ὑπʼ αὐγὰς τούσδε λεύσσουσαι πέπλους·\nἄλλαι δὲ κάμακα Θρῃκίαν θεώμεναι\nγυμνόν μʼ ἔθηκαν διπτύχου στολίσματος.\nὅσαι δὲ τοκάδες ἦσαν, ἐκπαγλούμεναι\nτέκνʼ ἐν χεροῖν ἔπαλλον, ὡς πρόσω πατρὸς\nγένοιντο, διαδοχαῖς ἀμείβουσαι χερῶν·\nκᾆτʼ ἐκ γαληνῶν — πῶς δοκεῖς; — προσφθεγμάτων\nεὐθὺς λαβοῦσαι φάσγανʼ ἐκ πέπλων ποθὲν\nκεντοῦσι παῖδας, αἳ δὲ πολεμίων δίκην\nξυναρπάσασαι τὰς ἐμὰς εἶχον χέρας\nκαὶ κῶλα· παισὶ δʼ ἀρκέσαι χρῄζων ἐμοῖς,\nεἰ μὲν πρόσωπον ἐξανισταίην ἐμόν,\nκόμης κατεῖχον, εἰ δὲ κινοίην χέρας,\nπλήθει γυναικῶν οὐδὲν ἤνυον τάλας.\nτὸ λοίσθιον δέ, πῆμα πήματος πλέον,\nἐξειργάσαντο δείνʼ· ἐμῶν γὰρ ὀμμάτων,\nπόρπας λαβοῦσαι, τὰς ταλαιπώρους κόρας\nκεντοῦσιν, αἱμάσσουσιν· εἶτʼ ἀνὰ στέγας\nφυγάδες ἔβησαν· ἐκ δὲ πηδήσας ἐγὼ\nθὴρ ὣς διώκω τὰς μιαιφόνους κύνας,\nἅπαντʼ ἐρευνῶν τοῖχον ὡς κυνηγέτης\nβάλλων ἀράσσων. τοιάδε σπεύδων χάριν\nπέπονθα τὴν σὴν πολέμιόν τε σὸν κτανών,\nἈγάμεμνον. ὡς δὲ μὴ μακροὺς τείνω λόγους,\nεἴ τις γυναῖκας τῶν πρὶν εἴρηκεν κακῶς\nἢ νῦν λέγων ἔστιν τις ἢ μέλλει λέγειν,\nἅπαντα ταῦτα συντεμὼν ἐγὼ φράσω·\nγένος γὰρ οὔτε πόντος οὔτε γῆ τρέφει\nτοιόνδʼ· ὁ δʼ αἰεὶ ξυντυχὼν ἐπίσταται.\nμηδὲν θρασύνου μηδὲ τοῖς σαυτοῦ κακοῖς\nτὸ θῆλυ συνθεὶς ὧδε πᾶν μέμψῃ γένος.\nπολλαὶ γὰρ ἡμῶν, αἳ μέν εἰσʼ ἐπίφθονοι,\nαἳ δʼ εἰς ἀριθμὸν τῶν κακῶν πεφύκαμεν.\nἈγάμεμνον, ἀνθρώποισιν οὐκ ἐχρῆν ποτε\nτῶν πραγμάτων τὴν γλῶσσαν ἰσχύειν πλέον·\nἀλλʼ, εἴτε χρήστʼ ἔδρασε, χρήστʼ ἔδει λέγειν,\nεἴτʼ αὖ πονηρά, τοὺς λόγους εἶναι σαθρούς,\nκαὶ μὴ δύνασθαι τἄδικʼ εὖ λέγειν ποτέ.\nσοφοὶ μὲν οὖν εἰσʼ οἱ τάδʼ ἠκριβωκότες,\nἀλλʼ οὐ δύνανται διὰ τέλους εἶναι σοφοί,\nκακῶς δʼ ἀπώλοντʼ· οὔτις ἐξήλυξέ πω.\nκαί μοι τὸ μὲν σὸν ὧδε φροιμίοις ἔχει·\nπρὸς τόνδε δʼ εἶμι καὶ λόγοις ἀμείψομαι·\nὃς φῂς Ἀχαιῶν πόνον ἀπαλλάσσων διπλοῦν\nἈγαμέμνονός θʼ ἕκατι παῖδʼ ἐμὸν κτανεῖν.\nἀλλʼ, ὦ κάκιστε, πρῶτον οὔποτʼ ἂν φίλον\nτὸ βάρβαρον γένοιτʼ ἂν Ἕλλησιν γένος\nοὐδʼ ἂν δύναιτο. τίνα δὲ καὶ σπεύδων χάριν\nπρόθυμος ἦσθα; πότερα κηδεύσων τινὰ\nἢ συγγενὴς ὤν, ἢ τίνʼ αἰτίαν ἔχων;\nἢ σῆς ἔμελλον γῆς τεμεῖν βλαστήματα\nπλεύσαντες αὖθις; τίνα δοκεῖς πείσειν τάδε;\nὁ χρυσός, εἰ βούλοιο τἀληθῆ λέγειν,\nἔκτεινε τὸν ἐμὸν παῖδα, καὶ κέρδη τὰ σά.\nἐπεὶ δίδαξον τοῦτο· πῶς, ὅτʼ εὐτύχει\nΤροία, πέριξ δὲ πύργος εἶχʼ ἔτι πτόλιν,\nἔζη τε Πρίαμος Ἕκτορός τʼ ἤνθει δόρυ,\nτί δʼ οὐ τότʼ, εἴπερ τῷδʼ ἐβουλήθης χάριν\nθέσθαι, τρέφων τὸν παῖδα κἀν δόμοις ἔχων\nἔκτεινας ἢ ζῶντʼ ἦλθες Ἀργείοις ἄγων;\nἀλλʼ ἡνίχʼ ἡμεῖς οὐκέτʼ ἐσμὲν ἐν φάει —\nκαπνῷ δʼ ἐσήμηνʼ ἄστυ — πολεμίων ὕπο,\nξένον κατέκτας σὴν μολόντʼ ἐφʼ ἑστίαν.\nπρὸς τοῖσδε νῦν ἄκουσον, ὡς φανῇς κακός.\nχρῆν σʼ, εἴπερ ἦσθα τοῖς Ἀχαιοῖσιν φίλος,\nτὸν χρυσὸν ὃν φῂς οὐ σὸν ἀλλὰ τοῦδʼ ἔχειν\nδοῦναι φέροντα πενομένοις τε καὶ χρόνον\nπολὺν πατρῴας γῆς ἀπεξενωμένοις·\nσὺ δʼ οὐδὲ νῦν πω σῆς ἀπαλλάξαι χερὸς\nτολμᾷς, ἔχων δὲ καρτερεῖς ἔτʼ ἐν δόμοις.\nκαὶ μὴν τρέφων μὲν ὥς σε παῖδʼ ἐχρῆν τρέφειν\nσώσας τε τὸν ἐμόν, εἶχες ἂν καλὸν κλέος·\nἐν τοῖς κακοῖς γὰρ ἁγαθοὶ σαφέστατοι\nφίλοι· τὰ χρηστὰ δʼ αὔθʼ ἕκαστʼ ἔχει φίλους.\nεἰ δʼ ἐσπάνιζες χρημάτων, ὃ δʼ εὐτύχει,\nθησαυρὸς ἄν σοι παῖς ὑπῆρχʼ οὑμὸς μέγας·\nνῦν δʼ οὔτʼ ἐκεῖνον ἄνδρʼ ἔχεις σαυτῷ φίλον,\nχρυσοῦ τʼ ὄνησις οἴχεται παῖδές τε σοί,\nαὐτός τε πράσσεις ὧδε. σοὶ δʼ ἐγὼ λέγω,\nἈγάμεμνον, εἰ τῷδʼ ἀρκέσεις, κακὸς φανῇ·\nοὔτʼ εὐσεβῆ γὰρ οὔτε πιστὸν οἷς ἐχρῆν,\nοὐχ ὅσιον, οὐ δίκαιον εὖ δράσεις ξένον·\nαὐτὸν δὲ χαίρειν τοῖς κακοῖς σὲ φήσομεν\nτοιοῦτον ὄντα δεσπότας δʼ οὐ λοιδορῶ.\nφεῦ φεῦ· βροτοῖσιν ὡς τὰ χρηστὰ πράγματα\nχρηστῶν ἀφορμὰς ἐνδίδωσʼ ἀεὶ λόγων.\nἀχθεινὰ μέν μοι τἀλλότρια κρίνειν κακά,\nὅμως δʼ ἀνάγκη· καὶ γὰρ αἰσχύνην φέρει,\nπρᾶγμʼ ἐς χέρας λαβόντʼ ἀπώσασθαι τόδε.\nἐμοὶ δʼ, ἵνʼ εἰδῇς, οὔτʼ ἐμὴν δοκεῖς χάριν\nοὔτʼ οὖν Ἀχαιῶν ἄνδρʼ ἀποκτεῖναι ξένον,\nἀλλʼ ὡς ἔχῃς τὸν χρυσὸν ἐν δόμοισι σοῖς.\nλέγεις δὲ σαυτῷ πρόσφορʼ ἐν κακοῖσιν ὤν.\nτάχʼ οὖν παρʼ ὑμῖν ῥᾴδιον ξενοκτονεῖν·\nἡμῖν δέ γʼ αἰσχρὸν τοῖσιν Ἕλλησιν τόδε.\nπῶς οὖν σε κρίνας μὴ ἀδικεῖν φύγω ψόγον;\nοὐκ ἂν δυναίμην. ἀλλʼ ἐπεὶ τὰ μὴ καλὰ\nπράσσειν ἐτόλμας, τλῆθι καὶ τὰ μὴ φίλα.\nοἴμοι, γυναικός, ὡς ἔοιχʼ, ἡσσώμενος\nδούλης ὑφέξω τοῖς κακίοσιν δίκην.\nοὔκουν δικαίως, εἴπερ εἰργάσω κακά;\nοἴμοι τέκνων τῶνδʼ ὀμμάτων τʼ ἐμῶν, τάλας.\nἀλγεῖς· τί δʼ; ἦ ʼμὲ παιδὸς οὐκ ἀλγεῖν δοκεῖς;\nχαίρεις ὑβρίζουσʼ εἰς ἔμʼ, ὦ πανοῦργε σύ;\nοὐ γάρ με χαίρειν χρή σε τιμωρουμένην;\nἀλλʼ οὐ τάχʼ, ἡνίκʼ ἄν σε ποντία νοτὶς —\nμῶν ναυστολήσῃ γῆς ὅρους Ἑλληνίδος;\nκρύψῃ μὲν οὖν πεσοῦσαν ἐκ καρχησίων.\nπρὸς τοῦ βιαίων τυγχάνουσαν ἁλμάτων;\nαὐτὴ πρὸς ἱστὸν ναὸς ἀμβήσῃ ποδί.\nὑποπτέροις νώτοισιν ἢ ποίῳ τρόπῳ;\nκύων γενήσῃ πύρσʼ ἔχουσα δέργματα.\nπῶς δʼ οἶσθα μορφῆς τῆς ἐμῆς μετάστασιν;\nὁ Θρῃξὶ μάντις εἶπε Διόνυσος τάδε.\nσοὶ δʼ οὐκ ἔχρησεν οὐδὲν ὧν ἔχεις κακῶν;\nοὐ γάρ ποτʼ ἂν σύ μʼ εἷλες ὧδε σὺν δόλῳ.\nθανοῦσα δʼ ἢ ζῶσʼ ἐνθάδʼ ἐκπλήσω βίον;\nθανοῦσα· τύμβῳ δʼ ὄνομα σῷ κεκλήσεται —\nμορφῆς ἐπῳδόν, ἢ τί, τῆς ἐμῆς ἐρεῖς;\nκυνὸς ταλαίνης σῆμα, ναυτίλοις τέκμαρ.\nοὐδὲν μέλει μοι σοῦ γέ μοι δόντος δίκην.\nκαὶ σήν γʼ ἀνάγκη παῖδα Κασάνδραν θανεῖν.\nἀπέπτυσʼ· αὐτῷ ταῦτα σοὶ δίδωμʼ ἔχειν.\nκτενεῖ νιν ἡ τοῦδʼ ἄλοχος, οἰκουρὸς πικρά.\nμήπω μανείη Τυνδαρὶς τοσόνδε παῖς.\nκαὐτόν γε τοῦτον, πέλεκυν ἐξάρασʼ ἄνω.\nοὗτος σύ, μαίνῃ καὶ κακῶν ἐρᾷς τυχεῖν;\nκτεῖνʼ, ὡς ἐν Ἄργει φόνια λουτρά σʼ ἀμμένει.\nοὐχ ἕλξετʼ αὐτόν, δμῶες, ἐκποδὼν βίᾳ;\nἀλγεῖς ἀκούων;\nοὐκ ἐφέξετε στόμα;\nἐγκλῄετʼ· εἴρηται γάρ.\nοὐχ ὅσον τάχος\nνήσων ἐρήμων αὐτὸν ἐκβαλεῖτέ που,\nἐπείπερ οὕτω καὶ λίαν θρασυστομεῖ;\nἙκάβη, σὺ δʼ, ὦ τάλαινα, διπτύχους νεκροὺς\nστείχουσα θάπτε· δεσποτῶν δʼ ὑμᾶς χρεὼν\nσκηναῖς πελάζειν, Τρῳάδες· καὶ γὰρ πνοὰς\nπρὸς οἶκον ἤδη τάσδε πομπίμους ὁρῶ.\nεὖ δʼ ἐς πάτραν πλεύσαιμεν, εὖ δὲ τἀν δόμοις\nἔχοντʼ ἴδοιμεν τῶνδʼ ἀφειμένοι πόνων.\nἴτε πρὸς λιμένας σκηνάς τε, φίλαι,\nτῶν δεσποσύνων πειρασόμεναι\nμόχθων· στερρὰ γὰρ ἀνάγκη.\n"};
