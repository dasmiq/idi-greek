var sequence = {"name":"Euripides. Suppliants","data":"\nΔήμητερ ἑστιοῦχʼ Ἐλευσῖνος χθονὸς\nτῆσδʼ, οἵ τε ναοὺς ἔχετε πρόσπολοι θεᾶς,\nεὐδαιμονεῖν με Θησέα τε παῖδʼ ἐμὸν\nπόλιν τʼ Ἀθηνῶν τήν τε Πιτθέως χθόνα,\nἐν ᾗ με θρέψας ὀλβίοις ἐν δώμασιν\nΑἴθραν πατὴρ δίδωσι τῷ Πανδίονος\nΑἰγεῖ δάμαρτα, Λοξίου μαντεύμασιν.\nἐς τάσδε γὰρ βλέψασʼ ἐπηυξάμην τάδε\nγραῦς, αἳ λιποῦσαι δώματʼ Ἀργείας χθονὸς\nἱκτῆρι θαλλῷ προσπίτνουσʼ ἐμὸν γόνυ,\nπάθος παθοῦσαι δεινόν· ἀμφὶ γὰρ πύλας\nΚάδμου θανόντων ἑπτὰ γενναίων τέκνων\nἄπαιδές εἰσιν, οὕς ποτʼ Ἀργείων ἄναξ\nἌδραστος ἤγαγʼ, Οἰδίπου παγκληρίας\nμέρος κατασχεῖν φυγάδι Πολυνείκει θέλων\nγαμβρῷ. νεκροὺς δὲ τοὺς ὀλωλότας δορὶ\nθάψαι θελουσῶν τῶνδε μητέρων χθονὶ\nεἴργουσιν οἱ κρατοῦντες οὐδʼ ἀναίρεσιν\nδοῦναι θέλουσι, νόμιμʼ ἀτίζοντες θεῶν.\nκοινὸν δὲ φόρτον ταῖσδʼ ἔχων χρείας ἐμῆς\nἌδραστος ὄμμα δάκρυσιν τέγγων ὅδε\nκεῖται, τό τʼ ἔγχος τήν τε δυστυχεστάτην\nστένων στρατείαν ἣν ἔπεμψεν ἐκ δόμων·\nὅς μʼ ἐξοτρύνει παῖδʼ ἐμὸν πεῖσαι λιταῖς\nνεκρῶν κομιστὴν ἢ λόγοισιν ἢ δορὸς\nῥώμῃ γενέσθαι καὶ τάφου μεταίτιον,\nμόνον τόδʼ ἔργον προστιθεὶς ἐμῷ τέκνῳ\nπόλει τʼ Ἀθηνῶν. τυγχάνω δʼ ὑπὲρ χθονὸς\nἀρότου προθύουσʼ, ἐκ δόμων ἐλθοῦσʼ ἐμῶν\nπρὸς τόνδε σηκόν, ἔνθα πρῶτα φαίνεται\nφρίξας ὑπὲρ γῆς τῆσδε κάρπιμος στάχυς.\nδεσμὸν δʼ ἄδεσμον τόνδʼ ἔχουσα φυλλάδος\nμένω πρὸς ἁγναῖς ἐσχάραις δυοῖν θεαῖν\nΚόρης τε καὶ Δήμητρος, οἰκτίρουσα μὲν\nπολιὰς ἄπαιδας τάσδε μητέρας τέκνων,\nσέβουσα δʼ ἱερὰ στέμματʼ. οἴχεται δέ μοι\nκῆρυξ πρὸς ἄστυ δεῦρο Θησέα καλῶν,\nὡς ἢ τὸ τούτων λυπρὸν ἐξέλῃ χθονός,\nἢ τάσδʼ ἀνάγκας ἱκεσίους λύσῃ, θεοὺς\nὅσιόν τι δράσας· πάντα γὰρ διʼ ἀρσένων\nγυναιξὶ πράσσειν εἰκός, αἵτινες σοφαί.\n— ἱκετεύω σε, γεραιά,\nγεραιῶν ἐκ στομάτων, πρὸς\nγόνυ πίπτουσα τὸ σόν·\n— ἄνομοι— τέκνα λῦσαι. — φθιμένων\nνεκύων οἳ καταλείπουσι μέλη\nθανάτῳ λυσιμελεῖ θηρσὶν ὀρείοισι βοράν·\n— ἐσιδοῦσʼ οἰκτρὰ μὲν ὄσσων\nδάκρυʼ ἀμφὶ βλεφάροις, ῥυ-\nσὰ δὲ σαρκῶν πολιᾶν\nκαταδρύμματα χειρῶν· τί γάρ; ἃ\nφθιμένους παῖδας ἐμοὺς οὔτε δόμοις\nπροθέμαν οὔτε τάφων χώματα γαίας ἐσορῶ.\n— ἔτεκες καὶ σύ ποτʼ, ὦ πότνια, κοῦρον\nφίλα ποιησαμένα λέ-\nκτρα πόσει σῷ· μετά νυν\nδὸς ἐμοὶ σᾶς διανοίας,\nμετάδος δʼ, ὅσσον ἐπαλγῶ μελέα ʼγὼ\nφθιμένων οὓς ἔτεκον·\nπαράπεισον δὲ σόν, ὤ, λισσόμεθʼ, ἐλθεῖν\nτέκνον Ἰσμηνὸν ἐμάν τʼ ἐς χέρα θεῖναι\nνεκύων θαλερᾷ σώματʼ ἀλαίνοντʼ ἄταφα.\n— ὁσίως οὔχ, ὑπʼ ἀνάγκας δὲ προπίπτου-\nσα προσαιτοῦσʼ ἔμολον δε-\nξιπύρους θεῶν θυμέλας·\nἔχομεν δʼ ἔνδικα, καὶ σοί\nτι πάρεστι σθένος ὥστʼ εὐτεκνίᾳ δυσ-\nτυχίαν τὰν παρʼ ἐμοὶ\nκαθελεῖν· οἰκτρὰ δὲ πάσχουσʼ ἱκετεύω\nσὸν ἐμοὶ παῖδα ταλαίνᾳ ʼν χερὶ θεῖναι\nνέκυν, ἀμφιβαλεῖν λυγρὰ μέλη παιδὸς ἐμοῦ.\n— ἀγὼν ὅδʼ ἄλλος ἔρχεται γόων γόων\nδιάδοχος, ἀχοῦσι προσπόλων χέρες.\nἴτʼ ὦ ξυνῳδοὶ κτύποι,\nἴτʼ ὦ ξυναλγηδόνες,\nχορὸν τὸν Ἅιδας σέβει,\nδιὰ παρῇδος ὄνυχα λευκὸν\nαἱματοῦτε χρῶτά τε φόνιον·\nτὰ γὰρ φθιτῶν\nτοῖς ὁρῶσι κόσμος.\n— ἄπληστος ἅδε μʼ ἐξάγει χάρις γόων\nπολύπονος, ὡς ἐξ ἀλιβάτου πέτρας\nὑγρὰ ῥέουσα σταγὼν\nἄπαυστος αἰεί· γόων,\nτὸ γὰρ θανόντων τέκνων\nἐπιπονόν τι κατὰ γυναῖκας\nἐς γόους πέφυκε πάθος. ἒ ἔ.\nθανοῦσα τῶνδʼ\nἀλγέων λαθοίμαν.\nτίνων γόων ἤκουσα καὶ στέρνων κτύπον\nνεκρῶν τε θρήνους, τῶνδʼ ἀνακτόρων ἄπο\nἠχοῦς ἰούσης; ὡς φόβος μʼ ἀναπτεροῖ\nμή μοί τι μήτηρ, ἣν μεταστείχω ποδί,\nχρονίαν ἀποῦσαν ἐκ δόμων ἔχῃ νέον.\nἔα·\nτί χρῆμα; καινὰς ἐσβολὰς ὁρῶ λόγων·\nμητέρα γεραιὰν βωμίαν ἐφημένην\nξένους θʼ ὁμοῦ γυναῖκας, οὐχ ἕνα ῥυθμὸν\nκακῶν ἐχούσας· ἔκ τε γὰρ γερασμίων\nὄσσων ἐλαύνουσʼ οἰκτρὸν ἐς γαῖαν δάκρυ,\nκουραί τε καὶ πεπλώματʼ οὐ θεωρικά.\nτί ταῦτα, μῆτερ; σὸν τὸ μηνύειν ἐμοί,\nἡμῶν δʼ ἀκούειν· προσδοκῶ τι γὰρ νέον.\nὦ παῖ, γυναῖκες αἵδε μητέρες τέκνων\nτῶν κατθανόντων ἀμφὶ Καδμείας πύλας\nἑπτὰ στρατηγῶν· ἱκεσίοις δὲ σὺν κλάδοις\nφρουροῦσί μʼ, ὡς δέδορκας, ἐν κύκλῳ, τέκνον.\nτίς δʼ ὁ στενάζων οἰκτρὸν ἐν πύλαις ὅδε;\nἌδραστος, ὡς λέγουσιν, Ἀργείων ἄναξ.\nοἱ δʼ ἀμφὶ τόνδε παῖδες; ἦ τούτων τέκνα;\nοὔκ, ἀλλὰ νεκρῶν τῶν ὀλωλότων κόροι.\nτί γὰρ πρὸς ἡμᾶς ἦλθον ἱκεσίᾳ χερί;\nοἶδʼ· ἀλλὰ τῶνδε μῦθος οὑντεῦθεν, τέκνον.\nσὲ τὸν κατήρη χλανιδίοις ἀνιστορῶ.\nλέγʼ ἐκκαλύψας κρᾶτα καὶ πάρες γόον·\nπέρας γὰρ οὐδὲν μὴ διὰ γλώσσης ἰόν.\nὦ καλλίνικε γῆς Ἀθηναίων ἄναξ,\nΘησεῦ, σὸς ἱκέτης καὶ πόλεως ἥκω σέθεν.\nτί χρῆμα θηρῶν καὶ τίνος χρείαν ἔχων;\nοἶσθʼ ἣν στρατείαν ἐστράτευσʼ ὀλεθρίαν.\nοὐ γάρ τι σιγῇ διεπέρασας Ἑλλάδα.\nἐνταῦθʼ ἀπώλεσʼ ἄνδρας Ἀργείων ἄκρους.\nτοιαῦθʼ ὁ τλήμων πόλεμος ἐξεργάζεται.\nτούτους θανόντας ἦλθον ἐξαιτῶν πόλιν.\nκήρυξιν Ἑρμοῦ πίσυνος, ὡς θάψῃς νεκρούς;\nκἄπειτά γʼ οἱ κτανόντες οὐκ ἐῶσί με.\nτί γὰρ λέγουσιν, ὅσια χρῄζοντος σέθεν;\nτί δʼ; εὐτυχοῦντες οὐκ ἐπίστανται φέρειν.\nξύμβουλον οὖν μʼ ἐπῆλθες; ἢ τίνος χάριν;\nκομίσαι σε, Θησεῦ, παῖδας Ἀργείων θέλων.\nτὸ δʼ Ἄργος ἡμῖν ποῦ ʼστιν; ἢ κόμποι μάτην;\nσφαλέντες οἰχόμεσθα. πρὸς σὲ δʼ ἥκομεν.\nἰδίᾳ δοκῆσάν σοι τόδʼ ἢ πάσῃ πόλει;\nπάντες σʼ ἱκνοῦνται Δαναΐδαι θάψαι νεκρούς.\nἐκ τοῦ δʼ ἐλαύνεις ἑπτὰ πρὸς Θήβας λόχους;\nδισσοῖσι γαμβροῖς τήνδε πορσύνων χάριν.\nτῷ δʼ ἐξέδωκας παῖδας Ἀργείων σέθεν;\nοὐκ ἐγγενῆ συνῆψα κηδείαν δόμοις.\nἀλλὰ ξένοις ἔδωκας Ἀργείας κόρας;\nΤυδεῖ γε Πολυνείκει τε τῷ Θηβαιγενεῖ.\nτίνʼ εἰς ἔρωτα τῆσδε κηδείας μολών;\nΦοίβου μʼ ὑπῆλθε δυστόπαστʼ αἰνίγματα.\nτί δʼ εἶπʼ Ἀπόλλων παρθένοις κραίνων γάμον;\nκάπρῳ με δοῦναι καὶ λέοντι παῖδʼ ἐμώ.\nσὺ δʼ ἐξελίσσεις πῶς θεοῦ θεσπίσματα;\nἐλθόντε φυγάδε νυκτὸς εἰς ἐμὰς πύλας —\nτίς καὶ τίς; εἰπέ· δύο γὰρ ἐξαυδᾷς ἅμα.\nΤυδεὺς μάχην ξυνῆψε Πολυνείκης θʼ ἅμα.\nἦ τοῖσδʼ ἔδωκας θηρσὶν ὣς κόρας σέθεν;\nμάχην γε δισσοῖν κνωδάλοιν ἀπεικάσας.\nἦλθον δὲ δὴ πῶς πατρίδος ἐκλιπόνθʼ ὅρους;\nΤυδεὺς μὲν αἷμα συγγενὲς φεύγων χθονός.\nὁ δʼ Οἰδίπου τί, τίνι τρόπῳ Θήβας λιπών;\nἀραῖς πατρῴαις, μὴ κασίγνητον κτάνοι.\nσοφήν γʼ ἔλεξας τήνδʼ ἑκούσιον φυγήν.\nἀλλʼ οἱ μένοντες τοὺς ἀπόντας ἠδίκουν.\nοὔ πού σφʼ ἀδελφὸς χρημάτων νοσφίζεται;\nταύτῃ δικάζων ἦλθον· εἶτʼ ἀπωλόμην.\nμάντεις δʼ ἐπῆλθες ἐμπύρων τʼ εἶδες φλόγα;\nοἴμοι; διώκεις μʼ ᾗ μάλιστʼ ἐγὼ ʼσφάλην.\nοὐκ ἦλθες, ὡς ἔοικεν, εὐνοίᾳ θεῶν.\nτὸ δὲ πλέον, ἦλθον Ἀμφιάρεώ γε πρὸς βίαν.\nοὕτω τὸ θεῖον ῥᾳδίως ἀπεστράφης;\nνέων γὰρ ἀνδρῶν θόρυβος ἐξέπλησσέ με.\nεὐψυχίαν ἔσπευσας ἀντʼ εὐβουλίας.\nὃ δή γε πολλοὺς ὤλεσε στρατηλάτας.\nἀλλʼ, ὦ καθʼ Ἑλλάδʼ ἀλκιμώτατον κάρα,\nἄναξ Ἀθηνῶν, ἐν μὲν αἰσχύναις ἔχω\nπίτνων πρὸς οὖδας γόνυ σὸν ἀμπίσχειν χερί,\nπολιὸς ἀνὴρ τύραννος εὐδαίμων πάρος·\nὅμως δʼ ἀνάγκη συμφοραῖς εἴκειν ἐμαῖς.\nσῶσον νεκρούς μοι, τἀμά τʼ οἰκτίρας κακὰ\nκαὶ τῶν θανόντων τάσδε μητέρας τέκνων,\nαἷς γῆρας ἥκει πολιὸν εἰς ἀπαιδίαν,\nἐλθεῖν δʼ ἔτλησαν δεῦρο καὶ ξένον πόδα\nθεῖναι μόλις γεραιὰ κινοῦσαι μέλη,\nπρεσβεύματʼ οὐ Δήμητρος ἐς μυστήρια,\nἀλλʼ ὡς νεκροὺς θάψωσιν, ἃς αὐτὰς ἐχρῆν\nκείνων ταφείσας χερσὶν ὡραίων τυχεῖν.\nσοφὸν δὲ πενίαν τʼ εἰσορᾶν τὸν ὄλβιον,\nπένητά τʼ εἰς τοὺς πλουσίους ἀποβλέπειν\nζηλοῦνθʼ, ἵνʼ αὐτὸν χρημάτων ἔρως ἔχῃ,\nτά τʼ οἰκτρὰ τοὺς μὴ δυστυχεῖς δεδοικέναι.\n\nτόν θʼ ὑμνοποιὸν αὐτὸς ἃν τίκτῃ μέλη\nχαίροντα τίκτειν· ἢν δὲ μὴ πάσχῃ τόδε,\nοὔτοι δύναιτʼ ἂν οἴκοθέν γʼ ἀτώμενος\nτέρπειν ἂν ἄλλους· οὐδὲ γὰρ δίκην ἔχει.\nτάχʼ οὖν ἂν εἴποις· Πελοπίαν παρεὶς χθόνα\nπῶς ταῖς Ἀθήναις τόνδε προστάσσεις πόνον;\nἐγὼ δίκαιός εἰμʼ ἀφηγεῖσθαι τάδε.\nΣπάρτη μὲν ὠμὴ καὶ πεποίκιλται τρόπους,\nτὰ δʼ ἄλλα μικρὰ κἀσθενῆ· πόλις δὲ σὴ\nμόνη δύναιτʼ ἂν τόνδʼ ὑποστῆναι πόνον·\nτά τʼ οἰκτρὰ γὰρ δέδορκε καὶ νεανίαν\nἔχει σὲ ποιμένʼ ἐσθλόν· οὗ χρείᾳ πόλεις\nπολλαὶ διώλοντʼ, ἐνδεεῖς στρατηλάτου.\nκἀγὼ τὸν αὐτὸν τῷδέ σοι λόγον λέγω,\nΘησεῦ, διʼ οἴκτου τὰς ἐμὰς λαβεῖν τύχας.\nἄλλοισι δὴ ʼπόνησʼ ἁμιλληθεὶς λόγῳ\nτοιῷδʼ. ἔλεξε γάρ τις ὡς τὰ χείρονα\nπλείω βροτοῖσίν ἐστι τῶν ἀμεινόνων·\nἐγὼ δὲ τούτοις ἀντίαν γνώμην ἔχω,\nπλείω τὰ χρηστὰ τῶν κακῶν εἶναι βροτοῖς·\nεἰ μὴ γὰρ ἦν τόδʼ, οὐκ ἂν ἦμεν ἐν φάει.\nαἰνῶ δʼ ὃς ἡμῖν βίοτον ἐκ πεφυρμένου\nκαὶ θηριώδους θεῶν διεσταθμήσατο,\nπρῶτον μὲν ἐνθεὶς σύνεσιν, εἶτα δʼ ἄγγελον\nγλῶσσαν λόγων δούς, ὥστε γιγνώσκειν ὄπα,\nτροφήν τε καρποῦ τῇ τροφῇ τʼ ἀπʼ οὐρανοῦ\nσταγόνας ὑδρηλάς, ὡς τά γʼ ἐκ γαίας τρέφῃ\nἄρδῃ τε νηδύν· πρὸς δὲ τοῖσι χείματος\nπροβλήματʼ, αἶθρον ἐξαμύνασθαι θεοῦ,\nπόντου τε ναυστολήμαθʼ, ὡς διαλλαγὰς\nἔχοιμεν ἀλλήλοισιν ὧν πένοιτο γῆ.\nἃ δʼ ἔστʼ ἄσημα κοὐ σαφῶς γιγνώσκομεν,\nἐς πῦρ βλέποντες καὶ κατὰ σπλάγχνων πτυχὰς\nμάντεις προσημαίνουσιν οἰωνῶν τʼ ἄπο.\nἆρʼ οὐ τρυφῶμεν θεοῦ κατασκευὴν βίῳ\nδόντος τοιαύτην, οἷσιν οὐκ ἀρκεῖ τάδε;\nἀλλʼ ἡ φρόνησις τοῦ θεοῦ μεῖζον σθένειν\nζητεῖ, τὸ γαῦρον δʼ ἐν φρεσὶν κεκτημένοι\nδοκοῦμεν εἶναι δαιμόνων σοφώτεροι.\nἧς καὶ σὺ φαίνῃ δεκάδος, οὐ σοφὸς γεγώς,\nὅστις κόρας μὲν θεσφάτοις Φοίβου ζυγεὶς\nξένοισιν ὧδʼ ἔδωκας ὡς ζώντων θεῶν,\nλαμπρὸν δὲ θολερῷ δῶμα συμμείξας τὸ σὸν\nἥλκωσας οἴκους· χρῆν γὰρ οὐδὲ σώματα\nἄδικα δικαίοις τὸν σοφὸν συμμιγνύναι,\nεὐδαιμονοῦντας δʼ ἐς δόμους κτᾶσθαι φίλους.\nκοινὰς γὰρ ὁ θεὸς τὰς τύχας ἡγούμενος\nτοῖς τοῦ νοσοῦντος πήμασιν διώλεσε\nτὸν συννοσοῦντα κοὐδὲν ἠδικηκότα.\nἐς δὲ στρατείαν πάντας Ἀργείους ἄγων,\nμάντεων λεγόντων θέσφατʼ, εἶτʼ ἀτιμάσας\nβίᾳ παρελθὼν θεοὺς ἀπώλεσας πόλιν,\nνέοις παραχθείς, οἵτινες τιμώμενοι\nχαίρουσι πολέμους τʼ αὐξάνουσʼ ἄνευ δίκης,\nφθείροντες ἀστούς, ὁ μὲν ὅπως στρατηλατῇ,\nὁ δʼ ὡς ὑβρίζῃ δύναμιν ἐς χεῖρας λαβών,\nἄλλος δὲ κέρδους οὕνεκʼ, οὐκ ἀποσκοπῶν\nτὸ πλῆθος εἴ τι βλάπτεται πάσχον τάδε.\nτρεῖς γὰρ πολιτῶν μερίδες· οἳ μὲν ὄλβιοι\nἀνωφελεῖς τε πλειόνων τʼ ἐρῶσʼ ἀεί·\nοἳ δʼ οὐκ ἔχοντες καὶ σπανίζοντες βίου\nδεινοί, νέμοντες τῷ φθόνῳ πλέον μέρος,\nἐς τοὺς ἔχοντας κέντρʼ ἀφιᾶσιν κακά,\nγλώσσαις πονηρῶν προστατῶν φηλούμενοι·\nτριῶν δὲ μοιρῶν ἡ ʼν μέσῳ σῴζει πόλεις,\nκόσμον φυλάσσουσʼ ὅντινʼ ἂν τάξῃ πόλις.\nκἄπειτʼ ἐγώ σοι σύμμαχος γενήσομαι;\nτί πρὸς πολίτας τοὺς ἐμοὺς λέγων καλόν;\nχαίρων ἴθʼ· εἰ γὰρ μὴ βεβούλευσαι καλῶς,\nαὐτὸς πιέζειν τὴν τύχην, ἡμᾶς δʼ ἐᾶν.\nἥμαρτεν· ἐν νέοισι δʼ ἀνθρώπων τόδε\nἔνεστι· συγγνώμην δὲ τῷδʼ ἔχειν χρεών.\nἀλλʼ ὡς ἰατρὸν τῶνδʼ, ἄναξ, ἀφίγμεθα.\nοὔτοι δικαστήν σʼ εἱλόμην ἐμῶν κακῶν\nοὐδʼ, εἴ τι πράξας μὴ καλῶς εὑρίσκομαι,\nτούτων κολαστὴν κἀπιτιμητήν, ἄναξ,\nἀλλʼ ὡς ὀναίμην. εἰ δὲ μὴ βούλῃ τάδε,\nστέργειν ἀνάγκη τοῖσι σοῖς· τί γὰρ πάθω;\nἄγʼ, ὦ γεραιαί, στείχετε, γλαυκὴν χλόην\nαὐτοῦ λιποῦσαι, φυλλάδος καταστροφῇ\nθεούς τε καὶ γῆν τήν τε πυρφόρον θεὰν\nΔήμητρα θέμεναι μάρτυρʼ ἡλίου τε φῶς,\nὡς οὐδὲν ἡμῖν ἤρκεσαν λιταὶ θεῶν.\n\nὃς Πέλοπος ἦν παῖς, Πελοπίας δʼ ἡμεῖς χθονὸς\nταὐτὸν πατρῷον αἷμα σοὶ κεκτήμεθα.\nτί δρᾷς; προδώσεις ταῦτα κἀκβαλεῖς χθονὸς\nγραῦς οὐ τυχούσας οὐδὲν ὧν αὐτὰς ἐχρῆν;\nμὴ δῆτʼ· ἔχει γὰρ καταφυγὴν θὴρ μὲν πέτραν,\nδοῦλος δὲ βωμοὺς θεῶν, πόλις δὲ πρὸς πόλιν\nἔπτηξε χειμασθεῖσα· τῶν γὰρ ἐν βροτοῖς\nοὐκ ἔστιν οὐδὲν διὰ τέλους εὐδαιμονοῦν.\nβᾶθι, τάλαινʼ, ἱερῶν δαπέδων ἄπο Περσεφονείας,\nβᾶθι καὶ ἀντίασον γονάτων ἔπι χεῖρα βαλοῦσα,\nτέκνων τεθνεώτων κομίσαι δέμας, ὦ μελέα ʼγώ,\nοὓς ὑπὸ τείχεσι Καδμείοισιν ἀπώλεσα κούρους.\nἰώ μοι· λάβετε φέρετε πέμπετε κρίνετε ταλαίνας χέρας γεραιάς.\nπρός σε γενειάδος, ὦ φίλος, ὦ δοκιμώτατος Ἑλλάδι,\nἄντομαι ἀμφιπίτνουσα τὸ σὸν γόνυ καὶ χέρα δειλαία·\nοἴκτισαι ἀμφὶ τέκνων μʼ ἱκέταν ἤ τινʼ ἀλάταν\nοἰκτρὸν ἰήλεμον οἰκτρὸν ἱεῖσαν.\nμηδʼ ἀτάφους, τέκνον, ἐν χθονὶ Κάδμου χάρματα θηρῶν\nπαῖδας ἐν ἁλικίᾳ τᾷ σᾷ κατίδῃς, ἱκετεύω.\nβλέψον ἐμῶν βλεφάρων ἔπι δάκρυον, ἃ περὶ σοῖσι\nγούνασιν ὧδε πίτνω τέκνοις τάφον ἐξανύσασθαι.\nμῆτερ, τί κλαίεις λέπτʼ ἐπʼ ὀμμάτων φάρη\nβαλοῦσα τῶν σῶν; ἆρα δυστήνους γόους\nκλύουσα τῶνδε; κἀμὲ γὰρ διῆλθέ τι.\nἔπαιρε λευκὸν κρᾶτα, μὴ δακρυρρόει\nσεμναῖσι Δηοῦς ἐσχάραις παρημένη.\nαἰαῖ.\nτὰ τούτων οὐχὶ σοὶ στενακτέον.\nὦ τλήμονες γυναῖκες.\nοὐ σὺ τῶνδʼ ἔφυς.\nεἴπω τι, τέκνον, σοί τε καὶ πόλει καλόν;\nὡς πολλά γʼ ἐστὶ κἀπὸ θηλειῶν σοφά.\nἀλλʼ εἰς ὄκνον μοι μῦθος ὃν κεύθω φέρει.\nαἰσχρόν γʼ ἔλεξας, χρήστʼ ἔπη κρύπτειν φίλοις.\nοὔτοι σιωπῶσʼ εἶτα μέμψομαί ποτε\nτὴν νῦν σιωπὴν ὡς ἐσιγήθη κακῶς,\nοὐδʼ ὡς ἀχρεῖον τὰς γυναῖκας εὖ λέγειν\nδείσασʼ ἀφήσω τῷ φόβῳ τοὐμὸν καλόν.\nἐγὼ δέ σʼ, ὦ παῖ, πρῶτα μὲν τὰ τῶν θεῶν\nσκοπεῖν κελεύω μὴ σφαλῇς ἀτιμάσας·\nτἄλλʼ εὖ φρονῶν γάρ, ἐν μόνῳ τούτῳ ʼσφάλης.\nπρὸς τοῖσδε δʼ, εἰ μὲν μὴ ἀδικουμένοις ἐχρῆν\nτολμηρὸν εἶναι, κάρτʼ ἂν εἶχον ἡσύχως·\nνῦν δʼ ἴσθι σοί τε τοῦθʼ ὅσην τιμὴν φέρει,\nκἀμοὶ παραινεῖν οὐ φόβον φέρει, τέκνον,\nἄνδρας βιαίους καὶ κατείργοντας νεκροὺς\nτάφου τε μοίρας καὶ κτερισμάτων λαχεῖν\nἐς τήνδʼ ἀνάγκην σῇ καταστῆσαι χερί,\nνόμιμά τε πάσης συγχέοντας Ἑλλάδος\nπαῦσαι· τὸ γάρ τοι συνέχον ἀνθρώπων πόλεις\nτοῦτʼ ἔσθʼ, ὅταν τις τοὺς νόμους σῴζῃ καλῶς.\nἐρεῖ δὲ δή τις ὡς ἀνανδρίᾳ χερῶν,\nπόλει παρόν σοι στέφανον εὐκλείας λαβεῖν,\nδείσας ἀπέστης, καὶ συὸς μὲν ἀγρίου\nἀγῶνος ἥψω φαῦλον ἀθλήσας πόνον,\nοὗ δʼ ἐς κράνος βλέψαντα καὶ λόγχης ἀκμὴν\nχρῆν ἐκπονῆσαι, δειλὸς ὢν ἐφηυρέθης.\nμὴ δῆτʼ ἐμός γʼ ὤν, ὦ τέκνον, δράσῃς τάδε.\nὁρᾷς, ἄβουλος ὡς κεκερτομημένη\nτοῖς κερτομοῦσι γοργὸν ὄμμʼ ἀναβλέπει\nσὴ πατρίς; ἐν γὰρ τοῖς πόνοισιν αὔξεται·\nαἱ δʼ ἥσυχοι σκοτεινὰ πράσσουσαι πόλεις\nσκοτεινὰ καὶ βλέπουσιν εὐλαβούμεναι.\nοὐκ εἶ νεκροῖσι καὶ γυναιξὶν ἀθλίαις\nπροσωφελήσων, ὦ τέκνον, κεχρημέναις;\nὡς οὔτε ταρβῶ σὺν δίκῃ σʼ ὁρμώμενον,\nΚάδμου θʼ ὁρῶσα λαὸν εὖ πεπραγότα,\nἔτʼ αὐτὸν ἄλλα βλήματʼ ἐν κύβοις βαλεῖν\nπέποιθʼ· ὁ γὰρ θεὸς πάντʼ ἀναστρέφει πάλιν.\nὦ φιλτάτη μοι, τῷδέ τʼ εἴρηκας καλῶς\nκἀμοί· διπλοῦν δὲ χάρμα γίγνεται τόδε.\nἐμοὶ λόγοι μέν, μῆτερ, οἱ λελεγμένοι\nὀρθῶς ἔχουσʼ ἐς τόνδε, κἀπεφηνάμην\nγνώμην ὑφʼ οἵων ἐσφάλη βουλευμάτων·\nὁρῶ δὲ κἀγὼ ταῦθʼ ἅπερ με νουθετεῖς,\nὡς τοῖς ἐμοῖσιν οὐχὶ πρόσφορον τρόποις\nφεύγειν τὰ δεινά. πολλὰ γὰρ δράσας καλὰ\nἔθος τόδʼ εἰς Ἕλληνας ἐξελεξάμην,\nἀεὶ κολαστὴς τῶν κακῶν καθεστάναι.\nοὔκουν ἀπαυδᾶν δυνατόν ἐστί μοι πόνους.\nτί γάρ μʼ ἐροῦσιν οἵ γε δυσμενεῖς βροτῶν,\nὅθʼ ἡ τεκοῦσα χὑπερορρωδοῦσʼ ἐμοῦ\nπρώτη κελεύεις τόνδʼ ὑποστῆναι πόνον;\nδράσω τάδʼ· εἶμι καὶ νεκροὺς ἐκλύσομαι\nλόγοισι πείθων· εἰ δὲ μή, βίᾳ δορὸς\nἤδη τόδʼ ἔσται κοὐχὶ σὺν φθόνῳ θεῶν.\nδόξαι δὲ χρῄζω καὶ πόλει πάσῃ τόδε.\nδόξει δʼ ἐμοῦ θέλοντος· ἀλλὰ τοῦ λόγου\nπροσδοὺς ἔχοιμʼ ἂν δῆμον εὐμενέστερον.\nκαὶ γὰρ κατέστησʼ αὐτὸν ἐς μοναρχίαν\nἐλευθερώσας τήνδʼ ἰσόψηφον πόλιν.\nλαβὼν δʼ Ἄδραστον δεῖγμα τῶν ἐμῶν λόγων\nἐς πλῆθος ἀστῶν εἶμι· καὶ πείσας τάδε,\nλεκτοὺς ἀθροίσας δεῦρʼ Ἀθηναίων κόρους\nἥξω· παρʼ ὅπλοις θʼ ἥμενος πέμψω λόγους\nΚρέοντι νεκρῶν σώματʼ ἐξαιτούμενος.\nἀλλʼ, ὦ γεραιαί, σέμνʼ ἀφαιρεῖτε στέφη\nμητρός, πρὸς οἴκους ὥς νιν Αἰγέως ἄγω,\nφίλην προσάψας χεῖρα· τοῖς τεκοῦσι γὰρ\nδύστηνος ὅστις μὴ ἀντιδουλεύει τέκνων —\nκάλλιστον ἔρανον· δοὺς γὰρ ἀντιλάζυται\nπαίδων παρʼ αὑτοῦ τοιάδʼ ἃν τοκεῦσι δῷ.\n— ἱππόβοτον Ἄργος, ὦ πάτριον ἐμὸν πέδον,\nἐκλύετε τάδʼ, ἐκλύετε\nἄνακτος ὅσια περὶ θεοὺς\nκαὶ μεγάλα Πελασγίᾳ\nκαὶ κατʼ Ἄργος.\n— εἰ γὰρ ἐπὶ τέρμα καὶ τὸ πλέον ἐμῶν κακῶν\nἱκόμενος ἔτι ματέρος\nἄγαλμα φόνιον ἐξέλοι,\nγᾶν δὲ φίλιον Ἰνάχου\nθεῖτʼ ὀνήσας.\n— καλὸν δʼ ἄγαλμα πόλεσιν εὐσεβὴς πόνος\nχάριν τʼ ἔχει τὰν ἐς αἰεί.\nτί μοι πόλις κρανεῖ ποτʼ; ἆρα φίλιά μοι\nτεμεῖ, καὶ τέκνοις ταφὰς ληψόμεσθα;\n— ἄμυνε ματρί, πόλις, ἄμυνε, Παλλάδος,\nνόμους βροτῶν μὴ μιαίνειν.\nσύ τοι σέβεις δίκαν, τὸ δʼ ἧσσον ἀδικίᾳ\nνέμεις, δυστυχῆ τʼ ἀεὶ πάντα ῥύῃ.\nτέχνην μὲν αἰεὶ τήνδʼ ἔχων ὑπηρετεῖς\nπόλει τε κἀμοί, διαφέρων κηρύγματα·\nἐλθὼν δʼ ὑπέρ τʼ Ἀσωπὸν Ἰσμηνοῦ θʼ ὕδωρ\nσεμνῷ τυράννῳ φράζε Καδμείων τάδε·\nΘησεύς σʼ ἀπαιτεῖ πρὸς χάριν θάψαι νεκρούς,\nσυγγείτονʼ οἰκῶν γαῖαν, ἀξιῶν τυχεῖν,\nφίλον τε θέσθαι πάντʼ Ἐρεχθειδῶν λεών.\nκἂν μὲν θέλωσιν, αἰνέσας παλίσσυτος\nστεῖχʼ· ἢν δʼ ἀπιστῶσʼ, οἵδε δεύτεροι λόγοι·\nΚῶμον δέχεσθαι τὸν ἐμὸν ἀσπιδηφόρον.\nστρατὸς δὲ θάσσει κἀξετάζεται παρὼν\nΚαλλίχορον ἀμφὶ σεμνὸν εὐτρεπὴς ὅδε.\n— καὶ μὴν ἑκοῦσά γʼ ἀσμένη τʼ ἐδέξατο\nπόλις πόνον τόνδʼ, ὡς θέλοντά μʼ ᾔσθετο.\nἔα· λόγων τίς ἐμποδὼν ὅδʼ ἔρχεται;\nΚαδμεῖος, ὡς ἔοικεν οὐ σάφʼ εἰδότι,\nκῆρυξ. ἐπίσχες, ἤν σʼ ἀπαλλάξῃ πόνου\nμολὼν ὕπαντα τοῖς ἐμοῖς βουλεύμασιν.\nτίς γῆς τύραννος; πρὸς τίνʼ ἀγγεῖλαί με χρὴ\nλόγους Κρέοντος, ὃς κρατεῖ Κάδμου χθονὸς\nἘτεοκλέους θανόντος ἀμφʼ ἑπταστόμους\nπύλας ἀδελφῇ χειρὶ Πολυνείκους ὕπο;\nπρῶτον μὲν ἤρξω τοῦ λόγου ψευδῶς, ξένε,\nζητῶν τύραννον ἐνθάδʼ· οὐ γὰρ ἄρχεται\nἑνὸς πρὸς ἀνδρός, ἀλλʼ ἐλευθέρα πόλις.\nδῆμος δʼ ἀνάσσει διαδοχαῖσιν ἐν μέρει\nἐνιαυσίαισιν, οὐχὶ τῷ πλούτῳ διδοὺς\nτὸ πλεῖστον, ἀλλὰ χὡ πένης ἔχων ἴσον.\nἓν μὲν τόδʼ ἡμῖν ὥσπερ ἐν πεσσοῖς δίδως\nκρεῖσσον· πόλις γὰρ ἧς ἐγὼ πάρειμʼ ἄπο\nἑνὸς πρὸς ἀνδρός, οὐκ ὄχλῳ κρατύνεται·\nοὐδʼ ἔστιν αὐτὴν ὅστις ἐκχαυνῶν λόγοις\nπρὸς κέρδος ἴδιον ἄλλοτʼ ἄλλοσε στρέφει,\nτὸ δʼ αὐτίχʼ ἡδὺς καὶ διδοὺς πολλὴν χάριν,\nἐσαῦθις ἔβλαψʼ, εἶτα διαβολαῖς νέαις\nκλέψας τὰ πρόσθε σφάλματʼ ἐξέδυ δίκης.\nἄλλως τε πῶς ἂν μὴ διορθεύων λόγους\nὀρθῶς δύναιτʼ ἂν δῆμος εὐθύνειν πόλιν;\nὁ γὰρ χρόνος μάθησιν ἀντὶ τοῦ τάχους\nκρείσσω δίδωσι. γαπόνος δʼ ἀνὴρ πένης,\nεἰ καὶ γένοιτο μὴ ἀμαθής, ἔργων ὕπο\nοὐκ ἂν δύναιτο πρὸς τὰ κοίνʼ ἀποβλέπειν.\nἦ δὴ νοσῶδες τοῦτο τοῖς ἀμείνοσιν,\nὅταν πονηρὸς ἀξίωμʼ ἀνὴρ ἔχῃ\nγλώσσῃ κατασχὼν δῆμον, οὐδὲν ὢν τὸ πρίν.\nκομψός γʼ ὁ κῆρυξ καὶ παρεργάτης λόγων.\nἐπεὶ δʼ ἀγῶνα καὶ σὺ τόνδʼ ἠγωνίσω,\nἄκουʼ· ἅμιλλαν γὰρ σὺ προύθηκας λόγων.\nοὐδὲν τυράννου δυσμενέστερον πόλει,\nὅπου τὸ μὲν πρώτιστον οὐκ εἰσὶν νόμοι\nκοινοί, κρατεῖ δʼ εἷς τὸν νόμον κεκτημένος\nαὐτὸς παρʼ αὑτῷ· καὶ τόδʼ οὐκέτʼ ἔστʼ ἴσον.\nγεγραμμένων δὲ τῶν νόμων ὅ τʼ ἀσθενὴς\nὁ πλούσιός τε τὴν δίκην ἴσην ἔχει,\nἔστιν δʼ ἐνισπεῖν τοῖσιν ἀσθενεστέροις\nτὸν εὐτυχοῦντα ταὔθʼ, ὅταν κλύῃ κακῶς,\nνικᾷ δʼ ὁ μείων τὸν μέγαν δίκαιʼ ἔχων.\nτοὐλεύθερον δʼ ἐκεῖνο· Τίς θέλει πόλει\nχρηστόν τι βούλευμʼ ἐς μέσον φέρειν ἔχων;\nκαὶ ταῦθʼ ὁ χρῄζων λαμπρός ἐσθʼ, ὁ μὴ θέλων\nσιγᾷ. τί τούτων ἔστʼ ἰσαίτερον πόλει;\nκαὶ μὴν ὅπου γε δῆμος αὐθέντης χθονός,\nὑποῦσιν ἀστοῖς ἥδεται νεανίαις·\nἀνὴρ δὲ βασιλεὺς ἐχθρὸν ἡγεῖται τόδε,\nκαὶ τοὺς ἀρίστους οὕς τʼ ἂν ἡγῆται φρονεῖν\nκτείνει, δεδοικὼς τῆς τυραννίδος πέρι.\nπῶς οὖν ἔτʼ ἂν γένοιτʼ ἂν ἰσχυρὰ πόλις,\nὅταν τις ὡς λειμῶνος ἠρινοῦ στάχυν\nτόλμας ἀφαιρῇ κἀπολωτίζῃ νέους;\nκτᾶσθαι δὲ πλοῦτον καὶ βίον τί δεῖ τέκνοις\nὡς τῷ τυράννῳ πλείονʼ ἐκμοχθῇ βίον;\nἢ παρθενεύειν παῖδας ἐν δόμοις καλῶς,\nτερπνὰς τυράννοις ἡδονάς, ὅταν θέλῃ,\nδάκρυα δʼ ἑτοιμάζουσι; μὴ ζῴην ἔτι,\nεἰ τἀμὰ τέκνα πρὸς βίαν νυμφεύσεται.\nκαὶ ταῦτα μὲν δὴ πρὸς τὰ σὰ ἐξηκόντισα.\nἥκεις δὲ δὴ τί τῆσδε γῆς κεχρημένος;\nκλαίων γʼ ἂν ἦλθες, εἴ σε μὴ ῎πεμψεν πόλις,\nπερισσὰ φωνῶν· τὸν γὰρ ἄγγελον χρεὼν\nλέξανθʼ ὅσʼ ἂν τάξῃ τις ὡς τάχος πάλιν\nχωρεῖν. τὸ λοιπὸν δʼ εἰς ἐμὴν πόλιν Κρέων\nἧσσον λάλον σου πεμπέτω τινʼ ἄγγελον.\nφεῦ φεῦ· κακοῖσιν ὡς ὅταν δαίμων διδῷ\nκαλῶς, ὑβρίζουσʼ ὡς ἀεὶ πράξοντες εὖ.\nλέγοιμʼ ἂν ἤδη. τῶν μὲν ἠγωνισμένων\nσοὶ μὲν δοκείτω ταῦτʼ, ἐμοὶ δὲ τἀντία.\nἐγὼ δʼ ἀπαυδῶ πᾶς τε Καδμεῖος λεὼς\nἌδραστον ἐς γῆν τήνδε μὴ παριέναι·\nεἰ δʼ ἔστιν ἐν γῇ, πρὶν θεοῦ δῦναι σέλας,\nλύσαντα σεμνὰ στεμμάτων μυστήρια\nτῆσδʼ ἐξελαύνειν, μηδʼ ἀναιρεῖσθαι νεκροὺς\nβίᾳ, προσήκοντʼ οὐδὲν Ἀργείων πόλει.\nκἂν μὲν πίθῃ μοι, κυμάτων ἄτερ πόλιν\nσὴν ναυστολήσεις· εἰ δὲ μή, πολὺς κλύδων\nἡμῖν τε καὶ σοὶ συμμάχοις τʼ ἔσται δορός.\nσκέψαι δέ, καὶ μὴ τοῖς ἐμοῖς θυμούμενος\nλόγοισιν, ὡς δὴ πόλιν ἐλευθέραν ἔχων,\nσφριγῶντʼ ἀμείψῃ μῦθον ἐκ βραχιόνων·\nἐλπὶς γάρ ἐστʼ ἄπιστον, ἣ πολλὰς πόλεις\nσυνῆψʼ, ἄγουσα θυμὸν εἰς ὑπερβολάς.\nὅταν γὰρ ἔλθῃ πόλεμος ἐς ψῆφον λεώ,\nοὐδεὶς ἔθʼ αὑτοῦ θάνατον ἐκλογίζεται,\nτὸ δυστυχὲς δὲ τοῦτʼ ἐς ἄλλον ἐκτρέπει·\nεἰ δʼ ἦν παρʼ ὄμμα θάνατος ἐν ψήφου φορᾷ,\nοὐκ ἄν ποθʼ Ἑλλὰς δοριμανὴς ἀπώλλυτο.\nκαίτοι δυοῖν γε πάντες ἄνθρωποι λόγοιν\nτὸν κρείσσονʼ ἴσμεν, καὶ τὰ χρηστὰ καὶ κακά,\nὅσῳ τε πολέμου κρεῖσσον εἰρήνη βροτοῖς·\nἣ πρῶτα μὲν Μούσαισι προσφιλεστάτη,\nΠοιναῖσι δʼ ἐχθρά, τέρπεται δʼ εὐπαιδίᾳ,\nχαίρει δὲ πλούτῳ. ταῦτʼ ἀφέντες οἱ κακοὶ\nπολέμους ἀναιρούμεσθα καὶ τὸν ἥσσονα\nδουλούμεθʼ, ἄνδρες ἄνδρα καὶ πόλις πόλιν.\nσὺ δʼ ἄνδρας ἐχθροὺς καὶ θανόντας ὠφελεῖς,\nθάπτων κομίζων θʼ ὕβρις οὓς ἀπώλεσεν;\nοὔ τἄρʼ ἔτʼ ὀρθῶς Καπανέως κεραύνιον\nδέμας καπνοῦται, κλιμάκων ὀρθοστάτας\nὃς προσβαλὼν πύλῃσιν ὤμοσεν πόλιν\nπέρσειν θεοῦ θέλοντος ἤν τε μὴ θέλῃ;\nοὐδʼ ἥρπασεν χάρυβδις οἰωνοσκόπον,\nτέθριππον ἅρμα περιβαλοῦσα χάσματι,\nἄλλοι τε κεῖνται πρὸς πύλαις λοχαγέται\nπέτροις καταξανθέντες ὀστέων ῥαφάς;\nἤ νυν φρονεῖν ἄμεινον ἐξαύχει Διός,\nἢ θεοὺς δικαίως τοὺς κακοὺς ἀπολλύναι.\nφιλεῖν μὲν οὖν χρὴ τοὺς σοφοὺς πρῶτον τέκνα,\nἔπειτα τοκέας πατρίδα θʼ, ἣν αὔξειν χρεὼν\nκαὶ μὴ κατᾶξαι. σφαλερὸν ἡγεμὼν θρασύς·\nνεώς τε ναύτης ἥσυχος, καιρῷ σοφός.\nκαὶ τοῦτʼ ἐμοὶ τἀνδρεῖον, ἡ προμηθία.\nἐξαρκέσας ἦν Ζεὺς ὁ τιμωρούμενος,\nὑμᾶς δʼ ὑβρίζειν οὐκ ἐχρῆν τοιάνδʼ ὕβριν.\nὦ παγκάκιστε —\nσῖγʼ, Ἄδραστʼ, ἔχε στόμα,\nκαὶ μὴ ʼπίπροσθεν τῶν ἐμῶν τοὺς σοὺς λόγους\nθῇς· οὐ γὰρ ἥκει πρὸς σὲ κηρύσσων ὅδε,\nἀλλʼ ὡς ἔμʼ· ἡμᾶς κἀποκρίνασθαι χρεών.\nκαὶ πρῶτα μέν σε πρὸς τὰ πρῶτʼ ἀμείψομαι.\nοὐκ οἶδʼ ἐγὼ Κρέοντα δεσπόζοντʼ ἐμοῦ\nοὐδὲ σθένοντα μεῖζον, ὥστʼ ἀναγκάσαι\nδρᾶν τὰς Ἀθήνας ταῦτʼ· ἄνω γὰρ ἂν ῥέοι\nτὰ πράγμαθʼ οὕτως, εἰ ʼπιταξόμεσθα δή.\nπόλεμον δὲ τοῦτον οὐκ ἐγὼ καθίσταμαι,\nὃς οὐδὲ σὺν τοῖσδʼ ἦλθον ἐς Κάδμου χθόνα·\nνεκροὺς δὲ τοὺς θανόντας, οὐ βλάπτων πόλιν\nοὐδʼ ἀνδροκμῆτας προσφέρων ἀγωνίας,\nθάψαι δικαιῶ, τὸν Πανελλήνων νόμον\nσῴζων. τί τούτων ἐστὶν οὐ καλῶς ἔχον;\nεἰ γάρ τι καὶ πεπόνθατʼ Ἀργείων ὕπο,\nτεθνᾶσιν, ἠμύνασθε πολεμίους καλῶς,\nαἰσχρῶς δʼ ἐκείνοις, χἡ δίκη διοίχεται.\nἐάσατʼ ἤδη γῇ καλυφθῆναι νεκρούς,\nὅθεν δʼ ἕκαστον ἐς τὸ φῶς ἀφίκετο,\nἐνταῦθʼ ἀπελθεῖν, πνεῦμα μὲν πρὸς αἰθέρα,\nτὸ σῶμα δʼ ἐς γῆν· οὔτι γὰρ κεκτήμεθα\nἡμέτερον αὐτὸ πλὴν ἐνοικῆσαι βίον,\nκἄπειτα τὴν θρέψασαν αὐτὸ δεῖ λαβεῖν.\nδοκεῖς κακουργεῖν Ἄργος οὐ θάπτων νεκρούς;\nἥκιστα· πάσης Ἑλλάδος κοινὸν τόδε,\nεἰ τοὺς θανόντας νοσφίσας ὧν χρῆν λαχεῖν\nἀτάφους τις ἕξει· δειλίαν γὰρ ἐσφέρει\nτοῖς ἀλκίμοισιν οὗτος ἢν τεθῇ νόμος.\nκἀμοὶ μὲν ἦλθες δείνʼ ἀπειλήσων ἔπη,\nνεκροὺς δὲ ταρβεῖτʼ, εἰ κρυβήσονται χθονί;\nτί μὴ γένηται; μὴ κατασκάψωσι γῆν\nταφέντες ὑμῶν; ἢ τέκνʼ ἐν μυχῷ χθονὸς\nφύσωσιν, ἐξ ὧν εἶσί τις τιμωρία;\nσκαιόν γε τἀνάλωμα τῆς γλώσσης τόδε,\nφόβους πονηροὺς καὶ κενοὺς δεδοικέναι.\nἀλλʼ, ὦ μάταιοι, γνῶτε τἀνθρώπων κακά·\nπαλαίσμαθʼ ἡμῶν ὁ βίος· εὐτυχοῦσι δὲ\nοἳ μὲν τάχʼ, οἳ δʼ ἐσαῦθις, οἳ δʼ ἤδη βροτῶν,\nτρυφᾷ δʼ ὁ δαίμων· πρός τε γὰρ τοῦ δυστυχοῦς,\nὡς εὐτυχήσῃ, τίμιος γεραίρεται,\nὅ τʼ ὄλβιός νιν πνεῦμα δειμαίνων λιπεῖν\nὑψηλὸν αἴρει. γνόντας οὖν χρεὼν τάδε\nἀδικουμένους τε μέτρια μὴ θυμῷ φέρειν\nἀδικεῖν τε τοιαῦθʼ οἷα μὴ βλάψαι πόλιν.\nπῶς οὖν ἂν εἴη; τοὺς ὀλωλότας νεκροὺς\nθάψαι δὸς ἡμῖν τοῖς θέλουσιν εὐσεβεῖν.\nἢ δῆλα τἀνθένδʼ· εἶμι καὶ θάψω βίᾳ.\nοὐ γάρ ποτʼ εἰς Ἕλληνας ἐξοισθήσεται\nὡς εἰς ἔμʼ ἐλθὼν καὶ πόλιν Πανδίονος\nνόμος παλαιὸς δαιμόνων διεφθάρη.\nθάρσει· τὸ γάρ τοι τῆς Δίκης σῴζων φάος\nπολλοὺς ὑπεκφύγοις ἂν ἀνθρώπων ψόγους.\nβούλῃ συνάψω μῦθον ἐν βραχεῖ σέθεν;\nλέγʼ, εἴ τι βούλῃ· καὶ γὰρ οὐ σιγηλὸς εἶ.\nοὐκ ἄν ποτʼ ἐκ γῆς παῖδας Ἀργείων λάβοις.\nκἀμοῦ νυν ἀντάκουσον, εἰ βούλῃ, πάλιν.\nκλύοιμʼ ἄν· οὐ γὰρ ἀλλὰ δεῖ δοῦναι μέρος.\nθάψω νεκροὺς γῆς ἐξελὼν Ἀσωπίας.\nἐν ἀσπίσιν σοι πρῶτα κινδυνευτέον.\nπολλοὺς ἔτλην δὴ χἁτέρους ἄλλους πόνους.\nἦ πᾶσιν οὖν σʼ ἔφυσεν ἐξαρκεῖν πατήρ;\nὅσοι γʼ ὑβρισταί· χρηστὰ δʼ οὐ κολάζομεν.\nπράσσειν σὺ πόλλʼ εἴωθας ἥ τε σὴ πόλις.\nτοιγὰρ πονοῦσα πολλὰ πόλλʼ εὐδαιμονεῖ.\nἔλθʼ, ὥς σε λόγχη σπαρτὸς ἐν πόλει λάβῃ.\nτίς δʼ ἐκ δράκοντος θοῦρος ἂν γένοιτʼ Ἄρης;\nγνώσῃ σὺ πάσχων· νῦν δʼ ἔτʼ εἶ νεανίας.\nοὔτοι μʼ ἐπαρεῖς ὥστε θυμῶσαι φρένας\nτοῖς σοῖσι κόμποις· ἀλλʼ ἀποστέλλου χθονός,\nλόγους ματαίους οὕσπερ ἠνέγκω λαβών.\nπεραίνομεν γὰρ οὐδέν.\nὁρμᾶσθαι χρεὼν\nπάντʼ ἄνδρʼ ὁπλίτην ἁρμάτων τʼ ἐπεμβάτην,\nμοναμπύκων τε φάλαρα κινεῖσθαι στόμα\nἀφρῷ καταστάζοντα Καδμείαν χθόνα.\nχωρήσομαι γὰρ ἑπτὰ πρὸς Κάδμου πύλας\nαὐτὸς σίδηρον ὀξὺν ἐν χεροῖν ἔχων\nαὐτός τε κῆρυξ. σοὶ δὲ προστάσσω μένειν,\nἌδραστε, κἀμοὶ μὴ ἀναμίγνυσθαι τύχας\nτὰς σάς. ἐγὼ γὰρ δαίμονος τοὐμοῦ μέτα\nστρατηλατήσω καινὸς ἐν καινῷ δορί.\nἓν δεῖ μόνον μοι· τοὺς θεοὺς ἔχειν, ὅσοι\nδίκην σέβονται· ταῦτα γὰρ ξυνόνθʼ ὁμοῦ\nνίκην δίδωσιν. ἁρετὴ δʼ οὐδὲν λέγει\nβροτοῖσιν, ἢ μὴ τὸν θεὸν χρῄζοντʼ ἔχῃ.\n— ὦ μέλεαι μελέων ματέρες λοχαγῶν,\nὥς μοι ὑφʼ ἥπατι χλωρὸν δεῖμα θάσσει —\n— τίνʼ αὐδὰν τάνδε προσφέρεις νέαν;\n— στράτευμα πᾷ Παλλάδος κριθήσεται;\n— διὰ δορὸς εἶπας, ἢ λόγων ξυναλλαγαῖς;\n— γένοιτʼ ἂν κέρδος· εἰ δʼ ἀρείφατοι\nφόνοι μάχαι στερνοτυπεῖς τʼ ἀνὰ πτόλιν\nκτύποι φανήσονται, τάλαι-\nνα, τίνα λόγον, τίνʼ ἂν τῶνδʼ αἰτία λάβοιμι;\n— ἀλλὰ τὸν εὐτυχίᾳ λαμπρὸν ἄν τις αἱροῖ\nμοῖρα πάλιν· τόδε μοι θράσος ἀμφιβαίνει.\n— δικαίους δαίμονας σύ γʼ ἐννέπεις.\n— τίνες γὰρ ἄλλοι νέμουσι συμφοράς;\n— διάφορα πολλὰ θεῶν βροτοῖσιν εἰσορῶ.\n— φόβῳ γὰρ τῷ πάρος διόλλυσαι·\nδίκα δίκαν δʼ ἐκάλεσε καὶ φόνος φόνον,\nκακῶν δʼ ἀναψυχὰς θεοὶ\nβροτοῖς νέμουσι, πάντων τέρμʼ ἔχοντες αὐτοί.\n— τὰ καλλίπυργα πεδία πῶς ἱκοίμεθʼ ἄν,\nΚαλλίχορον θεᾶς ὕδωρ λιποῦσαι —\n— ποτανὰν εἴ σέ τις θεῶν κτίσαι.\n— διπόταμον ἵνα πόλιν μόλω.\n— εἰδείης ἂν φίλων εἰδείης ἂν τύχας.\n— τίς ποτʼ αἶσα, τίς ἄρα πότμος\nἐπιμένει τὸν ἄλκιμον\nτᾶσδε γᾶς ἄνακτα;\n— κεκλημένους μὲν ἀνακαλούμεθʼ αὖ θεούς·\n— ἀλλὰ φόβων πίστις ἅδε πρώτα.\n— ἰὼ Ζεῦ, τᾶς παλαιομάτορος\nπαιδογόνε πόριος Ἰνάχου.\n— πόλει μοι ξύμμαχος γενοῦ τᾷδʼ εὐμενής.\n— τὸ σὸν ἄγαλμα, τὸ σὸν ἵδρυμα\nπόλεος, ἐκκομίζομαι\nπρὸς πυρὰν ὑβρισθέν.\nγυναῖκες, ἥκω πόλλʼ ἔχων λέγειν φίλα,\nαὐτός τε σωθείς· ᾑρέθην γὰρ ἐν μάχῃ,\nἣν οἱ θανόντων ἑπτὰ δεσποτῶν λόχοι\nἠγωνίσαντο ῥεῦμα Διρκαῖον πάρα·\nνίκην τε Θησέως ἀγγελῶν. λόγου δέ σε\nμακροῦ ἀποπαύσω· Καπανέως γὰρ ἦ λάτρις,\nὃν Ζεὺς κεραυνῷ πυρπόλῳ καταιθαλοῖ.\nὦ φίλτατʼ, εὖ μὲν νόστον ἀγγέλλεις σέθεν\nτήν τʼ ἀμφὶ Θησέως βάξιν· εἰ δὲ καὶ στρατὸς\nσῶς ἐστʼ Ἀθηνῶν, πάντʼ ἂν ἀγγέλλοις φίλα.\nσῶς, καὶ πέπραγεν ὡς Ἄδραστος ὤφελεν\nπρᾶξαι ξὺν Ἀργείοισιν, οὓς ἀπʼ Ἰνάχου\nστείλας ἐπεστράτευσε Καδμείων πόλιν.\nπῶς γὰρ τροπαῖα Ζηνὸς Αἰγέως τόκος\nἔστησεν οἵ τε συμμετασχόντες δορός;\nλέξον· παρὼν γὰρ οὐ παρόντας εὐφρανεῖς.\nλαμπρὰ μὲν ἀκτὶς ἡλίου, κανὼν σαφής,\nἔβαλλε γαῖαν· ἀμφὶ δʼ Ἠλέκτρας πύλας\nἔστην θεατὴς πύργον εὐαγῆ λαβών.\nὁρῶ δὲ φῦλα τρία τριῶν στρατευμάτων·\nτευχεσφόρον μὲν λαὸν ἐκτείνοντʼ ἄνω\nἸσμήνιον πρὸς ὄχθον, ὡς μὲν ἦν λόγος,\nαὐτόν τʼ ἄνακτα, παῖδα κλεινὸν Αἰγέως,\nκαὶ τοὺς σὺν αὐτῷ, δεξιὸν τεταγμένους\nκέρας, παλαιᾶς Κεκροπίας τʼ οἰκήτορας,\nἴσους ἀριθμόν· ἁρμάτων δʼ ὀχήματα\nαὐτόν τε Πάραλον ἐστολισμένον δορὶ\nκρήνην παρʼ αὐτὴν Ἄρεος· ἱππότην δʼ ὄχλον\nπρὸς κρασπέδοισι στρατοπέδου τεταγμένον.\nΚάδμου δὲ λαὸς ἧστο πρόσθε τειχέων,\nνεκροὺς ὄπισθεν θέμενος, ὧν ἔκειτʼ ἀγών,\nἔνερθε σεμνῶν μνημάτων Ἀμφίονος.\nἱππεῦσι δʼ ἱππῆς ἦσαν ἀνθωπλισμένοι\nτετραόροισί τʼ ἀντίʼ ἅρμαθʼ ἅρμασιν.\nκῆρυξ δὲ Θησέως εἶπεν ἐς πάντας τάδε·\nΣιγᾶτε, λαοί· σῖγα, Καδμείων στίχες,\nἀκούσαθʼ· ἡμεῖς ἥκομεν νεκροὺς μέτα,\nθάψαι θέλοντες, τὸν Πανελλήνων νόμον\nσῴζοντες, οὐδὲν δεόμενοι τεῖναι φόνον.\nκοὐδὲν Κρέων τοῖσδʼ ἀντεκήρυξεν λόγοις,\nἀλλʼ ἧστʼ ἐφʼ ὅπλοις σῖγα. ποιμένες δʼ ὄχων\nτετραόρων κατῆρχον ἐντεῦθεν μάχης·\nπέραν δὲ διελάσαντες ἀλλήλων ὄχους,\nπαραιβάτας ἔστησαν ἐς τάξιν δορός.\nχοἳ μὲν σιδήρῳ διεμάχονθʼ, οἳ δʼ ἔστρεφον\nπώλους ἐς ἀλκὴν αὖθις ἐς παραιβάτας.\nἰδὼν δὲ Φόρβας, ὃς μοναμπύκων ἄναξ\nἦν τοῖς Ἐρεχθείδαισιν, ἁρμάτων ὄχλον,\nοἵ τʼ αὖ τὸ Κάδμου διεφύλασσον ἱππικόν,\nσυνῆψαν ἀλκὴν κἀκράτουν ἡσσῶντό τε.\nλεύσσων δὲ ταῦτα κοὐ κλύων — ἐκεῖ γὰρ ἦ\nἔνθʼ ἅρματʼ ἠγωνίζεθʼ οἵ τʼ ἐπεμβάται —\nτἀκεῖ παρόντα πολλὰ πήματʼ, οὐκ ἔχω\nτί πρῶτον εἴπω, πότερα τὴν ἐς οὐρανὸν\nκόνιν προσαντέλλουσαν, ὡς πολλὴ παρῆν,\nἢ τοὺς ἄνω τε καὶ κάτω φορουμένους\nἱμᾶσιν, αἵματός τε φοινίου ῥοάς,\nτῶν μὲν πιτνόντων, τῶν δὲ θραυσθέντων δίφρων\nἐς κρᾶτα πρὸς γῆν ἐκκυβιστώντων βίᾳ\nπρὸς ἁρμάτων τʼ ἀγαῖσι λειπόντων βίον;\nνικῶντα δʼ ἵπποις ὡς ὑπείδετο στρατὸν\nΚρέων τὸν ἐνθένδʼ, ἰτέαν λαβὼν χερὶ\nχωρεῖ, πρὶν ἐλθεῖν ξυμμάχοις δυσθυμίαν.\nκαὶ συμπατάξαντες μέσον πάντα στρατὸν\nἔκτεινον ἐκτείνοντο, καὶ παρηγγύων\nκελευσμὸν ἀλλήλοισι σὺν πολλῇ βοῇ·\nΘεῖνʼ· ἀντέρειδε τοῖς Ἐρεχθείδαις δόρυ.\nκαὶ μὴν τὰ Θησέως γʼ οὐκ ὄκνῳ διεφθάρη,\nἀλλʼ ἵετʼ εὐθὺς λάμπρʼ ἀναρπάσας ὅπλα·\nλόχος δʼ ὀδόντων ὄφεος ἐξηνδρωμένος\nδεινὸς παλαιστὴς ἦν· ἔκλινε γὰρ κέρας\nτὸ λαιὸν ἡμῶν· δεξιοῦ δʼ ἡσσώμενον\nφεύγει τὸ κείνων· ἦν δʼ ἀγὼν ἰσόρροπος.\nκἀν τῷδε τὸν στρατηγὸν αἰνέσαι παρῆν·\nοὐ γὰρ τὸ νικῶν τοῦτʼ ἐκέρδαινεν μόνον,\nἀλλʼ ᾤχετʼ ἐς τὸ κάμνον οἰκείου στρατοῦ.\nἔρρηξε δʼ αὐδήν, ὥσθʼ ὑπηχῆσαι χθόνα·\nὮ παῖδες, εἰ μὴ σχήσετε στερρὸν δόρυ\nσπαρτῶν τόδʼ ἀνδρῶν, οἴχεται τὰ Παλλάδος.\nθάρσος δʼ ἐνῶρσε παντὶ Κραναϊδῶν στρατῷ.\nαὐτός θʼ ὅπλισμα τοὐπιδαύριον λαβὼν\nδεινῆς κορύνης διαφέρων ἐσφενδόνα\nὁμοῦ τραχήλους κἀπικείμενον κάρα,\nκυνέας θερίζων κἀποκαυλίζων ξύλῳ.\nμόλις δέ πως ἔτρεψαν ἐς φυγὴν πόδα.\nἐγὼ δʼ ἀνηλάλαξα κἀνωρχησάμην\nκἄκρουσα χεῖρας. οἳ δʼ ἔτεινον ἐς πύλας.\nβοὴ δὲ καὶ κωκυτὸς ἦν ἀνὰ πτόλιν\nνέων γερόντων, ἱερά τʼ ἐξεπίμπλασαν\nφόβῳ. παρὸν δὲ τειχέων ἔσω μολεῖν,\nΘησεὺς ἐπέσχεν· οὐ γὰρ ὡς πέρσων πόλιν\nμολεῖν ἔφασκεν, ἀλλʼ ἀπαιτήσων νεκρούς.\nτοιόνδε τὸν στρατηγὸν αἱρεῖσθαι χρεών,\nὃς ἔν τε τοῖς δεινοῖσίν ἐστιν ἄλκιμος\nμισεῖ θʼ ὑβριστὴν λαόν, ὃς πράσσων καλῶς\nἐς ἄκρα βῆναι κλιμάκων ἐνήλατα\nζητῶν ἀπώλεσʼ ὄλβον ᾧ χρῆσθαι παρῆν.\nνῦν τήνδʼ ἄελπτον ἡμέραν ἰδοῦσʼ ἐγὼ\nθεοὺς νομίζω, καὶ δοκῶ τῆς συμφορᾶς\nἔχειν ἔλασσον, τῶνδε τεισάντων δίκην.\nὦ Ζεῦ, τί δῆτα τοὺς ταλαιπώρους βροτοὺς\nφρονεῖν λέγουσι; σοῦ γὰρ ἐξηρτήμεθα\nδρῶμέν τε τοιαῦθʼ ἃν σὺ τυγχάνῃς θέλων.\nἡμῖν γὰρ ἦν τό τʼ Ἄργος οὐχ ὑποστατόν,\nαὐτοί τε πολλοὶ καὶ νέοι βραχίοσιν·\nἘτεοκλέους τε σύμβασιν ποιουμένου,\nμέτρια θέλοντος, οὐκ ἐχρῄζομεν λαβεῖν,\nκἄπειτʼ ἀπωλόμεσθα. ὁ δʼ αὖ τότʼ εὐτυχής,\nλαβὼν πένης ὣς ἀρτίπλουτα χρήματα,\nὕβριζʼ, ὑβρίζων τʼ αὖθις ἀνταπώλετο\nΚάδμου κακόφρων λαός. ὦ καιροῦ πέρα\nτὸ τόξον ἐντείνοντες· ὦ κενοὶ βροτῶν,\nκαὶ πρὸς δίκης γε πολλὰ πάσχοντες κακά,\nφίλοις μὲν οὐ πείθεσθε, τοῖς δὲ πράγμασιν·\nπόλεις τʼ, ἔχουσαι διὰ λόγου κάμψαι κακά,\nφόνῳ καθαιρεῖσθʼ, οὐ λόγῳ, τὰ πράγματα.\nἀτὰρ τί ταῦτα; κεῖνο βούλομαι μαθεῖν,\nπῶς ἐξεσώθης· εἶτα τἄλλʼ ἐρήσομαι.\nἐπεὶ ταραγμὸς πόλιν ἐκίνησεν δορί,\nπύλας διῆλθον, ᾗπερ εἰσῄει στρατός.\nὧν δʼ οὕνεχʼ ἁγὼν ἦν, νεκροὺς κομίζετε;\nὅσοι γε κλεινοῖς ἕπτʼ ἐφέστασαν δόμοις.\nπῶς φῄς; ὁ δʼ ἄλλος ποῦ κεκμηκότων ὄχλος;\nτάφῳ δέδονται πρὸς Κιθαιρῶνος πτυχαῖς.\nτοὐκεῖθεν ἢ τοὐνθένδε; τίς δʼ ἔθαψέ νιν;\nΘησεύς, σκιώδης ἔνθʼ Ἐλευθερὶς πέτρα.\nοὓς δʼ οὐκ ἔθαψε ποῦ νεκροὺς ἥκεις λιπών;\nἐγγύς· πέλας γὰρ πᾶν ὅ τι σπουδάζεται.\nἦ που πικρῶς νιν θέραπες ἦγον ἐκ φόνου;\nοὐδεὶς ἐπέστη τῷδε δοῦλος ὢν πόνῳ.\n\nφαίης ἄν, εἰ παρῆσθʼ ὅτʼ ἠγάπα νεκρούς.\nἔνιψεν αὐτὸς τῶν ταλαιπώρων σφαγάς;\nκἄστρωσέ γʼ εὐνὰς κἀκάλυψε σώματα.\nδεινὸν μὲν ἦν βάσταγμα κᾀσχύνην ἔχον.\nτί δʼ αἰσχρὸν ἀνθρώποισι τἀλλήλων κακά;\nοἴμοι· πόσῳ σφιν συνθανεῖν ἂν ἤθελον.\nἄκραντʼ ὀδύρῃ ταῖσδέ τʼ ἐξάγεις δάκρυ.\nδοκῶ μέν, αὐταί γʼ εἰσὶν αἱ διδάσκαλοι.\nἀλλʼ εἶἑν· αἴρω χεῖρʼ ἀπαντήσας νεκροῖς\nἍιδου τε μολπὰς ἐκχέω δακρυρρόους,\nφίλους προσαυδῶν, ὧν λελειμμένος τάλας\nἔρημα κλαίω· τοῦτο γὰρ μόνον βροτοῖς\nοὐκ ἔστι τἀνάλωμʼ ἀναλωθὲν λαβεῖν,\nψυχὴν βροτείαν· χρημάτων δʼ εἰσὶν πόροι.\n— τὰ μὲν εὖ, τὰ δὲ δυστυχῆ.\nπόλει μὲν εὐδοξία\nκαὶ στρατηλάταις δορὸς\nδιπλάζεται τιμά·\nἐμοὶ δὲ παίδων μὲν εἰσιδεῖν μέλη\nπικρόν, καλὸν θέαμα δʼ, εἴπερ ὄψομαι,\nτὰν ἄελπτον ἁμέραν\nἰδοῦσα, πάντων μέγιστον ἄλγος.\n— ἄγαμόν μʼ ἔτι δεῦρʼ ἀεὶ\nΧρόνος παλαιὸς πατὴρ\nὤφελʼ ἁμερᾶν κτίσαι.\nτί γάρ μʼ ἔδει παίδων;\nτὸ μὲν γὰρ ἤλπιζον ἂν πεπονθέναι\nπάθος περισσόν, εἰ γάμων ἀπεζύγην,\nνῦν δʼ ὁρῶ σαφέστατον\nκακόν, τέκνων φιλτάτων στερεῖσα.\nἀλλὰ τάδʼ ἤδη σώματα λεύσσω\nτῶν οἰχομένων παίδων· μελέα\nπῶς ἂν ὀλοίμην σὺν τοῖσδε τέκνοις\nκοινὸν ἐς Ἅιδην καταβᾶσα;\nστεναγμόν, ὦ ματέρες,\nτῶν κατὰ χθονὸς νεκρῶν\nἀύσατʼ ἀπύσατʼ ἀντίφωνʼ ἐμῶν\nστεναγμάτων κλύουσαι.\n— ὦ παῖδες, ὦ πικρὸν φίλων\nπροσηγόρημα ματέρων,\nπροσαυδῶ σε τὸν θανόντα.\nἰὼ ἰώ.\nτῶν γʼ ἐμῶν κακῶν ἐγώ.\nαἰαῖ.\n\nἐπάθομεν ὤ\nτὰ κύντατʼ ἄλγη κακῶν.\nὦ πόλις Ἀργεία, τὸν ἐμὸν πότμον οὐκ ἐσορᾶτε;\n— ὁρῶσι κἀμὲ τὰν τάλαι-\nναν, τέκνων ἄπαιδα.\nπροσάγετε τῶν δυσπότμων\nσώμαθʼ αἱματοσταγῆ,\nσφαγέντας οὐκ ἄξιʼ οὐδʼ ὑπʼ ἀξίων,\nἐν οἷς ἀγὼν ἐκράνθη.\n— δόθʼ, ὡς περιπτυχαῖσι δὴ\nχέρας προσαρμόσασʼ ἐμοῖς\nἐν ἀγκῶσι τέκνα θῶμαι.\nἔχεις ἔχεις.\n— πημάτων γʼ ἅλις βάρος.\nαἰαῖ.\nτοῖς τεκοῦσι δʼ οὐ λέγεις;\nἀίετέ μου.\nστένεις ἐπʼ ἀμφοῖν ἄχη.\nεἴθε με Καδμείων ἔναρον στίχες ἐν κονίαισιν.\n— ἐμὸν δὲ μήποτʼ ἐζύγη\nδέμας ἐς ἀνδρὸς εὐνάν.\nἴδετε κακῶν πέλαγος, ὦ\nματέρες τάλαιναι τέκνων.\n— κατὰ μὲν ὄνυξιν ἠλοκίσμεθʼ, ἀμφὶ δὲ\nσποδὸν κάρᾳ κεχύμεθα.\nἰὼ ἰώ μοί μοι·\nκατά με πέδον γᾶς ἕλοι,\nδιὰ δὲ θύελλα σπάσαι,\nπυρός τε φλογμὸς ὁ Διὸς ἐν κάρᾳ πέσοι.\n— πικροὺς ἐσεῖδες γάμους,\nπικρὰν δὲ Φοίβου φάτιν·\nἔρημά σʼ ἁ πολύστονος Οἰδιπόδα\nδώματα λιποῦσʼ ἦλθʼ Ἐρινύς.\nμέλλων σʼ ἐρωτᾶν, ἡνίκʼ ἐξήντλεις στρατῷ\nγόους, ἀφήσω· τοὺς ἐκεῖ μὲν ἐκλιπὼν\nεἴασα μύθους, νῦν δʼ Ἄδραστον εἰσορῶ·\nπόθεν ποθʼ οἵδε διαπρεπεῖς εὐψυχίᾳ\nθνητῶν ἔφυσαν; εἰπέ γʼ ὡς σοφώτερος\nνέοισιν ἀστῶν τῶνδʼ· ἐπιστήμων γὰρ εἶ.\nεἶδον γὰρ αὐτῶν κρείσσονʼ ἢ λέξαι λόγῳ\nτολμήμαθʼ, οἷς ἤλπιζον αἱρήσειν πόλιν.\nἓν δʼ οὐκ ἐρήσομαί σε, μὴ γέλωτʼ ὄφλω,\nὅτῳ ξυνέστη τῶνδʼ ἕκαστος ἐν μάχῃ\nἢ τραῦμα λόγχης πολεμίων ἐδέξατο.\nκενοὶ γὰρ οὗτοι τῶν τʼ ἀκουόντων λόγοι\nκαὶ τοῦ λέγοντος, ὅστις ἐν μάχῃ βεβὼς\nλόγχης ἰούσης πρόσθεν ὀμμάτων πυκνῆς\nσαφῶς ἀπήγγειλʼ ὅστις ἐστὶν ἁγαθός.\nοὐκ ἂν δυναίμην οὔτʼ ἐρωτῆσαι τάδε\nοὔτʼ αὖ πιθέσθαι τοῖσι τολμῶσιν λέγειν·\nμόλις γὰρ ἄν τις αὐτὰ τἀναγκαῖʼ ὁρᾶν\nδύναιτʼ ἂν ἑστὼς πολεμίοις ἐναντίος.\nἄκουε δή νυν· καὶ γὰρ οὐκ ἄκοντί μοι\nδίδως ἔπαινον ὧν ἔγωγε βούλομαι\nφίλων ἀληθῆ καὶ δίκαιʼ εἰπεῖν πέρι.\nὁρᾷς τὸν ἁβρόν, οὗ βέλος διέπτατο;\nΚαπανεὺς ὅδʼ ἐστίν· ᾧ βίος μὲν ἦν πολύς,\nἥκιστα δʼ ὄλβῳ γαῦρος ἦν· φρόνημα δὲ\nοὐδέν τι μεῖζον εἶχεν ἢ πένης ἀνήρ,\nφεύγων τραπέζαις ὅστις ἐξογκοῖτʼ ἄγαν\nτἀρκοῦντʼ ἀτίζων· οὐ γὰρ ἐν γαστρὸς βορᾷ\nτὸ χρηστὸν εἶναι, μέτρια δʼ ἐξαρκεῖν ἔφη.\nφίλοις τʼ ἀληθὴς ἦν φίλος, παροῦσί τε\nκαὶ μὴ παροῦσιν· ὧν ἀριθμὸς οὐ πολύς.\nἀψευδὲς ἦθος, εὐπροσήγορον στόμα,\nἄκραντον οὐδὲν οὔτʼ ἐς οἰκέτας ἔχων\nοὔτʼ ἐς πολίτας. τὸν δὲ δεύτερον λέγω\nἘτέοκλον, ἄλλην χρηστότητʼ ἠσκηκότα·\nνεανίας ἦν τῷ βίῳ μὲν ἐνδεής,\nπλείστας δὲ τιμὰς ἔσχʼ ἐν Ἀργείᾳ χθονί.\nφίλων δὲ χρυσὸν πολλάκις δωρουμένων\nοὐκ εἰσεδέξατʼ οἶκον ὥστε τοὺς τρόπους\nδούλους παρασχεῖν χρημάτων ζευχθεὶς ὕπο.\nτοὺς δʼ ἐξαμαρτάνοντας, οὐχὶ τὴν πόλιν\nἤχθαιρʼ· ἐπεί τοι κοὐδὲν αἰτία πόλις\nκακῶς κλύουσα διὰ κυβερνήτην κακόν.\nὁ δʼ αὖ τρίτος τῶνδʼ Ἱππομέδων τοιόσδʼ ἔφυ·\nπαῖς ὢν ἐτόλμησʼ εὐθὺς οὐ πρὸς ἡδονὰς\nΜουσῶν τραπέσθαι πρὸς τὸ μαλθακὸν βίου,\nἀγροὺς δὲ ναίων, σκληρὰ τῇ φύσει διδοὺς\nἔχαιρε πρὸς τἀνδρεῖον, ἔς τʼ ἄγρας ἰὼν\nἵπποις τε χαίρων τόξα τʼ ἐντείνων χεροῖν,\nπόλει παρασχεῖν σῶμα χρήσιμον θέλων.\nὁ τῆς κυναγοῦ δʼ ἄλλος Ἀταλάντης γόνος\nπαῖς Παρθενοπαῖος, εἶδος ἐξοχώτατος,\nἈρκὰς μὲν ἦν, ἐλθὼν δʼ ἐπʼ Ἰνάχου ῥοὰς\nπαιδεύεται κατʼ Ἄργος. ἐκτραφεὶς δʼ ἐκεῖ\nπρῶτον μέν, ὡς χρὴ τοὺς μετοικοῦντας ξένους,\nλυπηρὸς οὐκ ἦν οὐδʼ ἐπίφθονος πόλει\nοὐδʼ ἐξεριστὴς τῶν λόγων, ὅθεν βαρὺς\nμάλιστʼ ἂν εἴη δημότης τε καὶ ξένος.\nλόχοις δʼ ἐνεστὼς ὥσπερ Ἀργεῖος γεγὼς\nἤμυνε χώρᾳ, χὡπότʼ εὖ πράσσοι πόλις,\nἔχαιρε, λυπρῶς δʼ ἔφερεν, εἴ τι δυστυχοῖ.\nπολλοὺς δʼ ἐραστὰς κἀπὸ θηλειῶν ὅσας\nἔχων ἐφρούρει μηδὲν ἐξαμαρτάνειν.\nΤυδέως δʼ ἔπαινον ἐν βραχεῖ θήσω μέγαν·\nοὐκ ἐν λόγοις ἦν λαμπρός, ἀλλʼ ἐν ἀσπίδι\nδεινὸς σοφιστής, πολλά τʼ ἐξευρεῖν σοφά.\nγνώμῃ δʼ ἀδελφοῦ Μελεάγρου λελειμμένος,\nἴσον παρέσχεν ὄνομα διὰ τέχνης δορός,\nεὑρὼν ἀκριβῆ μουσικὴν ἐν ἀσπίδι·\nφιλότιμον ἦθος πλούσιον, φρόνημα δὲ\nἐν τοῖσιν ἔργοις, οὐχὶ τοῖς λόγοις, ἴσον.\nἐκ τῶνδε μὴ θαύμαζε τῶν εἰρημένων,\nΘησεῦ, πρὸ πύργων τούσδε τολμῆσαι θανεῖν.\nτὸ γὰρ τραφῆναι μὴ κακῶς αἰδῶ φέρει·\nαἰσχύνεται δὲ τἀγάθʼ ἀσκήσας ἀνὴρ\nκακὸς γενέσθαι πᾶς τις. ἡ δʼ εὐανδρία\nδιδακτός, εἴπερ καὶ βρέφος διδάσκεται\nλέγειν ἀκούειν θʼ ὧν μάθησιν οὐκ ἔχει.\nἃ δʼ ἂν μάθῃ τις, ταῦτα σῴζεσθαι φιλεῖ\nπρὸς γῆρας. οὕτω παῖδας εὖ παιδεύετε.\nἰὼ τέκνον, δυστυχῆ σʼ\nἔτρεφον, ἔφερον ὑφʼ ἥπατος\nπόνους ἐνεγκοῦσʼ ἐν ὠδῖσι· καὶ\nνῦν Ἅιδας τὸν ἐμὸν\nἔχει μόχθον ἀθλίας,\nἐγὼ δὲ γηροβοσκὸν οὐκ ἔχω, τεκοῦσʼ\nἁ τάλαινα παῖδα.\nκαὶ μὴν τὸν Οἰκλέους γε γενναῖον τόκον\nθεοὶ ζῶντʼ ἀναρπάσαντες ἐς μυχοὺς χθονὸς\nαὐτοῖς τεθρίπποις εὐλογοῦσιν ἐμφανῶς·\nτὸν Οἰδίπου τε παῖδα, Πολυνείκην λέγω,\nἡμεῖς ἐπαινέσαντες οὐ ψευδοίμεθʼ ἄν.\nξένος γὰρ ἦν μοι πρὶν λιπὼν Κάδμου πόλιν\nφυγῇ πρὸς Ἄργος διαβαλεῖν αὐθαίρετος.\nἀλλʼ οἶσθʼ ὃ δρᾶσαι βούλομαι τούτων πέρι;\nοὐκ οἶδα πλὴν ἕν, σοῖσι πείθεσθαι λόγοις.\nτὸν μὲν Διὸς πληγέντα Καπανέα πυρὶ\nἦ χωρὶς ἱερὸν ὡς νεκρὸν θάψαι θέλεις;\nναί· τοὺς δέ γʼ ἄλλους πάντας ἐν μιᾷ πυρᾷ.\nποῦ δῆτα θήσεις μνῆμα τῷδε χωρίσας;\nαὐτοῦ παρʼ οἴκους τούσδε συμπήξας τάφον.\nοὗτος μὲν ἤδη δμωσὶν ἂν μέλοι πόνος.\nἡμῖν δέ γʼ οἵδε· στειχέτω δʼ ἄχθη νεκρῶν.\nἴτʼ, ὦ τάλαιναι μητέρες, τέκνων πέλας.\nἥκιστʼ, Ἄδραστε, τοῦτο πρόσφορον λέγεις.\nπῶς; τὰς τεκούσας οὐ χρεὼν ψαῦσαι τέκνων;\nὄλοιντʼ ἰδοῦσαι τούσδʼ ἂν ἠλλοιωμένους.\nπικρὰ γὰρ ὄψις αἷμα κὠτειλαὶ νεκρῶν.\nτί δῆτα λύπην ταῖσδε προσθεῖναι θέλεις;\nνικᾷς. μένειν χρὴ τλημόνως· λέγει γὰρ εὖ\nΘησεύς· ὅταν δὲ τούσδε προσθῶμεν πυρί,\nὀστᾶ προσάξεσθε. ὦ ταλαίπωροι βροτῶν,\nτί κτᾶσθε λόγχας καὶ κατʼ ἀλλήλων φόνους\nτίθεσθε; παύσασθʼ, ἀλλὰ λήξαντες πόνων\nἄστη φυλάσσεθʼ ἥσυχοι μεθʼ ἡσύχων.\nσμικρὸν τὸ χρῆμα τοῦ βίου· τοῦτον δὲ χρὴ\nὡς ῥᾷστα καὶ μὴ σὺν πόνοις διεκπερᾶν.\n— οὐκέτʼ εὔτεκνος, οὐκέτʼ εὔ-\nπαις, οὐδʼ εὐτυχίας μέτε-\nστίν μοι κουροτόκοις ἐν Ἀργείαις·\nοὐδʼ Ἄρτεμις λοχία\nπροσφθέγξαιτʼ ἂν τὰς ἀτέκνους.\nδυσαίων δʼ ὁ βίος,\nπλαγκτὰ δʼ ὡσεί τις νεφέλα\nπνευμάτων ὑπὸ δυσχίμων ἀίσσω.\n— ἑπτὰ ματέρες ἑπτὰ κού-\nρους ἐγεινάμεθʼ αἱ ταλαί-\nπωροι κλεινοτάτους ἐν Ἀργείοις·\nκαὶ νῦν ἄπαις ἄτεκνος\nγηράσκω δυστανοτάτως,\nοὔτʼ ἐν φθιμένοις\nοὔτʼ ἐν ζωοῖσιν ἀριθμουμένη,\nχωρὶς δή τινα τῶνδʼ ἔχουσα μοῖραν.\n— ὑπολελειμμένα μοι δάκρυα·\nμέλεα παιδὸς ἐν οἴκοις\nκεῖται μνήματα, πένθιμοι\nκουραὶ καὶ στέφανοι κόμας,\nλοιβαί τε νεκύων φθιμένων,\nἀοιδαί θʼ ἃς χρυσοκόμας\nἈπόλλων οὐκ ἐνδέχεται·\nγόοισι δʼ ὀρθρευομένα\nδάκρυσι νοτερὸν ἀεὶ πέπλων\nπρὸς στέρνῳ πτύχα τέγξω.\n— καὶ μὴν θαλάμας τάσδʼ ἐσορῶ δὴ\nΚαπανέως ἤδη τύμβον θʼ ἱερὸν\nμελάθρων τʼ ἐκτὸς\nΘησέως ἀναθήματα νεκροῖς,\nκλεινήν τʼ ἄλοχον τοῦ καπφθιμένου\nτοῦδε κεραυνῷ πέλας Εὐάδνην,\nἣν Ἶφις ἄναξ παῖδα φυτεύει.\nτί ποτʼ αἰθερίαν ἕστηκε πέτραν,\nἣ τῶνδε δόμων ὑπερακρίζει,\nτήνδʼ ἐμβαίνουσα κέλευθον;\nτί φέγγος, τίνʼ αἴγλαν\nἐδίφρευε τόθʼ ἅλιος\nσελάνα τε κατʼ αἰθέρα,\nλαμπάδʼ ἵνʼ ὠκυθόαι νύμφαι,\nἱππεύουσι διʼ ὀρφναίας,\nἁνίκα γάμων γάμων\nτῶν ἐμῶν πόλις Ἄργους\nἀοιδάς, εὐδαιμονίας,\nἐπύργωσε καὶ γαμέτα\nχαλκεοτευχοῦς, αἰαῖ, Καπανέως.\nπρός σʼ ἔβαν δρομὰς ἐξ ἐμῶν\nοἴκων ἐκβακχευσαμένα,\nπυρᾶς φῶς τάφον τε\nβατεύσουσα τὸν αὐτόν,\nἐς Ἅιδαν καταλύσουσʼ ἔμμοχθον\nβίοτον αἰῶνός τε πόνους·\nἥδιστος γάρ τοι θάνατος\nσυνθνῄσκειν θνῄσκουσι φίλοις,\nεἰ δαίμων τάδε κραίνοι.\nκαὶ μὴν ὁρᾷς τήνδʼ ἧς ἐφέστηκας πέλας\nπυράν, Διὸς θησαυρόν, ἔνθʼ ἔνεστι σὸς\nπόσις δαμασθεὶς λαμπάσιν κεραυνίοις.\nὁρῶ δὴ τελευτάν,\nἵνʼ ἕστακα· τύχα δέ μοι\nξυνάπτοι ποδός· ἀλλὰ τᾶς\nεὐκλεΐας χάριν ἔνθεν ὁρ-\nμάσω τᾶσδʼ ἀπὸ πέτρας πη-\nδήσασα πυρὸς ἔσω,\nσῶμά τʼ αἴθοπι φλογμῷ\nπόσει συμμείξασα, φίλον\nχρῶτα χρωτὶ πέλας θεμένα,\nΦερσεφονείας ἥξω θαλάμους,\nσὲ τὸν θανόντʼ οὔποτʼ ἐμᾷ\nπροδοῦσα ψυχᾷ κατὰ γᾶς.\nἴτω φῶς γάμοι τε·\nἴθʼ αἵτινες εὐναὶ\nδικαίων ὑμεναίων ἐν Ἄργει\nφανῶσιν τέκνοις· ὅσιος δʼ\nὅσιος εὐναῖος γαμέτας\nσυντηχθεὶς αὔραις ἀδόλοις\nγενναίας ψυχᾶς ἀλόχοιο.\nκαὶ μὴν ὅδʼ αὐτὸς σὸς πατὴρ βαίνει πέλας\nγεραιὸς Ἶφις ἐς νεωτέρους λόγους,\nοὓς οὐ κατειδὼς πρόσθεν ἀλγήσει κλύων.\nὦ δυστάλαιναι, δυστάλας δʼ ἐγὼ γέρων,\nἥκω διπλοῦν πένθημʼ ὁμαιμόνων ἔχων,\nτὸν μὲν θανόντα παῖδα Καδμείων δορὶ\nἘτέοκλον ἐς γῆν πατρίδα ναυσθλώσων νεκρόν,\nζητῶν τʼ ἐμὴν παῖδʼ, ἣ δόμων ἐξώπιος\nβέβηκε πηδήσασα Καπανέως δάμαρ,\nθανεῖν ἐρῶσα σὺν πόσει. χρόνον μὲν οὖν\nτὸν πρόσθʼ ἐφρουρεῖτʼ ἐν δόμοις· ἐπεὶ δʼ ἐγὼ\nφυλακὰς ἀνῆκα τοῖς παρεστῶσιν κακοῖς,\nβέβηκεν. ἀλλὰ τῇδέ νιν δοξάζομεν\nμάλιστʼ ἂν εἶναι· φράζετʼ εἰ κατείδετε.\nτί τάσδʼ ἐρωτᾷς; ἥδʼ ἐγὼ πέτρας ἔπι\nὄρνις τις ὡσεὶ Καπανέως ὑπὲρ πυρᾶς\nδύστηνον αἰώρημα κουφίζω, πάτερ.\nτέκνον, τίς αὔρα; τίς στόλος; τίνος χάριν\nδόμων ὑπεκβᾶσʼ ἦλθες ἐς τήνδε χθόνα;\nὀργὴν λάβοις ἂν τῶν ἐμῶν βουλευμάτων\nκλύων· ἀκοῦσαι δʼ οὔ σε βούλομαι, πάτερ.\nτί δʼ; οὐ δίκαιον πατέρα τὸν σὸν εἰδέναι;\nκριτὴς ἂν εἴης οὐ σοφὸς γνώμης ἐμῆς.\nσκευῇ δὲ τῇδε τοῦ χάριν κοσμεῖς δέμας;\nθέλει τι κλεινὸν οὗτος ὁ στολμός, πάτερ.\nὡς οὐκ ἐπʼ ἀνδρὶ πένθιμος πρέπεις ὁρᾶν.\nἐς γάρ τι πρᾶγμα νεοχμὸν ἐσκευάσμεθα.\nκἄπειτα τύμβῳ καὶ πυρᾷ φαίνῃ πέλας;\nἐνταῦθα γὰρ δὴ καλλίνικος ἔρχομαι.\nνικῶσα νίκην τίνα; μαθεῖν χρῄζω σέθεν.\nπάσας γυναῖκας ἃς δέδορκεν ἥλιος.\nἔργοις Ἀθάνας ἢ φρενῶν εὐβουλίᾳ;\nἀρετῇ· πόσει γὰρ συνθανοῦσα κείσομαι.\nτί φῄς; τί τοῦτʼ αἴνιγμα σημαίνεις σαθρόν;\nᾄσσω θανόντος Καπανέως τήνδʼ ἐς πυράν.\nὦ θύγατερ, οὐ μὴ μῦθον ἐς πολλοὺς ἐρεῖς.\nτοῦτʼ αὐτὸ χρῄζω, πάντας Ἀργείους μαθεῖν.\nἀλλʼ οὐδέ τοί σοι πείσομαι δρώσῃ τάδε.\nὅμοιον· οὐ γὰρ μὴ κίχῃς μʼ ἑλὼν χερί.\nκαὶ δὴ παρεῖται σῶμα — σοὶ μὲν οὐ φίλον,\nἡμῖν δὲ καὶ τῷ συμπυρουμένῳ πόσει.\nἰώ, γύναι, δεινὸν ἔργον ἐξειργάσω.\nἀπωλόμην δύστηνος, Ἀργείων κόραι.\nἒ ἔ, σχέτλια τάδε παθών,\nτὸ πάντολμον ἔργον ὄψῃ τάλας.\nοὐκ ἄν τινʼ εὕροιτʼ ἄλλον ἀθλιώτερον.\nἰὼ τάλας·\nμετέλαχες τύχας Οἰδιπόδα, γέρον,\nμέρος καὶ σὺ καὶ πόλις ἐμὰ τλάμων.\nοἴμοι· τί δὴ βροτοῖσιν οὐκ ἔστιν τόδε,\nνέους δὶς εἶναι καὶ γέροντας αὖ πάλιν;\nἀλλʼ ἐν δόμοις μὲν ἤν τι μὴ καλῶς ἔχῃ,\nγνώμαισιν ὑστέραισιν ἐξορθούμεθα,\nαἰῶνα δʼ οὐκ ἔξεστιν. εἰ δʼ ἦμεν νέοι\nδὶς καὶ γέροντες, εἴ τις ἐξημάρτανε,\nδιπλοῦ βίου λαχόντες ἐξωρθούμεθʼ ἄν.\nἐγὼ γὰρ ἄλλους εἰσορῶν τεκνουμένους\nπαίδων ἐραστὴς ἦ πόθῳ τʼ ἀπωλλύμην.\nεἰ δʼ ἐς τόδʼ ἦλθον κἀξεπειράθην τέκνων\nοἷον στέρεσθαι πατέρα γίγνεται τέκνων,\nοὐκ ἄν ποτʼ ἐς τόδʼ ἦλθον εἰς ὃ νῦν κακόν·\nὅστις φυτεύσας καὶ νεανίαν τεκὼν\nἄριστον, εἶτα τοῦδε νῦν στερίσκομαι.\nεἶἑν· τί δὴ χρὴ τὸν ταλαίπωρόν με δρᾶν;\nστείχειν πρὸς οἴκους; κᾆτʼ ἐρημίαν ἴδω\nπολλῶν μελάθρων, ἀπορίαν τʼ ἐμῷ βίῳ;\nἢ πρὸς μέλαθρα τοῦδε Καπανέως μόλω;\nἥδιστα πρίν γε δῆθʼ, ὅτʼ ἦν παῖς ἥδε μοι.\nἀλλʼ οὐκέτʼ ἔστιν, ἥ γʼ ἐμὴν γενειάδα\nπροσήγετʼ αἰεὶ στόματι καὶ κάρα τόδε\nκατεῖχε χειρί· πατρὶ δʼ οὐδὲν ἥδιον\nγέροντι θυγατρός· ἀρσένων δὲ μείζονες\nψυχαί, γλυκεῖαι δʼ ἧσσον ἐς θωπεύματα.\nοὐχ ὡς τάχιστα δῆτά μʼ ἄξετʼ ἐς δόμους;\nσκότῳ δὲ δώσετʼ· ἔνθʼ ἀσιτίαις ἐμὸν\nδέμας γεραιὸν συντακεὶς ἀποφθερῶ.\nτί μʼ ὠφελήσει παιδὸς ὀστέων θιγεῖν;\nὦ δυσπάλαιστον γῆρας, ὡς μισῶ σʼ ἔχων,\nμισῶ δʼ ὅσοι χρῄζουσιν ἐκτείνειν βίον,\nβρωτοῖσι καὶ ποτοῖσι καὶ μαγεύμασι\nπαρεκτρέποντες ὀχετὸν ὥστε μὴ θανεῖν·\nοὓς χρῆν, ἐπειδὰν μηδὲν ὠφελῶσι γῆν,\nθανόντας ἔρρειν κἀκποδὼν εἶναι νέοις.\n— ἰὼ ἰώ·\nτάδε δὴ παίδων καὶ δὴ φθιμένων\nὀστᾶ φέρεται. λάβετʼ, ἀμφίπολοι,\nγραίας ἀμενοῦς — οὐ γὰρ ἔνεστιν\nῥώμη παίδων ὑπὸ πένθους —\nπολλοῦ τε χρόνου ζώσης μέτρα δὴ\nκαταλειβομένης τʼ ἄλγεσι πολλοῖς.\nτί γὰρ ἂν μεῖζον τοῦδʼ ἔτι θνητοῖς\nπάθος ἐξεύροις\nἢ τέκνα θανόντʼ ἐσιδέσθαι;\n— φέρω φέρω,\nτάλαινα μᾶτερ, ἐκ πυρὸς πατρὸς μέλη,\nβάρος μὲν οὐκ ἀβριθὲς ἀλγέων ὕπερ,\nἐν δʼ ὀλίγῳ τἀμὰ πάντα συνθείς.\n— ἰὼ ἰώ,\nπᾶ φέρεις δάκρυα φίλᾳ\nματρὶ τῶν ὀλωλότων;\nσποδοῦ τε πλῆθος ὀλίγον ἀντὶ σωμάτων\nεὐδοκίμων δήποτʼ ἐν Μυκήναις;\n— ἄπαις, ἄπαις·\nἐγὼ δʼ ἔρημος ἀθλίου πατρὸς τάλας\nἔρημον οἶκον ὀρφανεύσομαι λαβών,\nοὐ πατρὸς ἐν χερσὶ τοῦ τεκόντος.\n— ἰὼ ἰώ·\nποῦ δὲ πόνος ἐμῶν τέκνων,\nποῦ λοχευμάτων χάρις;\nτροφαί τε ματρὸς ἄυπνά τʼ ὀμμάτων τέλη,\nκαὶ φίλιαι προσβολαὶ προσώπων;\n— βεβᾶσιν, οὐκέτʼ εἰσίν· οἴμοι πάτερ·\nβεβᾶσιν.\nαἰθὴρ ἔχει νιν ἤδη,\nπυρὸς τετακότας σποδῷ·\nποτανοὶ δʼ ἤνυσαν τὸν Ἅιδαν.\n— πάτερ, μῶν σῶν κλύεις τέκνων γόους;\nἆρʼ ἀσπιδοῦχος ἔτι ποτʼ ἀντιτάσσομαι\nσὸν φόνον — εἰ γὰρ γένοιτο — τεκνῶν;\n— ἔτʼ ἂν θεοῦ θέλοντος ἔλθοι δίκα\nπατρῷος·\nοὔπω κακὸν τόδʼ εὕδει.\nαἰαῖ γόων· ἅλις τύχας,\nἅλις δʼ ἀλγέων ἐμοὶ πάρεστι.\n— ἔτʼ Ἀσωποῦ με δέξεται γάνος\nχαλκέοις ἐν ὅπλοις Δαναϊδῶν στρατηλάταν,\nτοῦ φθιμένου πατρὸς ἐκδικαστάν.\n— ἔτʼ εἰσορᾶν σε, πάτερ, ἐπʼ ὀμμάτων δοκῶ\n— φίλον φίλημα παρὰ γένυν τιθέντα σόν.\n— λόγων δὲ παρακέλευσμα σῶν\nἀέρι φερόμενον οἴχεται.\n— δυοῖν δʼ ἄχη, ματρί τʼ ἔλιπεν —\nσέ τʼ οὔποτʼ ἄλγη πατρῷα λείψει.\n— ἔχω τοσόνδε βάρος ὅσον μʼ ἀπώλεσεν.\n— φέρʼ, ἀμφὶ μαστὸν ὑποβάλω φίλαν σποδόν.\n— ἔκλαυσα τόδε κλύων ἔπος\nστυγνότατον· ἔθιγέ μου φρενῶν.\n— ὦ τέκνον, ἔβας· οὐκέτι φίλον\nφίλας ἄγαλμʼ ὄψομαί σε ματρός.\nἌδραστε καὶ γυναῖκες Ἀργεῖαι γένος,\nὁρᾶτε παῖδας τούσδʼ ἔχοντας ἐν χεροῖν\nπατέρων ἀρίστων σώμαθʼ ὧν ἀνειλόμην·\nτούτοις ἐγώ σφε καὶ πόλις δωρούμεθα.\nὑμᾶς δὲ τῶνδε χρὴ χάριν μεμνημένους\nσῴζειν, ὁρῶντας ὧν ἐκύρσατʼ ἐξ ἐμοῦ,\nπαισίν θʼ ὑπειπεῖν τούσδε τοὺς αὐτοὺς λόγους,\nτιμᾶν πόλιν τήνδʼ, ἐκ τέκνων ἀεὶ τέκνοις\nμνήμην παραγγέλλοντας ὧν ἐκύρσατε.\nΖεὺς δὲ ξυνίστωρ οἵ τʼ ἐν οὐρανῷ θεοὶ\nοἵων ὑφʼ ἡμῶν στείχετʼ ἠξιωμένοι.\nΘησεῦ, ξύνισμεν πάνθʼ ὅσʼ Ἀργείαν χθόνα\nδέδρακας ἐσθλὰ δεομένην εὐεργετῶν,\nχάριν τʼ ἀγήρων ἕξομεν· γενναῖα γὰρ\nπαθόντες ὑμᾶς ἀντιδρᾶν ὀφείλομεν.\nτί δῆτʼ ἔθʼ ὑμῖν ἄλλʼ ὑπουργῆσαί με χρή;\nχαῖρʼ· ἄξιος γὰρ καὶ σὺ καὶ πόλις σέθεν.\nἔσται τάδʼ· ἀλλὰ καὶ σὺ τῶν αὐτῶν τύχοις.\nἄκουε, Θησεῦ, τούσδʼ Ἀθηναίας λόγους,\nἃ χρή σε δρᾶσαι, δρῶντα δʼ ὠφελεῖν τάδε.\nμὴ δῷς τάδʼ ὀστᾶ τοῖσδʼ ἐς Ἀργείαν χθόνα\nπαισὶν κομίζειν ῥᾳδίως οὕτω μεθείς,\nἀλλʼ ἀντὶ τῶν σῶν καὶ πόλεως μοχθημάτων\nπρῶτον λάβʼ ὅρκον. τόνδε δʼ ὀμνύναι χρεὼν\nἌδραστον· οὗτος κύριος, τύραννος ὤν,\nπάσης ὑπὲρ γῆς Δαναϊδῶν ὁρκωμοτεῖν.\nὁ δʼ ὅρκος ἔσται, μήποτʼ Ἀργείους χθόνα\nἐς τήνδʼ ἐποίσειν πολέμιον παντευχίαν,\nἄλλων τʼ ἰόντων ἐμποδὼν θήσειν δόρυ.\nἢν δʼ ὅρκον ἐκλιπόντες ἔλθωσιν, πάλιν\nκακῶς ὀλέσθαι πρόστρεπʼ Ἀργείων χθόνα.\nἐν ᾧ δὲ τέμνειν σφάγια χρή σʼ, ἄκουέ μου.\nἔστιν τρίπους σοι χαλκόπους ἔσω δόμων,\nὃν Ἰλίου ποτʼ ἐξαναστήσας βάθρα\nσπουδὴν ἐπʼ ἄλλην Ἡρακλῆς ὁρμώμενος\nστῆσαί σʼ ἐφεῖτο Πυθικὴν πρὸς ἐσχάραν.\nἐν τῷδε λαιμοὺς τρεῖς τριῶν μήλων τεμὼν\nἔγγραψον ὅρκους τρίποδος ἐν κοίλῳ κύτει,\nκἄπειτα σῴζειν θεῷ δὸς ᾧ Δελφῶν μέλει,\nμνημεῖά θʼ ὅρκων μαρτύρημά θʼ Ἑλλάδι.\nᾗ δʼ ἂν διοίξῃς σφάγια καὶ τρώσῃς φόνον\nὀξύστομον μάχαιραν ἐς γαίας μυχοὺς\nκρύψον παρʼ αὐτὰς ἑπτὰ πυρκαιὰς νεκρῶν·\nφόβον γὰρ αὐτοῖς, ἤν ποτʼ ἔλθωσιν πόλιν,\nδειχθεῖσα θήσει καὶ κακὸν νόστον πάλιν.\nδράσας δὲ ταῦτα πέμπε γῆς ἔξω νεκρούς.\nτεμένη δʼ, ἵνʼ αὐτῶν σώμαθʼ ἡγνίσθη πυρί,\nμέθες παρʼ αὐτὴν τρίοδον Ἰσθμίας θεοῦ·\nσοὶ μὲν τάδʼ εἶπον· παισὶ δʼ Ἀργείων λέγω·\nπορθήσεθʼ ἡβήσαντες Ἰσμηνοῦ πόλιν,\nπατέρων θανόντων ἐκδικάζοντες φόνον,\nσύ τʼ ἀντὶ πατρός, Αἰγιαλεῦ, στρατηλάτης\nνέος καταστάς, παῖς τʼ ἀπʼ Αἰτωλῶν μολὼν\nΤυδέως, ὃν ὠνόμαζε Διομήδην πατήρ.\nἀλλʼ οὐ φθάνειν χρὴ συσκιάζοντας γένυν\nκαὶ χαλκοπληθῆ Δαναϊδῶν ὁρμᾶν στρατὸν\nἑπτάστολον πύργωμα Καδμείων ἔπι·\nπικροὶ γὰρ αὐτοῖς ἥξετʼ, ἐκτεθραμμένοι\nσκύμνοι λεόντων, πόλεος ἐκπορθήτορες.\nκοὐκ ἔστιν ἄλλως· Ἔκγονοι δʼ ἀνʼ Ἑλλάδα\nκληθέντες ᾠδὰς ὑστέροισι θήσετε·\nτοῖον στράτευμα σὺν θεῷ πορεύσετε.\nδέσποινʼ Ἀθάνα, πείσομαι λόγοισι σοῖς·\nσὺ γάρ μʼ ἀνορθοῖς, ὥστε μὴ ʼξαμαρτάνειν·\nκαὶ τόνδʼ ἐν ὅρκοις ζεύξομαι· μόνον σύ με\nἐς ὀρθὸν ἵστη· σοῦ γὰρ εὐμενοῦς πόλει\nοὔσης τὸ λοιπὸν ἀσφαλῶς οἰκήσομεν.\nστείχωμεν, Ἄδρασθʼ, ὅρκια δῶμεν\nτῷδʼ ἀνδρὶ πόλει τʼ· ἄξια δʼ ἡμῖν\nπρομεμοχθήκασι σέβεσθαι.\n"};
