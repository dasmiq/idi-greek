var sequence = {"name":"Euripides. Heracles","data":"\nΤίς τὸν Διὸς σύλλεκτρον οὐκ οἶδεν βροτῶν,\nἈργεῖον Ἀμφιτρύωνʼ, ὃν Ἀλκαῖός ποτε\nἔτιχθʼ ὁ Περσέως, πατέρα τόνδʼ Ἡρακλέους;\nὃς τάσδε Θήβας ἔσχον, ἔνθʼ ὁ γηγενὴς\nσπαρτῶν στάχυς ἔβλαστεν, ὧν γένους Ἄρης\nἔσωσʼ ἀριθμὸν ὀλίγον, οἳ Κάδμου πόλιν\nτεκνοῦσι παίδων παισίν. ἔνθεν ἐξέφυ\nΚρέων Μενοικέως παῖς, ἄναξ τῆσδε χθονός.\nΚρέων δὲ Μεγάρας τῆσδε γίγνεται πατήρ,\nἣν πάντες ὑμεναίοισι Καδμεῖοί ποτε\nλωτῷ συνηλάλαξαν, ἡνίκʼ εἰς ἐμοὺς\nδόμους ὁ κλεινὸς Ἡρακλῆς νιν ἤγετο.\nλιπὼν δὲ Θήβας, οὗ κατῳκίσθην ἐγώ,\nΜεγάραν τε τήνδε πενθερούς τε παῖς ἐμὸς\nἈργεῖα τείχη καὶ Κυκλωπίαν πόλιν\nὠρέξατʼ οἰκεῖν, ἣν ἐγὼ φεύγω κτανὼν\nἨλεκτρύωνα· συμφορὰς δὲ τὰς ἐμὰς\nἐξευμαρίζων καὶ πάτραν οἰκεῖν θέλων,\nκαθόδου δίδωσι μισθὸν Εὐρυσθεῖ μέγαν,\nἐξημερῶσαι γαῖαν, εἴθʼ Ἥρας ὕπο\nκέντροις δαμασθεὶς εἴτε τοῦ χρεὼν μέτα.\nκαὶ τοὺς μὲν ἄλλους ἐξεμόχθησεν πόνους,\nτὸ λοίσθιον δὲ Ταινάρου διὰ στόμα\nβέβηκʼ ἐς Ἅιδου, τὸν τρισώματον κύνα\nἐς φῶς ἀνάξων, ἔνθεν οὐχ ἥκει πάλιν.\nγέρων δὲ δή τις ἔστι Καδμείων λόγος\nὡς ἦν πάρος Δίρκης τις εὐνήτωρ Λύκος\nτὴν ἑπτάπυργον τήνδε δεσπόζων πόλιν,\nτὼ λευκοπώλω πρὶν τυραννῆσαι χθονὸς\nἈμφίονʼ ἠδὲ Ζῆθον, ἐκγόνω Διός.\nοὗ ταὐτὸν ὄνομα παῖς πατρὸς κεκλημένος,\nΚαδμεῖος οὐκ ὤν, ἀλλʼ ἀπʼ Εὐβοίας μολών,\nκτείνει Κρέοντα καὶ κτανὼν ἄρχει χθονός,\nστάσει νοσοῦσαν τήνδʼ ἐπεσπεσὼν πόλιν.\nἡμῖν δὲ κῆδος ἐς Κρέοντʼ ἀνημμένον\nκακὸν μέγιστον, ὡς ἔοικε, γίγνεται.\nτοὐμοῦ γὰρ ὄντος παιδὸς ἐν μυχοῖς χθονὸς\nὁ καινὸς οὗτος τῆσδε γῆς ἄρχων Λύκος\nτοὺς Ἡρακλείους παῖδας ἐξελεῖν θέλει\nκτανὼν δάμαρτά θʼ, ὡς φόνῳ σβέσῃ φόνον,\nκἄμʼ — εἴ τι δὴ χρὴ κἄμʼ ἐν ἀνδράσιν λέγειν\nγέροντʼ ἀχρεῖον — μή ποθʼ οἵδʼ ἠνδρωμένοι\nμήτρωσιν ἐκπράξωσιν αἵματος δίκην.\nἐγὼ δέ — λείπει γάρ με τοῖσδʼ ἐν δώμασιν\nτροφὸν τέκνων οἰκουρόν, ἡνίκα χθονὸς\nμέλαιναν ὄρφνην εἰσέβαινε, παῖς ἐμός —\nσὺν μητρί, τέκνα μὴ θάνωσʼ Ἡρακλέους,\nβωμὸν καθίζω τόνδε σωτῆρος Διός,\nὃν καλλινίκου δορὸς ἄγαλμʼ ἱδρύσατο\nΜινύας κρατήσας οὑμὸς εὐγενὴς τόκος.\nπάντων δὲ χρεῖοι τάσδʼ ἕδρας φυλάσσομεν,\nσίτων ποτῶν ἐσθῆτος, ἀστρώτῳ πέδῳ\nπλευρὰς τιθέντες· ἐκ γὰρ ἐσφραγισμένοι\nδόμων καθήμεθʼ ἀπορίᾳ σωτηρίας.\nφίλων δὲ τοὺς μὲν οὐ σαφεῖς ὁρῶ φίλους,\nοἳ δʼ ὄντες ὀρθῶς ἀδύνατοι προσωφελεῖν.\nτοιοῦτον ἀνθρώποισιν ἡ δυσπραξία·\nἧς μήποθʼ ὅστις καὶ μέσως εὔνους ἐμοὶ\nτύχοι, φίλων ἔλεγχον ἀψευδέστατον.\nὦ πρέσβυ, Ταφίων ὅς ποτʼ ἐξεῖλες πόλιν\nστρατηλατήσας κλεινὰ Καδμείων δορός,\nὡς οὐδὲν ἀνθρώποισι τῶν θείων σαφές.\nἐγὼ γὰρ οὔτʼ ἐς πατέρʼ ἀπηλάθην τύχης,\nὃς οὕνεκʼ ὄλβου μέγας ἐκομπάσθη ποτέ,\nἔχων τυραννίδʼ, ἧς μακραὶ λόγχαι πέρι\nπηδῶσʼ ἔρωτι σώματʼ εἰς εὐδαίμονα,\nἔχων δὲ τέκνα· κἄμʼ ἔδωκε παιδὶ σῷ\nἐπίσημον εὐνὴν Ἡρακλεῖ συνοικίσας.\nκαὶ νῦν ἐκεῖνα μὲν θανόντʼ ἀνέπτατο,\nἐγὼ δὲ καὶ σὺ μέλλομεν θνῄσκειν, γέρον,\nοἵ θʼ Ἡράκλειοι παῖδες, οὓς ὑπὸ πτεροῖς\nσῴζω νεοσσοὺς ὄρνις ὣς ὑφειμένη.\nοἳ δʼ εἰς ἔλεγχον ἄλλος ἄλλοθεν πίτνων,\nὮ μῆτερ, αὐδᾷ, ποῖ πατὴρ ἄπεστι γῆς;\nτί δρᾷ, πόθʼ ἥξει; τῷ νέῳ δʼ ἐσφαλμένοι\nζητοῦσι τὸν τεκόντʼ· ἐγὼ δὲ διαφέρω\nλόγοισι, μυθεύουσα. θαυμάζων δʼ ὅταν\nπύλαι ψοφῶσι, πᾶς ἀνίστησιν πόδα,\nὡς πρὸς πατρῷον προσπεσούμενοι γόνυ.\nνῦν οὖν τίνʼ ἐλπίδʼ ἢ πέδον σωτηρίας\nἐξευμαρίζῃ, πρέσβυ; πρὸς σὲ γὰρ βλέπω.\nὡς οὔτε γαίας ὅριʼ ἂν ἐκβαῖμεν λάθρᾳ·\nφυλακαὶ γὰρ ἡμῶν κρείσσονες κατʼ ἐξόδους·\nοὔτʼ ἐν φίλοισιν ἐλπίδες σωτηρίας\nἔτʼ εἰσὶν ἡμῖν. ἥντινʼ οὖν γνώμην ἔχεις\nλέγʼ ἐς τὸ κοινόν, μὴ θανεῖν ἕτοιμον ᾖ.\nὦ θύγατερ, οὔτοι ῥᾴδιον τὰ τοιάδε\nφαύλως παραινεῖν, σπουδάσαντʼ ἄνευ πόνου·\nχρόνον δὲ μηκύνωμεν ὄντες ἀσθενεῖς.\nλύπης τι προσδεῖς ἢ φιλεῖς οὕτω φάος;\nκαὶ τῷδε χαίρω καὶ φιλῶ τὰς ἐλπίδας.\nκἀγώ· δοκεῖν δὲ τἀδόκητʼ οὐ χρή, γέρον.\nἐν ταῖς ἀναβολαῖς τῶν κακῶν ἔνεστʼ ἄκη.\nὁ δʼ ἐν μέσῳ με λυπρὸς ὢν δάκνει χρόνος.\nἔτʼ ἂν γένοιτʼ, ὦ θύγατερ, οὔριος δρόμος\nἐκ τῶν παρόντων τῶνδʼ ἐμοὶ καὶ σοὶ κακῶν,\nἔλθοι τʼ ἔτʼ ἂν παῖς οὑμός, εὐνήτωρ δὲ σός.\nἀλλʼ ἡσύχαζε καὶ δακρυρρόους τέκνων\nπηγὰς ἀφαίρει καὶ παρευκήλει λόγοις,\nκλέπτουσα μύθοις ἀθλίους κλοπὰς ὅμως.\nκάμνουσι γάρ τοι καὶ βροτῶν αἱ συμφοραί,\nκαὶ πνεύματʼ ἀνέμων οὐκ ἀεὶ ῥώμην ἔχει·\nοἵ τʼ εὐτυχοῦντες διὰ τέλους οὐκ εὐτυχεῖς.\nἐξίσταται γὰρ πάντʼ ἀπʼ ἀλλήλων δίχα.\nοὗτος δʼ ἀνὴρ ἄριστος ὅστις ἐλπίσι\nπέποιθεν αἰεί· τὸ δʼ ἀπορεῖν ἀνδρὸς κακοῦ.\n—ὑπώροφα μέλαθρα καὶ\nγεραιὰ δέμνιʼ, ἀμφὶ βάκτροις\nἔρεισμα θέμενος, ἐστάλην\nἰηλέμων γόων ἀοι-\nδὸς ὥστε πολιὸς ὄρνις,\nἔπεα μόνον καὶ δόκη-\nμα νυκτερωπὸν ἐννύχων ὀνείρων,\nτρομερὰ μέν, ἀλλʼ ὅμως πρόθυμʼ.\nὦ τέκεα, τέκεα πατρὸς ἀπάτορʼ,\nὦ γεραιὲ σύ τε τάλαινα μᾶ-\nτερ, ἃ τὸν Ἀίδα δόμοις\nπόσιν ἀναστενάζεις.\n—μὴ προκάμητε πόδα βαρύ τε\nκῶλον ὥστε πρὸς πετραῖον\nλέπας ζυγηφόρον πῶλον\nἀνέντες ὡς βάρος φέρον\nτροχηλάτοιο πώλου .\nλαβοῦ χερῶν καὶ πέπλων,\nὅτου λέλοιπε ποδὸς ἀμαυρὸν ἴχνος·\nγέρων γέροντα παρακόμιζʼ,\nᾧ ξύνοπλα δόρατα νέα νέῳ\nτὸ πάρος ἐν ἡλίκων πόνοις\nξυνῆν ποτʼ, εὐκλεεστάτας\n—ἴδετε, πατέρος ὡς γορ-\nγῶπες αἵδε προσφερεῖς\nὀμμάτων αὐγαί,\nτὸ δὲ κακοτυχὲς οὐ λέλοιπεν ἐκ τέκνων\nοὐδʼ ἀποίχεται χάρις.\nἙλλὰς ὦ ξυμμάχους\nοἵους οἵους ὀλέσα-\nσα τούσδʼ ἀποστερήσῃ.\n—ἀλλʼ εἰσορῶ γὰρ τῆσδε κοίρανον χθονὸς\nΛύκον περῶντα τῶνδε δωμάτων πέλας.\nτὸν Ἡράκλειον πατέρα καὶ ξυνάορον,\nεἰ χρή μʼ, ἐρωτῶ· χρὴ δʼ, ἐπεί γε δεσπότης\nὑμῶν καθέστηχʼ, ἱστορεῖν ἃ βούλομαι.\nτίνʼ ἐς χρόνον ζητεῖτε μηκῦναι βίον;\nτίνʼ ἐλπίδʼ ἀλκήν τʼ εἰσορᾶτε μὴ θανεῖν;\nἢ τὸν παρʼ Ἅιδῃ πατέρα τῶνδε κείμενον\nπιστεύεθʼ ἥξειν; ὡς ὑπὲρ τὴν ἀξίαν\nτὸ πένθος αἴρεσθʼ, εἰ θανεῖν ὑμᾶς χρεών,\nσὺ μὲν καθʼ Ἑλλάδʼ ἐκβαλὼν κόμπους κενούς,\nὡς σύγγαμός σοι Ζεὺς τέκνου τε κοινεών,\nσὺ δʼ ὡς ἀρίστου φωτὸς ἐκλήθης δάμαρ.\nτί δὴ τὸ σεμνὸν σῷ κατείργασται πόσει,\nὕδραν ἕλειον εἰ διώλεσε κτανὼν\nἢ τὸν Νέμειον θῆρα; ὃν ἐν βρόχοις ἑλὼν\nβραχίονός φησʼ ἀγχόναισιν ἐξελεῖν.\nτοῖσδʼ ἐξαγωνίζεσθε; τῶνδʼ ἄρʼ οὕνεκα\nτοὺς Ἡρακλείους παῖδας οὐ θνῄσκειν χρεών;\nὃς ἔσχε δόξαν οὐδὲν ὢν εὐψυχίας\nθηρῶν ἐν αἰχμῇ, τἄλλα δʼ οὐδὲν ἄλκιμος,\nὃς οὔποτʼ ἀσπίδʼ ἔσχε πρὸς λαιᾷ χερὶ\nοὐδʼ ἦλθε λόγχης ἐγγύς, ἀλλὰ τόξʼ ἔχων,\nκάκιστον ὅπλον, τῇ φυγῇ πρόχειρος ἦν.\nἀνδρὸς δʼ ἔλεγχος οὐχὶ τόξʼ εὐψυχίας,\nἀλλʼ ὃς μένων βλέπει τε κἀντιδέρκεται\nδορὸς ταχεῖαν ἄλοκα τάξιν ἐμβεβώς.\nἔχει δὲ τοὐμὸν οὐκ ἀναίδειαν, γέρον,\nἀλλʼ εὐλάβειαν· οἶδα γὰρ κατακτανὼν\nΚρέοντα πατέρα τῆσδε καὶ θρόνους ἔχων.\nοὔκουν τραφέντων τῶνδε τιμωροὺς ἐμοὺς\nχρῄζω λιπέσθαι τῶν δεδραμένων δίκην.\nτῷ τοῦ Διὸς μὲν Ζεὺς ἀμυνέτω μέρει\nπαιδός· τὸ δʼ εἰς ἔμʼ, Ἡράκλεις, ἐμοὶ μέλει\nλόγοισι τὴν τοῦδʼ ἀμαθίαν ὑπὲρ σέθεν\nδεῖξαι· κακῶς γάρ σʼ οὐκ ἐατέον κλύειν.\nπρῶτον μὲν οὖν τἄρρητʼ — ἐν ἀρρήτοισι γὰρ\nτὴν σὴν νομίζω δειλίαν, Ἡράκλεες —\nσὺν μάρτυσιν θεοῖς δεῖ μʼ ἀπαλλάξαι σέθεν.\nΔιὸς κεραυνόν τʼ ἠρόμην τέθριππά τε,\nἐν οἷς βεβηκὼς τοῖσι γῆς βλαστήμασιν\nΓίγασι πλευροῖς πτήνʼ ἐναρμόσας βέλη\nτὸν καλλίνικον μετὰ θεῶν ἐκώμασεν·\nτετρασκελές θʼ ὕβρισμα, Κενταύρων γένος,\nΦολόην ἐπελθών, ὦ κάκιστε βασιλέων,\nἐροῦ τίνʼ ἄνδρʼ ἄριστον ἐγκρίνειαν ἄν,\nἢ οὐ παῖδα τὸν ἐμόν, ὃν σὺ φῂς εἶναι δοκεῖν.\nΔίρφυν τʼ ἐρωτῶν ἥ σʼ ἔθρεψʼ Ἀβαντίδα\nοὐκ ἄν σʼ ἐπαινέσειεν· οὐ γὰρ ἔσθʼ ὅπου\nἐσθλόν τι δράσας μάρτυρʼ ἂν λάβοις πάτραν.\nτὸ πάνσοφον δʼ εὕρημα, τοξήρη σαγήν,\nμέμφῃ· κλύων νῦν τἀπʼ ἐμοῦ σοφὸς γενοῦ.\nἀνὴρ ὁπλίτης δοῦλός ἐστι τῶν ὅπλων\nκαὶ τοῖσι συνταχθεῖσιν οὖσι μὴ ἀγαθοῖς\nαὐτὸς τέθνηκε δειλίᾳ τῇ τῶν πέλας,\nθραύσας τε λόγχην οὐκ ἔχει τῷ σώματι\nθάνατον ἀμῦναι, μίαν ἔχων ἀλκὴν μόνον·\nὅσοι δὲ τόξοις χεῖρʼ ἔχουσιν εὔστοχον,\nἓν μὲν τὸ λῷστον, μυρίους οἰστοὺς ἀφεὶς\nἄλλοις τὸ σῶμα ῥύεται μὴ κατθανεῖν,\nἑκὰς δʼ ἀφεστὼς πολεμίους ἀμύνεται\nτυφλοῖς ὁρῶντας οὐτάσας τοξεύμασιν\nτὸ σῶμά τʼ οὐ δίδωσι τοῖς ἐναντίοις,\nἐν εὐφυλάκτῳ δʼ ἐστί· τοῦτο δʼ ἐν μάχῃ\nσοφὸν μάλιστα, δρῶντα πολεμίους κακῶς\nσῴζειν τὸ σῶμα, μὴ ʼκ τύχης ὡρμισμένον.\nλόγοι μὲν οἵδε τοῖσι σοῖς ἐναντίαν\nγνώμην ἔχουσι τῶν καθεστώτων πέρι.\nπαῖδας δὲ δὴ τί τούσδʼ ἀποκτεῖναι θέλεις;\nτί σʼ οἵδʼ ἔδρασαν; ἕν τί σʼ ἡγοῦμαι σοφόν,\nεἰ τῶν ἀρίστων τἄκγονʼ αὐτὸς ὢν κακὸς\nδέδοικας. ἀλλὰ τοῦθʼ ὅμως ἡμῖν βαρύ,\nεἰ δειλίας σῆς κατθανούμεθʼ εἵνεκα,\nὃ χρῆν σʼ ὑφʼ ἡμῶν τῶν ἀμεινόνων παθεῖν,\nεἰ Ζεὺς δικαίας εἶχεν εἰς ἡμᾶς φρένας.\nεἰ δʼ οὖν ἔχειν γῆς σκῆπτρα τῆσδʼ αὐτὸς θέλεις,\nἔασον ἡμᾶς φυγάδας ἐξελθεῖν χθονός·\nβίᾳ δὲ δράσῃς μηδέν, ἢ πείσῃ βίαν,\nὅταν θεοῦ σοι πνεῦμα μεταβαλὸν τύχῃ.\nφεῦ·\nὦ γαῖα Κάδμου· καὶ γὰρ ἐς σὲ ἀφίξομαι\nλόγους ὀνειδιστῆρας ἐνδατούμενος·\nτοιαῦτʼ ἀμύνεθʼ Ἡρακλεῖ τέκνοισί τε;\nὃς εἷς Μινύαισι πᾶσι διὰ μάχης μολὼν\nΘήβαις ἔθηκεν ὄμμʼ ἐλεύθερον βλέπειν.\nοὐδʼ Ἑλλάδʼ ᾔνεσʼ — οὐδʼ ἀνέξομαί ποτε\nσιγῶν — κακίστην λαμβάνων ἐς παῖδʼ ἐμόν,\nἣν χρῆν νεοσσοῖς τοῖσδε πῦρ λόγχας ὅπλα\nφέρουσαν ἐλθεῖν, ποντίων καθαρμάτων\nχέρσου τʼ ἀμοιβάς — ὧν ἐμόχθησας χάριν.\nτὰ δʼ, ὦ τέκνʼ, ὑμῖν οὔτε Θηβαίων πόλις\nοὔθʼ Ἑλλὰς ἀρκεῖ· πρὸς δʼ ἔμʼ ἀσθενῆ φίλον\nδεδόρκατʼ, οὐδὲν ὄντα πλὴν γλώσσης ψόφον.\nῥώμη γὰρ ἐκλέλοιπεν ἣν πρὶν εἴχομεν,\nγήρᾳ δὲ τρομερὰ γυῖα κἀμαυρὸν σθένος.\nεἰ δʼ ἦ νέος τε κἄτι σώματος κρατῶν,\nλαβὼν ἂν ἔγχος τοῦδε τοὺς ξανθοὺς πλόκους\nκαθῃμάτωσʼ ἄν, ὥστʼ Ἀτλαντικῶν πέραν\nφεύγειν ὅρων ἂν δειλίᾳ τοὐμὸν δόρυ.\nἆρʼ οὐκ ἀφορμὰς τοῖς λόγοισιν ἁγαθοὶ\nθνητῶν ἔχουσι, κἂν βραδύς τις ᾖ λέγειν;\nσὺ μὲν λέγʼ ἡμᾶς οἷς πεπύργωσαι λόγοις,\nἐγὼ δὲ δράσω σʼ ἀντὶ τῶν λόγων κακῶς.\nἄγʼ, οἳ μὲν Ἑλικῶνʼ, οἳ δὲ Παρνασοῦ πτυχὰς\nτέμνειν ἄνωχθʼ ἐλθόντες ὑλουργοὺς δρυὸς\nκορμούς· ἐπειδὰν δʼ ἐσκομισθῶσιν πόλει,\nβωμὸν πέριξ νήσαντες ἀμφήρη ξύλα\nἐμπίμπρατʼ αὐτῶν καὶ πυροῦτε σώματα\nπάντων, ἵνʼ εἰδῶσʼ οὕνεκʼ οὐχ ὁ κατθανὼν\nκρατεῖ χθονὸς τῆσδʼ, ἀλλʼ ἐγὼ τὰ νῦν τάδε.\nὑμεῖς δέ, πρέσβεις, ταῖς ἐμαῖς ἐναντίοι\nγνώμαισιν ὄντες, οὐ μόνον στενάξετε\nτοὺς Ἡρακλείους παῖδας, ἀλλὰ καὶ δόμου\nτύχας, ὅταν πάσχῃ τι, μεμνήσεσθε δὲ\nδοῦλοι γεγῶτες τῆς ἐμῆς τυραννίδος.\n— ὦ γῆς λοχεύμαθʼ, οὓς Ἄρης σπείρει ποτὲ\nλάβρον δράκοντος ἐξερημώσας γένυν,\nοὐ σκῆπτρα, χειρὸς δεξιᾶς ἐρείσματα,\nἀρεῖτε καὶ τοῦδʼ ἀνδρὸς ἀνόσιον κάρα\nκαθαιματώσεθʼ, ὅστις οὐ Καδμεῖος ὢν\nἄρχει κάκιστος τῶν νέων ἔπηλυς ὤν;\nἀλλʼ οὐκ ἐμοῦ γε δεσπόσεις χαίρων ποτέ.\n— οὐδʼ ἁπόνησα πόλλʼ ἐγὼ καμὼν χερὶ\nἕξεις. ἀπέρρων δʼ ἔνθεν ἦλθες ἐνθάδε,\nὕβριζʼ. ἐμοῦ γὰρ ζῶντος οὐ κτενεῖς ποτε\nτοὺς Ἡρακλείους παῖδας. οὐ τοσόνδε γῆς\nἔνερθʼ ἐκεῖνος κρύπτεται λιπὼν τέκνα.\n— ἐπεὶ σὺ μὲν γῆν τήνδε διολέσας ἔχεις,\nὃ δʼ ὠφελήσας ἀξίων οὐ τυγχάνει.\n— κἄπειτα πράσσω πόλλʼ ἐγώ, φίλους ἐμοὺς\nθανόντας εὖ δρῶν, οὗ φίλων μάλιστα δεῖ;\n— ὦ δεξιὰ χείρ, ὡς ποθεῖς λαβεῖν δόρυ,\nἐν δʼ ἀσθενείᾳ τὸν πόθον διώλεσας.\nἐπεί σʼ ἔπαυσʼ ἂν δοῦλον ἐννέποντά με\nκαὶ τάσδε Θήβας εὐκλεῶς ᾠκήσαμεν.\nἐν αἷς σὺ χαίρεις· οὐ γὰρ εὖ φρονεῖ πόλις\nστάσει νοσοῦσα καὶ κακοῖς βουλεύμασιν.\nοὐ γάρ ποτʼ ἂν σὲ δεσπότην ἐκτήσατο.\nγέροντες, αἰνῶ· τῶν φίλων γὰρ οὕνεκα\nὀργὰς δικαίας τοὺς φίλους ἔχειν χρεών·\nἡμῶν δʼ ἕκατι δεσπόταις θυμούμενοι\nπάθητε μηδέν. τῆς δʼ ἐμῆς, Ἀμφιτρύων,\nγνώμης ἄκουσον, ἤν τί σοι δοκῶ λέγειν.\nἐγὼ φιλῶ μὲν τέκνα· πῶς γὰρ οὐ φιλῶ\nἅτικτον, ἁμόχθησα; καὶ τὸ κατθανεῖν\nδεινὸν νομίζω· τῷ δʼ ἀναγκαίῳ τρόπῳ\nὃς ἀντιτείνει σκαιὸν ἡγοῦμαι βροτόν.\nἡμᾶς δʼ, ἐπειδὴ δεῖ θανεῖν, θνῄσκειν χρεὼν\nμὴ πυρὶ καταξανθέντας, ἐχθροῖσιν γέλων\nδιδόντας, οὑμοὶ τοῦ θανεῖν μεῖζον κακόν.\nὀφείλομεν γὰρ πολλὰ δώμασιν καλά·\nσὲ μὲν δόκησις ἔλαβεν εὐκλεὴς δορός,\nὥστʼ οὐκ ἀνεκτὸν δειλίας θανεῖν σʼ ὕπο·\nοὑμὸς δʼ ἀμαρτύρητος εὐκλεὴς πόσις,\nὡς τούσδε παῖδας οὐκ ἂν ἐκσῶσαι θέλοι\nδόξαν κακὴν λαβόντας· οἱ γὰρ εὐγενεῖς\nκάμνουσι τοῖς αἰσχροῖσι τῶν τέκνων ὕπερ,\nἐμοί τε μίμημʼ ἀνδρὸς οὐκ ἀπωστέον.\nσκέψαι δὲ τὴν σὴν ἐλπίδʼ ᾗ λογίζομαι·\nἥξειν νομίζεις παῖδα σὸν γαίας ὕπο;\nκαὶ τίς θανόντων ἦλθεν ἐξ Ἅιδου πάλιν;\nἀλλʼ ὡς λόγοισι τόνδε μαλθάξαιμεν ἄν;\nἥκιστα· φεύγειν σκαιὸν ἄνδρʼ ἐχθρὸν χρεών,\nσοφοῖσι δʼ εἴκειν καὶ τεθραμμένοις καλῶς·\nῥᾷον γὰρ αἰδοῦς ὑπολαβὼν φίλʼ ἂν τέμοις.\nἤδη δʼ ἐσῆλθέ μʼ εἰ παραιτησαίμεθα\nφυγὰς τέκνων τῶνδʼ· ἀλλὰ καὶ τόδʼ ἄθλιον,\nπενίᾳ σὺν οἰκτρᾷ περιβαλεῖν σωτηρίαν·\nὡς τὰ ξένων πρόσωπα φεύγουσιν φίλοις\nἓν ἦμαρ ἡδὺ βλέμμʼ ἔχειν φασὶν μόνον.\nτόλμα μεθʼ ἡμῶν θάνατον, ὃς μένει σʼ ὅμως.\nπροκαλούμεθʼ εὐγένειαν, ὦ γέρον, σέθεν·\nτὰς τῶν θεῶν γὰρ ὅστις ἐκμοχθεῖ τύχας,\nπρόθυμός ἐστιν, ἡ προθυμία δʼ ἄφρων·\nὃ χρὴ γὰρ οὐδεὶς μὴ χρεὼν θήσει ποτέ.\nεἰ μὲν σθενόντων τῶν ἐμῶν βραχιόνων\nἦν τίς σʼ ὑβρίζων, ῥᾳδίως ἐπαύσατʼ ἄν·\nνῦν δʼ οὐδέν ἐσμεν. σὸν δὲ τοὐντεῦθεν σκοπεῖν\nὅπως διώσῃ τὰς τύχας, Ἀμφιτρύων.\nοὔτοι τὸ δειλὸν οὐδὲ τοῦ βίου πόθος\nθανεῖν ἐρύκει μʼ, ἀλλὰ παιδὶ βούλομαι\nσῷσαι τέκνʼ· ἄλλως δʼ ἀδυνάτων ἔοικʼ ἐρᾶν.\nἰδοὺ πάρεστιν ἥδε φασγάνῳ δέρη\nκεντεῖν φονεύειν, ἱέναι πέτρας ἄπο.\nμίαν δὲ νῷν δὸς χάριν, ἄναξ, ἱκνούμεθα·\nκτεῖνόν με καὶ τήνδʼ ἀθλίαν παίδων πάρος,\nὡς μὴ τέκνʼ εἰσίδωμεν, ἀνόσιον θέαν,\nψυχορραγοῦντα καὶ καλοῦντα μητέρα\nπατρός τε πατέρα. τἄλλα δʼ, εἰ πρόθυμος εἶ,\nπρᾶσσʼ· οὐ γὰρ ἀλκὴν ἔχομεν ὥστε μὴ θανεῖν.\nκἀγώ σʼ ἱκνοῦμαι χάριτι προσθεῖναι χάριν,\nἡμῖν ἵνʼ ἀμφοῖν εἷς ὑπουργήσῃς διπλᾶ·\nκόσμον πάρες μοι παισὶ προσθεῖναι νεκρῶν,\nδόμους ἀνοίξας — νῦν γὰρ ἐκκεκλῄμεθα —\nὡς ἀλλὰ ταῦτά γʼ ἀπολάχωσʼ οἴκων πατρός.\nἔσται τάδʼ· οἴγειν κλῇθρα προσπόλοις λέγω.\nκοσμεῖσθʼ ἔσω μολόντες· οὐ φθονῶ πέπλων.\nὅταν δὲ κόσμον περιβάλησθε σώμασιν,\nἥξω πρὸς ὑμᾶς νερτέρᾳ δώσων χθονί.\nὦ τέκνʼ, ὁμαρτεῖτʼ ἀθλίῳ μητρὸς ποδὶ\nπατρῷον ἐς μέλαθρον, οὗ τῆς οὐσίας\nἄλλοι κρατοῦσι, τὸ δʼ ὄνομʼ ἔσθʼ ἡμῶν ἔτι.\nὦ Ζεῦ, μάτην ἄρʼ ὁμόγαμόν σʼ ἐκτησάμην,\nμάτην δὲ παιδὸς κοινεῶνʼ ἐκλῄζομεν·\nσὺ δʼ ἦσθʼ ἄρʼ ἥσσων ἢ ʼδόκεις εἶναι φίλος.\nἀρετῇ σε νικῶ θνητὸς ὢν θεὸν μέγαν·\nπαῖδας γὰρ οὐ προύδωκα τοὺς Ἡρακλέους.\nσὺ δʼ ἐς μὲν εὐνὰς κρύφιος ἠπίστω μολεῖν,\nτἀλλότρια λέκτρα δόντος οὐδενὸς λαβών,\nσῴζειν δὲ τοὺς σοὺς οὐκ ἐπίστασαι φίλους.\nἀμαθής τις εἶ θεός, ἢ δίκαιος οὐκ ἔφυς.\n—αἲ Λίνον μὲν ἐπʼ εὐτυχεῖ\nμολπᾷ Φοῖβος ἰαχεῖ\nτὸν κάλλει φθιτόν, κιθάραν\nἐλαύνων πλήκτρῳ χρυσέῳ·\nἐγὼ δὲ τὸν γᾶς ἐνέρων τʼ\nἐς ὄρφναν μολόντα, παῖδʼ\nεἴτε Διός νιν εἴπω,\nεἴτʼ Ἀμφιτρύωνος ἶνιν,\nὑμνῆσαι στεφάνωμα μό-\nχθων διʼ εὐλογίας θέλω.\nγενναίων δʼ ἀρεταὶ πόνων\nτοῖς θανοῦσιν ἄγαλμα.\n—πρῶτον μὲν Διὸς ἄλσος\nἠρήμωσε λέοντος,\nπυρσῷ δʼ ἀμφεκαλύφθη\nξανθὸν κρᾶτʼ ἐπινωτίσας\nδεινῷ χάσματι θηρός·\n—τάν τʼ ὀρεινόμον ἀγρίων\nΚενταύρων ποτὲ γένναν\nἔστρωσεν τόξοις φονίοις,\nἐναίρων πτανοῖς βέλεσιν.\nξύνοιδε Πηνειὸς ὁ καλ-\nλιδίνας μακραί τʼ ἄρου-\nραι πεδίων ἄκαρποι\nκαὶ Πηλιάδες θεράπναι\nσύγχορτοί τʼ Ὀμόλας ἔναυ-\nλοι, πεύκαισιν ὅθεν χέρας\nπληροῦντες χθόνα Θεσσαλῶν\nἱππείαις ἐδάμαζον·\n—τάν τε χρυσοκάρανον\nδόρκαν ποικιλόνωτον\nσυλήτειραν ἀγρωστᾶν\nκτείνας, θηροφόνον θεὰν\nΟἰνωᾶτιν ἀγάλλει·\n—τεθρίππων τʼ ἐπέβα\nκαὶ ψαλίοις ἐδάμασε πώλους\nΔιομήδεος, αἳ φονίαισι φάτναις ἀχάλινʼ ἐθόα-\nζον κάθαιμα σῖτα γένυσι,\nχαρμοναῖσιν ἀνδροβρῶσι\nδυστράπεζοι· πέραν δʼ\nἀργυρορρύτων Ἕβρου\nδιεπέρασεν ὄχθων,\nΜυκηναίῳ πονῶν τυράννῳ.\n—ἄν τε Πηλιάδʼ ἀκτὰν\nἈναύρου παρὰ πηγὰς\nΚύκνον ξεινοδαΐκταν\nτόξοις ὤλεσεν, Ἀμφαναί-\nας οἰκήτορʼ ἄμεικτον·\n—ὑμνῳδούς τε κόρας\nἤλυθεν ἑσπέριον ἐς αὐλάν,\nχρυσέων πετάλων ἄπο μηλοφόρον χερὶ καρπὸν ἀμέρ-\nξων, δράκοντα πυρσόνωτον,\nὅς σφʼ ἄπλατον ἀμφελικτὸς\nἕλικʼ ἐφρούρει, κτανών·\nποντίας θʼ ἁλὸς μυχοὺς\nεἰσέβαινε, θνατοῖς\nγαλανείας τιθεὶς ἐρετμοῖς·\n—οὐρανοῦ θʼ ὑπὸ μέσσαν\nἐλαύνει χέρας ἕδραν,\nἌτλαντος δόμον ἐλθών,\nἀστρωπούς τε κατέσχεν οἴ-\nκους εὐανορίᾳ θεῶν·\n—τὸν ἱππευτάν τʼ Ἀμαζό-\nνων στρατὸν Μαιῶτιν ἀμφὶ\nπολυπόταμον ἔβα διʼ Ἄ-\nξεινον οἶδμα λίμνας,\nτίνʼ οὐκ ἀφʼ Ἑλλανίας\nἄγορον ἁλίσας φίλων,\nκόρας Ἀρείας πέπλων\nχρυσεόστολον φάρος,\nζωστῆρος ὀλεθρίους ἄγρας.\nτὰ κλεινὰ δʼ Ἑλλὰς ἔλαβε βαρ-\nβάρου κόρας λάφυρα, καὶ\nσῴζεται Μυκήναις.\n—τάν τε μυριόκρανον\nπολύφονον κύνα Λέρνας\nὕδραν ἐξεπύρωσεν,\nβέλεσί τʼ ἀμφέβαλʼ ἰόν,\nτὸν τρισώματον οἷσιν ἔ-\nκτα βοτῆρʼ Ἐρυθείας.\n—δρόμων τʼ ἄλλων ἀγάλματʼ\nεὐτυχῆ διῆλθε· τόν τε\nπολυδάκρυον ἔπλευσʼ ἐς Ἅι-\nδαν, πόνων τελευτάν,\nἵνʼ ἐκπεραίνει τάλας\nβίοτον, οὐδʼ ἔβα πάλιν.\nστέγαι δʼ ἔρημοι φίλων,\nτὰν δʼ ἀνόστιμον τέκνων\nΧάρωνος ἐπιμένει πλάτα\nβίου κέλευθον ἄθεον ἄδι-\nκον· ἐς δὲ σὰς χέρας βλέπει\nδώματʼ οὐ παρόντος.\n—εἰ δʼ ἐγὼ σθένος ἥβων\nδόρυ τʼ ἔπαλλον ἐν αἰχμᾷ,\nΚαδμείων τε σύνηβοι,\nτέκεσιν ἂν προπαρέσταν\nἀλκᾷ· νῦν δʼ ἀπολείπομαι\nτᾶς εὐδαίμονος ἥβας.\n—ἀλλʼ ἐσορῶ γὰρ τούσδε φθιμένων\nἔνδυτʼ ἔχοντας, τοὺς τοῦ μεγάλου\nδή ποτε παῖδας τὸ πρὶν Ἡρακλέους,\nἄλοχόν τε φίλην ὑπὸ σειραίοις\nποσὶν ἕλκουσαν τέκνα, καὶ γεραιὸν\nπατέρʼ Ἡρακλέους. δύστηνος ἐγώ,\nδακρύων ὡς οὐ δύναμαι κατέχειν\nγραίας ὄσσων ἔτι πηγάς.\nεἶἑν· τίς ἱερεύς, τίς σφαγεὺς τῶν δυσπότμων\nἢ τῆς ταλαίνης τῆς ἐμῆς ψυχῆς φονεύς;\nἕτοιμʼ ἄγειν τὰ θύματʼ εἰς Ἅιδου τάδε.\nὦ τέκνʼ, ἀγόμεθα ζεῦγος οὐ καλὸν νεκρῶν,\nὁμοῦ γέροντες καὶ νέοι καὶ μητέρες.\nὦ μοῖρα δυστάλαινʼ ἐμή τε καὶ τέκνων\nτῶνδʼ, οὓς πανύστατʼ ὄμμασιν προσδέρκομαι\nἔτεκον μὲν ὑμᾶς, πολεμίοις δʼ ἐθρεψάμην\nὕβρισμα κἀπίχαρμα καὶ διαφθοράν.\nφεῦ·\nἦ πολύ με δόξης ἐξέπαισαν ἐλπίδες,\nἣν πατρὸς ὑμῶν ἐκ λόγων ποτʼ ἤλπισα.\nσοὶ μὲν γὰρ Ἄργος ἔνεμʼ ὁ κατθανὼν πατήρ,\nΕὐρυσθέως δʼ ἔμελλες οἰκήσειν δόμους\nτῆς καλλικάρπου κράτος ἔχων Πελασγίας,\nστολήν τε θηρὸς ἀμφέβαλλε σῷ κάρᾳ\nλέοντος, ᾗπερ αὐτὸς ἐξωπλίζετο·\nσὺ δʼ ἦσθα Θηβῶν τῶν φιλαρμάτων ἄναξ,\nἔγκληρα πεδία τἀμὰ γῆς κεκτημένος,\nὡς ἐξέπειθες τὸν κατασπείραντά σε·\nἐς δεξιάν τε σὴν ἀλεξητήριον\nξύλον καθίει δαίδαλον, ψευδῆ δόσιν.\nσοὶ δʼ ἣν ἔπερσε τοῖς ἑκηβόλοις ποτὲ\nτόξοισι δώσειν Οἰχαλίαν ὑπέσχετο.\nτρεῖς δʼ ὄντας ὑμᾶς τριπτύχοις τυραννίσι\nπατὴρ ἐπύργου, μέγα φρονῶν εὐανδρίᾳ·\nἐγὼ δὲ νύμφας ἠκροθινιαζόμην,\nκήδη συνάψουσʼ, ἔκ τʼ Ἀθηναίων χθονὸς\nΣπάρτης τε Θηβῶν θʼ, ὡς ἀνημμένοι κάλῳς\nπρυμνησίοισι βίον ἔχοιτʼ εὐδαίμονα.\nκαὶ ταῦτα φροῦδα· μεταβαλοῦσα δʼ ἡ τύχη\nνύμφας μὲν ὑμῖν Κῆρας ἀντέδωκʼ ἔχειν,\nἐμοὶ δὲ δάκρυα λουτρά — δύστηνος φρενῶν.\nπατὴρ δὲ πατρὸς ἑστιᾷ γάμους ὅδε,\nἍιδην νομίζων πενθερόν, κῆδος πατρός.\nὤμοι, τίνʼ ὑμῶν πρῶτον ἢ τίνʼ ὕστατον\nπρὸς στέρνα θῶμαι; τῷ προσαρμόσω στόμα;\nτίνος λάβωμαι; πῶς ἂν ὡς ξουθόπτερος\nμέλισσα συνενέγκαιμʼ ἂν ἐκ πάντων γόους,\nἐς ἓν δʼ ἐνεγκοῦσʼ ἀθρόον ἀποδοίην δάκρυ;\nὦ φίλτατʼ, εἴ τις φθόγγος εἰσακούεται\nθνητῶν παρʼ Ἅιδῃ, σοὶ τάδʼ, Ἡράκλεις, λέγω·\nθνῄσκει πατὴρ σὸς καὶ τέκνʼ, ὄλλυμαι δʼ ἐγώ,\nἣ πρὶν μακαρία διὰ σʼ ἐκλῃζόμην βροτοῖς.\nἄρηξον, ἐλθέ· καὶ σκιὰ φάνηθί μοι·\nἅλις γὰρ ἐλθὼν κἂν ὄναρ γένοιο σύ·\nκακοὶ γάρ εἰσιν οἳ τέκνα κτείνουσι σά.\nσὺ μὲν τὰ νέρθεν εὐτρεπῆ ποιοῦ, γύναι·\nἐγὼ δὲ σέ, ὦ Ζεῦ, χεῖρʼ ἐς οὐρανὸν δικὼν\nαὐδῶ, τέκνοισιν εἴ τι τοισίδʼ ὠφελεῖν\nμέλλεις, ἀμύνειν, ὡς τάχʼ οὐδὲν ἀρκέσεις.\nκαίτοι κέκλησαι πολλάκις· μάτην πονῶ·\nθανεῖν γάρ, ὡς ἔοικʼ, ἀναγκαίως ἔχει.\nἀλλʼ, ὦ γέροντες, μικρὰ μὲν τὰ τοῦ βίου,\nτοῦτον δʼ ὅπως ἥδιστα διαπεράσετε,\nἐξ ἡμέρας ἐς νύκτα μὴ λυπούμενοι.\nὡς ἐλπίδας μὲν ὁ χρόνος οὐκ ἐπίσταται\nσῴζειν, τὸ δʼ αὑτοῦ σπουδάσας διέπτατο.\nὁρᾶτʼ ἔμʼ ὅσπερ ἦ περίβλεπτος βροτοῖς\nὀνομαστὰ πράσσων, καί μʼ ἀφείλεθʼ ἡ τύχη\nὥσπερ πτερὸν πρὸς αἰθέρʼ ἡμέρᾳ μιᾷ.\nὁ δʼ ὄλβος ὁ μέγας ἥ τε δόξʼ οὐκ οἶδʼ ὅτῳ\nβέβαιός ἐστι. χαίρετʼ· ἄνδρα γὰρ φίλον\nπανύστατον νῦν, ἥλικες, δεδόρκατε.\nἔα·\nὦ πρέσβυ, λεύσσω τἀμὰ φίλτατʼ· ἢ τί φῶ;\nοὐκ οἶδα, θύγατερ· ἀφασία δὲ κἄμʼ ἔχει.\nὅδʼ ἐστὶν ὃν γῆς νέρθεν εἰσηκούομεν,\nεἰ μή γʼ ὄνειρον ἐν φάει τι λεύσσομεν.\nτί φημί; ποῖʼ ὄνειρα κηραίνουσʼ ὁρῶ;\nοὐκ ἔσθʼ ὅδʼ ἄλλος ἀντὶ σοῦ παιδός, γέρον.\nδεῦρʼ, ὦ τέκνʼ, ἐκκρίμνασθε πατρῴων πέπλων,\nἴτʼ ἐγκονεῖτε, μὴ μεθῆτʼ, ἐπεὶ Διὸς\nσωτῆρος ὑμῖν οὐδέν ἐσθʼ ὅδʼ ὕστερος.\nὦ χαῖρε, μέλαθρον πρόπυλά θʼ ἑστίας ἐμῆς,\nὡς ἄσμενός σʼ ἐσεῖδον ἐς φάος μολών.\nἔα· τί χρῆμα; τέκνʼ ὁρῶ πρὸ δωμάτων\nστολμοῖσι νεκρῶν κρᾶτας ἐξεστεμμένα,\nὄχλῳ τʼ ἐν ἀνδρῶν τὴν ἐμὴν ξυνάορον,\nπατέρα τε δακρύοντα — συμφορὰς τίνας;\nφέρʼ ἐκπύθωμαι τῶνδε πλησίον σταθείς·\nγύναι, τί καινὸν ἦλθε δώμασιν χρέος;\nὦ φίλτατʼ ἀνδρῶν\nὦ φάος μολὼν πατρί\nἥκεις, ἐσώθης εἰς ἀκμὴν ἐλθὼν φίλοις;\nτί φῄς; τίνʼ ἐς ταραγμὸν ἥκομεν, πάτερ;\nδιολλύμεσθα· σὺ δέ, γέρον, σύγγνωθί μοι,\nεἰ πρόσθεν ἥρπασʼ ἃ σὲ λέγειν πρὸς τόνδʼ ἐχρῆν·\nτὸ θῆλυ γάρ πως μᾶλλον οἰκτρὸν ἀρσένων,\nκαὶ τἄμʼ ἔθνῃσκε τέκνʼ, ἀπωλλύμην δʼ ἐγώ.\nἌπολλον, οἵοις φροιμίοις ἄρχῃ λόγου.\nτεθνᾶσʼ ἀδελφοὶ καὶ πατὴρ οὑμὸς γέρων.\nπῶς φῄς; τί δράσας ἢ δορὸς ποίου τυχών;\nΛύκος σφʼ ὁ καινὸς γῆς ἄναξ διώλεσεν.\nὅπλοις ἀπαντῶν ἢ νοσησάσης χθονός;\nστάσει· τὸ Κάδμου δʼ ἑπτάπυλον ἔχει κράτος.\nτί δῆτα πρὸς σὲ καὶ γέροντʼ ἦλθεν φόβος;\nκτείνειν ἔμελλε πατέρα κἀμὲ καὶ τέκνα.\nτί φῄς; τί ταρβῶν ὀρφάνευμʼ ἐμῶν τέκνων;\nμή ποτε Κρέοντος θάνατον ἐκτεισαίατο.\nκόσμος δὲ παίδων τίς ὅδε νερτέροις πρέπων;\nθανάτου τάδʼ ἤδη περιβόλαιʼ ἀνήμμεθα.\nκαὶ πρὸς βίαν ἐθνῄσκετʼ; ὦ τλήμων ἐγώ.\nφίλων γʼ ἔρημοι· σὲ δὲ θανόντʼ ἠκούομεν.\nπόθεν δʼ ἐς ὑμᾶς ἥδʼ ἐσῆλθʼ ἀθυμία;\nΕὐρυσθέως κήρυκες ἤγγελλον τάδε.\nτί δʼ ἐξελείπετʼ οἶκον ἑστίαν τʼ ἐμήν;\nβίᾳ, πατὴρ μὲν ἐκπεσὼν στρωτοῦ λέχους\nκοὐκ ἔσχεν αἰδῶ τὸν γέροντʼ ἀτιμάσαι;\nαἰδώς γʼ ἀποικεῖ τῆσδε τῆς θεοῦ πρόσω.\nοὕτω δʼ ἀπόντες ἐσπανίζομεν φίλων;\nφίλοι γάρ εἰσιν ἀνδρὶ δυστυχεῖ τίνες;\nμάχας δὲ Μινυῶν ἃς ἔτλην ἀπέπτυσαν;\nἄφιλον, ἵνʼ αὖθίς σοι λέγω, τὸ δυστυχές.\nοὐ ῥίψεθʼ Ἅιδου τάσδε περιβολὰς κόμης\nκαὶ φῶς ἀναβλέψεσθε, τοῦ κάτω σκότου\nφίλας ἀμοιβὰς ὄμμασιν δεδορκότες;\nἐγὼ δέ — νῦν γὰρ τῆς ἐμῆς ἔργον χερός —\nπρῶτον μὲν εἶμι καὶ κατασκάψω δόμους\nκαινῶν τυράννων, κρᾶτα δʼ ἀνόσιον τεμὼν\nῥίψω κυνῶν ἕλκημα· Καδμείων δʼ ὅσους\nκακοὺς ἐφηῦρον εὖ παθόντας ἐξ ἐμοῦ,\nτῷ καλλινίκῳ τῷδʼ ὅπλῳ χειρώσομαι·\nτοὺς δὲ πτερωτοῖς διαφορῶν τοξεύμασι\nνεκρῶν ἅπαντʼ Ἰσμηνὸν ἐμπλήσω φόνου,\nΔίρκης τε νᾶμα λευκὸν αἱμαχθήσεται.\nτῷ γάρ μʼ ἀμύνειν μᾶλλον ἢ δάμαρτι χρὴ\nκαὶ παισὶ καὶ γέροντι; χαιρόντων πόνοι·\nμάτην γὰρ αὐτοὺς τῶνδε μᾶλλον ἤνυσα.\nκαὶ δεῖ μʼ ὑπὲρ τῶνδʼ, εἴπερ οἵδʼ ὑπὲρ πατρός,\nθνῄσκειν ἀμύνοντʼ· ἢ τί φήσομεν καλὸν\nὕδρᾳ μὲν ἐλθεῖν ἐς μάχην λέοντί τε\nΕὐρυσθέως πομπαῖσι, τῶν δʼ ἐμῶν τέκνων\nοὐκ ἐκπονήσω θάνατον; οὐκ ἄρʼ Ἡρακλῆς\nὁ καλλίνικος ὡς πάροιθε λέξομαι.\nδίκαια τοὺς τεκόντας ὠφελεῖν τέκνα,\nπατέρα τε πρέσβυν τήν τε κοινωνὸν γάμων.\nπρὸς σοῦ μέν, ὦ παῖ, τοῖς φίλοις τʼ εἶναι φίλον\nτά τʼ ἐχθρὰ μισεῖν· ἀλλὰ μὴ ʼπείγου λίαν.\nτί δʼ ἐστὶ τῶνδε θᾶσσον ἢ χρεών, πάτερ;\nπολλοὺς πένητας, ὀλβίους δὲ τῷ λόγῳ\nδοκοῦντας εἶναι συμμάχους ἄναξ ἔχει,\nοἳ στάσιν ἔθηκαν καὶ διώλεσαν πόλιν\nἐφʼ ἁρπαγαῖσι τῶν πέλας, τὰ δʼ ἐν δόμοις\nδαπάναισι φροῦδα διαφυγόνθʼ ὑπʼ ἀργίας.\nὤφθης ἐσελθὼν πόλιν· ἐπεὶ δʼ ὤφθης, ὅρα\nἐχθροὺς ἀθροίσας μὴ παρὰ γνώμην πέσῃς.\nμέλει μὲν οὐδὲν εἴ με πᾶσʼ εἶδεν πόλις·\nὄρνιν δʼ ἰδών τινʼ οὐκ ἐν αἰσίοις ἕδραις,\nἔγνων πόνον τινʼ ἐς δόμους πεπτωκότα·\nὥστʼ ἐκ προνοίας κρύφιος εἰσῆλθον χθόνα.\nκαλῶς· παρελθὼν νῦν πρόσειπέ θʼ ἑστίαν\nκαὶ δὸς πατρῴοις δώμασιν σὸν ὄμμʼ ἰδεῖν.\nἥξει γὰρ αὐτὸς σὴν δάμαρτα καὶ τέκνα\nἕλξων φονεύσων κἄμʼ ἐπισφάξων ἄναξ·\nμένοντι δʼ αὐτοῦ πάντα σοι γενήσεται\nτῇ τʼ ἀσφαλείᾳ κερδανεῖς· πόλιν δὲ σὴν\nμὴ πρὶν ταράξῃς πρὶν τόδʼ εὖ θέσθαι, τέκνον.\nδράσω τάδʼ· εὖ γὰρ εἶπας· εἶμʼ ἔσω δόμων.\nχρόνῳ δʼ ἀνελθὼν ἐξ ἀνηλίων μυχῶν\nἍιδου Κόρης τʼ ἔνερθεν, οὐκ ἀτιμάσω\nθεοὺς προσειπεῖν πρῶτα τοὺς κατὰ στέγας.\nἦλθες γὰρ ὄντως δώματʼ εἰς Ἅιδου, τέκνον;\nκαὶ θῆρά γʼ ἐς φῶς τὸν τρίκρανον ἤγαγον.\nμάχῃ κρατήσας ἢ θεᾶς δωρήμασιν;\nμάχῃ· τὰ μυστῶν δʼ ὄργιʼ εὐτύχησʼ ἰδών.\nἦ καὶ κατʼ οἴκους ἐστὶν Εὐρυσθέως ὁ θήρ;\nΧθονίας νιν ἄλσος Ἑρμιών τʼ ἔχει πόλις.\nοὐδʼ οἶδεν Εὐρυσθεύς σε γῆς ἥκοντʼ ἄνω;\nοὐκ οἶδʼ· ἵνʼ ἐλθὼν τἀνθάδʼ εἰδείην πάρος.\nχρόνον δὲ πῶς τοσοῦτον ἦσθʼ ὑπὸ χθονί;\nΘησέα κομίζων ἐχρόνισʼ ἐξ Ἅιδου, πάτερ.\nκαὶ ποῦ ʼστιν; ἢ γῆς πατρίδος οἴχεται πέδον;\nβέβηκʼ Ἀθήνας νέρθεν ἄσμενος φυγών.\nἀλλʼ εἶʼ, ὁμαρτεῖτʼ, ὦ τέκνʼ, ἐς δόμους πατρί·\nκαλλίονές τἄρʼ εἴσοδοι τῶν ἐξόδων\nπάρεισιν ὑμῖν. ἀλλὰ θάρσος ἴσχετε\nκαὶ νάματʼ ὄσσων μηκέτʼ ἐξανίετε·\nσύ τʼ, ὦ γύναι μοι, σύλλογον ψυχῆς λαβὲ\nτρόμου τε παῦσαι, καὶ μέθεσθʼ ἐμῶν πέπλων·\nοὐ γὰρ πτερωτὸς οὐδὲ φευξείω φίλους.\ná¼†,\nοἵδʼ οὐκ ἀφιᾶσʼ, ἀλλʼ ἀνάπτονται πέπλων\nτοσῷδε μᾶλλον· ὧδʼ ἔβητʼ ἐπὶ ξυροῦ;\nἄξω λαβών γε τούσδʼ ἐφολκίδας χεροῖν,\nναῦς δʼ ὣς ἐφέλξω· καὶ γὰρ οὐκ ἀναίνομαι\nθεράπευμα τέκνων. πάντα τἀνθρώπων ἴσα·\nφιλοῦσι παῖδας οἵ τʼ ἀμείνονες βροτῶν\nοἵ τʼ οὐδὲν ὄντες· χρήμασιν δὲ διάφοροι·\nἔχουσιν, οἳ δʼ οὔ· πᾶν δὲ φιλότεκνον γένος.\nἁ νεότας μοι φίλον αἰ-\nεί· τὸ δὲ γῆρας ἄχθος\nβαρύτερον Αἴτνας σκοπέλων\nἐπὶ κρατὶ κεῖται, βλεφάρων\nσκοτεινὸν φάος ἐπικαλύψαν.\nμή μοι μήτʼ Ἀσιήτιδος\nτυραννίδος ὄλβος εἴη,\nμὴ χρυσοῦ δώματα πλήρη\nτᾶς ἥβας ἀντιλαβεῖν,\nἃ καλλίστα μὲν ἐν ὄλβῳ,\nκαλλίστα δʼ ἐν πενίᾳ.\nτὸ δὲ λυγρὸν φόνιόν τε γῆ-\nρας μισῶ· κατὰ κυμάτων δʼ\nἔρροι, μηδέ ποτʼ ὤφελεν\nθνατῶν δώματα καὶ πόλεις\nἐλθεῖν, ἀλλὰ κατʼ αἰθέρʼ αἰ-\nεὶ πτεροῖσι φορείσθω.\nεἰ δὲ θεοῖς ἦν ξύνεσις\nκαὶ σοφία κατʼ ἄνδρας,\nδίδυμον ἂν ἥβαν ἔφερον\nφανερὸν χαρακτῆρʼ ἀρετᾶς\nὅσοισιν μέτα, κατθανόντες τʼ\nεἰς αὐγὰς πάλιν ἁλίου\nδισσοὺς ἂν ἔβαν διαύλους,\nἁ δυσγένεια δʼ ἁπλοῦν ἂν\nεἶχεν ζόας βίοτον,\nκαὶ τῷδʼ ἦν τούς τε κακοὺς ἂν\nγνῶναι καὶ τοὺς ἀγαθούς,\nἴσον ἅτʼ ἐν νεφέλαισιν ἄ-\nστρων ναύταις ἀριθμὸς πέλει.\nνῦν δʼ οὐδεὶς ὅρος ἐκ θεῶν\nχρηστοῖς οὐδὲ κακοῖς σαφής,\nἀλλʼ εἱλισσόμενός τις αἰ-\nὼν πλοῦτον μόνον αὔξει.\nοὐ παύσομαι τὰς Χάριτας\nΜούσαις συγκαταμειγνύς,\nἁδίσταν συζυγίαν.\nμὴ ζῴην μετʼ ἀμουσίας,\nαἰεὶ δʼ ἐν στεφάνοισιν εἴ-\nην· ἔτι τοι γέρων ἀοι-\nδὸς κελαδεῖ Μναμοσύναν·\nἔτι τὰν Ἡρακλέους\nκαλλίνικον ἀείδω\nπαρά τε Βρόμιον οἰνοδόταν\nπαρά τε χέλυος ἑπτατόνου\nμολπὰν καὶ Λίβυν αὐλόν·\nοὔπω καταπαύσομεν\nΜούσας, αἵ μʼ ἐχόρευσαν.\nπαιᾶνα μὲν Δηλιάδες\nὑμνοῦσʼ ἀμφὶ πύλας τὸν\nΛατοῦς εὔπαιδα γόνον\nεἱλίσσουσαι καλλίχορον·\nπαιᾶνας δʼ ἐπὶ σοῖς μελά-\nθροις κύκνος ὣς γέρων ἀοι-\nδὸς πολιᾶν ἐκ γενύων\nκελαδήσω· τὸ γὰρ εὖ\nτοῖς ὕμνοισιν ὑπάρχει·\nΔιὸς ὁ παῖς· τᾶς δʼ εὐγενίας\nπλέον ὑπερβάλλων ἀρετᾷ\nμοχθήσας τὸν ἄκυμον\nθῆκεν βίοτον βροτοῖς\nπέρσας δείματα θηρῶν.\nἐς καιρὸν οἴκων Ἀμφιτρύων ἔξω περᾷ·\nχρόνος γὰρ ἤδη δαρὸς ἐξ ὅτου πέπλοις\nκοσμεῖσθε σῶμα καὶ νεκρῶν ἀγάλμασιν.\nἀλλʼ εἶα, παῖδας καὶ δάμαρθʼ Ἡρακλέους\nἔξω κέλευε τῶνδε φαίνεσθαι δόμων,\nἐφʼ οἷς ὑπέστητʼ αὐτεπάγγελτοι θανεῖν.\nἄναξ, διώκεις μʼ ἀθλίως πεπραγότα\nὕβριν θʼ ὑβρίζεις ἐπὶ θανοῦσι τοῖς ἐμοῖς·\nἃ χρῆν σε μετρίως, κεἰ κρατεῖς, σπουδὴν ἔχειν.\nἐπεὶ δʼ ἀνάγκην προστίθης ἡμῖν θανεῖν,\nστέργειν ἀνάγκη· δραστέον δʼ ἃ σοὶ δοκεῖ.\nποῦ δῆτα Μεγάρα; ποῦ τέκνʼ Ἀλκμήνης γόνου;\nδοκῶ μὲν αὐτήν, ὡς θύραθεν εἰκάσαι —\nτί χρῆμα δόξης; τοῦ δʼ ἔχεις τεκμήριον;\nἱκέτιν πρὸς ἁγνοῖς Ἑστίας θάσσειν βάθροις\nἀνόνητά γʼ ἱκετεύουσαν ἐκσῷσαι βίον.\nκαὶ τὸν θανόντα γʼ ἀνακαλεῖν μάτην πόσιν.\nὃ δʼ οὐ πάρεστιν οὐδὲ μὴ μόλῃ ποτέ.\nοὔκ, εἴ γε μή τις θεῶν ἀναστήσειέ νιν.\nχώρει πρὸς αὐτὴν κἀκκόμιζε δωμάτων.\nμέτοχος ἂν εἴην τοῦ φόνου δράσας τόδε.\nἡμεῖς, ἐπειδὴ σοὶ τόδʼ ἔστʼ ἐνθύμιον,\nοἱ δειμάτων ἔξωθεν ἐκπορεύσομεν\nσὺν μητρὶ παῖδας. δεῦρʼ ἕπεσθε, πρόσπολοι,\nὡς ἂν σχολὴν λύσωμεν ἄσμενοι πόνων.\nσὺ δʼ οὖν ἴθʼ, ἔρχῃ δʼ οἷ χρεών· τὰ δʼ ἄλλʼ ἴσως\nἄλλῳ μελήσει. προσδόκα δὲ δρῶν κακῶς\nκακόν τι πράξειν. ὦ γέροντες, ἐς καλὸν\nστείχει, βρόχοισι δʼ ἀρκύων γενήσεται\nξιφηφόροισι, τοὺς πέλας δοκῶν κτενεῖν\nὁ παγκάκιστος. εἶμι δʼ, ὡς ἴδω νεκρὸν\nπίπτοντʼ· ἔχει γὰρ ἡδονὰς θνῄσκων ἀνὴρ\nἐχθρὸς τίνων τε τῶν δεδραμένων δίκην.\n—μεταβολὰ κακῶν· μέγας ὁ πρόσθʼ ἄναξ\nπάλιν ὑποστρέφει βίοτον ἐξ Ἅιδα.\nἰώ·\nδίκα καὶ θεῶν παλίρρους πότμος.\n—ἦλθες χρόνῳ μὲν οὗ δίκην δώσεις θανών,\nὕβρεις ὑβρίζων εἰς ἀμείνονας σέθεν.\n—χαρμοναὶ δακρύων ἔδοσαν ἐκβολάς·\nπάλιν ἔμολεν —\nἃ πάρος οὔποτε διὰ φρενὸς ἤλπισʼ ἂν\nπαθεῖν — γᾶς ἄναξ.\n—ἀλλʼ, ὦ γεραιοί, καὶ τὰ δωμάτων ἔσω\nσκοπῶμεν, εἰ πράσσει τις ὡς ἐγὼ θέλω.\nἰώ μοί μοι.\n—τόδε κατάρχεται μέλος ἐμοὶ κλύειν\nφίλιον ἐν δόμοις· θάνατος οὐ πόρσω.\n>βοᾷ\nφόνου φροίμιον στενάζων ἄναξ.\nὦ πᾶσα Κάδμου γαῖʼ, ἀπόλλυμαι δόλῳ.\n—καὶ γὰρ διώλλυς· ἀντίποινα δʼ ἐκτίνων\nτόλμα, διδούς γε τῶν δεδραμένων δίκην.\n—τίς ὁ θεοὺς ἀνομίᾳ χραίνων, θνητὸς ὤν,\nἄφρονα λόγον\nοὐρανίων μακάρων κατέβαλʼ, ὡς ἄρʼ οὐ\nσθένουσιν θεοί;\n— γέροντες, οὐκέτʼ ἔστι δυσσεβὴς ἀνήρ.\n— σιγᾷ μέλαθρα· πρὸς χοροὺς τραπώμεθα.\n— φίλοι γὰρ εὐτυχοῦσιν οὓς ἐγὼ θέλω.\n—χοροὶ χοροὶ\nκαὶ θαλίαι μέλουσι Θή-\nβας ἱερὸν κατʼ ἄστυ.\nμεταλλαγαὶ γὰρ δακρύων,\nμεταλλαγαὶ συντυχίας\nνέας ἔτεκον ἀοιδάς.\nβέβακʼ ἄναξ ὁ καινός, ὁ δὲ παλαίτερος\nκρατεῖ, λιμένα λιπών γε τὸν Ἀχερόντιον.\nδοκημάτων\nἐκτὸς ἦλθεν ἐλπίς.\nθεοὶ θεοὶ\nτῶν ἀδίκων μέλουσι καὶ\nτῶν ὁσίων ἐπᾴειν.\nὁ χρυσὸς ἅ τʼ εὐτυχία\nφρενῶν βροτοὺς ἐξάγεται,\nδύνασιν ἄδικον ἐφέλκων.\nΧρόνου γὰρ οὔτις τὸ πάλιν εἰσορᾶν ἔτλα·\nνόμον παρέμενος, ἀνομίᾳ χάριν διδοὺς\nἔθραυσεν ὄλ-\nβου κελαινὸν ἅρμα.\nἸσμήνʼ ὦ στεφαναφόρει,\nξεσταί θʼ ἑπταπύλου πόλεως\nἀναχορεύσατʼ ἀγυιαί,\nΔίρκα θʼ ἁ καλλιρρέεθρος,\nσύν τʼ Ἀσωπιάδες κόραι,\nπατρὸς ὕδωρ βᾶτε λιποῦσαι συναοιδοί,\nΝύμφαι, τὸν Ἡρακλέους\nκαλλίνικον ἀγῶνα.\nΠυθίου δενδρῶτι πέτρα\nΜουσῶν θʼ Ἑλικωνιάδων\nδώματʼ, ὤ,\nἥξετʼ εὐγαθεῖ κελάδῳ\nἐμὰν πόλιν, ἐμὰ τείχη,\nΣπαρτῶν ἵνα γένος ἔφανε\nχαλκασπίδων λόχος, ὃς γᾶν\nτέκνων τέκνοις μεταμείβει,\nΘήβαις ἱερὸν φῶς.\nὦ λέκτρων δύο συγγενεῖς\nεὐναί, θνατογενοῦς τε καὶ\nΔιός, ὃς ἦλθεν ἐς εὐνὰν\nΝύμφας τᾶς Περσηίδος· ὡς\nπιστόν μοι τὸ παλαιὸν ἤ-\nδη λέχος, ὦ Ζεῦ, σὸν ἐπʼ οὐκ ἐλπίδι φάνθη,\nλαμπρὰν δʼ ἔδειξʼ ὁ χρόνος\nτὰν Ἡρακλέος ἀλκάν·\nγᾶς ὃς ἐξέβα θαλάμων\nΠλούτωνος δῶμα λιπὼν\nνέρτερον.\nκρείσσων μοι τύραννος ἔφυς\nἢ δυσγένειʼ ἀνάκτων,\nἃ νῦν ἐσορᾶν ἔφανε\nξιφηφόρων ἐς ἀγώνων\nἅμιλλαν, εἰ τὸ δίκαιον\nθεοῖς ἔτʼ ἀρέσκει.\n— ἔα ἔα·\nἆρʼ ἐς τὸν αὐτὸν πίτυλον ἥκομεν φόβου,\nγέροντες, οἷον φάσμʼ ὑπὲρ δόμων ὁρῶ;\n— φυγῇ φυγῇ\nνωθὲς πέδαιρε κῶλον, ἐκποδὼν ἔλα.\n— ὦναξ Παιάν,\nἀπότροπος γένοιό μοι πημάτων.\nθαρσεῖτε Νυκτὸς τήνδʼ ὁρῶντες ἔκγονον\nΛύσσαν, γέροντες, κἀμὲ τὴν θεῶν λάτριν\nἾριν· πόλει γὰρ οὐδὲν ἥκομεν βλάβος,\nἑνὸς δʼ ἐπʼ ἀνδρὸς σῶμα συστρατεύομεν,\nὅν φασιν εἶναι Ζηνὸς Ἀλκμήνης τʼ ἄπο.\nπρὶν μὲν γὰρ ἄθλους ἐκτελευτῆσαι πικρούς,\nτὸ χρή νιν ἐξέσῳζεν, οὐδʼ εἴα πατὴρ\nΖεύς νιν κακῶς δρᾶν οὔτʼ ἔμʼ οὔθʼ Ἥραν ποτέ·\nἐπεὶ δὲ μόχθους διεπέρασʼ Εὐρυσθέως,\nἭρα προσάψαι καινὸν αἷμʼ αὐτῷ θέλει\nπαῖδας κατακτείναντι, συνθέλω δʼ ἐγώ.\nἀλλʼ εἶʼ, ἄτεγκτον συλλαβοῦσα καρδίαν,\nΝυκτὸς κελαινῆς ἀνυμέναιε παρθένε,\nμανίας τʼ ἐπʼ ἀνδρὶ τῷδε καὶ παιδοκτόνους\nφρενῶν ταραγμοὺς καὶ ποδῶν σκιρτήματα\nἔλαυνε, κίνει, φόνιον ἐξίει κάλων,\nὡς ἂν πορεύσας διʼ Ἀχερούσιον πόρον\nτὸν καλλίπαιδα στέφανον αὐθέντῃ φόνῳ\nγνῷ μὲν τὸν Ἥρας οἷός ἐστʼ αὐτῷ χόλος,\nμάθῃ δὲ τὸν ἐμόν· ἢ θεοὶ μὲν οὐδαμοῦ,\nτὰ θνητὰ δʼ ἔσται μεγάλα, μὴ δόντος δίκην.\nἐξ εὐγενοῦς μὲν πατρὸς ἔκ τε μητέρος\nπέφυκα, Νυκτὸς Οὐρανοῦ τʼ ἀφʼ αἵματος·\nτιμάς τʼ ἔχω τάσδʼ οὐκ ἀγασθῆναι φίλοις\nοὐδʼ ἥδομαι φοιτῶσʼ ἐπʼ ἀνθρώπων φίλους,\nπαραινέσαι δέ, πρὶν σφαλεῖσαν εἰσιδεῖν,\nἭρᾳ θέλω σοί τʼ, ἢν πίθησθʼ ἐμοῖς λόγοις.\nἀνὴρ ὅδʼ οὐκ ἄσημος οὔτʼ ἐπὶ χθονὶ\nοὔτʼ ἐν θεοῖσιν, οὗ σύ μʼ ἐσπέμπεις δόμους·\nἄβατον δὲ χώραν καὶ θάλασσαν ἀγρίαν\nἐξημερώσας, θεῶν ἀνέστησεν μόνος\nτιμὰς πιτνούσας ἀνοσίων ἀνδρῶν ὕπο·\n\nσοί τʼ οὐ παραινῶ μεγάλα βούλεσθαι κακά.\nμὴ σὺ νουθέτει τά θʼ Ἥρας κἀμὰ μηχανήματα.\nἐς τὸ λῷον ἐμβιβάζω σʼ ἴχνος ἀντὶ τοῦ κακοῦ.\nοὐχὶ σωφρονεῖν γʼ ἔπεμψε δεῦρό σʼ ἡ Διὸς δάμαρ.\nἭλιον μαρτυρόμεσθα δρῶσʼ ἃ δρᾶν οὐ βούλομαι.\nεἰ δὲ δή μʼ Ἥρᾳ θʼ ὑπουργεῖν σοί τʼ ἀναγκαίως ἔχει\nτάχος ἐπιρροίβδην θʼ ὁμαρτεῖν ὡς κυνηγέτῃ κύνας,\nεἶμί γʼ· οὔτε πόντος οὕτως κύμασιν στένων λάβρως\nοὔτε γῆς σεισμὸς κεραυνοῦ τʼ οἶστρος ὠδῖνας πνέων,\nοἷʼ ἐγὼ στάδια δραμοῦμαι στέρνον εἰς Ἡρακλέους·\nκαὶ καταρρήξω μέλαθρα καὶ δόμους ἐπεμβαλῶ,\nτέκνʼ ἀποκτείνασα πρῶτον· ὁ δὲ κανὼν οὐκ εἴσεται\nπαῖδας οὓς ἔτικτʼ ἐναίρων, πρὶν ἂν ἐμὰς λύσσας ἀφῇ.\nἢν ἰδού· καὶ δὴ τινάσσει κρᾶτα βαλβίδων ἄπο\nκαὶ διαστρόφους ἑλίσσει σῖγα γοργωποὺς κόρας.\nἀμπνοὰς δʼ οὐ σωφρονίζει, ταῦρος ὣς ἐς ἐμβολὴν\nδεινός· μυκᾶται δὲ Κῆρας ἀνακαλῶν τὰς Ταρτάρου.\nτάχα σʼ ἐγὼ μᾶλλον χορεύσω καὶ καταυλήσω φόβῳ.\nστεῖχʼ ἐς Οὔλυμπον πεδαίρουσʼ, Ἶρι, γενναῖον πόδα·\nἐς δόμους δʼ ἡμεῖς ἄφαντοι δυσόμεσθʼ Ἡρακλέους.\n—ὀτοτοτοτοτοῖ, στέναξον· ἀποκείρεται\nσὸν ἄνθος πόλεος, ὁ Διὸς ἔκγονος·\nμέλεος Ἑλλάς, ἃ τὸν εὐεργέταν\nἀποβαλεῖς, ὀλεῖς μανίαισιν Λύσσας\nχορευθέντʼ ἐναύλοις.\n—βέβακεν ἐν δίφροισιν ἁ πολύστονος,\nἅρμασι δʼ ἐνδίδωσι\nκέντρον ὡς ἐπὶ λώβᾳ\nΝυκτὸς Γοργὼν ἑκατογκεφάλοις\nὄφεων ἰαχήμασι, Λύσσα μαρμαρωπός.\n—ταχὺ τὸν εὐτυχῆ μετέβαλεν δαίμων,\nταχὺ δὲ πρὸς πατρὸς τέκνʼ ἐκπνεύσεται.\nἰώ μοι μέλεος.\n—ἰὼ Ζεῦ, τὸ σὸν γένος ἄγονον αὐτίκα\nλυσσάδες ὠμοβρῶτες ἄδικοι Ποιναὶ\nκακοῖσιν ἐκπετάσουσιν.\nἰὼ στέγαι.\n—κατάρχεται χόρευμα τυμπάνων ἄτερ,\nοὐ βρομίῳ κεχαρισμένα θύρσῳ\nἰὼ δόμοι.\nπρὸς αἵματʼ, οὐχὶ τᾶς Διονυσιάδος\nβοτρύων ἐπὶ χεύμασι λοιβᾶς.\nφυγῇ, τέκνʼ, ἐξορμᾶτε.\n—δάιον τόδε\nδάιον μέλος ἐπαυλεῖται.\nκυναγετεῖ τέκνων διωγμόν· οὔποτʼ ἄκραντα δόμοισι\nΛύσσα βακχεύσει.\nαἰαῖ κακῶν.\n—αἰαῖ δῆτα τὸν γεραιὸν ὡς στένω\nπατέρα τάν τε παιδοτρόφον, ᾇ μάταν\nτέκεα γεννᾶται.\n—ἰδοὺ ἰδού,\nθύελλα σείει δῶμα, συμπίπτει στέγη.\nἢ ἤ· τί δρᾷς, ὦ Διὸς παῖ, μελάθρῳ;\nτάραγμα ταρτάρειον, ὡς ἐπʼ Ἐγκελάδῳ ποτέ, Παλλάς,\nἐς δόμους πέμπεις.\nὦ λευκὰ γήρᾳ σώματʼ\nἀνακαλεῖς με τίνα\nβοάν;\nἄλαστα τἀν δόμοισι.\nμάντιν οὐχ\nἕτερον ἄξομαι.\nτεθνᾶσι παῖδες.\nαἰαῖ.\nστενάζεθʼ, ὡς στενακτά.\nδάιοι φόνοι,\nδάιοι δὲ τοκέων χέρες· ὤ.\nοὐκ ἄν τις εἴποι μᾶλλον ἢ πεπόνθαμεν.\nπῶς παισὶ στενακτὰν ἄταν ἄταν\nπατέρος ἀμφαίνεις;\nλέγε, τίνα τρόπον ἔσυτο θεόθεν ἐπὶ\nμέλαθρα κακὰ τάδε,\nτλήμονάς τε παίδων τύχας;\nἱερὰ μὲν ἦν πάροιθεν ἐσχάρας Διὸς\nκαθάρσιʼ οἴκων, γῆς ἄνακτʼ ἐπεὶ κτανὼν\nἐξέβαλε τῶνδε δωμάτων Ἡρακλέης·\nχορὸς δὲ καλλίμορφος εἱστήκει τέκνων\nπατήρ τε Μεγάρα τʼ· ἐν κύκλῳ δʼ ἤδη κανοῦν\nεἵλικτο βωμοῦ, φθέγμα δʼ ὅσιον εἴχομεν.\nμέλλων δὲ δαλὸν χειρὶ δεξιᾷ φέρειν,\nἐς χέρνιβʼ ὡς βάψειεν, Ἀλκμήνης τόκος\nἔστη σιωπῇ. καὶ χρονίζοντος πατρὸς\nπαῖδες προσέσχον ὄμμʼ· ὁ δʼ οὐκέθʼ αὑτὸς ἦν,\nἀλλʼ ἐν στροφαῖσιν ὀμμάτων ἐφθαρμένος\nῥίζας τʼ ἐν ὄσσοις αἱματῶπας ἐκβαλὼν\nἀφρὸν κατέσταζʼ εὐτρίχου γενειάδος.\nἔλεξε δʼ ἅμα γέλωτι παραπεπληγμένῳ·\nΠάτερ, τί θύω πρὶν κτανεῖν Εὐρυσθέα\nκαθάρσιον πῦρ, καὶ πόνους διπλοῦς ἔχω;\nἔργον μιᾶς μοι χειρὸς εὖ θέσθαι τάδε·\nὅταν δʼ ἐνέγκω δεῦρο κρᾶτʼ Εὐρυσθέως,\nἐπὶ τοῖσι νῦν θανοῦσιν ἁγνιῶ χέρας.\nἐκχεῖτε πηγάς, ῥίπτετʼ ἐκ χειρῶν κανᾶ.\nτίς μοι δίδωσι τόξα; τίς δʼ ὅπλον χερός;\nπρὸς τὰς Μυκήνας εἶμι· λάζυσθαι χρεὼν\nμοχλοὺς δικέλλας θʼ, ὥστε Κυκλώπων βάθρα\nφοίνικι κανόνι καὶ τύκοις ἡρμοσμένα\nστρεπτῷ σιδήρῳ συντριαινῶσαι πάλιν.\nαὐτοῦ δὲ βαίνων ἅρματʼ οὐκ ἔχων ἔχειν\nἔφασκε, δίφρου δʼ εἰσέβαινεν ἄντυγας\nκἄθεινε, κέντρον δῆθεν ὡς ἔχων, χερί.\nδιπλοῦς δʼ ὀπαδοῖς ἦν γέλως φόβος θʼ ὁμοῦ.\nκαί τις τόδʼ εἶπεν, ἄλλος εἰς ἄλλον δρακών·\nΠαίζει πρὸς ἡμᾶς δεσπότης ἢ μαίνεται;\nὁ δʼ εἷρπʼ ἄνω τε καὶ κάτω κατὰ στέγας,\nμέσον δʼ ἐς ἀνδρῶνʼ ἐσπεσὼν Νίσου πόλιν\nἥκειν ἔφασκε· δωμάτων τʼ ἔσω βεβώς,\nκλιθεὶς ἐς οὖδας, ὡς ἔχει, σκευάζεται\nθοίνην. διελθὼν δʼ ὡς βραχὺν χρόνον μονῆς\nἸσθμοῦ ναπαίας ἔλεγε προσβαίνειν πλάκας.\nκἀνταῦθα γυμνὸν σῶμα θεὶς πορπαμάτων,\nπρὸς οὐδένʼ ἡμιλλᾶτο κἀκηρύσσετο\nαὐτὸς πρὸς αὑτοῦ καλλίνικος οὐδενός,\nἀκοὴν ὑπειπών. δεινὰ δʼ Εὐρυσθεῖ βρέμων\nἦν ἐν Μυκήναις τῷ λόγῳ. πατὴρ δέ νιν\nθιγὼν κραταιᾶς χειρὸς ἐννέπει τάδε·\nὮ παῖ, τί πάσχεις; τίς ὁ τρόπος ξενώσεως\nτῆσδʼ; οὔ τί που φόνος σʼ ἐβάκχευσεν νεκρῶν,\nοὓς ἄρτι καίνεις; ὁ δέ νιν Εὐρυσθέως δοκῶν\nπατέρα προταρβοῦνθʼ ἱκέσιον ψαύειν χερός,\nὠθεῖ, φαρέτραν δʼ εὐτρεπῆ σκευάζεται\nκαὶ τόξʼ ἑαυτοῦ παισί, τοὺς Εὐρυσθέως\nδοκῶν φονεύειν. οἳ δὲ ταρβοῦντες φόβῳ\nὤρουον ἄλλος ἄλλοσʼ, ἐς πέπλους ὁ μὲν\nμητρὸς ταλαίνης, ὁ δʼ ὑπὸ κίονος σκιάν,\nἄλλος δὲ βωμὸν ὄρνις ὣς ἔπτηξʼ ὕπο.\nβοᾷ δὲ μήτηρ· Ὦ τεκών, τί δρᾷς; τέκνα\nκτείνεις; βοᾷ δὲ πρέσβυς οἰκετῶν τʼ ὄχλος.\nὁ δʼ ἐξελίσσων παῖδα κίονος κύκλῳ,\nτόρνευμα δεινὸν ποδός, ἐναντίον σταθεὶς\nβάλλει πρὸς ἧπαρ· ὕπτιος δὲ λαΐνους\nὀρθοστάτας ἔδευσεν ἐκπνέων βίον.\nὁ δʼ ἠλάλαξε κἀπεκόμπασεν τάδε·\nΕἷς μὲν νεοσσὸς ὅδε θανὼν Εὐρυσθέως\nἔχθραν πατρῴαν ἐκτίνων πέπτωκέ μοι.\nἄλλῳ δʼ ἐπεῖχε τόξʼ, ὃς ἀμφὶ βωμίαν\nἔπτηξε κρηπῖδʼ ὡς λεληθέναι δοκῶν.\nφθάνει δʼ ὁ τλήμων γόνασι προσπεσὼν πατρός,\nκαὶ πρὸς γένειον χεῖρα καὶ δέρην βαλών,\nὮ φίλτατʼ, αὐδᾷ, μή μʼ ἀποκτείνῃς, πάτερ·\nσός εἰμι, σὸς παῖς· οὐ τὸν Εὐρυσθέως ὀλεῖς.\nὁ δʼ ἀγριωπὸν ὄμμα Γοργόνος στρέφων,\nὡς ἐντὸς ἔστη παῖς λυγροῦ τοξεύματος,\nμυδροκτύπον μίμημʼ, ὑπὲρ κάρα βαλὼν\nξύλον καθῆκε παιδὸς ἐς ξανθὸν κάρα,\nἔρρηξε δʼ ὀστᾶ. δεύτερον δὲ παῖδʼ ἑλών,\nχωρεῖ τρίτον θῦμʼ ὡς ἐπισφάξων δυοῖν.\nἀλλὰ φθάνει νιν ἡ τάλαινʼ ἔσω δόμων\nμήτηρ ὑπεκλαβοῦσα, καὶ κλῄει πύλας.\nὁ δʼ ὡς ἐπʼ αὐτοῖς δὴ Κυκλωπίοισιν ὢν\nσκάπτει μοχλεύει θύρετρα, κἀκβαλὼν σταθμὰ\nδάμαρτα καὶ παῖδʼ ἑνὶ κατέστρωσεν βέλει.\nκἀνθένδε πρὸς γέροντος ἱππεύει φόνον·\nἀλλʼ ἦλθεν εἰκών, ὡς ὁρᾶν ἐφαίνετο,\nΠαλλὰς κραδαίνουσʼ ἔγχος ἐπὶ λόφῳ κέαρ,\nκἄρριψε πέτρον στέρνον εἰς Ἡρακλέους,\nὅς νιν φόνου μαργῶντος ἔσχε, κεἰς ὕπνον\nκαθῆκε· πίτνει δʼ ἐς πέδον, πρὸς κίονα\nνῶτον πατάξας, ὃς πεσήμασι στέγης\nδιχορραγὴς ἔκειτο κρηπίδων ἔπι.\nἡμεῖς δʼ ἐλευθεροῦντες ἐκ δρασμῶν πόδα\nσὺν τῷ γέροντι δεσμὰ σειραίων βρόχων\nἀνήπτομεν πρὸς κίονʼ, ὡς λήξας ὕπνου\nμηδὲν προσεργάσαιτο τοῖς δεδραμένοις.\nεὕδει δʼ ὁ τλήμων ὕπνον οὐκ εὐδαίμονα,\nπαῖδας φονεύσας καὶ δάμαρτʼ. ἐγὼ μὲν οὖν\nοὐκ οἶδα θνητῶν ὅστις ἀθλιώτερος.\n—ὁ φόνος ἦν ὃν Ἀργολὶς ἔχει πέτρα\nτότε μὲν περισαμότατος καὶ ἄπιστος Ἑλλάδι\nτῶν Δαναοῦ παίδων· τάδε δʼ ὑπερέβαλε, παρ-\nέδραμε τὰ τότε κακὰ τάλανι διογενεῖ κόρῳ.\n—μονοτέκνου Πρόκνης φόνον ἔχω λέξαι\nθυόμενον Μούσαις· σὺ δὲ τέκνα τρίγονʼ, ὦ\nδάιε, τεκόμενος, λυσσάδι συγκατειργάσω μοίρᾳ.\n—αἰαῖ, τίνα στεναγμὸν\nἢ γόον ἢ φθιτῶν\nᾠδάν, ἢ τὸν Ἅιδα χορὸν ἀχήσω;\n—φεῦ φεῦ·\nἴδεσθε, διάνδιχα κλῇθρα\nκλίνεται ὑψιπύλων δόμων.\n—ἰώ μοι·\nἴδεσθε δὲ τέκνα πρὸ πατρὸς\nἄθλια κείμενα δυστάνου,\nεὕδοντος ὕπνον δεινὸν ἐκ παίδων φόνου.\n—περὶ δὲ δεσμὰ καὶ πολύβροχʼ ἁμμάτων\nἐρείσμαθʼ Ἡράκλειον\nἀμφὶ δέμας τάδε λαΐνοις\nἀνημμένα κίοσιν οἴκων.\n—ὁ δʼ ὥς τις ὄρνις ἄπτερον καταστένων\nὠδῖνα τέκνων, πρέσβυς ὑστέρῳ ποδὶ\nπικρὰν διώκων ἤλυσιν πάρεσθʼ ὅδε.\nΚαδμεῖοι γέροντες, οὐ σῖγα σῖ-\nγα τὸν ὕπνῳ παρειμένον ἐάσετʼ ἐκ-\nλαθέσθαι κακῶν;\nκατὰ σὲ δακρύοις στένω, πρέσβυ, καὶ\nτέκεα καὶ τὸ καλλίνικον κάρα.\nἑκαστέρω πρόβατε, μὴ\nκτυπεῖτε, μὴ βοᾶτε, μὴ\nτὸν εὔδιʼ ἰαύονθʼ\nὑπνώδεά τʼ εὐνᾶς\nἐγείρετε.\nοἴμοι.\nφόνος ὅσος ὅδʼ\nἆ ἆ,\nδιά μʼ ὀλεῖτε.\nκεχυμένος ἐπαντέλλει.\nοὐκ ἀτρεμαῖα θρῆνον αἰ-\nάξετʼ, ὦ γέροντες;\nἢ δέσμʼ ἀνεγειρόμενος χαλάσας ἀπολεῖ πόλιν,\nἀπὸ δὲ πατέρα, μέλαθρά τε καταράξει.\nἀδύνατʼ ἀδύνατά μοι.\nσῖγα, πνοὰς μάθω·\nφέρε πρὸς οὖς βάλω.\nεὕδει;\nναί, εὕδει\nὕπνον γʼ ἄυπνον ὀλόμενον, ὃς ἔκανεν ἄλοχον,\nἔκανε δὲ τέκεα, τοξήρει ψαλμῷ τοξεύσας.\nστέναζέ νυν —\nστενάζω.\nτέκνων ὄλεθρον —\nὤμοι.\nσέθεν τε παιδὸς —\nαἰαῖ.\nὦ πρέσβυ\nσῖγα σῖγα·\nπαλίντροπος ἐξεγειρόμενος στρέφεται· φέρε,\nἀπόκρυφον δέμας ὑπὸ μέλαθρον κρύψω.\nθάρσει· νὺξ ἔχει βλέφαρα παιδὶ σῷ.\nὁρᾶθʼ ὁρᾶτε. τὸ φάος ἐκ-\nλιπεῖν μὲν ἐπὶ κακοῖσιν οὐ\nφεύγω τάλας, ἀλλʼ εἴ με κανεῖ πατέρʼ ὄντα,\nπρὸς δὲ κακοῖς κακὰ μήσεται\nπρὸς Ἐρινύσι θʼ αἷμα σύγγονον ἕξει.\nτότε θανεῖν σʼ ἐχρῆν, ὅτε δάμαρτι σᾷ\nφόνον ὁμοσπόρων ἔμολες ἐκπράξας\nΤαφίων περίκλυστον ἄστυ πέρσας.\nφυγὰν φυγάν, γέροντες, ἀποπρὸ δωμάτων\nδιώκετε· φεύγετε μάργον\nἄνδρʼ ἐπεγειρόμενον.\nἢ τάχα φόνον ἕτερον ἐπὶ φόνῳ βαλὼν\nἀνʼ αὖ βακχεύσει Καδμείων πόλιν.\nὦ Ζεῦ, τί παῖδʼ ἤχθηρας ὧδʼ ὑπερκότως\nτὸν σόν, κακῶν δὲ πέλαγος ἐς τόδʼ ἤγαγες;\nἔα·\nἔμπνους μέν εἰμι καὶ δέδορχʼ ἅπερ με δεῖ,\nαἰθέρα τε καὶ γῆν τόξα θʼ Ἡλίου τάδε\nὡς ἐν κλύδωνι καὶ φρενῶν ταράγματι\nπέπτωκα δεινῷ καὶ πνοὰς θερμὰς πνέω\nμετάρσιʼ, οὐ βέβαια, πνευμόνων ἄπο.\nἰδού, τί δεσμοῖς ναῦς ὅπως ὡρμισμένος\nνεανίαν θώρακα καὶ βραχίονα,\nπρὸς ἡμιθραύστῳ λαΐνῳ τυκίσματι\nἧμαι, νεκροῖσι γείτονας θάκους ἔχων;\nπτερωτά τʼ ἔγχη· τόξα δʼ ἔσπαρται πέδῳ,\nἃ πρὶν παρασπίζοντʼ ἐμοῖς βραχίοσιν\nἔσῳζε πλευρὰς ἐξ ἐμοῦ τʼ ἐσῴζετο.\nοὔ που κατῆλθον αὖθις εἰς Ἅιδου πάλιν,\nΕὐρυσθέως δίαυλον; εἰς Ἅιδου; πόθεν;\nἀλλʼ οὔτε Σισύφειον εἰσορῶ πέτρον\nΠλούτωνά τʼ, οὐδὲ σκῆπτρα Δήμητρος κόρης.\nἔκ τοι πέπληγμαι· ποῦ ποτʼ ὢν ἀμηχανῶ;\nὠή, τίς ἐγγὺς ἢ πρόσω φίλων ἐμῶν,\nδύσγνοιαν ὅστις τὴν ἐμὴν ἰάσεται;\nσαφῶς γὰρ οὐδὲν οἶδα τῶν εἰωθότων.\nγέροντες, ἔλθω τῶν ἐμῶν κακῶν πέλας;\nκἀγώ γε σὺν σοί, μὴ προδοὺς τὰς συμφοράς.\nπάτερ, τί κλαίεις καὶ συναμπίσχῃ κόρας,\nτοῦ φιλτάτου σοι τηλόθεν παιδὸς βεβώς;\nὦ τέκνον· εἶ γὰρ καὶ κακῶς πράσσων ἐμός.\nπράσσω δʼ ἐγὼ τί λυπρόν, οὗ δακρυρροεῖς;\nἃ κἂν θεῶν τις, εἰ μάθοι, καταστένοι.\nμέγας γʼ ὁ κόμπος, τὴν τύχην δʼ οὔπω λέγεις.\nὁρᾷς γὰρ αὐτός, εἰ φρονῶν ἤδη κυρεῖς.\nεἴπʼ, εἴ τι καινὸν ὑπογράφῃ τὠμῷ βίῳ.\nεἰ μηκέθʼ Ἅιδου βάκχος εἶ, φράσαιμεν ἄν.\nπαπαῖ, τόδʼ ὡς ὕποπτον ᾐνίξω πάλιν.\nκαί σʼ εἰ βεβαίως εὖ φρονεῖς ἤδη σκοπῶ.\nοὐ γάρ τι βακχεύσας γε μέμνημαι φρένας.\nλύσω, γέροντες, δεσμὰ παιδός; ἢ τί δρῶ;\nκαὶ τόν γε δήσαντʼ εἴπʼ· ἀναινόμεσθα γάρ.\nτοσοῦτον ἴσθι τῶν κακῶν· τὰ δʼ ἄλλʼ ἔα.\nἀρκεῖ σιωπὴ γὰρ μαθεῖν ὃ βούλομαι;\nὦ Ζεῦ, παρʼ Ἥρας ἆρʼ ὁρᾷς θρόνων τάδε;\nἀλλʼ ἦ τι κεῖθεν πολέμιον πεπόνθαμεν;\nτὴν θεὸν ἐάσας τὰ σὰ περιστέλλου κακά.\nἀπωλόμεσθα· συμφορὰν λέξεις τινά.\nἰδού, θέασαι τάδε τέκνων πεσήματα.\nοἴμοι· τίνʼ ὄψιν τήνδε δέρκομαι τάλας;\nἀπόλεμον, ὦ παῖ, πόλεμον ἔσπευσας τέκνοις.\nτί πόλεμον εἶπας; τούσδε τίς διώλεσε;\nσὺ καὶ σὰ τόξα καὶ θεῶν ὃς αἴτιος.\nτί φῄς; τί δράσας; ὦ κάκʼ ἀγγέλλων πάτερ.\nμανείς· ἐρωτᾷς δʼ ἄθλιʼ ἑρμηνεύματα.\nἦ καὶ δάμαρτός εἰμʼ ἐγὼ φονεὺς ἐμῆς;\nμιᾶς ἅπαντα χειρὸς ἔργα σῆς τάδε.\nαἰαῖ· στεναγμῶν γάρ με περιβάλλει νέφος.\nτούτων ἕκατι σὰς καταστένω τύχας.\nἦ γὰρ συνήραξʼ οἶκον ἢ βάκχευσʼ ἐμόν;\nοὐκ οἶδα πλὴν ἕν· πάντα δυστυχεῖ τὰ σά.\nποῦ δʼ οἶστρος ἡμᾶς ἔλαβε; ποῦ διώλεσεν;\nὅτʼ ἀμφὶ βωμὸν χεῖρας ἡγνίζου πυρί.\nοἴμοι· τί δῆτα φείδομαι ψυχῆς ἐμῆς\nτῶν φιλτάτων μοι γενόμενος παίδων φονεύς;\nκοὐκ εἶμι πέτρας λισσάδος πρὸς ἅλματα\nἢ φάσγανον πρὸς ἧπαρ ἐξακοντίσας\nτέκνοις δικαστὴς αἵματος γενήσομαι;\nἢ σάρκα τὴν ἔμηνεν ἐμπρήσας πυρί,\nδύσκλειαν ἣ μένει μʼ ἀπώσομαι βίου;\nἀλλʼ ἐμποδών μοι θανασίμων βουλευμάτων\nΘησεὺς ὅδʼ ἕρπει συγγενὴς φίλος τʼ ἐμός.\nὀφθησόμεσθα, καὶ τεκνοκτόνον μύσος\nἐς ὄμμαθʼ ἥξει φιλτάτῳ ξένων ἐμῶν.\nοἴμοι, τί δράσω; ποῖ κακῶν ἐρημίαν\nεὕρω, πτερωτὸς ἢ κατὰ χθονὸς μολών;\nφέρʼ ἄν τι κρατὶ περιβάλω σκότον.\nαἰσχύνομαι γὰρ τοῖς δεδραμένοις κακοῖς·\nκαὶ τῶνδε προστρόπαιον αἷμα προσλαβὼν\nοὐδὲν κακῶσαι τοὺς ἀναιτίους θέλω.\nἥκω σὺν ἄλλοις, οἳ παρʼ Ἀσωποῦ ῥοὰς\nμένουσιν, ἔνοπλοι γῆς Ἀθηναίων κόροι,\nσῷ παιδί, πρέσβυ, σύμμαχον φέρων δόρυ.\nκληδὼν γὰρ ἦλθεν εἰς Ἐρεχθειδῶν πόλιν\nὡς σκῆπτρα χώρας τῆσδʼ ἀναρπάσας Λύκος\nἐς πόλεμον ὑμῖν καὶ μάχην καθίσταται.\nτίνων δʼ ἀμοιβὰς ὧν ὑπῆρξεν Ἡρακλῆς\nσῴσας με νέρθεν, ἦλθον, εἴ τι δεῖ, γέρον,\nἢ χειρὸς ὑμᾶς τῆς ἐμῆς ἢ συμμάχων.\nἔα·\nτί νεκρῶν τῶνδε πληθύει πέδον;\nοὔ που λέλειμμαι καὶ νεωτέρων κακῶν\nὕστερος ἀφῖγμαι; τίς τάδʼ ἔκτεινεν τέκνα;\nτίνος γεγῶσαν τήνδʼ ὁρῶ ξυνάορον;\nοὐ γὰρ δορός γε παῖδες ἵστανται πέλας,\nἀλλʼ ἄλλο πού τι καινὸν εὑρίσκω κακόν.\nὦ τὸν ἐλαιοφόρον ὄχθον ἔχων ἄναξ\nτί χρῆμά μʼ οἰκτροῖς ἐκάλεσας προοιμίοις;\nἐπάθομεν πάθεα μέλεα πρὸς θεῶν.\nοἱ παῖδες οἵδε τίνες, ἐφʼ οἷς δακρυρροεῖς;\nἔτεκε μέν νιν οὑμὸς ἶνις τάλας,\nτεκόμενος δʼ ἔκανε, φόνιον αἷμα τλάς.\nεὔφημα φώνει.\nβουλομένοισιν ἐπαγγέλλῃ.\nὦ δεινὰ λέξας.\nοἰχόμεθʼ οἰχόμεθα πτανοί.\nτί φῄς; τί δράσας;\nμαινομένῳ πιτύλῳ πλαγχθεὶς\nἑκατογκεφάλου τε βαφαῖς ὕδρας.\nἭρας ὅδʼ ἁγών· τίς δʼ ὅδʼ οὑν νεκροῖς, γέρον;\nἐμὸς ἐμὸς ὅδε γόνος ὁ πολύπονος, ὃς ἐπὶ\nδόρυ γιγαντοφόνον ἦλθεν σὺν θεοῖ-\nσι Φλεγραῖον ἐς πεδίον ἀσπιστάς.\nφεῦ φεῦ· τίς ἀνδρῶν ὧδε δυσδαίμων ἔφυ;\nοὐκ ἂν εἰδείης ἕτερον\nπολυμοχθότερον πολυπλαγκτότερόν\nτε θνατῶν.\nτί γὰρ πέπλοισιν ἄθλιον κρύπτει κάρα;\nαἰδόμενος τὸ σὸν ὄμμα\nκαὶ φιλίαν ὁμόφυλον\nαἷμά τε παιδοφόνον.\nἀλλʼ, εἰ συναλγῶν γʼ ἦλθον, ἐκκάλυπτέ νιν.\nὦ τέκνον· πάρες ἀπʼ ὀμμάτων\nπέπλον, ἀπόδικε, ῥέθος ἀελίῳ δεῖξον.\nβάρος ἀντίπαλον, δακρύοις συναμιλλαταί,\nἱκετεύομεν ἀμφὶ γενειάδα καὶ\nγόνυ καὶ χέρα σὰν προπίτνων, πολιόν τε\nδάκρυον ἐκβάλλων· ἰὼ παῖ, κατά-\nσχεθε λέοντος ἀγρίου θυμόν, ὡς\nβρόμον ἐπὶ φόνιον ἀνόσιον ἐξάγῃ,\nκακὰ θέλων κακοῖς συνάψαι, τέκνον.\nεἶἑν· σὲ τὸν θάσσοντα δυστήνους ἕδρας\nαὐδῶ, φίλοισιν ὄμμα δεικνύναι τὸ σόν.\nοὐδεὶς σκότος γὰρ ὧδʼ ἔχει μέλαν νέφος,\nὅστις κακῶν σῶν συμφορὰν κρύψειεν ἄν.\nτί μοι προσείων χεῖρα σημαίνεις φόνον;\nὡς μὴ μύσος με σῶν βάλῃ προσφθεγμάτων;\nοὐδὲν μέλει μοι σύν γε σοὶ πράσσειν κακῶς·\nκαὶ γάρ ποτʼ εὐτύχησα. ἐκεῖσʼ ἀνοιστέον,\nὅτʼ ἐξέσῳσάς μʼ ἐς φάος νεκρῶν πάρα.\nχάριν δὲ γηράσκουσαν ἐχθαίρω φίλων,\nκαὶ τῶν καλῶν μὲν ὅστις ἀπολαύειν θέλει,\nσυμπλεῖν δὲ τοῖς φίλοισι δυστυχοῦσιν οὔ.\nἀνίστασʼ, ἐκκάλυψον ἄθλιον κάρα,\nβλέψον πρὸς ἡμᾶς. ὅστις εὐγενὴς βροτῶν,\nφέρει τά γʼ ἐκ θεῶν πτώματʼ οὐδʼ ἀναίνεται.\nΘησεῦ, δέδορκας τόνδʼ ἀγῶνʼ ἐμῶν τέκνων;\nἤκουσα, καὶ βλέποντι σημαίνεις κακά.\nτί δῆτά μου κρᾶτʼ ἀνεκάλυψας ἡλίῳ;\nτί δʼ; οὐ μιαίνεις θνητὸς ὢν τὰ τῶν θεῶν.\nφεῦγʼ, ὦ ταλαίπωρʼ, ἀνόσιον μίασμʼ ἐμόν.\nοὐδεὶς ἀλάστωρ τοῖς φίλοις ἐκ τῶν φίλων.\nἐπῄνεσʼ· εὖ δράσας δέ σʼ οὐκ ἀναίνομαι.\nἐγὼ δὲ πάσχων εὖ τότʼ οἰκτίρω σε νῦν.\nοἰκτρὸς γάρ εἰμι τἄμʼ ἀποκτείνας τέκνα.\nκλαίω χάριν σὴν ἐφʼ ἑτέραισι συμφοραῖς.\nηὗρες δέ γʼ ἄλλους ἐν κακοῖσι μείζοσιν;\nἅπτῃ κάτωθεν οὐρανοῦ δυσπραξίᾳ.\nτοιγὰρ παρεσκευάσμεθʼ ὥστε κατθανεῖν.\nδοκεῖς ἀπειλῶν σῶν μέλειν τι δαίμοσιν;\nαὔθαδες ὁ θεός, πρὸς δὲ τοὺς θεοὺς ἐγώ.\nἴσχε στόμʼ, ὡς μὴ μέγα λέγων μεῖζον πάθῃς.\nγέμω κακῶν δή, κοὐκέτʼ ἔσθʼ ὅπῃ τεθῇ.\nδράσεις δὲ δὴ τί; ποῖ φέρῃ θυμούμενος;\nθανών, ὅθενπερ ἦλθον, εἶμι γῆς ὕπο.\nεἴρηκας ἐπιτυχόντος ἀνθρώπου λόγους.\nσὺ δʼ ἐκτὸς ὤν γε συμφορᾶς με νουθετεῖς.\nὁ πολλὰ δὴ τλὰς Ἡρακλῆς λέγει τάδε;\nοὐκ οὖν τοσαῦτά γʼ, εἰ μέτρῳ μοχθητέον.\nεὐεργέτης βροτοῖσι καὶ μέγας φίλος;\nοἱ δʼ οὐδὲν ὠφελοῦσί μʼ, ἀλλʼ Ἥρα κρατεῖ.\nοὐκ ἄν σʼ ἀνάσχοιθʼ Ἑλλὰς ἀμαθίᾳ θανεῖν.\nἄκουε δή νυν, ὡς ἁμιλληθῶ λόγοις\nπρὸς νουθετήσεις σάς· ἀναπτύξω δέ σοι\nἀβίωτον ἡμῖν νῦν τε καὶ πάροιθεν ὄν.\nπρῶτον μὲν ἐκ τοῦδʼ ἐγενόμην, ὅστις κτανὼν\nμητρὸς γεραιὸν πατέρα προστρόπαιος ὢν\nἔγημε τὴν τεκοῦσαν Ἀλκμήνην ἐμέ.\nὅταν δὲ κρηπὶς μὴ καταβληθῇ γένους\nὀρθῶς, ἀνάγκη δυστυχεῖν τοὺς ἐκγόνους.\nΖεὺς δʼ — ὅστις ὁ Ζεύς — πολέμιόν μʼ ἐγείνατο\nἭρᾳ — σὺ μέντοι μηδὲν ἀχθεσθῇς, γέρον·\nπατέρα γὰρ ἀντὶ Ζηνὸς ἡγοῦμαι σὲ ἐγώ·\nἔτʼ ἐν γάλακτί τʼ ὄντι γοργωποὺς ὄφεις\nἐπεισέφρησε σπαργάνοισι τοῖς ἐμοῖς\nἡ τοῦ Διὸς σύλλεκτρος, ὡς ὀλοίμεθα.\nἐπεὶ δὲ σαρκὸς περιβόλαιʼ ἐκτησάμην\nἡβῶντα, μόχθους οὓς ἔτλην τί δεῖ λέγειν;\nποίους ποτʼ ἢ λέοντας ἢ τρισωμάτους\nΤυφῶνας ἢ Γίγαντας ἢ τετρασκελῆ\nκενταυροπληθῆ πόλεμον οὐκ ἐξήνυσα;\nτήν τʼ ἀμφίκρανον καὶ παλιμβλαστῆ κύνα\nὕδραν φονεύσας μυρίων τʼ ἄλλων πόνων\nδιῆλθον ἀγέλας κἀς νεκροὺς ἀφικόμην,\nἍιδου πυλωρὸν κύνα τρίκρανον ἐς φάος\nὅπως πορεύσαιμʼ ἐντολαῖς Εὐρυσθέως.\nτὸν λοίσθιον δὲ τόνδʼ ἔτλην τάλας πόνον,\nπαιδοκτονήσας δῶμα θριγκῶσαι κακοῖς.\nἥκω δʼ ἀνάγκης ἐς τόδʼ· οὔτʼ ἐμαῖς φίλαις\nΘήβαις ἐνοικεῖν ὅσιον· ἢν δὲ καὶ μένω,\nἐς ποῖον ἱερὸν ἢ πανήγυριν φίλων\nεἶμʼ; οὐ γὰρ ἄτας εὐπροσηγόρους ἔχω.\nἀλλʼ Ἄργος ἔλθω; πῶς, ἐπεὶ φεύγω πάτραν;\nφέρʼ ἀλλʼ ἐς ἄλλην δή τινʼ ὁρμήσω πόλιν;\nκἄπειθʼ ὑποβλεπώμεθʼ ὡς ἐγνωσμένοι,\nγλώσσης πικροῖς κέντροισι κλῃδουχούμενοι·\nΟὐχ οὗτος ὁ Διός, ὃς τέκνʼ ἔκτεινέν ποτε\nδάμαρτά τʼ; οὐ γῆς τῆσδʼ ἀποφθαρήσεται;\nκεκλημένῳ δὲ φωτὶ μακαρίῳ ποτὲ\nαἱ μεταβολαὶ λυπηρόν· ᾧ δʼ ἀεὶ κακῶς\nἔστʼ, οὐδὲν ἀλγεῖ συγγενῶς δύστηνος ὤν.\nἐς τοῦτο δʼ ἥξειν συμφορᾶς οἶμαί ποτε·\nφωνὴν γὰρ ἥσει χθὼν ἀπεννέπουσά με\nμὴ θιγγάνειν γῆς καὶ θάλασσα μὴ περᾶν\nπηγαί τε ποταμῶν, καὶ τὸν ἁρματήλατον\nἸξίονʼ ἐν δεσμοῖσιν ἐκμιμήσομαι.\nκαὶ ταῦτʼ ἄριστα μηδένʼ Ἑλλήνων μʼ ὁρᾶν,\nἐν οἷσιν εὐτυχοῦντες ἦμεν ὄλβιοι.\nτί δῆτά με ζῆν δεῖ; τί κέρδος ἕξομεν\nβίον γʼ ἀχρεῖον ἀνόσιον κεκτημένοι;\nχορευέτω δὴ Ζηνὸς ἡ κλεινὴ δάμαρ\nκρόουσʼ Ὀλυμπίου Ζηνὸς ἀρβύλῃ πόδα.\nἔπραξε γὰρ βούλησιν ἣν ἐβούλετο,\nἄνδρʼ Ἑλλάδος τὸν πρῶτον αὐτοῖσιν βάθροις\nἄνω κάτω στρέψασα. — τοιαύτῃ θεῷ\nτίς ἂν προσεύχοιθʼ; ἣ γυναικὸς οὕνεκα\nλέκτρων φθονοῦσα Ζηνὶ τοὺς εὐεργέτας\nἙλλάδος ἀπώλεσʼ οὐδὲν ὄντας αἰτίους.\nοὐκ ἔστιν ἄλλου δαιμόνων ἀγὼν ὅδε\nἢ τῆς Διὸς δάμαρτος· εὖ τόδʼ αἰσθάνῃ.\n\nπαραινέσαιμʼ ἂν μᾶλλον ἢ πάσχειν κακῶς.\nοὐδεὶς δὲ θνητῶν ταῖς τύχαις ἀκήρατος,\nοὐ θεῶν, ἀοιδῶν εἴπερ οὐ ψευδεῖς λόγοι.\nοὐ λέκτρʼ ἐν ἀλλήλοισιν, ὧν οὐδεὶς νόμος,\nσυνῆψαν; οὐ δεσμοῖσι διὰ τυραννίδας\nπατέρας ἐκηλίδωσαν; ἀλλʼ οἰκοῦσʼ ὅμως\nὌλυμπον ἠνέσχοντό θʼ ἡμαρτηκότες.\nκαίτοι τί φήσεις, εἰ σὺ μὲν θνητὸς γεγὼς\nφέρεις ὑπέρφευ τὰς τύχας, θεοὶ δὲ μή;\nΘήβας μὲν οὖν ἔκλειπε τοῦ νόμου χάριν,\nἕπου δʼ ἅμʼ ἡμῖν πρὸς πόλισμα Παλλάδος.\nἐκεῖ χέρας σὰς ἁγνίσας μιάσματος,\nδόμους τε δώσω χρημάτων τʼ ἐμῶν μέρος.\nἃ δʼ ἐκ πολιτῶν δῶρʼ ἔχω σώσας κόρους\nδὶς ἑπτά, ταῦρον Κνώσιον κατακτανών,\nσοὶ ταῦτα δώσω. πανταχοῦ δέ μοι χθονὸς\nτεμένη δέδασται· ταῦτʼ ἐπωνομασμένα\nσέθεν τὸ λοιπὸν ἐκ βροτῶν κεκλήσεται\nζῶντος· θανόντα δʼ, εὖτʼ ἂν εἰς Ἅιδου μόλῃς,\nθυσίαισι λαΐνοισί τʼ ἐξογκώμασι\nτίμιον ἀνάξει πᾶσʼ Ἀθηναίων πόλις.\nκαλὸς γὰρ ἀστοῖς στέφανος Ἑλλήνων ὕπο\nἄνδρʼ ἐσθλὸν ὠφελοῦντας εὐκλείας τυχεῖν.\nκἀγὼ χάριν σοι τῆς ἐμῆς σωτηρίας\nτήνδʼ ἀντιδώσω· νῦν γὰρ εἶ χρεῖος φίλων.\nθεοὶ δʼ ὅταν τιμῶσιν, οὐδὲν δεῖ φίλων·\nἅλις γὰρ ὁ θεὸς ὠφελῶν, ὅταν θέλῃ.\nοἴμοι· πάρεργα μὲν τάδʼ ἔστʼ ἐμῶν κακῶν,\nἐγὼ δὲ τοὺς θεοὺς οὔτε λέκτρʼ ἃ μὴ θέμις\nστέργειν νομίζω, δεσμά τʼ ἐξάπτειν χεροῖν\nοὔτʼ ἠξίωσα πώποτʼ οὔτε πείσομαι,\nοὐδʼ ἄλλον ἄλλου δεσπότην πεφυκέναι.\nδεῖται γὰρ ὁ θεός, εἴπερ ἔστʼ ὀρθῶς θεός,\nοὐδενός· ἀοιδῶν οἵδε δύστηνοι λόγοι.\nἐσκεψάμην δὲ καίπερ ἐν κακοῖσιν ὤν,\nμὴ δειλίαν ὄφλω τινʼ ἐκλιπὼν φάος·\nταῖς συμφοραῖς γὰρ ὅστις οὐχ ὑφίσταται,\nοὐδʼ ἀνδρὸς ἂν δύναιθʼ ὑποστῆναι βέλος.\nἐγκαρτερήσω βίοτον· εἶμι δʼ ἐς πόλιν\nτὴν σήν, χάριν τε μυρίων δώρων ἔχω.\nἀτὰρ πόνων δὴ μυρίων ἐγευσάμην·\nὧν οὔτʼ ἀπεῖπον οὐδένʼ οὔτʼ ἀπʼ ὀμμάτων\nἔσταξα πηγάς, οὐδʼ ἂν ᾠόμην ποτὲ\nἐς τοῦθʼ ἱκέσθαι, δάκρυʼ ἀπʼ ὀμμάτων βαλεῖν·\nνῦν δʼ, ὡς ἔοικε, τῇ τύχῃ δουλευτέον.\nεἶἑν· γεραιέ, τὰς ἐμὰς φυγὰς ὁρᾷς,\nὁρᾷς δὲ παίδων ὄντα μʼ αὐθέντην ἐμῶν·\nδὸς τούσδε τύμβῳ καὶ περίστειλον νεκροὺς\nδακρύοισι τιμῶν — ἐμὲ γὰρ οὐκ ἐᾷ νόμος —\nπρὸς στέρνʼ ἐρείσας μητρὶ δούς τʼ ἐς ἀγκάλας,\nκοινωνίαν δύστηνον, ἣν ἐγὼ τάλας\nδιώλεσʼ ἄκων. γῇ δʼ ἐπὴν κρύψῃς νεκρούς,\nοἴκει πόλιν τήνδʼ, ἀθλίως μέν, ἀλλʼ ὅμως\nψυχὴν βιάζου τἀμὰ συμφέρειν κακά.\nὦ τέκνʼ, ὁ φύσας καὶ τεκὼν ὑμᾶς πατὴρ\nἀπώλεσʼ, οὐδʼ ὤνασθε τῶν ἐμῶν καλῶν,\nἁγὼ παρεσκεύαζον ἐκμοχθῶν βίᾳ\nεὔκλειαν ὑμῖν, πατρὸς ἀπόλαυσιν καλήν.\nσέ τʼ οὐχ ὁμοίως, ὦ τάλαινʼ, ἀπώλεσα\nὥσπερ σὺ τἀμὰ λέκτρʼ ἔσῳζες ἀσφαλῶς,\nμακρὰς διαντλοῦσʼ ἐν δόμοις οἰκουρίας.\nοἴμοι δάμαρτος καὶ τέκνων, οἴμοι δʼ ἐμοῦ,\nὡς ἀθλίως πέπραγα κἀποζεύγνυμαι\nτέκνων γυναικός τʼ· ὦ λυγραὶ φιλημάτων\nτέρψεις, λυγραὶ δὲ τῶνδʼ ὅπλων κοινωνίαι.\nἀμηχανῶ γὰρ πότερʼ ἔχω τάδʼ ἢ μεθῶ,\nἃ πλευρὰ τἀμὰ προσπίτνοντʼ ἐρεῖ τάδε·\nἩμῖν τέκνʼ εἷλες καὶ δάμαρθʼ· ἡμᾶς ἔχεις\nπαιδοκτόνους σούς. εἶτʼ ἐγὼ τάδʼ ὠλέναις\nοἴσω; τί φάσκων; ἀλλὰ γυμνωθεὶς ὅπλων,\nξὺν οἷς τὰ κάλλιστʼ ἐξέπραξʼ ἐν Ἑλλάδι,\nἐχθροῖς ἐμαυτὸν ὑποβαλὼν αἰσχρῶς θάνω;\nοὐ λειπτέον τάδʼ, ἀθλίως δὲ σῳστέον.\nἕν μοί τι, Θησεῦ, σύγκαμʼ· ἀθλίου κυνὸς\nκόμιστρʼ ἐς Ἄργος συγκατάστησον μολών,\nλύπῃ τι παίδων μὴ πάθω μονούμενος.\nὦ γαῖα Κάδμου πᾶς τε Θηβαῖος λεώς,\nκείρασθε, συμπενθήσατʼ, ἔλθετʼ ἐς τάφον\nπαίδων· ἅπαντας δʼ ἑνὶ λόγῳ πενθήσετε\nνεκρούς τε κἀμέ· πάντες ἐξολώλαμεν\nἭρας μιᾷ πληγέντες ἄθλιοι τύχῃ.\nἀνίστασʼ, ὦ δύστηνε· δακρύων δʼ ἅλις.\nοὐκ ἂν δυναίμην· ἄρθρα γὰρ πέπηγέ μου.\nκαὶ τοὺς σθένοντας γὰρ καθαιροῦσιν τύχαι.\nφεῦ·\nαὐτοῦ γενοίμην πέτρος ἀμνήμων κακῶν.\nπαῦσαι· δίδου δὲ χεῖρʼ ὑπηρέτῃ φίλῳ.\nἀλλʼ αἷμα μὴ σοῖς ἐξομόρξωμαι πέπλοις.\nἔκμασσε, φείδου μηδέν· οὐκ ἀναίνομαι.\nπαίδων στερηθεὶς παῖδʼ ὅπως ἔχω σʼ ἐμόν.\nδίδου δέρῃ σὴν χεῖρʼ, ὁδηγήσω δʼ ἐγώ.\nζεῦγός γε φίλιον· ἅτερος δὲ δυστυχής.\nὦ πρέσβυ, τοιόνδʼ ἄνδρα χρὴ κτᾶσθαι φίλον.\nἡ γὰρ τεκοῦσα τόνδε πατρὶς εὔτεκνος.\nΘησεῦ, πάλιν με στρέψον, ὡς ἴδω τέκνα.\nὡς δὴ τί; φίλτρον τοῦτʼ ἔχων ῥᾴων ἔσῃ;\nποθῶ· πατρός τε στέρνα προσθέσθαι θέλω.\nἰδοὺ τάδʼ, ὦ παῖ· τἀμὰ γὰρ σπεύδεις φίλα.\nοὕτως πόνων σῶν οὐκέτι μνήμην ἔχεις;\nἅπαντʼ ἐλάσσω κεῖνα τῶνδʼ ἔτλην κακά.\nεἴ σʼ ὄψεταί τις θῆλυν ὄντʼ, οὐκ αἰνέσει.\nζῶ σοι ταπεινός; ἀλλὰ πρόσθεν οὐ δοκῶ.\nἄγαν γʼ· ὁ κλεινὸς Ἡρακλῆς οὐκ εἶ νοσῶν.\nσὺ ποῖος ἦσθα νέρθεν ἐν κακοῖσιν ὤν;\nὡς ἐς τὸ λῆμα παντὸς ἦν ἥσσων ἀνήρ.\nπῶς οὖν ἔτʼ εἴπης ὅτι συνέσταλμαι κακοῖς;\nπρόβαινε.\nχαῖρʼ, ὦ πρέσβυ.\nκαὶ σύ μοι, τέκνον.\nθάφθʼ ὥσπερ εἶπον παῖδας.\nἐμὲ δὲ τίς, τέκνον;\nἐγώ.\nπότʼ ἐλθών;\nἡνίκʼ ἂν θάψῃς τέκνα.\nπῶς;\nεἰς Ἀθήνας πέμψομαι Θηβῶν ἄπο.\nἀλλʼ ἐσκόμιζε τέκνα δυσκόμιστα γῇ·\nἡμεῖς δʼ ἀναλώσαντες αἰσχύναις δόμον,\nΘησεῖ πανώλεις ἑψόμεσθʼ ἐφολκίδες.\nὅστις δὲ πλοῦτον ἢ σθένος μᾶλλον φίλων\nἀγαθῶν πεπᾶσθαι βούλεται, κακῶς φρονεῖ.\nστείχομεν οἰκτροὶ καὶ πολύκλαυτοι,\nτὰ μέγιστα φίλων ὀλέσαντες.\n"};
