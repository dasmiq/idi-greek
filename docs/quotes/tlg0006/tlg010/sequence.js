var sequence = {"name":"Euripides. Ion","data":"\nἌτλας, ὁ χαλκέοισι νώτοις οὐρανὸν\nθεῶν παλαιὸν οἶκον ἐκτρίβων, θεῶν\nμιᾶς ἔφυσε Μαῖαν, ἣ ʼμʼ ἐγείνατο\nἙρμῆν μεγίστῳ Ζηνί, δαιμόνων λάτριν.\nἥκω δὲ Δελφῶν τήνδε γῆν, ἵνʼ ὀμφαλὸν\nμέσον καθίζων Φοῖβος ὑμνῳδεῖ βροτοῖς\nτά τʼ ὄντα καὶ μέλλοντα θεσπίζων ἀεί.\nἔστιν γὰρ οὐκ ἄσημος Ἑλλήνων πόλις,\nτῆς χρυσολόγχου Παλλάδος κεκλημένη,\nοὗ παῖδʼ Ἐρεχθέως Φοῖβος ἔζευξεν γάμοις\nβίᾳ Κρέουσαν, ἔνθα προσβόρρους πέτρας\nΠαλλάδος ὑπʼ ὄχθῳ τῆς Ἀθηναίων χθονὸς\nΜακρὰς καλοῦσι γῆς ἄνακτες Ἀτθίδος.\nἀγνὼς δὲ πατρί — τῷ θεῷ γὰρ ἦν φίλον —\nγαστρὸς διήνεγκʼ ὄγκον. ὡς δʼ ἦλθεν χρόνος,\nτεκοῦσʼ ἐν οἴκοις παῖδʼ ἀπήνεγκεν βρέφος\nἐς ταὐτὸν ἄντρον οὗπερ ηὐνάσθη θεῷ\nΚρέουσα, κἀκτίθησιν ὡς θανούμενον\nκοίλης ἐν ἀντίπηγος εὐτρόχῳ κύκλῳ,\nπρογόνων νόμον σῴζουσα τοῦ τε γηγενοῦς\nἘριχθονίου. κείνῳ γὰρ ἡ Διὸς κόρη\nφρουρὼ παραζεύξασα φύλακε σώματος\nδισσὼ δράκοντε, παρθένοις Ἀγλαυρίσι\nδίδωσι σῴζειν· ὅθεν Ἐρεχθείδαις ἐκεῖ\nνόμος τις ἔστιν ὄφεσιν ἐν χρυσηλάτοις\nτρέφειν τέκνα. ἀλλʼ ἣν εἶχε παρθένος χλιδὴν\nτέκνῳ προσάψασʼ ἔλιπεν ὡς θανουμένῳ.\nκἄμʼ ὢν ἀδελφὸς Φοῖβος αἰτεῖται τάδε·\nὦ σύγγονʼ, ἐλθὼν λαὸν εἰς αὐτόχθονα\nκλεινῶν Ἀθηνῶν — οἶσθα γὰρ θεᾶς πόλιν —\nλαβὼν βρέφος νεογνὸν ἐκ κοίλης πέτρας\nαὐτῷ σὺν ἄγγει σπαργάνοισί θʼ οἷς ἔχει\nἔνεγκε Δελφῶν τἀμὰ πρὸς χρηστήρια,\nκαὶ θὲς πρὸς αὐταῖς εἰσόδοις δόμων ἐμῶν.\nτὰ δʼ ἄλλʼ — ἐμὸς γάρ ἐστιν, ὡς εἰδῇς, ὁ παῖς —\nἡμῖν μελήσει. Λοξίᾳ δʼ ἐγὼ χάριν\nπράσσων ἀδελφῷ πλεκτὸν ἐξάρας κύτος\nἤνεγκα, καὶ τὸν παῖδα κρηπίδων ἔπι\nτίθημι ναοῦ τοῦδʼ, ἀναπτύξας κύτος\nἑλικτὸν ἀντίπηγος, ὡς ὁρῷθʼ ὁ παῖς.\nκυρεῖ δʼ ἅμʼ ἱππεύοντος ἡλίου κύκλῳ\nπροφῆτις ἐσβαίνουσα μαντεῖον θεοῦ·\nὄψιν δὲ προσβαλοῦσα παιδὶ νηπίῳ\nἐθαύμασʼ εἴ τις Δελφίδων τλαίη κόρη\nλαθραῖον ὠδῖνʼ ἐς θεοῦ ῥῖψαι δόμον,\nὑπέρ τε θυμέλας διορίσαι πρόθυμος ἦν·\nοἴκτῳ δʼ ἀφῆκεν ὠμότητα — καὶ θεὸς\nσυνεργὸς ἦν τῷ παιδὶ μὴ ʼκπεσεῖν δόμων —\nτρέφει δέ νιν λαβοῦσα. τὸν σπείραντα δὲ\nοὐκ οἶδε Φοῖβον οὐδὲ μητέρʼ ἧς ἔφυ,\nὁ παῖς τε τοὺς τεκόντας οὐκ ἐπίσταται.\nνέος μὲν οὖν ὢν ἀμφὶ βωμίους τροφὰς\nἠλᾶτʼ ἀθύρων· ὡς δʼ ἀπηνδρώθη δέμας,\nΔελφοί σφʼ ἔθεντο χρυσοφύλακα τοῦ θεοῦ\nταμίαν τε πάντων πιστόν, ἐν δʼ ἀνακτόροις\nθεοῦ καταζῇ δεῦρʼ ἀεὶ σεμνὸν βίον.\nΚρέουσα δʼ ἡ τεκοῦσα τὸν νεανίαν\nΞούθῳ γαμεῖται συμφορᾶς τοιᾶσδʼ ὕπο·\nἦν ταῖς Ἀθήναις τοῖς τε Χαλκωδοντίδαις,\nοἳ γῆν ἔχουσʼ Εὐβοῖδα, πολέμιος κλύδων·\nὃν συμπονήσας καὶ συνεξελὼν δορὶ\nγάμων Κρεούσης ἀξίωμʼ ἐδέξατο,\nοὐκ ἐγγενὴς ὤν, Αἰόλου δὲ τοῦ Διὸς\nγεγὼς Ἀχαιός. χρόνια δὲ σπείρας λέχη\nἄτεκνός ἐστι, καὶ Κρέουσʼ· ὧν οὕνεκα\nἥκουσι πρὸς μαντεῖʼ Ἀπόλλωνος τάδε\nἔρωτι παίδων. Λοξίας δὲ τὴν τύχην\nἐς τοῦτʼ ἐλαύνει, κοὐ λέληθεν, ὡς δοκεῖ.\nδώσει γὰρ εἰσελθόντι μαντεῖον τόδε\nΞούθῳ τὸν αὑτοῦ παῖδα, καὶ πεφυκέναι\nκείνου σφε φήσει, μητρὸς ὡς ἐλθὼν δόμους\nγνωσθῇ Κρεούσῃ, καὶ γάμοι τε Λοξίου\nκρυπτοὶ γένωνται παῖς τʼ ἔχῃ τὰ πρόσφορα.\nἼωνα δʼ αὐτόν, κτίστορʼ Ἀσιάδος χθονός,\nὄνομα κεκλῆσθαι θήσεται καθʼ Ἑλλάδα.\nἀλλʼ ἐς δαφνώδη γύαλα βήσομαι τάδε,\nτὸ κρανθὲν ὡς ἂν ἐκμάθω παιδὸς πέρι.\nὁρῶ γὰρ ἐκβαίνοντα Λοξίου γόνον\nτόνδʼ, ὡς πρὸ ναοῦ λαμπρὰ θῇ πυλώματα\nδάφνης κλάδοισιν. ὄνομα δʼ, οὗ μέλλει τυχεῖν,\nἼωνʼ ἐγώ νιν πρῶτος ὀνομάζω θεῶν.\nἅρματα μὲν τάδε λαμπρὰ τεθρίππων\nἭλιος ἤδη λάμπει κατὰ γῆν,\nἄστρα δὲ φεύγει πυρὶ τῷδʼ αἰθέρος\nἐς νύχθʼ ἱεράν·\nΠαρνησιάδες δʼ ἄβατοι κορυφαὶ\nκαταλαμπόμεναι τὴν ἡμερίαν\nἁψῖδα βροτοῖσι δέχονται.\nσμύρνης δʼ ἀνύδρου καπνὸς εἰς ὀρόφους\nΦοίβου πέταται.\nθάσσει δὲ γυνὴ τρίποδα ζάθεον\nΔελφίς, ἀείδουσʼ Ἕλλησι βοάς,\nἃς ἂν Ἀπόλλων κελαδήσῃ.\nἀλλʼ, ὦ Φοίβου Δελφοὶ θέραπες,\nτὰς Κασταλίας ἀργυροειδεῖς\nβαίνετε δίνας, καθαραῖς δὲ δρόσοις\nἀφυδρανάμενοι στείχετε ναούς·\nστόμα τʼ εὔφημον φρουρεῖν ἀγαθόν,\nφήμας τʼ ἀγαθὰς\nτοῖς ἐθέλουσιν μαντεύεσθαι\nγλώσσης ἰδίας ἀποφαίνειν.\nἡμεῖς δέ, πόνους οὓς ἐκ παιδὸς\nμοχθοῦμεν ἀεί, πτόρθοισι δάφνης\nστέφεσίν θʼ ἱεροῖς ἐσόδους Φοίβου\nκαθαρὰς θήσομεν, ὑγραῖς τε πέδον\nῥανίσιν νοτερόν· πτηνῶν τʼ ἀγέλας,\nαἳ βλάπτουσιν σέμνʼ ἀναθήματα,\nτόξοισιν ἐμοῖς φυγάδας θήσομεν·\nὡς γὰρ ἀμήτωρ ἀπάτωρ τε γεγὼς\nτοὺς θρέψαντας\nΦοίβου ναοὺς θεραπεύω.\nἄγʼ, ὦ νεηθαλὲς ὦ\nκαλλίστας προπόλευμα δά-\nφνας, ἃ τὰν Φοίβου θυμέλαν\nσαίρεις ὑπὸ ναοῖς,\nκήπων ἐξ ἀθανάτων,\nἵνα δρόσοι τέγγουσʼ ἱεραί,\nῥοὰν ἀέναον\nπαγᾶν ἐκπροϊεῖσαι,\nμυρσίνας ἱερὰν φόβαν·\nᾇ σαίρω δάπεδον θεοῦ\nπαναμέριος ἅμʼ ἁλίου\nπτέρυγι θοᾷ\nλατρεύων τὸ κατʼ ἦμαρ.\nὦ Παιὰν ὦ Παιάν,\nεὐαίων εὐαίων\nεἴης, ὦ Λατοῦς παῖ.\nκαλόν γε τὸν πόνον, ὦ\nΦοῖβε, σοὶ πρὸ δόμων λατρεύ-\nω τιμῶν μαντεῖον ἕδραν·\nκλεινὸς δʼ ὁ πόνος μοι\nθεοῖσιν δούλαν χέρʼ ἔχειν\nοὐ θνατοῖς, ἀλλʼ ἀθανάτοις·\nεὐφάμους δὲ πόνους\nμοχθεῖν οὐκ ἀποκάμνω.\nΦοῖβός μοι γενέτωρ πατήρ·\nτὸν βόσκοντα γὰρ εὐλογῶ,\nτὸ δʼ ὠφέλιμον ἐμοὶ πατέρος\nὄνομα λέγω\nΦοίβου τοῦ κατὰ ναόν.\nὦ Παιὰν ὦ Παιάν,\nεὐαίων εὐαίων\nεἴης, ὦ Λατοῦς παῖ.\nἀλλʼ ἐκπαύσω γὰρ μόχθους\nδάφνας ὁλκοῖς,\nχρυσέων δʼ ἐκ τευχέων ῥίψω\nΓαίας παγάν,\nἃν ἀποχεύονται\nΚασταλίας δῖναι,\nνοτερὸν ὕδωρ βάλλων,\nὅσιος ἀπʼ εὐνᾶς ὤν.\nεἴθʼ οὕτως αἰεὶ Φοίβῳ\nλατρεύων μὴ παυσαίμαν,\nἢ παυσαίμαν ἀγαθᾷ μοίρᾳ.\nἔα ἔα·\nφοιτῶσʼ ἤδη λείπουσίν τε\nπτανοὶ Παρνασοῦ κοίτας·\nαὐδῶ μὴ χρίμπτειν θριγκοῖς\nμηδʼ ἐς χρυσήρεις οἴκους —\nμάρψω σʼ αὖ τόξοις, ὦ Ζηνὸς\nκῆρυξ, ὀρνίθων γαμφηλαῖς\nἰσχὺν νικῶν.\nὅδε πρὸς θυμέλας ἄλλος ἐρέσσει\nκύκνος. οὐκ ἄλλᾳ\nφοινικοφαῆ πόδα κινήσεις;\nοὐδέν σʼ ἁ φόρμιγξ ἁ Φοίβου\nσύμμολπος τόξων ῥύσαιτʼ ἄν.\nπάραγε πτέρυγας·\nλίμνας ἐπίβα τᾶς Δηλιάδος·\nαἱμάξεις, εἰ μὴ πείσῃ,\nτὰς καλλιφθόγγους ᾠδάς.\nἔα ἔα·\nτίς ὅδʼ ὀρνίθων καινὸς προσέβα;\nμῶν ὑπὸ θριγκοὺς εὐναίας\nκαρφυρὰς θήσων τέκνοις;\nψαλμοί σʼ εἴρξουσιν τόξων.\nοὐ πείσῃ; χωρῶν δίναις\nταῖς Ἀλφειοῦ παιδούργει,\nἢ νάπος Ἴσθμιον,\nὡς ἀναθήματα μὴ βλάπτηται\nναοί θʼ οἱ Φοίβου\nκτείνειν δʼ ὑμᾶς αἰδοῦμαι\nτοὺς θεῶν ἀγγέλλοντας φήμας\nθνατοῖς· οἷς δʼ ἔγκειμαι μόχθοις,\nΦοίβῳ δουλεύσω, κοὐ λήξω\nτοὺς βόσκοντας θεραπεύων.\n— οὐκ ἐν ταῖς ζαθέαις Ἀθά-\nναις εὐκίονες ἦσαν αὐ-\nλαὶ θεῶν μόνον, οὐδʼ ἀγυι-\nάτιδες θεραπεῖαι·\nἀλλὰ καὶ παρὰ Λοξίᾳ\nτῷ Λατοῦς διδύμων προσώ-\nπων καλλιβλέφαρον φῶς.\n— ἰδοὺ τάνδʼ, ἄθρησον,\nΛερναῖον ὕδραν ἐναίρει\nχρυσέαις ἅρπαις ὁ Διὸς παῖς·\nφίλα, πρόσιδʼ ὄσσοις.\n— ὁρῶ. καὶ πέλας ἄλλος αὐ-\nτοῦ πανὸν πυρίφλεκτον αἴ-\nρει τις — ἆρʼ ὃς ἐμαῖσι μυ-\nθεύεται παρὰ πήναις,\nἀσπιστὰς Ἰόλαος, ὃς\nκοινοὺς αἰρόμενος πόνους\nΔίῳ παιδὶ συναντλεῖ;\n— καὶ μὰν τόνδʼ ἄθρησον\nπτεροῦντος ἔφεδρον ἵππου·\nτὰν πῦρ πνέουσαν ἐναίρει\nτρισώματον ἀλκάν.\n— πάντᾳ τοι βλέφαρον διώ-\nκω. σκέψαι κλόνον ἐν τείχεσ-\nσι λαΐνοισι Γιγάντων.\n— ὦ φίλαι, ὧδε δερκόμεσθα.\n— λεύσσεις οὖν ἐπʼ Ἐγκελάδῳ\nγοργωπὸν πάλλουσαν ἴτυν —\n— λεύσσω Παλλάδʼ, ἐμὰν θεόν.\n— τί γάρ; κεραυνὸν ἀμφίπυρον\nὄβριμον ἐν Διὸς\nἑκηβόλοισι χερσίν;\n— ὁρῶ· τὸν δάϊον\nΜίμαντα πυρὶ καταιθαλοῖ.\n— καὶ Βρόμιος ἄλλον ἀπολέμοι-\nσι κισσίνοισι βάκτροις\nἐναίρει Γᾶς τέκνων ὁ Βακχεύς.\nσέ τοι, τὸν παρὰ ναὸν αὐ-\nδῶ· θέμις γυάλων ὑπερ-\nβῆναι, λευκῷ ποδί γʼ — ;\nοὐ θέμις, ὦ ξέναι.\nοὐδʼ ἂν\nἐκ σέθεν ἂν πυθοίμεθʼ αὐδάν;\nτίνα τήνδε θέλεις;\nἆρʼ ὄντως μέσον ὀμφαλὸν\nγᾶς Φοίβου κατέχει δόμος;\nστέμμασί γʼ ἐνδυτόν, ἀμφὶ δὲ Γοργόνες.\nοὕτω καὶ φάτις αὐδᾷ.\nεἰ μὲν ἐθύσατε πέλανον πρὸ δόμων\nκαί τι πυθέσθαι χρῄζετε Φοίβου,\nπάριτʼ ἐς θυμέλας· ἐπὶ δʼ ἀσφάκτοις\nμήλοισι δόμων μὴ πάριτʼ ἐς μυχόν.\nἔχω μαθοῦσα· θεοῦ δὲ νόμον\nοὐ παραβαίνομεν,\nἃ δʼ ἐκτός, ὄμμα τέρψει.\nπάντα θεᾶσθʼ, ὅ τι καὶ θέμις, ὄμμασι.\nμεθεῖσαν δεσπόται\nμε θεοῦ γύαλα τάδʼ εἰσιδεῖν.\nδμῳαὶ δὲ τίνων κλῄζεσθε δόμων;\nΠαλλάδι σύνοικα τρόφιμα μέλα-\nθρα τῶν ἐμῶν τυράννων·\nπαρούσας δʼ ἀμφὶ τᾶσδʼ ἐρωτᾷς.\nγενναιότης σοι, καὶ τρόπων τεκμήριον\nτὸ σχῆμʼ ἔχεις τόδʼ, ἥτις εἶ ποτʼ, ὦ γύναι.\nγνοίη δʼ ἂν ὡς τὰ πολλά γʼ ἀνθρώπου πέρι\nτὸ σχῆμʼ ἰδών τις εἰ πέφυκεν εὐγενής.\nἔα·\nἀλλʼ ἐξέπληξάς μʼ, ὄμμα συγκλῄσασα σὸν\nδακρύοις θʼ ὑγράνασʼ εὐγενῆ παρηίδα,\nὡς εἶδες ἁγνὰ Λοξίου χρηστήρια.\nτί ποτε μερίμνης ἐς τόδʼ ἦλθες, ὦ γύναι;\nὃ πάντες ἄλλοι γύαλα λεύσσοντες θεοῦ\nχαίρουσιν, ἐνταῦθʼ ὄμμα σὸν δακρυρροεῖ;\nὦ ξένε, τὸ μὲν σὸν οὐκ ἀπαιδεύτως ἔχει\nἐς θαύματʼ ἐλθεῖν δακρύων ἐμῶν πέρι·\nἐγὼ δʼ ἰδοῦσα τούσδʼ Ἀπόλλωνος δόμους\nμνήμην παλαιὰν ἀνεμετρησάμην τινά·\nοἴκοι δὲ τὸν νοῦν ἔσχον ἐνθάδʼ οὖσά που.\nὦ τλήμονες γυναῖκες· ὦ τολμήματα\nθεῶν. τί δῆτα; ποῖ δίκην ἀνοίσομεν,\nεἰ τῶν κρατούντων ἀδικίαις ὀλούμεθα;\nτί χρῆμʼ ἀνερμήνευτα δυσθυμῇ, γύναι;\nοὐδέν· μεθῆκα τόξα· τἀπὶ τῷδε δὲ\nἐγώ τε σιγῶ, καὶ σὺ μὴ φρόντιζʼ ἔτι.\nτίς δʼ εἶ; πόθεν γῆς ἦλθες; ἐκ ποίας πάτρας\nπέφυκας; ὄνομα τί σε καλεῖν ἡμᾶς χρεών;\nΚρέουσα μέν μοι τοὔνομʼ, ἐκ δʼ Ἐρεχθέως\nπέφυκα, πατρὶς γῆ δʼ Ἀθηναίων πόλις.\nὦ κλεινὸν οἰκοῦσʼ ἄστυ γενναίων τʼ ἄπο\nτραφεῖσα πατέρων, ὥς σε θαυμάζω, γύναι.\nτοσαῦτα κεὐτυχοῦμεν, ὦ ξένʼ, οὐ πέρα.\nπρὸς θεῶν ἀληθῶς, ὡς μεμύθευται βροτοῖς ;\nτί χρῆμʼ ἐρωτᾷς, ὦ ξένʼ, ἐκμαθεῖν θέλων;\nἐκ γῆς πατρός σου πρόγονος ἔβλαστεν πατήρ;\nἘριχθόνιός γε· τὸ δὲ γένος μʼ οὐκ ὠφελεῖ.\nἦ καί σφʼ Ἀθάνα γῆθεν ἐξανείλετο;\nἐς παρθένους γε χεῖρας, οὐ τεκοῦσά νιν.\nδίδωσι δʼ, ὥσπερ ἐν γραφῇ νομίζεται ;\nΚέκροπός γε σῴζειν παισὶν οὐχ ὁρώμενον.\nἤκουσα λῦσαι παρθένους τεῦχος θεᾶς.\nτοιγὰρ θανοῦσαι σκόπελον ᾕμαξαν πέτρας.\nεἶἑν·\nτί δαὶ τόδʼ; ἆρʼ ἀληθὲς ἢ μάτην λόγος\nτί χρῆμʼ ἐρωτᾷς; καὶ γὰρ οὐ κάμνω σχολῇ.\nπατὴρ Ἐρεχθεὺς σὰς ἔθυσε συγγόνους;\nἔτλη πρὸ γαίας σφάγια παρθένους κτανεῖν.\nσὺ δʼ ἐξεσώθης πῶς κασιγνήτων μόνη;\nβρέφος νεογνὸν μητρὸς ἦν ἐν ἀγκάλαις.\nπατέρα δʼ ἀληθῶς χάσμα σὸν κρύπτει χθονός;\nπληγαὶ τριαίνης ποντίου σφʼ ἀπώλεσαν.\nΜακραὶ δὲ χῶρός ἐστʼ ἐκεῖ κεκλημένος;\nτί δʼ ἱστορεῖς τόδʼ; ὥς μʼ ἀνέμνησάς τινος.\nτιμᾷ σφε Πύθιος ἀστραπαί τε Πύθιαι.\nτιμᾶ τιμᾶ· ὡς μήποτʼ ὤφελόν σφʼ ἰδεῖν.\nτί δὲ στυγεῖς σὺ τοῦ θεοῦ τὰ φίλτατα;\nοὐδέν· ξύνοιδʼ ἄντροισιν αἰσχύνην τινά.\nπόσις δὲ τίς σʼ ἔγημʼ Ἀθηναίων, γύναι;\nοὐκ ἀστός, ἀλλʼ ἐπακτὸς ἐξ ἄλλης χθονός.\nτίς; εὐγενῆ νιν δεῖ πεφυκέναι τινά.\nΞοῦθος, πεφυκὼς Αἰόλου Διός τʼ ἄπο.\nκαὶ πῶς ξένος σʼ ὢν ἔσχεν οὖσαν ἐγγενῆ;\nΕὔβοιʼ Ἀθήναις ἔστι τις γείτων πόλις\nὅροις ὑγροῖσιν, ὡς λέγουσʼ, ὡρισμένη.\nταύτην ἔπερσε Κεκροπίδαις κοινῷ δορί.\nἐπίκουρος ἐλθών; κᾆτα σὸν γαμεῖ λέχος;\nφερνάς γε πολέμου καὶ δορὸς λαβὼν γέρας.\nσὺν ἀνδρὶ δʼ ἥκεις ἢ μόνη χρηστήρια;\nσὺν ἀνδρί. σηκοὺς δʼ ἐκστρέφει Τροφωνίου.\nπότερα θεατὴς ἢ χάριν μαντευμάτων;\nκείνου τε Φοίβου θʼ ἓν θέλων μαθεῖν ἔπος.\nκαρποῦ δʼ ὕπερ γῆς ἥκετʼ, ἢ παίδων πέρι;\nἄπαιδές ἐσμεν, χρόνιʼ ἔχοντʼ εὐνήματα.\nοὐδʼ ἔτεκες οὐδὲν πώποτʼ, ἀλλʼ ἄτεκνος εἶ;\nὁ Φοῖβος οἶδε τὴν ἐμὴν ἀπαιδίαν.\nὦ τλῆμον, ὡς τἄλλʼ εὐτυχοῦσʼ οὐκ εὐτυχεῖς.\nσὺ δʼ εἶ τίς; ὥς σου τὴν τεκοῦσαν ὤλβισα.\nτοῦ θεοῦ καλοῦμαι δοῦλος εἰμί τʼ, ὦ γύναι.\nἀνάθημα πόλεως, ἤ τινος πραθεὶς ὕπο;\nοὐκ οἶδα πλὴν ἕν· Λοξίου κεκλήμεθα.\nἡμεῖς σʼ ἄρʼ αὖθις, ὦ ξένʼ, ἀντοικτίρομεν.\nὡς μὴ εἰδόθʼ ἥτις μʼ ἔτεκεν ἐξ ὅτου τʼ ἔφυν.\nναοῖσι δʼ οἰκεῖς τοισίδʼ ἢ κατὰ στέγας;\nἅπαν θεοῦ μοι δῶμʼ, ἵνʼ ἂν λάβῃ μʼ ὕπνος.\nπαῖς δʼ ὢν ἀφίκου ναὸν ἢ νεανίας;\nβρέφος λέγουσιν οἱ δοκοῦντες εἰδέναι.\nκαὶ τίς γάλακτί σʼ ἐξέθρεψε Δελφίδων;\nοὐπώποτʼ ἔγνων μαστόν· ἣ δʼ ἔθρεψέ με\nτίς, ὦ ταλαίπωρʼ; ὡς νοσοῦσʼ ηὗρον νόσους.\nΦοίβου προφῆτις, μητέρʼ ὣς νομίζομεν.\nἐς δʼ ἄνδρʼ ἀφίκου τίνα τροφὴν κεκτημένος;\nβωμοί μʼ ἔφερβον οὑπιών τʼ ἀεὶ ξένος.\nτάλαινά σʼ ἡ τεκοῦσα· τίς ποτʼ ἦν ἄρα;\nἀδίκημά του γυναικὸς ἐγενόμην ἴσως.\nἔχεις δὲ βίοτον· εὖ γὰρ ἤσκησαι πέπλοις.\nτοῖς τοῦ θεοῦ κοσμούμεθʼ, ᾧ δουλεύομεν.\nοὐδʼ ᾖξας εἰς ἔρευναν ἐξευρεῖν γονάς;\nἔχω γὰρ οὐδέν, ὦ γύναι, τεκμήριον.\nφεῦ·\nπέπονθέ τις σῇ μητρὶ ταὔτʼ ἄλλη γυνή.\nτίς; εἰ πόνου μοι ξυλλάβοι, χαίροιμεν ἄν.\nἧς οὕνεκʼ ἦλθον δεῦρο πρὶν πόσιν μολεῖν.\nποῖόν τι χρῄζουσʼ; ὡς ὑπουργήσω, γύναι.\nμάντευμα κρυπτὸν δεομένη Φοίβου μαθεῖν.\nλέγοις ἄν· ἡμεῖς τἄλλα προξενήσομεν.\nἄκουε δὴ τὸν μῦθον. — ἀλλʼ αἰδούμεθα.\nοὔ τἄρα πράξεις οὐδέν· ἀργὸς ἡ θεός.\nΦοίβῳ μιγῆναί φησί τις φίλων ἐμῶν.\nΦοίβῳ γυνὴ γεγῶσα; μὴ λέγʼ, ὦ ξένη.\nκαὶ παῖδά γʼ ἔτεκε τῷ θεῷ λάθρα πατρός.\nοὐκ ἔστιν· ἀνδρὸς ἀδικίαν αἰσχύνεται.\nοὔ φησιν αὐτή, καὶ πέπονθεν ἄθλια.\nτί χρῆμα δράσασʼ, εἰ θεῷ συνεζύγη;\nτὸν παῖδʼ ὃν ἔτεκεν ἐξέθηκε δωμάτων.\nὁ δʼ ἐκτεθεὶς παῖς ποῦ ʼστιν; εἰσορᾷ φάος;\nοὐκ οἶδεν οὐδείς. ταῦτα καὶ μαντεύομαι.\nεἰ δʼ οὐκέτʼ ἔστι, τίνι τρόπῳ διεφθάρη;\nθῆράς σφε τὸν δύστηνον ἐλπίζει κτανεῖν.\nποίῳ τόδʼ ἔγνω χρωμένη τεκμηρίῳ;\nἐλθοῦσʼ ἵνʼ αὐτὸν ἐξέθηκʼ οὐχ ηὗρʼ ἔτι.\nἦν δὲ σταλαγμὸς ἐν στίβῳ τις αἵματος;\nοὔ φησι. καίτοι πόλλʼ ἐπεστράφη πέδον.\nχρόνος δὲ τίς τῷ παιδὶ διαπεπραγμένῳ;\nσοὶ ταὐτὸν ἥβης, εἴπερ, εἶχεν ἂν μέτρον.\nἀδικεῖ νιν ὁ θεός· ἡ τεκοῦσα δʼ ἀθλία.\nοὔκουν ἔτʼ ἄλλον γʼ ὕστερον τίκτει γόνον.\nτί δʼ, εἰ λάθρα νιν Φοῖβος ἐκτρέφει λαβών;\nτὰ κοινὰ χαίρων οὐ δίκαια δρᾷ μόνος.\nοἴμοι· προσῳδὸς ἡ τύχη τὠμῷ πάθει.\nκαὶ σέ, ὦ ξένʼ, οἶμαι μητέρʼ ἀθλίαν ποθεῖν.\nκαὶ μή γʼ ἐπʼ οἶκτόν μʼ ἔξαγʼ οὗ ʼλελήσμεθα.\nσιγῶ· πέραινε δʼ ὧν σʼ ἀνιστορῶ πέρι.\nοἶσθʼ οὖν ὃ κάμνει τοῦ λόγου μάλιστά σοι;\nτί δʼ οὐκ ἐκείνῃ τῇ ταλαιπώρῳ νοσεῖ;\nπῶς ὁ θεὸς ὃ λαθεῖν βούλεται μαντεύσεται;\nεἴπερ καθίζει τρίποδα κοινὸν Ἑλλάδος.\nαἰσχύνεται τὸ πρᾶγμα· μὴ ʼξέλεγχέ νιν.\nἀλγύνεται δέ γʼ ἡ παθοῦσα τῇ τύχῃ.\nοὐκ ἔστιν ὅστις σοι προφητεύσει τάδε.\nἐν τοῖς γὰρ αὑτοῦ δώμασιν κακὸς φανεὶς\nΦοῖβος δικαίως τὸν θεμιστεύοντά σοι\nδράσειεν ἄν τι πῆμα. ἀπαλλάσσου, γύναι.\nτῷ γὰρ θεῷ τἀναντίʼ οὐ μαντευτέον.\nἐς γὰρ τοσοῦτον ἀμαθίας ἔλθοιμεν ἄν,\nεἰ τοὺς θεοὺς ἄκοντας ἐκπονήσομεν\nφράζειν ἃ μὴ θέλουσιν, ἢ προβωμίοις\nσφαγαῖσι μήλων ἢ διʼ οἰωνῶν πτεροῖς.\nἃν γὰρ βίᾳ σπεύδωμεν ἀκόντων θεῶν,\nἄκοντα κεκτήμεσθα τἀγάθʼ, ὦ γύναι·\nἃ δʼ ἂν διδῶσʼ ἑκόντες, ὠφελούμεθα.\nπολλαί γε πολλοῖς εἰσι συμφοραὶ βροτῶν,\nμορφαὶ δὲ διαφέρουσιν· ἓν δʼ ἂν εὐτυχὲς\nμόλις ποτʼ ἐξεύροι τις ἀνθρώπων βίῳ.\nὦ Φοῖβε, κἀκεῖ κἀνθάδʼ οὐ δίκαιος εἶ\nἐς τὴν ἀποῦσαν, ἧς πάρεισιν οἱ λόγοι·\nὃς οὔτʼ ἔσωσας τὸν σὸν ὃν σῶσαί σʼ ἐχρῆν,\nοὔθʼ ἱστορούσῃ μητρὶ μάντις ὢν ἐρεῖς,\nὡς, εἰ μὲν οὐκέτʼ ἔστιν, ὀγκωθῇ τάφῳ,\nεἰ δʼ ἔστιν\nἀλλʼ ἐᾶν χρὴ τάδʼ, εἰ πρὸς τοῦ θεοῦ\nκωλυόμεσθα μὴ μαθεῖν ἃ βούλομαι.\nἀλλʼ, ὦ ξένʼ, εἰσορῶ γὰρ εὐγενῆ πόσιν\nΞοῦθον πέλας δὴ τόνδε, τὰς Τροφωνίου\nλιπόντα θαλάμας, τοὺς λελεγμένους λόγους\nσίγα πρὸς ἄνδρα, μή τινʼ αἰσχύνην λάβω\nδιακονοῦσα κρυπτά, καὶ προβῇ λόγος\nοὐχ ᾗπερ ἡμεῖς αὐτὸν ἐξειλίσσομεν.\nτὰ γὰρ γυναικῶν δυσχερῆ πρὸς ἄρσενας,\nκἀν ταῖς κακαῖσιν ἁγαθαὶ μεμειγμέναι\nμισούμεθʼ· οὕτω δυστυχεῖς πεφύκαμεν.\nπρῶτον μὲν ὁ θεὸς τῶν ἐμῶν προσφθεγμάτων\nλαβὼν ἀπαρχὰς χαιρέτω, σύ τʼ, ὦ γύναι.\nμῶν χρόνιος ἐλθών σʼ ἐξέπληξʼ ὀρρωδίᾳ;\nοὐδέν γʼ· ἀφίκου δʼ ἐς μέριμναν. ἀλλά μοι\nλέξον, τί θέσπισμʼ ἐκ Τροφωνίου φέρεις,\nπαίδων ὅπως νῷν σπέρμα συγκραθήσεται;\nοὐκ ἠξίωσε τοῦ θεοῦ προλαμβάνειν\nμαντεύμαθʼ· ἓν δʼ οὖν εἶπεν· οὐκ ἄπαιδά με\nπρὸς οἶκον ἥξειν οὐδὲ σὲ ἐκ χρηστηρίων.\nὦ πότνια Φοίβου μῆτερ, εἰ γὰρ αἰσίως\nἔλθοιμεν, ἅ τε νῷν συμβόλαια πρόσθεν ἦν\nἐς παῖδα τὸν σόν, μεταπέσοι βελτίονα.\nἔσται τάδʼ· ἀλλὰ τίς προφητεύει θεοῦ;\nἡμεῖς τά γʼ ἔξω, τῶν ἔσω δʼ ἄλλοις μέλει,\nοἳ πλησίον θάσσουσι τρίποδος, ὦ ξένε,\nΔελφῶν ἀριστῆς, οὓς ἐκλήρωσεν πάλος.\nκαλῶς· ἔχω δὴ πάνθʼ ὅσων ἐχρῄζομεν.\nστείχοιμʼ ἂν εἴσω· καὶ γάρ, ὡς ἐγὼ κλύω,\nχρηστήριον πέπτωκε τοῖς ἐπήλυσι\nκοινὸν πρὸ ναοῦ· βούλομαι δʼ ἐν ἡμέρᾳ\nτῇδʼ — αἰσία γάρ — θεοῦ λαβεῖν μαντεύματα.\nσὺ δʼ ἀμφὶ βωμούς, ὦ γύναι, δαφνηφόρους\nλαβοῦσα κλῶνας, εὐτέκνους εὔχου θεοῖς\nχρησμούς μʼ ἐνεγκεῖν ἐξ Ἀπόλλωνος δόμων.\nἔσται τάδʼ, ἔσται. Λοξίας δʼ ἐὰν θέλῃ\nνῦν ἀλλὰ τὰς πρὶν ἀναλαβεῖν ἁμαρτίας,\nἅπας μὲν οὐ γένοιτʼ ἂν εἰς ἡμᾶς φίλος,\nὅσον δὲ χρῄζει — θεὸς γάρ ἐστι — δέξομαι.\nτί ποτε λόγοισιν ἡ ξένη πρὸς τὸν θεὸν\nκρυπτοῖσιν αἰεὶ λοιδοροῦσʼ αἰνίσσεται;\nἤτοι φιλοῦσά γʼ ἧς ὕπερ μαντεύεται,\nἢ καί τι σιγῶσʼ ὧν σιωπᾶσθαι χρεών;\nἀτὰρ θυγατρὸς τῆς Ἐρεχθέως τί μοι\nμέλει; προσήκει γʼ οὐδέν. ἀλλὰ χρυσέαις\nπρόχοισιν ἐλθὼν εἰς ἀπορραντήρια\nδρόσον καθήσω. νουθετητέος δέ μοι\nΦοῖβος, τί πάσχει· παρθένους βίᾳ γαμῶν\nπροδίδωσι; παῖδας ἐκτεκνούμενος λάθρᾳ\nθνῄσκοντας ἀμελεῖ; μὴ σύ γʼ· ἀλλʼ, ἐπεὶ κρατεῖς,\nἀρετὰς δίωκε. καὶ γὰρ ὅστις ἂν βροτῶν\nκακὸς πεφύκῃ, ζημιοῦσιν οἱ θεοί.\nπῶς οὖν δίκαιον τοὺς νόμους ὑμᾶς βροτοῖς\nγράψαντας, αὐτοὺς ἀνομίαν ὀφλισκάνειν;\nεἰ δʼ — οὐ γὰρ ἔσται, τῷ λόγῳ δὲ χρήσομαι —\nδίκας βιαίων δώσετʼ ἀνθρώποις γάμων,\nσὺ καὶ Ποσειδῶν Ζεύς θʼ ὃς οὐρανοῦ κρατεῖ,\nναοὺς τίνοντες ἀδικίας κενώσετε.\nτὰς ἡδονὰς γὰρ τῆς προμηθίας πάρος\nσπεύδοντες ἀδικεῖτʼ. οὐκέτʼ ἀνθρώπους κακῶς\nλέγειν δίκαιον, εἰ τὰ τῶν θεῶν καλὰ\nμιμούμεθʼ, ἀλλὰ τοὺς διδάσκοντας τάδε.\nσὲ τὰν ὠδίνων λοχιᾶν\nἀνειλείθυιαν, ἐμὰν\nἈθάναν, ἱκετεύω,\nΠρομηθεῖ Τιτᾶνι λοχευ-\nθεῖσαν κατʼ ἀκροτάτας\nκορυφᾶς Διός, ὦ μάκαιρα Νίκα,\nμόλε Πύθιον οἶκον,\nὈλύμπου χρυσέων θαλάμων\nπταμένα πρὸς ἀγυιάς,\nΦοιβήιος ἔνθα γᾶς\nμεσσόμφαλος ἑστία\nπαρὰ χορευομένῳ τρίποδι\nμαντεύματα κραίνει,\nσὺ καὶ παῖς ἁ Λατογενής,\nδύο θεαὶ δύο παρθένοι,\nκασίγνηται σεμναὶ Φοίβου.\nἱκετεύσατε δʼ, ὦ κόραι,\nτὸ παλαιὸν Ἐρεχθέως\nγένος εὐτεκνίας χρονίου καθαροῖς\nμαντεύμασι κῦρσαι.\nὑπερβαλλούσας γὰρ ἔχει\nθνατοῖς εὐδαιμονίας\nἀκίνητον ἀφορμάν,\nτέκνων οἷς ἂν καρποτρόφοι\nλάμπωσιν ἐν θαλάμοις\nπατρίοισι νεάνιδες ἧβαι,\nδιαδέκτορα πλοῦτον\nὡς ἕξοντες ἐκ πατέρων\nἑτέροις ἐπὶ τέκνοις.\nἀλκά τε γὰρ ἐν κακοῖς\nσύν τʼ εὐτυχίαις φίλον,\nδορί τε γᾷ πατρίᾳ φέρει\nσωτήριον ἀλκάν.\nἐμοὶ μὲν πλούτου τε πάρος\nβασιλικῶν τʼ εἶεν θαλάμων\nτροφαὶ κήδειοι κεδνῶν γε τέκνων.\nτὸν ἄπαιδα δʼ ἀποστυγῶ\nβίον, ᾧ τε δοκεῖ ψέγω·\nμετὰ δὲ κτεάνων μετρίων βιοτᾶς\nεὔπαιδος ἐχοίμαν.\nὦ Πανὸς θακήματα καὶ\nπαραυλίζουσα πέτρα\nμυχώδεσι Μακραῖς,\nἵνα χοροὺς στείβουσι ποδοῖν\nἈγλαύρου κόραι τρίγονοι\nστάδια χλοερὰ πρὸ Παλλάδος\nναῶν, συρίγγων\nὑπʼ αἰόλας ἰαχᾶς\nὕμνων, ὅτʼ ἀναλίοις\nσυρίζεις, ὦ Πάν,\nτοῖς σοῖσιν ἐν ἄντροις,\nἵνα τεκοῦσά τις Φοίβῳ\nπαρθένος, ὦ μελέα, βρέφος,\nπτανοῖς ἐξόρισεν θοίναν\nθηρσί τε φοινίαν δαῖτα, πικρῶν γάμων\nὕβριν· οὔτʼ ἐπὶ κερκίσιν οὔτε λόγοις\nφάτιν ἄιον εὐτυχίας μετέχειν\nθεόθεν τέκνα θνατοῖς.\nπρόσπολοι γυναῖκες, αἳ τῶνδʼ ἀμφὶ κρηπῖδας δόμων\nθυοδόκων φρούρημʼ ἔχουσαι δεσπότιν φυλάσσετε,\nἐκλέλοιπʼ ἤδη τὸν ἱερὸν τρίποδα καὶ χρηστήριον\nΞοῦθος, ἢ μίμνει κατʼ οἶκον ἱστορῶν ἀπαιδίαν;\nἐν δόμοις ἔστʼ, ὦ ξένʼ· οὔπω δῶμʼ ὑπερβαίνει τόδε.\nὡς δʼ ἐπʼ ἐξόδοισιν ὄντος, τῶνδʼ ἀκούομεν πυλῶν\nδοῦπον, ἐξιόντα τʼ ἤδη δεσπότην ὁρᾶν πάρα.\nὦ τέκνον, χαῖρʼ· ἡ γὰρ ἀρχὴ τοῦ λόγου πρέπουσά μοι.\nχαίρομεν· σὺ δʼ εὖ φρόνει γε, καὶ δύʼ ὄντʼ εὖ πράξομεν.\nδὸς χερὸς φίλημά μοι σῆς σώματός τʼ ἀμφιπτυχάς.\nεὖ φρονεῖς μέν; ἤ σʼ ἔμηνε θεοῦ τις, ὦ ξένε, βλάβη;\nσωφρονῶ· τὰ φίλταθʼ εὑρὼν οὐ φυγεῖν ἐφίεμαι.\nπαῦε, μὴ ψαύσας τὰ τοῦ θεοῦ στέμματα ῥήξῃς χερί.\nἅψομαι· κοὐ ῥυσιάζω, τἀμὰ δʼ εὑρίσκω φίλα.\nοὐκ ἀπαλλάξῃ, πρὶν εἴσω τόξα πλευμόνων λαβεῖν;\nὡς τί δὴ φεύγεις με; σαυτοῦ γνωρίσας τὰ φίλτατα —\nοὐ φιλῶ φρενοῦν ἀμούσους καὶ μεμηνότας ξένους.\nκτεῖνε καὶ πίμπρη· πατρὸς γάρ, ἢν κτάνῃς, ἔσῃ φονεύς.\nποῦ δέ μοι πατὴρ σύ; ταῦτʼ οὖν οὐ γέλως κλύειν ἐμοῦ;\nοὔ· τρέχων ὁ μῦθος ἄν σοι τἀμὰ σημήνειεν ἄν.\nκαὶ τί μοι λέξεις;\nπατὴρ σός εἰμι καὶ σὺ παῖς ἐμός.\nτίς λέγει τάδε;\nὅς σʼ ἔθρεψεν ὄντα Λοξίας ἐμόν.\nμαρτυρεῖς σαυτῷ.\nτὰ τοῦ θεοῦ γʼ ἐκμαθὼν χρηστήρια.\nἐσφάλης αἴνιγμʼ ἀκούσας.\nοὐκ ἄρʼ ὄρθʼ ἀκούομεν.\nὁ δὲ λόγος τίς ἐστι Φοίβου;\nτὸν συναντήσαντά μοι —\nτίνα συνάντησιν;\nδόμων τῶνδʼ ἐξιόντι τοῦ θεοῦ\nσυμφορᾶς τίνος κυρῆσαι;\nπαῖδʼ ἐμὸν πεφυκέναι.\nσὸν γεγῶτʼ, ἢ δῶρον ἄλλως;\nδῶρον, ὄντα δʼ ἐξ ἐμοῦ.\nπρῶτα δῆτʼ ἐμοὶ ξυνάπτεις πόδα σόν;\nοὐκ ἄλλῳ, τέκνον.\nἡ τύχη πόθεν ποθʼ ἥκει;\nδύο μίαν θαυμάζομεν.\nἔα. τίνος δέ σοι πέφυκα μητρός;\nοὐκ ἔχω φράσαι.\nοὐδὲ Φοῖβος εἶπε;\nτερφθεὶς τοῦτο, κεῖνʼ οὐκ ἠρόμην.\nγῆς ἄρʼ ἐκπέφυκα μητρός.\nοὐ πέδον τίκτει τέκνα.\nπῶς ἂν οὖν εἴην σός;\nοὐκ οἶδʼ, ἀναφέρω δʼ ἐς τὸν θεόν.\nφέρε λόγων ἁψώμεθʼ ἄλλων.\nταῦτʼ ἀμείνονʼ, ὦ τέκνον.\nἦλθες ἐς νόθον τι λέκτρον;\nμωρίᾳ γε τοῦ νέου.\nπρὶν κόρην λαβεῖν Ἐρεχθέως;\nοὐ γὰρ ὕστερόν γέ πω.\nἆρα δῆτʼ ἐκεῖ μʼ ἔφυσας;\nτῷ χρόνῳ γε συντρέχει.\nκᾆτα πῶς ἀφικόμεσθα δεῦρο —\nταῦτʼ ἀμηχανῶ.\nδιὰ μακρᾶς ἐλθὼν κελεύθου;\nτοῦτο κἄμʼ ἀπαιολεῖ.\nΠυθίαν δʼ ἦλθες πέτραν πρίν;\nἐς φανάς γε Βακχίου.\nπροξένων δʼ ἔν του κατέσχες;\nὅς με Δελφίσιν κόραις\nἐθιάσευσʼ, ἢ πῶς τάδʼ αὐδᾷς;\nΜαινάσιν γε Βακχίου.\nἔμφρονʼ ἢ κάτοινον ὄντα;\nΒακχίου πρὸς ἡδοναῖς.\nτοῦτʼ ἐκεῖνʼ ἵνʼ ἐσπάρημεν.\nὁ πότμος ἐξηῦρεν, τέκνον.\nπῶς δʼ ἀφικόμεσθα ναούς;\nἔκβολον κόρης ἴσως.\nἐκπεφεύγαμεν τὸ δοῦλον.\nπατέρα νυν δέχου, τέκνον.\nτῷ θεῷ γοῦν οὐκ ἀπιστεῖν εἰκός.\nεὖ φρονεῖς ἄρα.\nκαὶ τί βουλόμεσθά γʼ ἄλλο —\nνῦν ὁρᾷς ἃ χρή σʼ ὁρᾶν.\nἢ Διὸς παιδὸς γενέσθαι παῖς;\nὃ σοί γε γίγνεται.\nἦ θίγω δῆθʼ οἵ μʼ ἔφυσαν;\nπιθόμενός γε τῷ θεῷ.\nχαῖρέ μοι, πάτερ —\nφίλον γε φθέγμʼ ἐδεξάμην τόδε.\nἡμέρα θʼ ἡ νῦν παροῦσα.\nμακάριόν γʼ ἔθηκέ με.\nὦ φίλη μῆτερ, πότʼ ἆρα καὶ σὸν ὄψομαι δέμας;\nνῦν ποθῶ σε μᾶλλον ἢ πρίν, ἥτις εἶ ποτʼ, εἰσιδεῖν.\nἀλλʼ ἴσως τέθνηκας, ἡμεῖς δʼ οὐδὲν ἂν δυναίμεθα.\nκοιναὶ μὲν ἡμῖν δωμάτων εὐπραξίαι·\nὅμως δὲ καὶ δέσποιναν ἐς τέκνʼ εὐτυχεῖν\nἐβουλόμην ἂν τούς τʼ Ἐρεχθέως δόμους.\nὦ τέκνον, ἐς μὲν σὴν ἀνεύρεσιν θεὸς\nὀρθῶς ἔκρανε, καὶ συνῆψʼ ἐμοί τε σέ,\nσύ τʼ αὖ τὰ φίλταθʼ ηὗρες οὐκ εἰδὼς πάρος.\nὃ δʼ ᾖξας ὀρθῶς, τοῦτο κἄμʼ ἔχει πόθος,\nὅπως σύ τʼ, ὦ παῖ, μητέρʼ εὑρήσεις σέθεν,\nἐγώ θʼ ὁποίας μοι γυναικὸς ἐξέφυς.\nχρόνῳ δὲ δόντες ταῦτʼ ἴσως εὕροιμεν ἄν.\nἀλλʼ ἐκλιπὼν θεοῦ δάπεδʼ ἀλητείαν τε σὴν\nἐς τὰς Ἀθήνας στεῖχε κοινόφρων πατρί,\nοὗ σʼ ὄλβιον μὲν σκῆπτρον ἀναμένει πατρός,\nπολὺς δὲ πλοῦτος· οὐδὲ θάτερον νοσῶν\nδυοῖν κεκλήσῃ δυσγενὴς πένης θʼ ἅμα,\nἀλλʼ εὐγενής τε καὶ πολυκτήμων βίου.\nσιγᾷς; τί πρὸς γῆν ὄμμα σὸν βαλὼν ἔχεις;\nἐς φροντίδας δʼ ἀπῆλθες, ἐκ δὲ χαρμονῆς\nπάλιν μεταστὰς δεῖμα προσβάλλεις πατρί.\nοὐ ταὐτὸν εἶδος φαίνεται τῶν πραγμάτων\nπρόσωθεν ὄντων ἐγγύθεν θʼ ὁρωμένων.\nἐγὼ δὲ τὴν μὲν συμφορὰν ἀσπάζομαι,\nπατέρα σʼ ἀνευρών· ὧν δὲ γιγνώσκω, πάτερ,\nἄκουσον. εἶναί φασι τὰς αὐτόχθονας\nκλεινὰς Ἀθήνας οὐκ ἐπείσακτον γένος,\nἵνʼ ἐσπεσοῦμαι δύο νόσω κεκτημένος,\nπατρός τʼ ἐπακτοῦ καὐτὸς ὢν νοθαγενής.\nκαὶ τοῦτʼ ἔχων τοὔνειδος, ἀσθενὴς μὲν ὤν —\nμηδὲν καὶ οὐδὲν ὢν κεκλήσομαι·\nἢν δʼ ἐς τὸ πρῶτον πόλεος ὁρμηθεὶς ζυγὸν\nζητῶ τις εἶναι, τῶν μὲν ἀδυνάτων ὕπο\nμισησόμεσθα· λυπρὰ γὰρ τὰ κρείσσονα·\nὅσοι δέ, χρηστοὶ δυνάμενοί τʼ εἶναι σοφοί,\nσιγῶσι κοὐ σπεύδουσιν ἐς τὰ πράγματα,\nγέλωτʼ ἐν αὐτοῖς μωρίαν τε λήψομαι\nοὐχ ἡσυχάζων ἐν πόλει φόβου πλέᾳ.\nτῶν δʼ αὖ λογίων τε χρωμένων τε τῇ πόλει\nἐς ἀξίωμα βὰς πλέον φρουρήσομαι\nψήφοισιν. οὕτω γὰρ τάδʼ, ὦ πάτερ, φιλεῖ·\nοἳ τὰς πόλεις ἔχουσι κἀξιώματα,\nτοῖς ἀνθαμίλλοις εἰσὶ πολεμιώτατοι.\nἐλθὼν δʼ ἐς οἶκον ἀλλότριον ἔπηλυς ὢν\nγυναῖκά θʼ ὡς ἄτεκνον, ἣ κοινουμένη\nτὰς συμφοράς σοι πρόσθεν, ἀπολαχοῦσα νῦν\nαὐτὴ καθʼ αὑτὴν τὴν τύχην οἴσει πικρῶς,\nπῶς οὐχ ὑπʼ αὐτῆς εἰκότως μισήσομαι,\nὅταν παραστῶ σοὶ μὲν ἐγγύθεν ποδός,\nἣ δʼ οὖσʼ ἄτεκνος τὰ σὰ φίλʼ εἰσορᾷ πικρῶς,\nκᾆτʼ ἢ προδοὺς σύ μʼ ἐς δάμαρτα σὴν βλέπῃς\nἢ τἀμὰ τιμῶν δῶμα συγχέας ἔχῃς;\nὅσας σφαγὰς δὴ φαρμάκων τε θανασίμων\nγυναῖκες ηὗρον ἀνδράσιν διαφθοράς.\nἄλλως τε τὴν σὴν ἄλοχον οἰκτίρω, πάτερ,\nἄπαιδα γηράσκουσαν· οὐ γὰρ ἀξία\nπατέρων ἀπʼ ἐσθλῶν οὖσʼ ἀπαιδίᾳ νοσεῖν.\nτυραννίδος δὲ τῆς μάτην αἰνουμένης\nτὸ μὲν πρόσωπον ἡδύ, τἀν δόμοισι δὲ\nλυπηρά· τίς γὰρ μακάριος, τίς εὐτυχής,\nὅστις δεδοικὼς καὶ παραβλέπων βίον\nαἰῶνα τείνει; δημότης ἂν εὐτυχὴς\nζῆν ἂν θέλοιμι μᾶλλον ἢ τύραννος ὤν,\nᾧ τοὺς πονηροὺς ἡδονὴ φίλους ἔχειν,\nἐσθλοὺς δὲ μισεῖ κατθανεῖν φοβούμενος.\nεἴποις ἂν ὡς ὁ χρυσὸς ἐκνικᾷ τάδε,\nπλουτεῖν τε τερπνόν; οὐ φιλῶ ψόφους κλύειν\nἐν χερσὶ σῴζων ὄλβον οὐδʼ ἔχειν πόνους·\nεἴη γʼ ἐμοὶ μὲν μέτρια μὴ λυπουμένῳ.\nἃ δʼ ἐνθάδʼ εἶχον ἀγάθʼ ἄκουσόν μου, πάτερ·\nτὴν φιλτάτην μὲν πρῶτον ἀνθρώπῳ σχολὴν\nὄχλον τε μέτριον, οὐδέ μʼ ἐξέπληξʼ ὁδοῦ\nπονηρὸς οὐδείς· κεῖνο δʼ οὐκ ἀνασχετόν,\nεἴκειν ὁδοῦ χαλῶντα τοῖς κακίοσιν.\nθεῶν δʼ ἐν εὐχαῖς ἢ γόοισιν ἦ βροτῶν,\nὑπηρετῶν χαίρουσιν, οὐ γοωμένοις.\nκαὶ τοὺς μὲν ἐξέπεμπον, οἳ δʼ ἧκον ξένοι,\nὥσθʼ ἡδὺς αἰεὶ καινὸς ἐν καινοῖσιν ἦ.\nὃ δʼ εὐκτὸν ἀνθρώποισι, κἂν ἄκουσιν ᾖ,\nδίκαιον εἶναί μʼ ὁ νόμος ἡ φύσις θʼ ἅμα\nπαρεῖχε τῷ θεῷ. ταῦτα συννοούμενος\nκρείσσω νομίζω τἀνθάδʼ ἢ τἀκεῖ, πάτερ.\nἔα δʼ ἔμʼ αὐτοῦ ζῆν· ἴση γὰρ ἡ χάρις,\nμεγάλοισι χαίρειν σμικρά θʼ ἡδέως ἔχειν.\nκαλῶς ἔλεξας, εἴπερ οὓς ἐγὼ φιλῶ\nἐν τοῖσι σοῖσιν εὐτυχήσουσιν φίλοις.\nπαῦσαι λόγων τῶνδʼ, εὐτυχεῖν δʼ ἐπίστασο·\nθέλω γὰρ οὗπέρ σʼ ηὗρον ἄρξασθαι, τέκνον,\nκοινῆς τραπέζης, δαῖτα πρὸς κοινὴν πεσών,\nθῦσαί θʼ ἅ σου πρὶν γενέθλιʼ οὐκ ἐθύσαμεν.\nκαὶ νῦν μὲν ὡς δὴ ξένον ἄγων σʼ ἐφέστιον\nδείπνοισι τέρψω, τῆς δʼ Ἀθηναίων χθονὸς\nἄξω θεατὴν δῆθεν, ὡς οὐκ ὄντʼ ἐμόν.\nκαὶ γὰρ γυναῖκα τὴν ἐμὴν οὐ βούλομαι\nλυπεῖν ἄτεκνον οὖσαν αὐτὸς εὐτυχῶν.\nχρόνῳ δὲ καιρὸν λαμβάνων προσάξομαι\nδάμαρτʼ ἐᾶν σε σκῆπτρα τἄμʼ ἔχειν χθονός.\nἼωνα δʼ ὀνομάζω σε τῇ τύχῃ πρέπον,\nὁθούνεκʼ ἀδύτων ἐξιόντι μοι θεοῦ\nἴχνος συνῆψας πρῶτος. ἀλλὰ τῶν φίλων\nπλήρωμʼ ἀθροίσας βουθύτῳ σὺν ἡδονῇ\nπρόσειπε, μέλλων Δελφίδʼ ἐκλιπεῖν πόλιν.\nὑμῖν δὲ σιγᾶν, δμωΐδες, λέγω τάδε,\nἢ θάνατον εἰπούσαισι πρὸς δάμαρτʼ ἐμήν.\nστείχοιμʼ ἄν. ἓν δὲ τῆς τύχης ἄπεστί μοι·\nεἰ μὴ γὰρ ἥτις μʼ ἔτεκεν εὑρήσω, πάτερ,\nἀβίωτον ἡμῖν. εἰ δʼ ἐπεύξασθαι χρεών,\nἐκ τῶν Ἀθηνῶν μʼ ἡ τεκοῦσʼ εἴη γυνή,\nὥς μοι γένηται μητρόθεν παρρησία.\nκαθαρὰν γὰρ ἤν τις ἐς πόλιν πέσῃ ξένος,\nκἂν τοῖς λόγοισιν ἀστὸς ᾖ, τό γε στόμα\nδοῦλον πέπαται κοὐκ ἔχει παρρησίαν.\nὁρῶ δάκρυα καὶ πενθίμους\nἀλαλαγὰς στεναγμάτων τʼ ἐσβολάς,\nὅταν ἐμὰ τύραννος εὐπαιδίαν\nπόσιν ἔχοντʼ εἰδῇ,\nαὐτὴ δʼ ἄπαις ᾖ καὶ λελειμμένη τέκνων.\nτίνʼ, ὦ παῖ πρόμαντι Λατοῦς, ἔχρη-\nσας ὑμνῳδίαν;\nπόθεν ὁ παῖς ὅδʼ ἀμφὶ ναοὺς σέθεν\nτρόφιμος ἐξέβα; γυναικῶν τίνος;\nοὐ γάρ με σαίνει θέσφατα μή τινʼ ἔχῃ δόλον.\nδειμαίνω συμφοράν,\nἐφʼ ὅ ποτε βάσεται.\nἄτοπος ἄτοπα γὰρ δίδωσί μοι,\nτὸ δʼ ἔτʼ εὔφημʼ ἔχει,\nδόλον τύχαν θʼ, ὁ παῖς\nἄλλων τραφεὶς ἐξ αἱμάτων.\nτίς οὐ τάδε ξυνοίσεται;\n— φίλαι, πότερʼ ἐμᾷ δεσποίνᾳ\nτάδε τορῶς ἐς οὖς γεγωνήσομεν;\nπόσιν, ἐν ᾧ τὰ πάντʼ ἔχουσʼ ἐλπίδων\nμέτοχος ἦν, τλάμων,\n— νῦν δʼ ἣ μὲν ἔρρει συμφοραῖς, ὃ δʼ εὐτυχεῖ.\n— πολιὸν ἐσπεσοῦσα γῆρας, πόσις δʼ\n— ἀτίετος φίλων.\n— μέλεος, ὃς θυραῖος ἐλθὼν δόμους,\nμέγαν ἐς ὄλβον, οὐκ ἴσωσεν τύχης\n(— ὄλοιτʼ, ὄλοιτο) πότνιαν ἐξαπαφὼν ἐμάν.\n— καὶ θεοῖσιν μὴ τύχοι\nκαλλίφλογα πέλανον ἐπὶ\nπυρὶ καθαγνίσας· τὸ δʼ ἐμὸν εἴσεται,\nὅσον ἀμᾶς ἔφυν\nτυραννίδος φίλα.\n— ἦ δὴ πέλας δείπνων κυρεῖ\nπαῖς καὶ πατὴρ νέος νέων.\nἰὼ δειράδες Παρνασοῦ πέτρας\nἔχουσαι σκόπελον οὐράνιόν θʼ ἕδραν,\nἵνα Βάκχιος ἀμφιπύρους ἀνέχων πεύκας\nλαιψηρὰ πηδᾷ νυκτιπόλοις ἅμα σὺν Βάκχαις,\nμή ποτʼ εἰς ἐμὰν πόλιν ἵκοιθʼ ὁ παῖς,\nνέαν δʼ ἁμέραν ἀπολιπὼν θάνοι.\nστενομένα γὰρ ἂν πόλις ἔχοι σκῆψιν\nξενικὸν ἐσβολὰν\n\nἁλίσας ὁ πάρος ἀρχαγὸς ὢν\nἘρεχθεὺς ἄναξ.\nὦ πρέσβυ παιδαγώγʼ Ἐρεχθέως πατρὸς\nτοὐμοῦ ποτʼ ὄντος, ἡνίκʼ ἦν ἔτʼ ἐν φάει,\nἔπαιρε σαυτὸν πρὸς θεοῦ χρηστήρια,\nὥς μοι συνησθῇς, εἴ τι Λοξίας ἄναξ\nθέσπισμα παίδων ἐς γονὰς ἐφθέγξατο.\nσὺν τοῖς φίλοις γὰρ ἡδὺ μὲν πράσσειν καλῶς·\nἃ μὴ γένοιτο δʼ, εἴ τι τυγχάνοι κακόν,\nἐς ὄμματʼ εὔνου φωτὸς ἐμβλέψαι γλυκύ.\nἐγὼ δέ σʼ, ὥσπερ καὶ σὺ πατέρʼ ἐμόν ποτε,\nδέσποινʼ ὅμως οὖσʼ ἀντικηδεύω πατρός.\nὦ θύγατερ, ἄξιʼ ἀξίων γεννητόρων\nἤθη φυλάσσεις, κοὐ καταισχύνασʼ ἔχεις\nτοὺς σοὺς παλαιούς, ἐκγόνους αὐτόχθονας.\nἕλχʼ ἕλκε πρὸς μέλαθρα καὶ κόμιζέ με.\nαἰπεινά τοι μαντεῖα· τοῦ γήρως δέ μοι\nσυνεκπονοῦσα κῶλον ἰατρὸς γενοῦ.\nἕπου νυν· ἴχνος δʼ ἐκφύλασσʼ ὅπου τίθης.\nἰδού.\nτὸ τοῦ ποδὸς μὲν βραδύ, τὸ τοῦ δὲ νοῦ ταχύ.\nβάκτρῳ δʼ ἐρείδου περιφερῆ στίβον χθονός.\nκαὶ τοῦτο τυφλόν, ὅταν ἐγὼ βλέπω βραχύ.\nὀρθῶς ἔλεξας· ἀλλὰ μὴ παρῇς κόπῳ.\nοὔκουν ἑκών γε· τοῦ δʼ ἀπόντος οὐ κρατῶ.\nγυναῖκες, ἱστῶν τῶν ἐμῶν καὶ κερκίδος\nδούλευμα πιστόν, τίνα τύχην λαβὼν πόσις\nβέβηκε παίδων, ὧνπερ οὕνεχʼ ἥκομεν;\nσημήνατʼ· εἰ γὰρ ἀγαθά μοι μηνύσετε,\nοὐκ εἰς ἀπίστους δεσπότας βαλεῖς χάριν.\nἰὼ δαῖμον.\nτὸ φροίμιον μὲν τῶν λόγων οὐκ εὐτυχές.\nἰὼ τλᾶμον.\nἀλλʼ ἦ τι θεσφάτοισι δεσποτῶν νοσῶ;\nεἶἑν· τί δρῶμεν; θάνατος ὧν κεῖται πέρι\nτίς ἥδε μοῦσα, χὡ φόβος τίνων πέρι;\nεἴπωμεν ἢ σιγῶμεν; ἢ τί δράσομεν;\nεἴφʼ· ὡς ἔχεις γε συμφοράν τινʼ εἰς ἐμέ.\nεἰρήσεταί τοι, κεἰ θανεῖν μέλλω διπλῇ.\nοὐκ ἔστι σοι, δέσποινʼ, ἐπʼ ἀγκάλαις λαβεῖν\nτέκνʼ, οὐδὲ μαστῷ σῷ προσαρμόσαι ποτέ.\nὤμοι, θάνοιμι.\nθύγατερ.\nὦ τάλαινʼ\nἐγὼ συμφορᾶς, ἔλαβον ἔπαθον ἄχος\nἀβίοτον, φίλαι.\nδιοιχόμεσθα.\nτέκνον.\nαἰαῖ αἰαῖ·\nδιανταῖος ἔτυπεν ὀδύνα με πλευ-\nμόνων τῶνδʼ ἔσω.\nμήπω στενάξῃς\nἀλλὰ πάρεισι γόοι.\nπρὶν ἂν μάθωμεν\nἀγγελίαν τίνα μοι;\nεἰ ταὐτὰ πράσσων δεσπότης τῆς συμφορᾶς\nκοινωνός ἐστιν, ἢ μόνη σὺ δυστυχεῖς.\nκείνῳ μέν, ὦ γεραιέ, παῖδα Λοξίας\nἔδωκεν, ἰδίᾳ δʼ εὐτυχεῖ ταύτης δίχα.\nτόδʼ ἐπὶ τῷδε κακὸν ἄκρον ἔλακες\nἄχος ἐμοὶ στένειν.\nπότερα δὲ φῦναι δεῖ γυναικὸς ἔκ τινος\nτὸν παῖδʼ ὃν εἶπας, ἢ γεγῶτʼ ἐθέσπισεν;\nἤδη πεφυκότʼ ἐκτελῆ νεανίαν\nδίδωσιν αὐτῷ Λοξίας· παρῆ δʼ ἐγώ.\nπῶς φῄς; ἄφατον ἄφατον ἀναύδητον\nλόγον ἐμοὶ θροεῖς.\nκἄμοιγε. πῶς δʼ ὁ χρησμὸς ἐκπεραίνεται,\nσαφέστερόν μοι φράζε, χὥστις ἔσθʼ ὁ παῖς.\nὅτῳ ξυναντήσειεν ἐκ θεοῦ συθεὶς\nπρώτῳ πόσις σός, παῖδʼ ἔδωκʼ αὐτῷ θεός.\nὀττοτοττοτοῖ· τὸν δʼ ἐμὸν ἄτεκνον ἄτεκνον ἔλακεν\nἄρα βίοτον; ἐρημίᾳ δʼ ὀρφανοὺς\nδόμους οἰκήσω.\nτίς οὖν ἐχρήσθη; τῷ συνῆψʼ ἴχνος ποδὸς\nπόσις ταλαίνης; πῶς δὲ ποῦ νιν εἰσιδών;\nοἶσθʼ, ὦ φίλη δέσποινα, τὸν νεανίαν\nὃς τόνδʼ ἔσαιρε ναόν; οὗτος ἔσθʼ ὁ παῖς.\nἀνʼ ὑγρὸν ἀμπταίην αἰθέρα πόρσω γαί-\nας Ἑλλανίας, ἀστέρας ἑσπέρους,\nοἷον οἷον ἄλγος ἔπαθον, φίλαι.\nὄνομα δὲ ποῖον αὐτὸν ὀνομάζει πατήρ;\nοἶσθʼ, ἢ σιωπῇ τοῦτʼ ἀκύρωτον μένει;\nἼωνʼ, ἐπείπερ πρῶτος ἤντησεν πατρί.\nμητρὸς δʼ ὁποίας ἐστὶν —\nοὐκ ἔχω φράσαι.\nφροῦδος δʼ — ἵνʼ εἰδῇς πάντα τἀπʼ ἐμοῦ, γέρον —\nπαιδὸς προθύσων ξένια καὶ γενέθλια\nσκηνὰς ἐς ἱερὰς τῆσδε λαθραίως πόσις,\nκοινὴν ξυνάψων δαῖτα παιδὶ τῷ νέῳ.\nδέσποινα, προδεδόμεσθα — σὺν γάρ σοι νοσῶ —\nτοῦ σοῦ πρὸς ἀνδρός, καὶ μεμηχανημένως\nὑβριζόμεσθα δωμάτων τʼ Ἐρεχθέως\nἐκβαλλόμεσθα. καὶ σὸν οὐ στυγῶν πόσιν\nλέγω, σὲ μέντοι μᾶλλον ἢ κεῖνον φιλῶν·\nὅστις σε γήμας ξένος ἐπεισελθὼν πόλιν\nκαὶ δῶμα καὶ σὴν παραλαβὼν παγκληρίαν,\nἄλλης γυναικὸς παῖδας ἐκκαρπούμενος\nλάθρα πέφηνεν· ὡς λάθρα δʼ, ἐγὼ φράσω.\nἐπεί σʼ ἄτεκνον ᾔσθετʼ, οὐκ ἔστεργέ σοι\nὅμοιος εἶναι τῆς τύχης τʼ ἴσον φέρειν,\nλαβὼν δὲ δοῦλα λέκτρα νυμφεύσας λάθρα\nτὸν παῖδʼ ἔφυσεν, ἐξενωμένον δέ τῳ\nΔελφῶν δίδωσιν ἐκτρέφειν. ὃ δʼ ἐν θεοῦ\nδόμοισιν ἄφετος, ὡς λάθοι, παιδεύεται.\nνεανίαν δʼ ὡς ᾔσθετʼ ἐκτεθραμμένον,\nἐλθεῖν σʼ ἔπεισε δεῦρʼ ἀπαιδίας χάριν.\nκᾆθʼ ὁ θεὸς οὐκ ἐψεύσαθʼ, ὅδε δʼ ἐψεύσατο\nπάλαι τρέφων τὸν παῖδα, κἄπλεκεν πλοκὰς\nτοιάσδʼ· ἁλοὺς μὲν ἀνέφερʼ ἐς τὸν δαίμονα,\nἐλθὼν δὲ καὶ τὸν χρόνον ἀμύνεσθαι θέλων\nτυραννίδʼ αὐτῷ περιβαλεῖν ἔμελλε γῆς.\nκαινὸν δὲ τοὔνομʼ ἀνὰ χρόνον πεπλασμένον\nἼων, ἰόντι δῆθεν ὅτι συνήντετο.\nοἴμοι, κακούργους ἄνδρας ὡς αἰεὶ στυγῶ,\nοἳ συντιθέντες τἄδικʼ εἶτα μηχαναῖς\nκοσμοῦσι. φαῦλον χρηστὸν ἂν λαβεῖν φίλον\nθέλοιμι μᾶλλον ἢ κακὸν σοφώτερον.\nκαὶ τῶνδʼ ἁπάντων ἔσχατον πείσῃ κακόν·\nἀμήτορʼ, ἀναρίθμητον, ἐκ δούλης τινὸς\nγυναικός, ἐς σὸν δῶμα δεσπότην ἄγειν.\nἁπλοῦν ἂν ἦν γὰρ τὸ κακόν, εἰ παρʼ εὐγενοῦς\nμητρός, πιθών σε, σὴν λέγων ἀπαιδίαν,\nἐσῴκισʼ οἴκους· εἰ δὲ σοὶ τόδʼ ἦν πικρόν,\nτῶν Αἰόλου νιν χρῆν ὀρεχθῆναι γάμων.\nἐκ τῶνδε δεῖ σε δὴ γυναικεῖόν τι δρᾶν·\nἢ γὰρ ξίφος λαβοῦσαν ἢ δόλῳ τινὶ\nἢ φαρμάκοισι σὸν κατακτεῖναι πόσιν\nκαὶ παῖδα, πρὶν σοὶ θάνατον ἐκ κείνων μολεῖν.\nεἰ γάρ γʼ ὑφήσεις τοῦδʼ, ἀπαλλάξῃ βίου.\nδυοῖν γὰρ ἐχθροῖν εἰς ἓν ἐλθόντοιν στέγος,\nἢ θάτερον δεῖ δυστυχεῖν ἢ θάτερον.\nἐγὼ μὲν οὖν σοι καὶ συνεκπονεῖν θέλω,\nκαὶ συμφονεύειν παῖδʼ ἐπεισελθὼν δόμους\nοὗ δαῖθʼ ὁπλίζει, καὶ τροφεῖα δεσπόταις\nἀποδοὺς θανεῖν τε ζῶν τε φέγγος εἰσορᾶν.\nἓν γάρ τι τοῖς δούλοισιν αἰσχύνην φέρει,\nτοὔνομα· τὰ δʼ ἄλλα πάντα τῶν ἐλευθέρων\nοὐδὲν κακίων δοῦλος, ὅστις ἐσθλὸς ᾖ.\nκἀγώ, φίλη δέσποινα, συμφορὰν θέλω\nκοινουμένη τήνδʼ ἢ θανεῖν ἢ ζῆν καλῶς.\nὦ ψυχά, πῶς σιγάσω;\nπῶς δὲ σκοτίας ἀναφήνω\nεὐνάς, αἰδοῦς δʼ ἀπολειφθῶ;\nτί γὰρ ἐμπόδιον κώλυμʼ ἔτι μοι;\nπρὸς τίνʼ ἀγῶνας τιθέμεσθʼ ἀρετῆς;\nοὐ πόσις ἡμῶν προδότης γέγονεν,\nστέρομαι δʼ οἴκων, στέρομαι παίδων,\nφροῦδαι δʼ ἐλπίδες, ἃς διαθέσθαι\nχρῄζουσα καλῶς οὐκ ἐδυνήθην,\nσιγῶσα γάμους,\nσιγῶσα τόκους πολυκλαύτους;\nἀλλʼ οὐ τὸ Διὸς πολύαστρον ἕδος\nκαὶ τὴν ἐπʼ ἐμοῖς σκοπέλοισι θεὰν\nλίμνης τʼ ἐνύδρου Τριτωνιάδος\nπότνιαν ἀκτάν,\nοὐκέτι κρύψω λέχος, ὡς στέρνων\nἀπονησαμένη ῥᾴων ἔσομαι.\nστάζουσι κόραι δακρύοισιν ἐμαί,\nψυχὴ δʼ ἀλγεῖ κακοβουλευθεῖσʼ\nἔκ τʼ ἀνθρώπων ἔκ τʼ ἀθανάτων,\nοὓς ἀποδείξω\nλέκτρων προδότας ἀχαρίστους.\nὦ τᾶς ἑπταφθόγγου μέλπων\nκιθάρας ἐνοπάν, ἅτʼ ἀγραύλοις\nκέρασιν ἐν ἀψύχοις ἀχεῖ\nμουσᾶν ὕμνους εὐαχήτους,\nσοὶ μομφάν, ὦ Λατοῦς παῖ,\nπρὸς τάνδʼ αὐγὰν αὐδάσω.\nἦλθές μοι χρυσῷ χαίταν\nμαρμαίρων, εὖτʼ ἐς κόλπους\nκρόκεα πέταλα φάρεσιν ἔδρεπον,\nἀνθίζειν χρυσανταυγῆ·\nλευκοῖς δʼ ἐμφὺς καρποῖσιν\nχειρῶν εἰς ἄντρου κοίτας\nκραυγὰν Ὦ μᾶτέρ μʼ αὐδῶσαν\nθεὸς ὁμευνέτας\nἆγες ἀναιδείᾳ\nΚύπριδι χάριν πράσσων.\nτίκτω δʼ ἁ δύστανός σοι\nκοῦρον, τὸν φρίκᾳ ματρὸς\nεἰς εὐνὰν βάλλω τὰν σάν,\nἵνα με λέχεσι μελέαν μελέοις\nἐζεύξω τὰν δύστανον.\nοἴμοι μοι· καὶ νῦν ἔρρει\nπτανοῖς ἁρπασθεὶς θοίνα\nπαῖς μοι καὶ σός, τλάμων·\nσὺ δὲ κιθάρᾳ κλάζεις\nπαιᾶνας μέλπων.\nὠή,\nτὸν Λατοῦς αὐδῶ σʼ,\nὅστʼ ὀμφὰν κληροῖς\nπρὸς χρυσέους θάκους\nκαὶ γαίας μεσσήρεις ἕδρας,\nεἰς οὖς αὐδὰν καρύξω·\nἸὼ κακὸς εὐνάτωρ,\nὃς τῷ μὲν ἐμῷ νυμφεύτᾳ\nχάριν οὐ προλαβὼν\nπαῖδʼ εἰς οἴκους οἰκίζεις·\nὁ δʼ ἐμὸς γενέτας καὶ σός γʼ, ἀμαθής,\nοἰωνοῖς ἔρρει συλαθείς,\nσπάργανα ματέρος ἐξαλλάξας.\nμισεῖ σʼ ἁ Δᾶλος καὶ δάφνας\nἔρνεα φοίνικα παρʼ ἁβροκόμαν,\nἔνθα λοχεύματα σέμνʼ ἐλοχεύσατο\nΛατὼ Δίοισί σε καρποῖς.\nοἴμοι, μέγας θησαυρὸς ὡς ἀνοίγνυται\nκακῶν, ἐφʼ οἷσι πᾶς ἂν ἐκβάλοι δάκρυ.\nὦ θύγατερ, οὔτοι σὸν βλέπων ἐμπίμπλαμαι\nπρόσωπον, ἔξω δʼ ἐγενόμην γνώμης ἐμῆς.\nκακῶν γὰρ ἄρτι κῦμʼ ὑπεξαντλῶν φρενί,\nπρύμνηθεν αἴρει μʼ ἄλλο σῶν λόγων ὕπο,\nοὓς ἐκβαλοῦσα τῶν παρεστώτων κακῶν\nμετῆλθες ἄλλων πημάτων κακὰς ὁδούς.\nτί φῄς; τίνα λόγον Λοξίου κατηγορεῖς;\nποῖον τεκεῖν φῂς παῖδα; ποῦ θεῖναι πόλεως\nθηρσὶν φίλον τύμβευμʼ; ἄνελθέ μοι πάλιν.\nαἰσχύνομαι μέν σʼ, ὦ γέρον, λέξω δʼ ὅμως.\nὡς συστενάζειν γʼ οἶδα γενναίως φίλοις.\nἄκουε τοίνυν· οἶσθα Κεκροπίας πέτρας\nπρόσβορρον ἄντρον, ἃς Μακρὰς κικλήσκομεν;\nοἶδʼ, ἔνθα Πανὸς ἄδυτα καὶ βωμοὶ πέλας.\nἐνταῦθʼ ἀγῶνα δεινὸν ἠγωνίσμεθα.\nτίνʼ; ὡς ἀπαντᾷ δάκρυά μοι τοῖς σοῖς λόγοις.\nΦοίβῳ ξυνῆψʼ ἄκουσα δύστηνον γάμον.\nὦ θύγατερ, ἆρʼ ἦν ταῦθʼ ἅ γʼ ᾐσθόμην ἐγώ;\nοὐκ οἶδʼ· ἀληθῆ δʼ εἰ λέγεις φαίημεν ἄν.\nνόσον κρυφαίαν ἡνίκʼ ἔστενες λάθρα;\nτότʼ ἦν ἃ νῦν σοι φανερὰ σημαίνω κακά.\nκᾆτʼ ἐξέκλεψας πῶς Ἀπόλλωνος γάμους;\nἔτεκον — ἀνάσχου ταῦτʼ ἐμοῦ κλύων, γέρον.\nποῦ; τίς λοχεύει σʼ; ἢ μόνη μοχθεῖς τάδε;\nμόνη κατʼ ἄντρον οὗπερ ἐζεύχθην γάμοις.\nὁ παῖς δὲ ποῦ ʼστιν; ἵνα σὺ μηκέτʼ ᾖς ἄπαις.\nτέθνηκεν, ὦ γεραιέ, θηρσὶν ἐκτεθείς.\nτέθνηκʼ; Ἀπόλλων δʼ ὁ κακὸς οὐδὲν ἤρκεσεν;\nοὐκ ἤρκεσʼ· Ἅιδου δʼ ἐν δόμοις παιδεύεται.\nτίς γάρ νιν ἐξέθηκεν; οὐ γὰρ δὴ σύ γε.\nἡμεῖς, ἐν ὄρφνῃ σπαργανώσαντες πέπλοις.\nοὐδὲ ξυνῄδει σοί τις ἔκθεσιν τέκνου;\nαἱ ξυμφοραί γε καὶ τὸ λανθάνειν μόνον.\nκαὶ πῶς ἐν ἄντρῳ παῖδα σὸν λιπεῖν ἔτλης;\nπῶς δʼ οἰκτρὰ πολλὰ στόματος ἐκβαλοῦσʼ ἔπη —\nφεῦ·\nτλήμων σὺ τόλμης, ὁ δὲ θεὸς μᾶλλον σέθεν.\nεἰ παῖδά γʼ εἶδες χεῖρας ἐκτείνοντά μοι.\nμαστὸν διώκοντʼ ἦ πρὸς ἀγκάλαις πεσεῖν;\nἐνταῦθʼ, ἵνʼ οὐκ ὢν ἄδικʼ ἔπασχεν ἐξ ἐμοῦ.\nσοὶ δʼ ἐς τί δόξʼ ἐσῆλθεν ἐκβαλεῖν τέκνον;\nὡς τὸν θεὸν σῴζοντα τόν γʼ αὑτοῦ γόνον.\nοἴμοι, δόμων σῶν ὄλβος ὡς χειμάζεται.\nτί κρᾶτα κρύψας, ὦ γέρον, δακρυρροεῖς;\nσὲ καὶ πατέρα σὸν δυστυχοῦντας εἰσορῶ.\nτὰ θνητὰ τοιαῦτʼ· οὐδὲν ἐν ταὐτῷ μένει.\nμή νυν ἔτʼ οἴκτων, θύγατερ, ἀντεχώμεθα.\nτί γάρ με χρὴ δρᾶν; ἀπορία τὸ δυστυχεῖν.\nτὸν πρῶτον ἀδικήσαντά σʼ ἀποτίνου θεόν.\nκαὶ πῶς τὰ κρείσσω θνητὸς οὖσʼ ὑπερδράμω;\nπίμπρη τὰ σεμνὰ Λοξίου χρηστήρια.\nδέδοικα· καὶ νῦν πημάτων ἄδην ἔχω.\nτὰ δυνατά νυν τόλμησον, ἄνδρα σὸν κτανεῖν.\nαἰδούμεθʼ εὐνὰς τὰς τόθʼ ἡνίκʼ ἐσθλὸς ἦν.\nνῦν δʼ ἀλλὰ παῖδα τὸν ἐπὶ σοὶ πεφηνότα.\nπῶς; εἰ γὰρ εἴη δυνατόν· ὡς θέλοιμί γʼ ἄν.\nξιφηφόρους σοὺς ὁπλίσασʼ ὀπάονας.\nστείχοιμʼ ἄν· ἀλλὰ ποῦ γενήσεται τόδε;\nἱεραῖσιν ἐν σκηναῖσιν, οὗ θοινᾷ φίλους.\nἐπίσημον ὁ φόνος, καὶ τὸ δοῦλον ἀσθενές.\nὤμοι, κακίζῃ· φέρε, σὺ νῦν βούλευέ τι.\nκαὶ μὴν ἔχω γε δόλια καὶ δραστήρια.\nἀμφοῖν ἂν εἴην τοῖνδʼ ὑπηρέτης ἐγώ.\nἄκουε τοίνυν· οἶσθα γηγενῆ μάχην;\nοἶδʼ, ἣν Φλέγρᾳ Γίγαντες ἔστησαν θεοῖς.\nἐνταῦθα Γοργόνʼ ἔτεκε Γῆ, δεινὸν τέρας.\nἦ παισὶν αὑτῆς σύμμαχον, θεῶν πόνον;\nναί· καί νιν ἔκτεινʼ ἡ Διὸς Παλλὰς θεά.\nποῖόν τι μορφῆς σχῆμʼ ἔχουσαν ἀγρίας;\nθώρακʼ ἐχίδνης περιβόλοις ὡπλισμένον.\nἆρʼ οὗτός ἐσθʼ ὁ μῦθος ὃν κλύω πάλαι;\nταύτης Ἀθάναν δέρος ἐπὶ στέρνοις ἔχειν.\nἣν αἰγίδʼ ὀνομάζουσι, Παλλάδος στολήν;\nτόδʼ ἔσχεν ὄνομα θεῶν ὅτʼ ᾖξεν ἐς δόρυ.\nτί δῆτα, θύγατερ, τοῦτο σοῖς ἐχθροῖς βλάβος;\nἘριχθόνιον οἶσθʼ, ἢ — ; τί δʼ οὐ μέλλεις, γέρον;\nὃν πρῶτον ὑμῶν πρόγονον ἐξανῆκε γῆ;\nτούτῳ δίδωσι Παλλὰς ὄντι νεογόνῳ\nτί χρῆμα; μέλλον γάρ τι προσφέρεις ἔπος.\nδισσοὺς σταλαγμοὺς αἵματος Γοργοῦς ἄπο.\nἰσχὺν ἔχοντας τίνα πρὸς ἀνθρώπου φύσιν;\nτὸν μὲν θανάσιμον, τὸν δʼ ἀκεσφόρον νόσων.\nἐν τῷ καθάψασʼ ἀμφὶ παιδὶ σώματος;\nχρυσοῖσι δεσμοῖς· ὁ δὲ δίδωσʼ ἐμῷ πατρί.\nκείνου δὲ κατθανόντος ἐς σὲ ἀφίκετο;\nναί· κἀπὶ καρπῷ γʼ αὔτʼ ἐγὼ χερὸς φέρω.\nπῶς οὖν κέκρανται δίπτυχον δῶρον θεᾶς;\nκοίλης μὲν ὅστις φλεβὸς ἀπέσταξεν φόνῳ\nτί τῷδε χρῆσθαι; δύνασιν ἐκφέρει τίνα;\nνόσους ἀπείργει καὶ τροφὰς ἔχει βίου.\nὁ δεύτερος δʼ ἀριθμὸς ὧν λέγεις τί δρᾷ;\nκτείνει, δρακόντων ἰὸς ὢν τῶν Γοργόνος.\nἐς ἓν δὲ κραθέντʼ αὐτὸν ἢ χωρὶς φορεῖς;\nχωρίς· κακῷ γὰρ ἐσθλὸν οὐ συμμείγνυται.\nὦ φιλτάτη παῖ, πάντʼ ἔχεις ὅσων σε δεῖ.\nτούτῳ θανεῖται παῖς· σὺ δʼ ὁ κτείνων ἔσῃ.\nποῦ καὶ τί δράσας; σὸν λέγειν, τολμᾶν δʼ ἐμόν.\nἐν ταῖς Ἀθήναις, δῶμʼ ὅταν τοὐμὸν μόλῃ.\nοὐκ εὖ τόδʼ εἶπας· καὶ σὺ γὰρ τοὐμὸν ψέγεις.\nπῶς; ἆρʼ ὑπείδου τοῦθʼ ὃ κἄμʼ ἐσέρχεται;\nσὺ παῖδα δόξεις διολέσαι, κεἰ μὴ κτενεῖς.\nὀρθῶς· φθονεῖν γάρ φασι μητρυιὰς τέκνοις.\nαὐτοῦ νυν αὐτὸν κτεῖνʼ, ἵνʼ ἀρνήσῃ φόνους.\nπρολάζυμαι γοῦν τῷ χρόνῳ τῆς ἡδονῆς.\nκαὶ σόν γε λήσεις πόσιν ἅ σε σπεύδει λαθεῖν.\nοἶσθʼ οὖν ὃ δρᾶσον; χειρὸς ἐξ ἐμῆς λαβὼν\nχρύσωμʼ Ἀθάνας τόδε, παλαιὸν ὄργανον,\nἐλθὼν ἵνʼ ἡμῖν βουθυτεῖ λάθρα πόσις,\nδείπνων ὅταν λήγωσι καὶ σπονδὰς θεοῖς\nμέλλωσι λείβειν, ἐν πέπλοις ἔχων τόδε\nκάθες βαλὼν ἐς πῶμα τῷ νεανίᾳ\nἰδίᾳ δέ, μή τι πᾶσι, χωρίσας ποτὸν\nτῷ τῶν ἐμῶν μέλλοντι δεσπόζειν δόμων.\nκἄνπερ διέλθῃ λαιμόν, οὔποθʼ ἵξεται\nκλεινὰς Ἀθήνας, κατθανὼν δʼ αὐτοῦ μενεῖ.\nσὺ μέν νυν εἴσω προξένων μέθες πόδα·\nἡμεῖς δʼ ἐφʼ ᾧ τετάγμεθʼ ἐκπονήσομεν.\nἄγʼ, ὦ γεραιὲ πούς, νεανίας γενοῦ\nἔργοισι, κεἰ μὴ τῷ χρόνῳ πάρεστί σοι.\nἐχθρὸν δʼ ἐπʼ ἄνδρα στεῖχε δεσποτῶν μέτα,\nκαὶ συμφόνευε καὶ συνεξαίρει δόμων.\nτὴν δʼ εὐσέβειαν εὐτυχοῦσι μὲν καλὸν\nτιμᾶν· ὅταν δὲ πολεμίους δρᾶσαι κακῶς\nθέλῃ τις, οὐδεὶς ἐμποδὼν κεῖται νόμος.\nΕἰνοδία θύγατερ Δάματρος, ἃ τῶν\nνυκτιπόλων ἐφόδων ἀνάσσεις\nκαὶ μεθαμερίων, ὅδωσον\nδυσθανάτων κρατήρων πλη-\nρώματʼ ἐφʼ οἷσι πέμπει\nπότνια πότνιʼ ἐμὰ χθονίας\nΓοργοῦς λαιμοτόμων ἀπὸ\nσταλαγμῶν\nτῷ τῶν Ἐρεχθεϊδᾶν\nδόμων ἐφαπτομένῳ·\nμηδέ ποτʼ ἄλλος ἄλλων ἀπʼ οἴ-\nκων πόλεως ἀνάσσοι\nπλὴν τῶν εὐγενετᾶν Ἐρεχθειδᾶν.\nεἰ δʼ ἀτελὴς θάνατος σπουδαί τε δεσποί-\nνας, ὅ τε καιρὸς ἄπεισι τόλμας,\nᾇ νῦν ἐλπὶς ἐφαίνετʼ, ἢ θη-\nκτὸν ξίφος ἢ δαίμων ἐξά-\nψει βρόχον ἀμφὶ δειρήν,\nπάθεσι πάθεα δʼ ἐξανύτουσʼ\nεἰς ἄλλας βιότου κάτει-\nσι μορφάς.\nοὐ γὰρ δόμων γʼ ἑτέρους\nἄρχοντας ἀλλοδαποὺς\nζῶσά ποτʼ ὄμμασι ἐν φαεν-\nναῖς ἀνέχοιτʼ ἂν αὐγαῖς\nἁ τῶν εὐπατριδᾶν γεγῶσʼ οἴκων.\nαἰσχύνομαι τὸν πολύυ-\nμνον θεόν, εἰ παρὰ καλλιχόροισι παγαῖς\nλαμπάδα θεωρὸν εἰκάδων\nὄψεται ἐννύχιος ἄυπνος ὤν, ὅτε\nκαὶ Διὸς ἀστερωπὸς\nἀνεχόρευσεν αἰθήρ,\nχορεύει δὲ σελάνα\nκαὶ πεντήκοντα κόραι\nΝηρέος, αἱ κατὰ πόντον\nἀενάων τε ποταμῶν\nδίνας, χορευόμεναι\nτὰν χρυσοστέφανον κόραν\nκαὶ ματέρα σεμνάν·\nἵνʼ ἐλπίζει βασιλεύ-\nσειν ἄλλων πόνον ἐσπεσὼν\nὁ Φοίβειος ἀλάτας.\nὁρᾶθʼ ὅσοι δυσκελάδοι-\nσιν κατὰ μοῦσαν ἰόντες ἀείδεθʼ ὕμνοις\nἁμέτερα λέχεα καὶ γάμους\nΚύπριδος ἀθέμιτας ἀνοσίους, ὅσον\nεὐσεβίᾳ κρατοῦμεν\nἄδικον ἄροτον ἀνδρῶν.\nπαλίμφαμος ἀοιδὰ\nκαὶ μοῦσʼ εἰς ἄνδρας ἴτω\nδυσκέλαδος ἀμφὶ λέκτρων.\nδείκνυσι γὰρ ὁ Διὸς ἐκ\nπαίδων ἀμνημοσύναν,\nοὐ κοινὰν τεκέων τύχαν\nοἴκοισι φυτεύσας\nδεσποίνᾳ· πρὸς δʼ Ἀφροδί-\nταν ἄλλαν θέμενος χάριν\nνόθου παιδὸς ἔκυρσεν.\nκλειναὶ γυναῖκες, ποῦ κόρην Ἐρεχθέως,\nδέσποιναν εὕρω; πανταχῇ γὰρ ἄστεως\nζητῶν νιν ἐξέπλησα κοὐκ ἔχω λαβεῖν.\nτί δʼ ἔστιν, ὦ ξύνδουλε; τίς προθυμία\nποδῶν ἔχει σε, καὶ λόγους τίνας φέρεις;\nθηρώμεθʼ· ἀρχαὶ δʼ ἁπιχώριοι χθονὸς\nζητοῦσιν αὐτήν, ὡς θάνῃ πετρουμένη.\nοἴμοι, τί λέξεις; οὔτι που λελήμμεθα\nκρυφαῖον ἐς παῖδʼ ἐκπορίζουσαι φόνον;\nἔγνως; — μεθέξεις οὐκ ἐν ὑστάτοις κακοῦ.\nὤφθη δὲ πῶς τὰ κρυπτὰ μηχανήματα;\nτὸ μὴ δίκαιον τῆς δίκης ἡσσώμενον\nἐξηῦρεν ὁ θεός, οὐ μιανθῆναι θέλων.\nπῶς; ἀντιάζω σʼ ἱκέτις ἐξειπεῖν τάδε.\nπεπυσμέναι γάρ, εἰ θανεῖν ὅμως χρεών,\nἥδιον ἂν θάνοιμεν, εἴθʼ ὁρᾶν φάος.\nἐπεὶ θεοῦ μαντεῖον ᾤχετʼ ἐκλιπὼν\nπόσις Κρεούσης, παῖδα τὸν καινὸν λαβὼν\nπρὸς δεῖπνα θυσίας θʼ ἃς θεοῖς ὡπλίζετο,\nΞοῦθος μὲν ᾤχετʼ ἔνθα πῦρ πηδᾷ θεοῦ\nβακχεῖον, ὡς σφαγαῖσι Διονύσου πέτρας\nδεύσειε δισσὰς παιδὸς ἀντʼ ὀπτηρίων,\nλέξας· Σὺ μὲν νῦν, τέκνον, ἀμφήρεις μένων\nσκηνὰς ἀνίστη τεκτόνων μοχθήμασι.\nθύσας δὲ Γενέταις Θεοῖσιν ἢν μακρὸν χρόνον\nμένω, παροῦσι δαῖτες ἔστωσαν φίλοις.\nλαβὼν δὲ μόσχους ᾤχεθʼ· ὁ δὲ νεανίας\nσεμνῶς ἀτοίχους περιβολὰς σκηνωμάτων\nὀρθοστάταις ἱδρύεθʼ, ἡλίου βολὰς\nκαλῶς φυλάξας, οὔτε πρὸς μέσας φλογὸς\nἀκτῖνας, οὔτʼ αὖ πρὸς τελευτώσας βίον,\nπλέθρου σταθμήσας μῆκος εἰς εὐγωνίαν,\nμέτρημʼ ἔχουσαν τοὐν μέσῳ γε μυρίων\nποδῶν ἀριθμόν, ὡς λέγουσιν οἱ σοφοί,\nὡς πάντα Δελφῶν λαὸν ἐς θοίνην καλῶν.\nλαβὼν δʼ ὑφάσμαθʼ ἱερὰ θησαυρῶν πάρα\nκατεσκίαζε, θαύματʼ ἀνθρώποις ὁρᾶν.\nπρῶτον μὲν ὀρόφῳ πτέρυγα περιβάλλει πέπλων,\nἀνάθημα Δίου παιδός, οὓς Ἡρακλέης\nἈμαζόνων σκυλεύματʼ ἤνεγκεν θεῷ.\nἐνῆν δʼ ὑφανταὶ γράμμασιν τοιαίδʼ ὑφαί,\nΟὐρανὸς ἀθροίζων ἄστρʼ ἐν αἰθέρος κύκλῳ.\nἵππους μὲν ἤλαυνʼ ἐς τελευταίαν φλόγα\nἭλιος, ἐφέλκων λαμπρὸν Ἑσπέρου φάος·\nμελάμπεπλος δὲ Νὺξ ἀσείρωτον ζυγοῖς\nὄχημʼ ἔπαλλεν, ἄστρα δʼ ὡμάρτει θεᾷ·\nΠλειὰς μὲν ᾔει μεσοπόρου διʼ αἰθέρος\nὅ τε ξιφήρης Ὠρίων, ὕπερθε δὲ\nἌρκτος στρέφουσʼ οὐραῖα χρυσήρη πόλῳ·\nκύκλος δὲ πανσέληνος ἠκόντιζʼ ἄνω\nμηνὸς διχήρης, Ὑάδες τε, ναυτίλοις\nσαφέστατον σημεῖον, ἥ τε φωσφόρος\nἝως διώκουσʼ ἄστρα. τοίχοισιν δʼ ἔπι\nἤμπισχεν ἄλλα βαρβάρων ὑφάσματα·\nεὐηρέτμους ναῦς ἀντίας Ἑλληνίσιν,\nκαὶ μιξόθηρας φῶτας, ἱππείας τʼ ἄγρας\nἐλάφων, λεόντων τʼ ἀγρίων θηράματα.\nκατʼ εἰσόδους δὲ Κέκροπα θυγατέρων πέλας\nσπείραισιν εἱλίσσοντʼ, Ἀθηναίων τινὸς\nἀνάθημα· χρυσέους τʼ ἐν μέσῳ συσσιτίῳ\nκρατῆρας ἔστησʼ. ἐν δʼ ἄκροισι βὰς ποσὶ\nκῆρυξ ἀνεῖπε τὸν θέλοντʼ ἐγχωρίων\nἐς δαῖτα χωρεῖν. ὡς δʼ ἐπληρώθη στέγη,\nστεφάνοισι κοσμηθέντες εὐόχθου βορᾶς\nψυχὴν ἐπλήρουν. ὡς δʼ ἀνεῖσαν ἡδονήν,\nπαρελθὼν πρέσβυς ἐς μέσον πέδον\nἔστη, γέλων δʼ ἔθηκε συνδείπνοις πολύν,\nπρόθυμα πράσσων· ἔκ τε γὰρ κρωσσῶν ὕδωρ\nχεροῖν ἔπεμπε νίπτρα, κἀξεθυμία\nσμύρνης ἱδρῶτα, χρυσέων τʼ ἐκπωμάτων\nἦρχʼ, αὐτὸς αὑτῷ τόνδε προστάξας πόνον.\nἐπεὶ δʼ ἐς αὐλοὺς ἧκον ἐς κρατῆρά τε\nκοινόν, γέρων ἔλεξʼ· Ἀφαρπάζειν χρεὼν\nοἰνηρὰ τεύχη σμικρά, μεγάλα δʼ ἐσφέρειν,\nὡς θᾶσσον ἔλθωσʼ οἵδʼ ἐς ἡδονὰς φρενῶν.\nἦν δὴ φερόντων μόχθος ἀργυρηλάτους\nχρυσέας τε φιάλας· ὃ δὲ λαβὼν ἐξαίρετον,\nὡς τῷ νέῳ δὴ δεσπότῃ χάριν φέρων,\nἔδωκε πλῆρες τεῦχος, εἰς οἶνον βαλὼν\nὅ φασι δοῦναι φάρμακον δραστήριον\nδέσποιναν, ὡς παῖς ὁ νέος ἐκλίποι φάος·\nκοὐδεὶς τάδʼ ᾔδειν. ἐν χεροῖν ἔχοντι δὲ\nσπονδὰς μετʼ ἄλλων παιδὶ τῷ πεφηνότι\nβλασφημίαν τις οἰκετῶν ἐφθέγξατο·\nὁ δʼ, ὡς ἐν ἱερῷ μάντεσίν τʼ ἐσθλοῖς τραφείς,\nοἰωνὸν ἔθετο, κἀκέλευσʼ ἄλλον νέον\nκρατῆρα πληροῦν· τὰς δὲ πρὶν σπονδὰς θεοῦ\nδίδωσι γαίᾳ, πᾶσί τʼ ἐκσπένδειν λέγει.\nσιγὴ δʼ ὑπῆλθεν. ἐκ δʼ ἐπίμπλαμεν δρόσου\nκρατῆρας ἱεροὺς Βυβλίνου τε πώματος.\nκἀν τῷδε μόχθῳ πτηνὸς ἐσπίπτει δόμοις\nκῶμος πελειῶν — Λοξίου γὰρ ἐν δόμοις\nἄτρεστα ναίουσʼ — ὡς δʼ ἀπέσπεισαν μέθυ,\nἐς αὐτὸ χείλη πώματος κεχρημέναι\nκαθῆκαν, εἷλκον δʼ εὐπτέρους ἐς αὐχένας.\nκαὶ ταῖς μὲν ἄλλαις ἄνοσος ἦν λοιβὴ θεοῦ·\nἣ δʼ ἕζετʼ ἔνθʼ ὁ καινὸς ἔσπεισεν γόνος,\nποτοῦ τʼ ἐγεύσατʼ, εὐθὺς εὔπτερον δέμας\nἔσεισε κἀβάκχευσεν, ἐκ δʼ ἔκλαγξʼ ὄπα\nἀξύνετον αἰάζουσʼ· ἐθάμβησεν δὲ πᾶς\nθοινατόρων ὅμιλος ὄρνιθος πόνους.\nθνῄσκει δʼ ἀπασπαίρουσα, φοινικοσκελεῖς\nχηλὰς παρεῖσα. γυμνὰ δʼ ἐκ πέπλων μέλη\nὑπὲρ τραπέζης ἧχʼ ὁ μαντευτὸς γόνος,\nβοᾷ δέ· Τίς μʼ ἔμελλεν ἀνθρώπων κτενεῖν;\nσήμαινε, πρέσβυ· σὴ γὰρ ἡ προθυμία,\nκαὶ πῶμα χειρὸς σῆς ἐδεξάμην πάρα.\nεὐθὺς δʼ ἐρευνᾷ γραῖαν ὠλένην λαβών,\nἐπʼ αὐτοφώρῳ πρέσβυν ὡς ἔχονθʼ ἕλοι.\nὤφθη δὲ καὶ κατεῖπʼ ἀναγκασθεὶς μόγις\nτόλμας Κρεούσης πώματός τε μηχανάς.\nθεῖ δʼ εὐθὺς ἔξω συλλαβὼν θοινάτορας\nὁ πυθόχρηστος Λοξίου νεανίας,\nκἀν κοιράνοισι Πυθικοῖς σταθεὶς λέγει·\nὮ Γαῖα σεμνή, τῆς Ἐρεχθέως ὕπο,\nξένης γυναικός, φαρμάκοισι θνῄσκομεν.\nΔελφῶν δʼ ἄνακτες ὥρισαν πετρορριφῆ\nθανεῖν ἐμὴν δέσποιναν οὐ ψήφῳ μιᾷ,\nτὸν ἱερὸν ὡς κτείνουσαν ἔν τʼ ἀνακτόροις\nφόνον τιθεῖσαν. πᾶσα δὲ ζητεῖ πόλις\nτὴν ἀθλίως σπεύσασαν ἀθλίαν ὁδόν·\nπαίδων γὰρ ἐλθοῦσʼ εἰς ἔρον Φοίβου πάρα,\nτὸ σῶμα κοινῇ τοῖς τέκνοις ἀπώλεσεν.\nοὐκ ἔστʼ οὐκ ἔστιν θανάτου\nπαρατροπὰ μελέᾳ μοι·\nφανερὰ γὰρ φανερὰ τάδʼ ἤδη,\nσπονδᾶς ἐκ Διονύσου,\nβοτρύων θοᾶς ἐχίδνας\nσταγόσι μειγνυμένας φόνῳ\nφανερὰ θύματα νερτέρων,\nσυμφοραὶ μὲν ἐμῷ βίῳ,\nλεύσιμοι δὲ καταφθοραὶ δεσποίνᾳ.\nτίνα φυγὰν πτερόεσσαν ἢ\nχθονὸς ὑπὸ σκοτίων μυχῶν πορευθῶ,\nθανάτου λεύσιμον ἄταν\nἀποφεύγουσα, τεθρίππων\nὠκιστᾶν χαλᾶν ἐπιβᾶσʼ,\nἢ πρύμνας ἐπὶ ναῶν;\nοὐκ ἔστι λαθεῖν, ὅτε μὴ χρῄζων\nθεὸς ἐκκλέπτει.\nτί ποτʼ, ὦ μελέα δέσποινα, μένει\nψυχῇ σε παθεῖν; ἆρα θέλουσαι\nδρᾶσαί τι κακὸν τοὺς πέλας αὐταὶ\nπεισόμεθʼ, ὥσπερ τὸ δίκαιον;\nπρόσπολοι, διωκόμεσθα θανασίμους ἐπὶ σφαγάς,\nΠυθίᾳ ψήφῳ κρατηθεῖσʼ, ἔκδοτος δὲ γίγνομαι.\nἴσμεν, ὦ τάλαινα, τὰς σὰς συμφοράς, ἵνʼ εἶ τύχης.\nποῖ φύγω δῆτʼ; ἐκ γὰρ οἴκων προύλαβον μόγις πόδα\nμὴ θανεῖν, κλοπῇ δʼ ἀφῖγμαι διαφυγοῦσα πολεμίους.\nποῖ δʼ ἂν ἄλλοσʼ ἢ ʼπὶ βωμόν;\nκαὶ τί μοι πλέον τόδε;\nἱκέτιν οὐ θέμις φονεύειν.\nτῷ νόμῳ δέ γʼ ὄλλυμαι.\nχειρία γʼ ἁλοῦσα.\nκαὶ μὴν οἵδʼ ἀγωνισταὶ πικροὶ\nδεῦρʼ ἐπείγονται ξιφήρεις.\nἵζε νυν πυρᾶς ἔπι.\nκἂν θάνῃς γὰρ ἐνθάδʼ οὖσα, τοῖς ἀποκτείνασί σε\nπροστρόπαιον αἷμα θήσεις· οἰστέον δὲ τὴν τύχην.\nὦ ταυρόμορφον ὄμμα Κηφισοῦ πατρός,\nοἵαν ἔχιδναν τήνδʼ ἔφυσας ἢ πυρὸς\nδράκοντʼ ἀναβλέποντα φοινίαν φλόγα,\nᾗ τόλμα πᾶσʼ ἔνεστιν, οὐδʼ ἥσσων ἔφυ\nΓοργοῦς σταλαγμῶν, οἷς ἔμελλέ με κτενεῖν.\nλάζυσθʼ, ἵνʼ αὐτῆς τοὺς ἀκηράτους πλόκους\nκόμης καταξήνωσι Παρνασοῦ πλάκες,\nὅθεν πετραῖον ἅλμα δισκηθήσεται.\nἐσθλοῦ δʼ ἔκυρσα δαίμονος, πρὶν ἐς πόλιν\nμολεῖν Ἀθηνῶν χὑπὸ μητρυιὰν πεσεῖν.\nἐν συμμάχοις γὰρ ἀνεμετρησάμην φρένας\nτὰς σάς, ὅσον μοι πῆμα δυσμενής τʼ ἔφυς·\nἔσω γὰρ ἄν με περιβαλοῦσα δωμάτων\nἄρδην ἂν ἐξέπεμψας εἰς Ἅιδου δόμους.\nἀλλʼ οὔτε βωμὸς οὔτʼ Ἀπόλλωνος δόμος\nσώσει σʼ· ὁ δʼ οἶκτος ὁ σὸς ἐμοὶ κρείσσων πάρα\nκαὶ μητρὶ τἠμῇ· καὶ γὰρ εἰ τὸ σῶμά μοι\nἄπεστιν αὐτῆς, τοὔνομʼ οὐκ ἄπεστί πω.\nἴδεσθε τὴν πανοῦργον, ἐκ τέχνης τέχνην\nοἵαν ἔπλεξε· βωμὸν ἔπτηξεν θεοῦ,\nὡς οὐ δίκην δώσουσα τῶν εἰργασμένων.\nἀπεννέπω σε μὴ κατακτείνειν ἐμὲ\nὑπέρ τʼ ἐμαυτῆς τοῦ θεοῦ θʼ ἵνʼ ἕσταμεν.\nτί δʼ ἐστὶ Φοίβῳ σοί τε κοινὸν ἐν μέσῳ;\nἱερὸν τὸ σῶμα τῷ θεῷ δίδωμʼ ἔχειν.\nκἄπειτʼ ἔκαινες φαρμάκοις τὸν τοῦ θεοῦ;\nἀλλʼ οὐκέτʼ ἦσθα Λοξίου, πατρὸς δὲ σοῦ.\nἀλλʼ ἐγενόμεσθα πατρός· οὐσίαν λέγω.\nοὐκοῦν τότʼ ἦσθα· νῦν δʼ ἐγώ, σὺ δʼ οὐκέτι.\nοὐκ εὐσεβεῖς γε· τἀμὰ δʼ εὐσεβῆ τότʼ ἦν.\nἔκτεινά σʼ ὄντα πολέμιον δόμοις ἐμοῖς.\nοὔτοι σὺν ὅπλοις ἦλθον ἐς τὴν σὴν χθόνα.\nμάλιστα· κἀπίμπρης γʼ Ἐρεχθέως δόμους.\nποίοισι πανοῖς ἢ πυρὸς ποίᾳ φλογί;\nἔμελλες οἰκεῖν τἄμʼ, ἐμοῦ βίᾳ λαβών.\nπατρός γε γῆν διδόντος ἣν ἐκτήσατο.\nτοῖς Αἰόλου δὲ πῶς μετῆν τῶν Παλλάδος;\nὅπλοισιν αὐτήν, οὐ λόγοις ἐρρύσατο.\nἐπίκουρος οἰκήτωρ γʼ ἂν οὐκ εἴη χθονός.\nκἄπειτα τοῦ μέλλειν μʼ ἀπέκτεινες φόβῳ;\nὡς μὴ θάνοιμί γʼ, εἰ σὺ μὴ μέλλων τύχοις.\nφθονεῖς ἄπαις οὖσʼ, εἰ πατὴρ ἐξηῦρέ με.\nσὺ τῶν ἀτέκνων δῆτʼ ἀναρπάσεις δόμους;\nἡμῖν δέ γʼ ἀλλὰ πατρικῆς οὐκ ἦν μέρος;\nὅσʼ ἀσπὶς ἔγχος θʼ· ἥδε σοι παμπησία.\nἔκλειπε βωμὸν καὶ θεηλάτους ἕδρας.\nτὴν σὴν ὅπου σοι μητέρʼ ἐστὶ νουθέτει.\nσὺ δʼ οὐχ ὑφέξεις ζημίαν, κτείνουσʼ ἐμέ;\nἤν γʼ ἐντὸς ἀδύτων τῶνδέ με σφάξαι θέλῃς.\nτίς ἡδονή σοι θεοῦ θανεῖν ἐν στέμμασι;\nλυπήσομέν τινʼ, ὧν λελυπήμεσθʼ ὕπο.\nφεῦ.\nδεινόν γε, θνητοῖς τοὺς νόμους ὡς οὐ καλῶς\nἔθηκεν ὁ θεὸς οὐδʼ ἀπὸ γνώμης σοφῆς·\nτοὺς μὲν γὰρ ἀδίκους βωμὸν οὐχ ἵζειν ἐχρῆν,\nἀλλʼ ἐξελαύνειν· οὐδὲ γὰρ ψαύειν καλὸν\nθεῶν πονηρὰν χεῖρα· τοῖσι δʼ ἐνδίκοις —\nἱερὰ καθίζειν, ὅστις ἠδικεῖτʼ, ἐχρῆν·\nκαὶ μὴ ʼπὶ ταὐτὸ τοῦτʼ ἰόντʼ ἔχειν ἴσον\nτόν τʼ ἐσθλὸν ὄντα τόν τε μὴ θεῶν πάρα.\nἐπίσχες, ὦ παῖ· τρίποδα γὰρ χρηστήριον\nλιποῦσα θριγκοῦ τοῦδʼ ὑπερβάλλω πόδα\nΦοίβου προφῆτις, τρίποδος ἀρχαῖον νόμον\nσῴζουσα, πασῶν Δελφίδων ἐξαίρετος.\nχαῖρʼ, ὦ φίλη μοι μῆτερ, οὐ τεκοῦσά περ.\nἀλλʼ οὖν λεγώμεθʼ· ἡ φάτις δʼ οὔ μοι πικρά.\nἤκουσας ὥς μʼ ἔκτεινεν ἥδε μηχαναῖς;\nἤκουσα· καὶ σὺ δʼ ὠμὸς ὢν ἁμαρτάνεις.\nοὐ χρή με τοὺς κτείνοντας ἀνταπολλύναι;\nπρογονοῖς δάμαρτες δυσμενεῖς ἀεί ποτε.\nἡμεῖς δὲ μητρυιαῖς γε πάσχοντες κακῶς.\nμὴ ταῦτα· λείπων ἱερὰ καὶ στείχων πάτραν\nτί δή με δρᾶσαι νουθετούμενον χρεών;\nκαθαρὸς Ἀθήνας ἔλθʼ ὑπʼ οἰωνῶν καλῶν.\nκαθαρὸς ἅπας τοι πολεμίους ὃς ἂν κτάνῃ.\nμὴ σύ γε· παρʼ ἡμῶν δʼ ἔκλαβʼ οὓς ἔχω λόγους.\nλέγοις ἄν· εὔνους δʼ οὖσʼ ἐρεῖς ὅσʼ ἂν λέγῃς.\nὁρᾷς τόδʼ ἄγγος χερὸς ὑπʼ ἀγκάλαις ἐμαῖς;\nὁρῶ παλαιὰν ἀντίπηγʼ ἐν στέμμασιν.\nἐν τῇδέ σʼ ἔλαβον νεόγονον βρέφος ποτέ.\nτί φῄς; ὁ μῦθος εἰσενήνεκται νέος.\nσιγῇ γὰρ εἶχον αὐτά· νῦν δὲ δείκνυμεν.\nπῶς οὖν ἔκρυπτες τόδε λαβοῦσʼ ἡμᾶς πάλαι;\nὁ θεός σʼ ἐβούλετʼ ἐν δόμοις ἔχειν λάτριν.\nνῦν δʼ οὐχὶ χρῄζει; τῷ τόδε γνῶναί με χρή;\nπατέρα κατειπὼν τῆσδέ σʼ ἐκπέμπει χθονός.\nσὺ δʼ ἐκ κελευσμῶν ἢ πόθεν σῴζεις τάδε;\nἐνθύμιόν μοι τότε τίθησι Λοξίας\nτί χρῆμα δρᾶσαι; λέγε, πέραινε σοὺς λόγους.\nσῶσαι τόδʼ εὕρημʼ ἐς τὸν ὄντα νῦν χρόνον.\nἔχει δέ μοι τί κέρδος ἢ τίνα βλάβην;\nἐνθάδε κέκρυπται σπάργανʼ οἷς ἐνῆσθα σύ.\nμητρὸς τάδʼ ἡμῖν ἐκφέρεις ζητήματα;\nἐπεί γʼ ὁ δαίμων βούλεται· πάροιθε δʼ οὔ.\nὦ μακαρίων μοι φασμάτων ἥδʼ ἡμέρα.\nλαβών νυν αὐτὰ τὴν τεκοῦσαν ἐκπόνει.\nπᾶσάν γʼ ἐπελθὼν Ἀσιάδʼ Εὐρώπης θʼ ὅρους.\nγνώσῃ τάδʼ αὐτός. τοῦ θεοῦ δʼ ἕκατί σε\nἔθρεψά τʼ, ὦ παῖ, καὶ τάδʼ ἀποδίδωμί σοι,\nἃ κεῖνος ἀκέλευστόν μʼ ἐβουλήθη λαβεῖν\nσῶσαί θʼ· ὅτου δʼ ἐβούλεθʼ οὕνεκʼ, οὐκ ἔχω λέγειν.\nᾔδει δὲ θνητῶν οὔτις ἀνθρώπων τάδε\nἔχοντας ἡμᾶς, οὐδʼ ἵνʼ ἦν κεκρυμμένα.\nκαὶ χαῖρʼ· ἴσον γάρ σʼ ὡς τεκοῦσʼ ἀσπάζομαι.\nἄρξαι δʼ ὅθεν σὴν μητέρα ζητεῖν σε χρή·\nπρῶτον μὲν εἴ τις Δελφίδων τεκοῦσά σε\nἐς τούσδε ναοὺς ἐξέθηκε παρθένος,\nἔπειτα δʼ εἴ τις Ἑλλάς. — ἐξ ἡμῶν δʼ ἔχεις\nἅπαντα Φοίβου θʼ, ὃς μετέσχε τῆς τύχης.\nφεῦ φεῦ· κατʼ ὄσσων ὡς ὑγρὸν βάλλω δάκρυ,\nἐκεῖσε τὸν νοῦν δούς, ὅθʼ ἡ τεκοῦσά με\nκρυφαῖα νυμφευθεῖσʼ ἀπημπόλα λάθρα\nκαὶ μαστὸν οὐκ ὑπέσχεν· ἀλλʼ ἀνώνυμος\nἐν θεοῦ μελάθροις εἶχον οἰκέτην βίον.\nτὰ τοῦ θεοῦ μὲν χρηστά, τοῦ δὲ δαίμονος\nβαρέα· χρόνον γὰρ ὅν με χρῆν ἐν ἀγκάλαις\nμητρὸς τρυφῆσαι καί τι τερφθῆναι βίου,\nἀπεστερήθην φιλτάτης μητρὸς τροφῆς.\nτλήμων δὲ χἡ τεκοῦσά μʼ· ὡς ταὐτὸν πάθος\nπέπονθε, παιδὸς ἀπολέσασα χαρμονάς.\nκαὶ νῦν λαβὼν τήνδʼ ἀντίπηγʼ οἴσω θεῷ\nἀνάθημʼ, ἵνʼ εὕρω μηδὲν ὧν οὐ βούλομαι.\nεἰ γάρ με δούλη τυγχάνει τεκοῦσά τις,\nεὑρεῖν κάκιον μητέρʼ ἢ σιγῶντʼ ἐᾶν.\nὦ Φοῖβε, ναοῖς ἀνατίθημι τήνδε σοῖς\nκαίτοι τί πάσχω; τοῦ θεοῦ προθυμίᾳ\nπολεμῶ, τὰ μητρὸς σύμβολʼ ὃς σέσωκέ μοι.\nἀνοικτέον τάδʼ ἐστὶ καὶ τολμητέον·\nτὰ γὰρ πεπρωμένʼ οὐχ ὑπερβαίην ποτʼ ἄν.\nὦ στέμμαθʼ ἱερά, τί ποτέ μοι κεκεύθατε,\nκαὶ σύνδεθʼ, οἷσι τἄμʼ ἐφρουρήθη φίλα;\nἰδοὺ περίπτυγμʼ ἀντίπηγος εὐκύκλου\nὡς οὐ γεγήρακʼ ἔκ τινος θεηλάτου,\nεὐρώς τʼ ἄπεστι πλεγμάτων· ὁ δʼ ἐν μέσῳ\nχρόνος πολὺς δὴ τοῖσδε θησαυρίσμασιν.\nτί δῆτα φάσμα τῶν ἀνελπίστων ὁρῶ;\nσίγα σύ· πολλὰ καὶ πάροιθεν οἶσθά μοι\nοὐκ ἐν σιωπῇ τἀμά· μή με νουθέτει.\nὁρῶ γὰρ ἄγγος οὗ ʼξέθηκʼ ἐγώ ποτε\nσέ γʼ, ὦ τέκνον μοι, βρέφος ἔτʼ ὄντα νήπιον,\nΚέκροπος ἐς ἄντρα καὶ Μακρὰς πετρηρεφεῖς.\nλείψω δὲ βωμὸν τόνδε, κεἰ θανεῖν με χρή.\nλάζυσθε τήνδε· θεομανὴς γὰρ ἥλατο\nβωμοῦ λιποῦσα ξόανα· δεῖτε δʼ ὠλένας.\nσφάζοντες οὐ λήγοιτʼ ἄν· ὡς ἀνθέξομαι\nκαὶ τῆσδε καὶ σοῦ τῶν τε σῶν κεκρυμμένων.\nτάδʼ οὐχὶ δεινά; ῥυσιάζομαι λόγῳ.\nοὔκ, ἀλλὰ σοῖς φίλοισιν εὑρίσκῃ φίλος.\nἐγὼ φίλος σός; κᾆτά μʼ ἔκτεινες λάθρα;\nπαῖς γʼ, εἰ τόδʼ ἐστὶ τοῖς τεκοῦσι φίλτατον.\nπαῦσαι πλέκουσα. — λήψομαί σʼ ἐγὼ καλῶς.\nἐς τοῦθʼ ἱκοίμην, τοῦδε τοξεύω, τέκνον.\nκενὸν τόδʼ ἄγγος ἢ στέγει πλήρωμά τι;\nσά γʼ ἔνδυθʼ, οἷσί σʼ ἐξέθηκʼ ἐγώ ποτε.\nκαὶ τοὔνομʼ αὐτῶν ἐξερεῖς πρὶν εἰσιδεῖν;\nκἂν μὴ φράσω γε, κατθανεῖν ὑφίσταμαι.\nλέγʼ· ὡς ἔχει τι δεινὸν ἥ γε τόλμα σου.\nσκέψασθʼ· ὃ παῖς ποτʼ οὖσʼ ὕφασμʼ ὕφηνʼ ἐγὼ\nποῖόν τι; πολλὰ παρθένων ὑφάσματα.\nοὐ τέλεον, οἷον δʼ ἐκδίδαγμα κερκίδος.\nμορφὴν ἔχον τίνʼ; ὥς με μὴ ταύτῃ λάβῃς.\nΓοργὼ μὲν ἐν μέσοισιν ἠτρίοις πέπλων.\nὦ Ζεῦ, τίς ἡμᾶς ἐκκυνηγετεῖ πότμος;\nκεκρασπέδωται δʼ ὄφεσιν αἰγίδος τρόπον.\nἰδού·\nτόδʼ ἔσθʼ ὕφασμα, θέσφαθʼ ὡς εὑρίσκομεν.\nὦ χρόνιον ἱστῶν παρθένευμα τῶν ἐμῶν.\nἔστιν τι πρὸς τῷδʼ, ἢ μόνῳ τῷδʼ εὐτυχεῖς;\nδράκοντες· ἀρχαῖόν τι παγχρύσῳ γένει\nδώρημʼ Ἀθάνας, ἣ τέκνʼ ἐντρέφειν λέγει\nἘριχθονίου γε τοῦ πάλαι μιμήματα.\nτί δρᾶν, τί χρῆσθαι, φράζε μοι, χρυσώματι;\nδέραια παιδὶ νεογόνῳ φέρειν, τέκνον.\nἔνεισιν οἵδε· τὸ δὲ τρίτον ποθῶ μαθεῖν.\nστέφανον ἐλαίας ἀμφέθηκά σοι τότε,\nἣν πρῶτʼ Ἀθάνα σκόπελον εἰσηνέγκατο,\nὅς, εἴπερ ἔστιν, οὔποτʼ ἐκλείπει χλόην,\nθάλλει δʼ, ἐλαίας ἐξ ἀκηράτου γεγώς.\nὦ φιλτάτη μοι μῆτερ, ἄσμενός σʼ ἰδὼν\nπρὸς ἀσμένας πέπτωκα σὰς παρηίδας.\nὦ τέκνον, ὦ φῶς μητρὶ κρεῖσσον ἡλίου —\nσυγγνώσεται γὰρ ὁ θεός — ἐν χεροῖν σʼ ἔχω,\nἄελπτον εὕρημʼ, ὃν κατὰ γᾶς ἐνέρων\nχθόνιον μετὰ Περσεφόνας τʼ ἐδόκουν ναίειν.\nἀλλʼ, ὦ φίλη μοι μῆτερ, ἐν χεροῖν σέθεν\nὁ κατθανών τε κοὐ θανὼν φαντάζομαι.\nἰὼ ἰώ, λαμπρᾶς αἰθέρος ἀμπτυχαί,\nτίνʼ αὐδὰν ἀύσω,\nβοάσω; πόθεν μοι\nσυνέκυρσʼ ἀδόκητος ἡδονά; πόθεν\nἐλάβομεν χαράν;\nἐμοὶ γενέσθαι πάντα μᾶλλον ἄν ποτε,\nμῆτερ, παρέστη τῶνδʼ, ὅπως σός εἰμʼ ἐγώ.\nἔτι φόβῳ τρέμω.\nμῶν οὐκ ἔχειν μʼ ἔχουσα;\nτὰς γὰρ ἐλπίδας\nἀπέβαλον πρόσω.\nἰὼ γύναι, πόθεν πόθεν ἔλαβες ἐμὸν\nβρέφος ἐς ἀγκάλας;\nτίνʼ ἀνὰ χεῖρα δόμον ἔβα Λοξίου;\nθεῖον τόδʼ· ἀλλὰ τἀπίλοιπα τῆς τύχης\nεὐδαιμονοῖμεν, ὡς τὰ πρόσθε δυστυχῆ.\nτέκνον, οὐκ ἀδάκρυτος ἐκλοχεύῃ,\nγόοις δὲ ματρὸς ἐκ χερῶν ὁρίζῃ·\nνῦν δὲ γενειάσιν παρὰ σέθεν πνέω\nμακαριωτάτας τυχοῦσʼ ἡδονᾶς.\nτοὐμὸν λέγουσα καὶ τὸ σὸν κοινῶς λέγεις.\nἄπαιδες οὐκέτʼ ἐσμὲν οὐδʼ ἄτεκνοι·\nδῶμʼ ἑστιοῦται, γᾶ δʼ ἔχει τυράννους·\nἀνηβᾷ δʼ Ἐρεχθεύς,\nὅ τε γηγενέτας δόμος οὐκέτι νύκτα δέρκεται,\nἀελίου δʼ ἀναβλέπει λαμπάσιν.\nμῆτερ, παρών μοι καὶ πατὴρ μετασχέτω\nτῆς ἡδονῆς τῆσδʼ ἧς ἔδωχʼ ὑμῖν ἐγώ.\nὦ τέκνον,\nτί φῄς; οἷον οἷον ἀνελέγχομαι.\nπῶς εἶπας;\nἄλλοθεν γέγονας, ἄλλοθεν.\nὤμοι· νόθον με παρθένευμʼ ἔτικτε σόν;\nοὐχ ὑπὸ λαμπάδων οὐδὲ χορευμάτων\nὑμέναιος ἐμός,\nτέκνον, ἔτικτε σὸν κάρα.\nαἰαῖ· πέφυκα δυσγενής. μῆτερ, πόθεν;\nἴστω Γοργοφόνα\nτί τοῦτʼ ἔλεξας;\nἃ σκοπέλοις ἐπʼ ἐμοῖς\nτὸν ἐλαιοφυῆ πάγον\nθάσσει\nλέγεις μοι δόλια κοὐ σαφῆ τάδε.\nπαρʼ ἀηδόνιον πέτραν\nΦοίβῳ\nτί Φοῖβον αὐδᾷς;\nκρυπτόμενον λέχος ηὐνάσθην\nλέγʼ· ὡς ἐρεῖς τι κεδνὸν εὐτυχές τέ μοι.\nδεκάτῳ δέ σε μηνὸς ἐν\nκύκλῳ κρύφιον ὠδῖνʼ ἔτεκον Φοίβῳ.\nὦ φίλτατʼ εἰποῦσʼ, εἰ λέγεις ἐτήτυμα.\nπαρθένια δʼ ἐμᾶς λάθρα ματέρος\nσπάργανʼ ἀμφίβολά σοι τάδʼ ἐνῆψα, κερ-\nκίδος ἐμᾶς πλάνους.\nγάλακτι δʼ οὐκ ἐπέσχον, οὐδὲ μαστῷ\nτροφεῖα ματρὸς οὐδὲ λουτρὰ χειροῖν,\nἀνὰ δʼ ἄντρον ἔρημον οἰωνῶν\nγαμφηλαῖς φόνευμα θοίναμά τʼ εἰς\nἍιδαν ἐκβάλλῃ.\nὦ δεινὰ τλᾶσα μῆτερ.\nἐν φόβῳ, τέκνον,\nκαταδεθεῖσα σὰν\nἀπέβαλον ψυχάν·\nἔκτεινά σʼ ἄκουσʼ.\nἐξ ἐμοῦ τʼ οὐχ ὅσιʼ ἔθνῃσκες.\nἰώ· δειναὶ μὲν τότε τύχαι,\nδεινὰ δὲ καὶ τάδʼ· ἑλισσόμεσθʼ ἐκεῖθεν\nἐνθάδε δυστυχίαισιν εὐτυχίαις τε πάλιν,\nμεθίσταται δὲ πνεύματα.\nμενέτω· τὰ πάροιθεν ἅλις κακά· νῦν δὲ\nγένοιτό τις οὖρος ἐκ κακῶν, ὦ παῖ.\nμηδεὶς δοκείτω μηδὲν ἀνθρώπων ποτὲ\nἄελπτον εἶναι πρὸς τὰ τυγχάνοντα νῦν.\nὦ μεταβαλοῦσα μυρίους ἤδη βροτῶν\nκαὶ δυστυχῆσαι καὖθις αὖ πρᾶξαι καλῶς,\nΤύχη, παρʼ οἵαν ἤλθομεν στάθμην βίου\nμητέρα φονεῦσαι καὶ παθεῖν ἀνάξια.\nφεῦ·\nἆρʼ ἐν φαενναῖς ἡλίου περιπτυχαῖς\nἔνεστι πάντα τάδε καθʼ ἡμέραν μαθεῖν;\nφίλον μὲν οὖν σʼ εὕρημα, μῆτερ, ηὕρομεν,\nκαὶ τὸ γένος οὐδὲν μεμπτόν, ὡς ἡμῖν, τόδε·\nτὰ δʼ ἄλλα πρὸς σὲ βούλομαι μόνην φράσαι.\nδεῦρʼ ἔλθʼ· ἐς οὖς γὰρ τοὺς λόγους εἰπεῖν θέλω\nκαὶ περικαλύψαι τοῖσι πράγμασι σκότον.\nὅρα σύ, μῆτερ· μὴ σφαλεῖσʼ ἃ παρθένοις\nἐγγίγνεται νοσήματʼ ἐς κρυπτοὺς γάμους,\nἔπειτα τῷ θεῷ προστίθης τὴν αἰτίαν,\nκαὶ τοὐμὸν αἰσχρὸν ἀποφυγεῖν πειρωμένη,\nΦοίβῳ τεκεῖν με φῄς, τεκοῦσʼ οὐκ ἐκ θεοῦ;\nμὰ τὴν παρασπίζουσαν ἅρμασίν ποτε\nΝίκην Ἀθηνᾶν Ζηνὶ γηγενεῖς ἔπι,\nοὐκ ἔστιν ὅστις σοι πατὴρ θνητῶν, τέκνον,\nἀλλʼ ὅσπερ ἐξέθρεψε, Λοξίας ἄναξ.\nπῶς οὖν τὸν αὑτοῦ παῖδʼ ἔδωκʼ ἄλλῳ πατρὶ\nΞούθου τέ φησι παῖδά μʼ ἐκπεφυκέναι;\nπεφυκέναι μὲν οὐχί, δωρεῖται δέ σε\nαὑτοῦ γεγῶτα· καὶ γὰρ ἂν φίλος φίλῳ\nδοίη τὸν αὑτοῦ παῖδα δεσπότην δόμων.\nὁ θεὸς ἀληθὴς ἢ μάτην μαντεύεται,\nἐμοῦ ταράσσει, μῆτερ, εἰκότως φρένα.\nἄκουε δή νυν ἅμʼ ἐσῆλθεν, ὦ τέκνον·\nεὐεργετῶν σε Λοξίας ἐς εὐγενῆ\nδόμον καθίζει· τοῦ θεοῦ δὲ λεγόμενος,\nοὐκ ἔσχες ἄν ποτʼ οὔτε παγκλήρους δόμους\nοὔτʼ ὄνομα πατρός. πῶς γάρ, οὗ γʼ ἐγὼ γάμους\nἔκρυπτον αὐτὴ καί σʼ ἀπέκτεινον λάθρα;\nὃ δʼ ὠφελῶν σε προστίθησʼ ἄλλῳ πατρί.\nοὐχ ὧδε φαύλως αὔτʼ ἐγὼ μετέρχομαι,\nἀλλʼ ἱστορήσω Φοῖβον εἰσελθὼν δόμους,\nεἴτʼ εἰμὶ θνητοῦ πατρὸς εἴτε Λοξίου.\nἔα· τίς οἴκων θυοδόκων ὑπερτελὴς\nἀντήλιον πρόσωπον ἐκφαίνει θεῶν;\nφεύγωμεν, ὦ τεκοῦσα, μὴ τὰ δαιμόνων\nὁρῶμεν — εἰ μὴ καιρός ἐσθʼ ἡμᾶς ὁρᾶν.\nμὴ φεύγετʼ· οὐ γὰρ πολεμίαν με φεύγετε,\nἀλλʼ ἔν τʼ Ἀθήναις κἀνθάδʼ οὖσαν εὐμενῆ.\nἐπώνυμος δὲ σῆς ἀφικόμην χθονὸς\nΠαλλάς, δρόμῳ σπεύσασʼ Ἀπόλλωνος πάρα,\nὃς ἐς μὲν ὄψιν σφῷν μολεῖν οὐκ ἠξίου,\nμὴ τῶν πάροιθε μέμψις ἐς μέσον μόλῃ,\nἡμᾶς δὲ πέμπει τοὺς λόγους ὑμῖν φράσαι·\nὡς ἥδε τίκτει σʼ ἐξ Ἀπόλλωνος πατρός,\nδίδωσι δʼ οἷς ἔδωκεν, οὐ φύσασί σε,\nἀλλʼ ὡς νομίζῃ ʼς οἶκον εὐγενέστατον.\nἐπεὶ δʼ ἀνεῴχθη πρᾶγμα μηνυθὲν τόδε,\nθανεῖν σε δείσας μητρὸς ἐκ βουλευμάτων\nκαὶ τήνδε πρὸς σοῦ, μηχαναῖς ἐρρύσατο.\nἔμελλε δʼ αὐτὰ διασιωπήσας ἄναξ\nἐν ταῖς Ἀθήναις γνωριεῖν ταύτην τε σήν,\nσέ θʼ ὡς πέφυκας τῆσδε καὶ Φοίβου πατρός.\nἀλλʼ ὡς περαίνω πρᾶγμα, καὶ χρησμοὺς θεοῦ,\nἐφʼ οἷσιν ἔζευξʼ ἅρματʼ, εἰσακούσατον.\nλαβοῦσα τόνδε παῖδα Κεκροπίαν χθόνα\nχώρει, Κρέουσα, κἀς θρόνους τυραννικοὺς\nἵδρυσον. ἐκ γὰρ τῶν Ἐρεχθέως γεγὼς\nδίκαιος ἄρχειν τῆς γʼ ἐμῆς ὅδε χθονός,\nἔσται τʼ ἀνʼ Ἑλλάδʼ εὐκλεής. οἱ τοῦδε γὰρ\nπαῖδες γενόμενοι τέσσαρες ῥίζης μιᾶς\nἐπώνυμοι γῆς κἀπιφυλίου χθονὸς\nλαῶν ἔσονται, σκόπελον οἳ ναίουσʼ ἐμόν.\nΓελέων μὲν ἔσται πρῶτος· εἶτα δεύτερος\n\nὍπλητες Ἀργαδῆς τʼ, ἐμῆς τʼ ἀπʼ αἰγίδος\nἔμφυλον ἕξουσʼ Αἰγικορῆς. οἱ τῶνδε δʼ αὖ\nπαῖδες γενόμενοι σὺν χρόνῳ πεπρωμένῳ\nΚυκλάδας ἐποικήσουσι νησαίας πόλεις\nχέρσους τε παράλους, ὃ σθένος τἠμῇ χθονὶ\nδίδωσιν· ἀντίπορθμα δʼ ἠπείροιν δυοῖν\nπεδία κατοικήσουσιν, Ἀσιάδος τε γῆς\nΕὐρωπίας τε· τοῦδε δʼ ὀνόματος χάριν\nἼωνες ὀνομασθέντες ἕξουσιν κλέος.\nΞούθῳ δὲ καὶ σοὶ γίγνεται κοινὸν γένος,\nΔῶρος μέν, ἔνθεν Δωρὶς ὑμνηθήσεται\nπόλις κατʼ αἶαν Πελοπίαν· ὁ δεύτερος\nἈχαιός, ὃς γῆς παραλίας Ῥίου πέλας\nτύραννος ἔσται, κἀπισημανθήσεται\nκείνου κεκλῆσθαι λαὸς ὄνομʼ ἐπώνυμος.\nκαλῶς δʼ Ἀπόλλων πάντʼ ἔπραξε· πρῶτα μὲν\nἄνοσον λοχεύει σʼ, ὥστε μὴ γνῶναι φίλους·\nἐπεὶ δʼ ἔτικτες τόνδε παῖδα κἀπέθου\nἐν σπαργάνοισιν, ἁρπάσαντʼ ἐς ἀγκάλας\nἙρμῆν κελεύει δεῦρο πορθμεῦσαι βρέφος,\nἔθρεψέ τʼ οὐδʼ εἴασεν ἐκπνεῦσαι βίον.\nνῦν οὖν σιώπα, παῖς ὅδʼ ὡς πέφυκε σός,\nἵνʼ ἡ δόκησις Ξοῦθον ἡδέως ἔχῃ,\nσύ τʼ αὖ τὰ σαυτῆς ἀγάθʼ ἔχουσʼ ἴῃς, γύναι.\nκαὶ χαίρετʼ· ἐκ γὰρ τῆσδʼ ἀναψυχῆς πόνων\nεὐδαίμονʼ ὑμῖν πότμον ἐξαγγέλλομαι.\nὦ Διὸς Παλλὰς μεγίστου θύγατερ, οὐκ ἀπιστίᾳ\nσοὺς λόγους ἐδεξάμεσθα· πείθομαι δʼ εἶναι πατρὸς\nΛοξίου καὶ τῆσδε. — καὶ πρὶν τοῦτο δʼ οὐκ ἄπιστον ἦν.\nτἀμὰ νῦν ἄκουσον· αἰνῶ Φοῖβον οὐκ αἰνοῦσα πρίν,\nοὕνεχʼ οὗ ποτʼ ἠμέλησε παιδὸς ἀποδίδωσί μοι.\nαἵδε δʼ εὐωποὶ πύλαι μοι καὶ θεοῦ χρηστήρια,\nδυσμενῆ πάροιθεν ὄντα. νῦν δὲ καὶ ῥόπτρων χέρας\nἡδέως ἐκκρημνάμεσθα καὶ προσεννέπω πύλας.\nᾔνεσʼ οὕνεκʼ εὐλογεῖς θεὸν μεταβαλοῦσʼ· ἀεὶ γὰρ οὖν\nχρόνια μὲν τὰ τῶν θεῶν πως, ἐς τέλος δʼ οὐκ ἀσθενῆ.\nὦ τέκνον, στείχωμεν οἴκους.\nστείχεθʼ, ἕψομαι δʼ ἐγώ.\nἀξία γʼ ἡμῶν ὁδουρός.\nκαὶ φιλοῦσά γε πτόλιν.\nἐς θρόνους δʼ ἵζου παλαιούς.\nἄξιον τὸ κτῆμά μοι.\nὦ Διὸς Λητοῦς τʼ Ἄπολλον, χαῖρʼ· ὅτῳ δʼ ἐλαύνεται\nσυμφοραῖς οἶκος, σέβοντα δαίμονας θαρσεῖν χρεών·\nἐς τέλος γὰρ οἱ μὲν ἐσθλοὶ τυγχάνουσιν ἀξίων,\nοἱ κακοὶ δʼ, ὥσπερ πεφύκασʼ, οὔποτʼ εὖ πράξειαν ἄν.\n"};
