var sequence = {"name":"Euripides. The Trojan Women","data":"\nἭκω λιπὼν Αἴγαιον ἁλμυρὸν βάθος\nπόντου Ποσειδῶν, ἔνθα Νηρῄδων χοροὶ\nκάλλιστον ἴχνος ἐξελίσσουσιν ποδός.\nἐξ οὗ γὰρ ἀμφὶ τήνδε Τρωικὴν χθόνα\nΦοῖβός τε κἀγὼ λαΐνους πύργους πέριξ\nὀρθοῖσιν ἔθεμεν κανόσιν, οὔποτʼ ἐκ φρενῶν\nεὔνοιʼ ἀπέστη τῶν ἐμῶν Φρυγῶν πόλει·\nἣ νῦν καπνοῦται καὶ πρὸς Ἀργείου δορὸς\nὄλωλε πορθηθεῖσʼ· ὁ γὰρ Παρνάσιος\nΦωκεὺς Ἐπειός, μηχαναῖσι Παλλάδος\nἐγκύμονʼ ἵππον τευχέων ξυναρμόσας,\nπύργων ἔπεμψεν ἐντὸς ὀλέθριον βρέτας·\nὅθεν πρὸς ἀνδρῶν ὑστέρων κεκλήσεται\nΔούρειος Ἵππος, κρυπτὸν ἀμπισχὼν δόρυ.\nἔρημα δʼ ἄλση καὶ θεῶν ἀνάκτορα\nφόνῳ καταρρεῖ· πρὸς δὲ κρηπίδων βάθροις\nπέπτωκε Πρίαμος Ζηνὸς ἑρκείου θανών.\nπολὺς δὲ χρυσὸς Φρύγιά τε σκυλεύματα\nπρὸς ναῦς Ἀχαιῶν πέμπεται· μένουσι δὲ\nπρύμνηθεν οὖρον, ὡς δεκασπόρῳ χρόνῳ\nἀλόχους τε καὶ τέκνʼ εἰσίδωσιν ἄσμενοι,\nοἳ τήνδʼ ἐπεστράτευσαν Ἕλληνες πόλιν.\nἐγὼ δέ — νικῶμαι γὰρ Ἀργείας θεοῦ\nἭρας Ἀθάνας θʼ, αἳ συνεξεῖλον Φρύγας —\nλείπω τὸ κλεινὸν Ἴλιον βωμούς τʼ ἐμούς·\nἐρημία γὰρ πόλιν ὅταν λάβῃ κακή,\nνοσεῖ τὰ τῶν θεῶν οὐδὲ τιμᾶσθαι θέλει.\nπολλοῖς δὲ κωκυτοῖσιν αἰχμαλωτίδων\nβοᾷ Σκάμανδρος δεσπότας κληρουμένων.\nκαὶ τὰς μὲν Ἀρκάς, τὰς δὲ Θεσσαλὸς λεὼς\nεἴληχʼ Ἀθηναίων τε Θησεῖδαι πρόμοι.\nὅσαι δʼ ἄκληροι Τρῳάδων, ὑπὸ στέγαις\nταῖσδʼ εἰσί, τοῖς πρώτοισιν ἐξῃρημέναι\nστρατοῦ, σὺν αὐταῖς δʼ ἡ Λάκαινα Τυνδαρὶς\nἙλένη, νομισθεῖσʼ αἰχμάλωτος ἐνδίκως.\nτὴν δʼ ἀθλίαν τήνδʼ εἴ τις εἰσορᾶν θέλει,\nπάρεστιν, Ἑκάβην κειμένην πυλῶν πάρος,\nδάκρυα χέουσαν πολλὰ καὶ πολλῶν ὕπερ·\nᾗ παῖς μὲν ἀμφὶ μνῆμʼ Ἀχιλλείου τάφου\nλάθρα τέθνηκε τλημόνως Πολυξένη·\nφροῦδος δὲ Πρίαμος καὶ τέκνʼ· ἣν δὲ παρθένον\nμεθῆκʼ Ἀπόλλων δρομάδα Κασάνδραν ἄναξ,\nτὸ τοῦ θεοῦ τε παραλιπὼν τό τʼ εὐσεβὲς\nγαμεῖ βιαίως σκότιον Ἀγαμέμνων λέχος.\nἀλλʼ, ὦ ποτʼ εὐτυχοῦσα, χαῖρέ μοι, πόλις\nξεστόν τε πύργωμʼ· εἴ σε μὴ διώλεσεν\nΠαλλὰς Διὸς παῖς, ἦσθʼ ἂν ἐν βάθροις ἔτι.\nἔξεστι τὸν γένει μὲν ἄγχιστον πατρὸς\nμέγαν τε δαίμονʼ ἐν θεοῖς τε τίμιον,\nλύσασαν ἔχθραν τὴν πάρος, προσεννέπειν;\nἔξεστιν· αἱ γὰρ συγγενεῖς ὁμιλίαι,\nἄνασσʼ Ἀθάνα, φίλτρον οὐ σμικρὸν φρενῶν.\nἐπῄνεσʼ ὀργὰς ἠπίους· φέρω δὲ σοὶ\nκοινοὺς ἐμαυτῇ τʼ ἐς μέσον λόγους, ἄναξ.\nμῶν ἐκ θεῶν του καινὸν ἀγγελεῖς ἔπος,\nἢ Ζηνὸς ἢ καὶ δαιμόνων τινὸς πάρα;\nοὔκ, ἀλλὰ Τροίας οὕνεκʼ, ἔνθα βαίνομεν,\nπρὸς σὴν ἀφῖγμαι δύναμιν, ὡς κοινὴν λάβω.\nἦ πού νιν, ἔχθραν τὴν πρὶν ἐκβαλοῦσα, νῦν\nἐς οἶκτον ἦλθες πυρὶ κατῃθαλωμένης;\nἐκεῖσε πρῶτʼ ἄνελθε· κοινώσῃ λόγους\nκαὶ συνθελήσεις ἃν ἐγὼ πρᾶξαι θέλω;\nμάλιστʼ· ἀτὰρ δὴ καὶ τὸ σὸν θέλω μαθεῖν·\nπότερον Ἀχαιῶν ἦλθες οὕνεκʼ ἢ Φρυγῶν;\nτοὺς μὲν πρὶν ἐχθροὺς Τρῶας εὐφρᾶναι θέλω,\nστρατῷ δʼ Ἀχαιῶν νόστον ἐμβαλεῖν πικρόν.\nτί δʼ ὧδε πηδᾷς ἄλλοτʼ εἰς ἄλλους τρόπους\nμισεῖς τε λίαν καὶ φιλεῖς ὃν ἂν τύχῃς;\nοὐκ οἶσθʼ ὑβρισθεῖσάν με καὶ ναοὺς ἐμούς;\nοἶδʼ, ἡνίκʼ Αἴας εἷλκε Κασάνδραν βίᾳ.\nκοὐδέν γʼ Ἀχαιῶν ἔπαθεν οὐδʼ ἤκουσʼ ὕπο.\nκαὶ μὴν ἔπερσάν γʼ Ἴλιον τῷ σῷ σθένει.\nτοιγάρ σφε σὺν σοὶ βούλομαι δρᾶσαι κακῶς.\nἕτοιμʼ ἃ βούλῃ τἀπʼ ἐμοῦ. δράσεις δὲ τί;\nδύσνοστον αὐτοῖς νόστον ἐμβαλεῖν θέλω.\nἐν γῇ μενόντων ἢ καθʼ ἁλμυρὰν ἅλα;\nὅταν πρὸς οἴκους ναυστολῶσʼ ἀπʼ Ἰλίου.\nκαὶ Ζεὺς μὲν ὄμβρον καὶ χάλαζαν ἄσπετον\nπέμψει, δνοφώδη τʼ αἰθέρος φυσήματα·\nἐμοὶ δὲ δώσειν φησὶ πῦρ κεραύνιον,\nβάλλειν Ἀχαιοὺς ναῦς τε πιμπράναι πυρί.\nσὺ δʼ αὖ, τὸ σόν, παράσχες Αἴγαιον πόρον\nτρικυμίαις βρέμοντα καὶ δίναις ἁλός,\nπλῆσον δὲ νεκρῶν κοῖλον Εὐβοίας μυχόν,\nὡς ἂν τὸ λοιπὸν τἄμʼ ἀνάκτορʼ εὐσεβεῖν\nεἰδῶσʼ Ἀχαιοί, θεούς τε τοὺς ἄλλους σέβειν.\nἔσται τάδʼ· ἡ χάρις γὰρ οὐ μακρῶν λόγων\nδεῖται· ταράξω πέλαγος Αἰγαίας ἁλός.\nἀκταὶ δὲ Μυκόνου Δήλιοί τε χοιράδες\nΣκῦρός τε Λῆμνός θʼ αἱ Καφήρειοί τʼ ἄκραι\nπολλῶν θανόντων σώμαθʼ ἕξουσιν νεκρῶν.\nἀλλʼ ἕρπʼ Ὄλυμπον καὶ κεραυνίους βολὰς\nλαβοῦσα πατρὸς ἐκ χερῶν καραδόκει,\nὅταν στράτευμʼ Ἀργεῖον ἐξιῇ κάλως.\nμῶρος δὲ θνητῶν ὅστις ἐκπορθεῖ πόλεις,\nναούς τε τύμβους θʼ, ἱερὰ τῶν κεκμηκότων,\nἐρημίᾳ δοὺς αὐτὸς ὤλεθʼ ὕστερον.\nἄνα, δύσδαιμον, πεδόθεν κεφαλή·\nἐπάειρε δέρην· οὐκέτι Τροία\nτάδε καὶ βασιλῆς ἐσμεν Τροίας.\nμεταβαλλομένου δαίμονος ἀνέχου.\nπλεῖ κατὰ πορθμόν, πλεῖ κατὰ δαίμονα,\nμηδὲ προσίστω πρῷραν βιότου\nπρὸς κῦμα πλέουσα τύχαισιν.\nαἰαῖ αἰαῖ.\nτί γὰρ οὐ πάρα μοι μελέᾳ στενάχειν,\nᾗ πατρὶς ἔρρει καὶ τέκνα καὶ πόσις;\nὦ πολὺς ὄγκος συστελλόμενος\nπρογόνων, ὡς οὐδὲν ἄρʼ ἦσθα.\nτί με χρὴ σιγᾶν; τί δὲ μὴ σιγᾶν;\nτί δὲ θρηνῆσαι;\nδύστηνος ἐγὼ τῆς βαρυδαίμονος\nἄρθρων κλίσεως, ὡς διάκειμαι,\nνῶτʼ ἐν στερροῖς λέκτροισι ταθεῖσʼ.\nοἴμοι κεφαλῆς, οἴμοι κροτάφων\nπλευρῶν θʼ, ὥς μοι πόθος εἱλίξαι\nκαὶ διαδοῦναι νῶτον ἄκανθάν τʼ\nεἰς ἀμφοτέρους τοίχους, μελέων\nἐπὶ τοὺς αἰεὶ δακρύων ἐλέγους.\nμοῦσα δὲ χαὕτη τοῖς δυστήνοις\nἄτας κελαδεῖν ἀχορεύτους.\nπρῷραι ναῶν, ὠκείαις\nἼλιον ἱερὰν αἳ κώπαις\nδιʼ ἅλα πορφυροειδέα καὶ\nλιμένας Ἑλλάδος εὐόρμους\nαὐλῶν παιᾶνι στυγνῷ\nσυρίγγων τʼ εὐφθόγγων φωνᾷ\nβαίνουσαι πλεκτὰν Αἰγύπτου\nπαιδείαν ἐξηρτήσασθʼ,\nαἰαῖ, Τροίας ἐν κόλποις\nτὰν Μενελάου μετανισόμεναι\nστυγνὰν ἄλοχον, Κάστορι λώβαν\nτῷ τʼ Εὐρώτᾳ δυσκλείαν,\nἃ σφάζει μὲν\nτὸν πεντήκοντʼ ἀροτῆρα τέκνων\nΠρίαμον, ἐμέ τε μελέαν Ἑκάβαν\nἐς τάνδʼ ἐξώκειλʼ ἄταν.\nὤμοι, θάκους οἵους θάσσω,\nσκηναῖς ἐφέδρους Ἀγαμεμνονίαις.\nδούλα δʼ ἄγομαι\nγραῦς ἐξ οἴκων πενθήρη\nκρᾶτʼ ἐκπορθηθεῖσʼ οἰκτρῶς.\nἀλλʼ ὦ τῶν χαλκεγχέων Τρώων\nἄλοχοι μέλεαι,\nκαὶ κοῦραι κοῦραι δύσνυμφοι,\nτύφεται Ἴλιον, αἰάζωμεν.\nμάτηρ δʼ ὡσεί τις πτανοῖς\nὄρνισιν, ὅπως ἐξάρξω ʼγὼ\nκλαγγάν, μολπάν, οὐ τὰν αὐτὰν\nοἵαν ποτὲ δὴ\nσκήπτρῳ Πριάμου διερειδομένα\nποδὸς ἀρχεχόρου πληγαῖς Φρυγίους\nεὐκόμποις ἐξῆρχον θεούς.\nἙκάβη, τί θροεῖς; τί δὲ θωΰσσεις;\nποῖ λόγος ἥκει; διὰ γὰρ μελάθρων\nἄιον οἴκτους οὓς οἰκτίζῃ.\nδιὰ δὲ στέρνων φόβος ἄισσεν\nΤρῳάσιν, αἳ τῶνδʼ οἴκων εἴσω\nδουλείαν αἰάζουσιν.\nὦ τέκνʼ, Ἀργείων πρὸς ναῦς ἤδη\nκινεῖται κωπήρης χείρ;\nοἲ ἐγώ, τί θέλουσʼ, ἦ πού μʼ ἤδη\nναυσθλώσουσιν πατρίας ἐκ γᾶς;\nοὐκ οἶδʼ, εἰκάζω δʼ ἄταν.\nἰὼ ἰώ.\nμέλεαι μόχθων ἐπακουσόμεναι\nΤρῳάδες, ἔξω κομίζεσθʼ οἴκων·\nστέλλουσʼ Ἀργεῖοι νόστον.\nαἶ, αἶ.\nμή νύν μοι τὰν\nἐκβακχεύουσαν Κασάνδραν,\nαἰσχύναν Ἀργείοισιν,\nπέμψητʼ ἔξω,\nμαινάδʼ, ἐπʼ ἄλγει δʼ ἀλγυνθῶ.\nἰώ.\nΤροία Τροία δύστανʼ, ἔρρεις,\nδύστανοι δʼ οἵ σʼ ἐκλείποντες\nκαὶ ζῶντες καὶ δμαθέντες.\nοἴμοι. τρομερὰ σκηνὰς ἔλιπον\nτάσδʼ Ἀγαμέμνονος ἐπακουσομένα,\nβασίλεια, σέθεν· μή με κτείνειν\nδόξʼ Ἀργείων κεῖται μελέαν;\nἢ κατὰ πρύμνας ἤδη ναῦται\nστέλλονται κινεῖν κώπας;\nὦ τέκνον, ὀρθρεύου σὰν ψυχάν.\nἐκπληχθεῖσʼ ἦλθον φρίκᾳ.\nἤδη τις ἔβα Δαναῶν κῆρυξ;\nτῷ πρόσκειμαι δούλα τλάμων;\nἐγγύς που κεῖσαι κλήρου.\nἰὼ ἰώ.\nτίς μʼ Ἀργείων ἢ Φθιωτᾶν\nἢ νησαίαν μʼ ἄξει χώραν\nδύστανον πόρσω Τροίας;\nφεῦ φεῦ.\nτῷ δʼ ἁ τλάμων\nποῦ πᾷ γαίας δουλεύσω γραῦς,\nὡς κηφήν, ἁ δειλαία,\nνεκροῦ μορφά,\nνεκύων ἀμενηνὸν ἄγαλμα,\nαἰαῖ\nτὰν παρὰ προθύροις φυλακὰν κατέχουσʼ\nἢ παίδων θρέπτειρʼ, ἃ Τροίας\nἀρχαγοὺς εἶχον τιμάς;\nαἰαῖ αἰαῖ, ποίοις δʼ οἴκτοις\nτὰν σὰν λύμαν ἐξαιάζεις;\nοὐκ Ἰδαίοις ἱστοῖς κερκίδα\nδινεύουσʼ ἐξαλλάξω.\nνέατον τεκέων σώματα λεύσσω,\nνέατον\nμόχθους ἕξω κρείσσους,\nἢ λέκτροις πλαθεῖσʼ Ἑλλάνων\nʽἑ̓́ρροι νὺξ αὕτα καὶ δαίμων.ʼ\nἢ Πειρήνας ὑδρευσομένα\nπρόσπολος οἰκτρὰ σεμνῶν ὑδάτων.\nτὰν κλεινὰν εἴθʼ ἔλθοιμεν\nΘησέως εὐδαίμονα χώραν.\nμὴ γὰρ δὴ δίναν γʼ Εὐρώτα,\nτὰν ἐχθίσταν θεράπναν Ἑλένας,\nἔνθʼ ἀντάσω Μενέλᾳ δούλα,\nτῷ τᾶς Τροίας πορθητᾷ.\nτὰν Πηνειοῦ σεμνὰν χώραν,\nκρηπῖδʼ Οὐλύμπου καλλίσταν,\nὄλβῳ βρίθειν φάμαν ἤκουσʼ\nεὐθαλεῖ τʼ εὐκαρπείᾳ·\nτάδε δεύτερά μοι μετὰ τὰν ἱερὰν\nΘησέως ζαθέαν ἐλθεῖν χώραν.\nκαὶ τὰν Αἰτναίαν Ἡφαίστου\nΦοινίκας ἀντήρη χώραν,\nΣικελῶν ὀρέων ματέρʼ, ἀκούω\nκαρύσσεσθαι στεφάνοις ἀρετᾶς.\nτάν τʼ ἀγχιστεύουσαν γᾶν\nἸονίῳ ναύται πόντῳ,\nἃν ὑγραίνει καλλιστεύων\nὁ ξανθὰν χαίταν πυρσαίνων\nΚρᾶθις ζαθέαις πηγαῖσι τρέφων\nεὔανδρόν τʼ ὀλβίζων γᾶν.\nκαὶ μὴν Δαναῶν ὅδʼ ἀπὸ στρατιᾶς\nκῆρυξ, νεοχμῶν μύθων ταμίας,\nστείχει ταχύπουν ἴχνος ἐξανύων.\nτί φέρει; τί λέγει; δοῦλαι γὰρ δὴ\nΔωρίδος ἐσμὲν χθονὸς ἤδη.\nἙκάβη, πυκνὰς γὰρ οἶσθά μʼ ἐς Τροίαν ὁδοὺς\nἐλθόντα κήρυκʼ ἐξ Ἀχαιικοῦ στρατοῦ,\nἐγνωσμένος δὲ καὶ πάροιθέ σοι, γύναι,\nΤαλθύβιος ἥκω καινὸν ἀγγελῶν λόγον.\nαἰαῖ, τόδε\nτόδε, φίλαι Τρῳάδες, ὃ φόβος ἦν πάλαι.\nἤδη κεκλήρωσθʼ, εἰ τόδʼ ἦν ὑμῖν φόβος.\nαἰαῖ, τίνʼ ἢ\nΘεσσαλίας πόλιν ἢ\nΦθιάδος εἶπας ἢ Καδμείας χθονός;\nκατʼ ἄνδρʼ ἑκάστη κοὐχ ὁμοῦ λελόγχατε.\nτίνʼ ἄρα τίς ἔλαχε; τίνα πότμος εὐτυχὴς\nἸλιάδων μένει;\nοἶδʼ· ἀλλʼ ἕκαστα πυνθάνου, μὴ πάνθʼ ὁμοῦ.\nτοὐμὸν τίς ἆρʼ\nἔλαχε τέκος, ἔνεπε, τλάμονα Κασάνδραν;\nἐξαίρετόν νιν ἔλαβεν Ἀγαμέμνων ἄναξ.\nἦ τᾷ Λακεδαιμονίᾳ νύμφᾳ\nδούλαν; ἰώ μοί μοι.\nοὔκ, ἀλλὰ λέκτρων σκότια νυμφευτήρια.\nἦ τὰν τοῦ Φοίβου παρθένον, ᾇ γέρας ὁ\nχρυσοκόμας ἔδωκʼ ἄλεκτρον ζόαν;\nἔρως ἐτόξευσʼ αὐτὸν ἐνθέου κόρης.\nῥῖπτε, τέκνον, ζαθέους κλῇ-\nδας καὶ ἀπὸ χροὸς ἐνδυ-\nτῶν στεφέων ἱεροὺς στολμούς.\nοὐ γὰρ μέγʼ αὐτῇ βασιλικῶν λέκτρων τυχεῖν;\nτί δʼ ὃ νεοχμὸν ἀπʼ ἐμέθεν ἐλάβετε τέκος, ποῦ μοι;\nΠολυξένην ἔλεξας, ἢ τίνʼ ἱστορεῖς;\nταύταν· τῷ πάλος ἔζευξεν;\nτύμβῳ τέτακται προσπολεῖν Ἀχιλλέως.\nὤμοι ἐγώ· τάφῳ πρόσπολον ἐτεκόμαν.\nἀτὰρ τίς ὅδʼ ἢ νόμος ἢ τί\nθέσμιον, ὦ φίλος, Ἑλλάνων;\nεὐδαιμόνιζε παῖδα σήν· ἔχει καλῶς.\nτί τόδʼ ἔλακες; ἆρά μοι ἀέλιον λεύσσει;\nἔχει πότμος νιν, ὥστʼ ἀπηλλάχθαι πόνων.\nτί δʼ ἁ τοῦ χαλκεομήστορος Ἕκτορος δάμαρ,\nἈνδρομάχα τάλαινα, τίνʼ ἔχει τύχαν;\nκαὶ τήνδʼ Ἀχιλλέως ἔλαβε παῖς ἐξαίρετον.\nἐγὼ δὲ τῷ\nπρόσπολος ἁ τριτοβάμονος χερὶ\nδευομένα βάκτρου γεραιῷ κάρᾳ;\nἸθάκης Ὀδυσσεὺς ἔλαχʼ ἄναξ δούλην σʼ ἔχειν.\nἒ ἔ.\nἄρασσε κρᾶτα κούριμον,\nἕλκʼ ὀνύχεσσι δίπτυχον παρειάν.\nἰώ μοί μοι.\nμυσαρῷ δολίῳ λέλογχα φωτὶ δουλεύειν,\nπολεμίῳ δίκας, παρανόμῳ δάκει,\nὃς πάντα τἀκεῖθεν ἐνθάδε στρέφει, τὰ δʼ\nἀντίπαλʼ αὖθις ἐκεῖσε διπτύχῳ γλώσσᾳ\nφίλα τὰ πρότερʼ ἄφιλα τιθέμενος πάντων.\nγοᾶσθʼ, ὦ Τρῳάδες, με.\nβέβακα δύσποτμος. οἴχομαι ἁ\nτάλαινα, δυστυχεστάτῳ\nπροσέπεσον κλήρῳ.\nτὸ μὲν σὸν οἶσθα, πότνια, τὰς δʼ ἐμὰς τύχας\nτίς ἆρʼ Ἀχαιῶν ἢ τίς Ἑλλήνων ἔχει;\nἴτʼ, ἐκκομίζειν δεῦρο Κασάνδραν χρεὼν\nὅσον τάχιστα, δμῶες, ὡς στρατηλάτῃ\nἐς χεῖρα δούς νιν, εἶτα τὰς εἰληγμένας\nκαὶ τοῖσιν ἄλλοις αἰχμαλωτίδων ἄγω.\nἔα· τί πεύκης ἔνδον αἴθεται σέλας;\nπιμπρᾶσιν — ἢ τί δρῶσι — Τρῳάδες μυχούς,\nὡς ἐξάγεσθαι τῆσδε μέλλουσαι χθονὸς\nπρὸς Ἄργος, αὑτῶν τʼ ἐκπυροῦσι σώματα\nθανεῖν θέλουσαι; κάρτα τοι τοὐλεύθερον\nἐν τοῖς τοιούτοις δυσλόφως φέρει κακά.\nἄνοιγʼ ἄνοιγε, μὴ τὸ ταῖσδε πρόσφορον\nἐχθρὸν δʼ Ἀχαιοῖς εἰς ἔμʼ αἰτίαν βάλῃ.\nοὐκ ἔστιν, οὐ πιμπρᾶσιν, ἀλλὰ παῖς ἐμὴ\nμαινὰς θοάζει δεῦρο Κασάνδρα δρόμῳ.\nἌνεχε· πάρεχε.\nφῶς φέρʼ, ὤ· σέβω· φλέγω — ἰδού, ἰδού —\nλαμπάσι τόδʼ ἱερόν.\nὦ Ὑμέναιʼ ἄναξ·\nμακάριος ὁ γαμέτας·\nμακαρία δʼ ἐγὼ βασιλικοῖς λέκτροις\nκατʼ Ἄργος ἁ γαμουμένα.\nὙμήν, ὦ Ὑμέναιʼ ἄναξ.\nἐπεὶ σύ, μᾶτερ, ἐπὶ δάκρυσι καὶ\nγόοισι τὸν θανόντα πατέρα πατρίδα τε\nφίλαν καταστένουσʼ ἔχεις,\nἐγὼ δʼ ἐπὶ γάμοις ἐμοῖς\nἀναφλέγω πυρὸς φῶς\nἐς αὐγάν, ἐς αἴγλαν,\nδιδοῦσʼ, ὦ Ὑμέναιε, σοί,\nδιδοῦσʼ, ὦ Ἑκάτα, φάος,\nπαρθένων ἐπὶ λέκτροις\nᾇ νόμος ἔχει.\nπάλλε πόδα.\nαἰθέριον ἄναγε χορόν· εὐἅν, εὐοἵ·\nὡς ἐπὶ πατρὸς ἐμοῦ\nμακαριωτάταις\nτύχαις· ὁ χορὸς ὅσιος.\nἄγε σύ, Φοῖβε, νῦν· κατὰ σὸν ἐν δάφναις\nἀνάκτορον θυηπολῶ,\nὙμήν, ὦ Ὑμέναιʼ, Ὑμήν.\nχόρευε, μᾶτερ, ἀναγέλασον·\nἕλισσε τᾷδʼ ἐκεῖσε μετʼ ἐμέθεν ποδῶν\nφέρουσα φιλτάταν βάσιν.\nβοάσαθʼ Ὑμέναιον, ὤ,\nμακαρίαις ἀοιδαῖς\nἰαχαῖς τε νύμφαν.\nἴτʼ, ὦ καλλίπεπλοι Φρυγῶν\nκόραι, μέλπετʼ ἐμῶν γάμων\nτὸν πεπρωμένον εὐνᾷ\nπόσιν ἐμέθεν.\nβασίλεια, βακχεύουσαν οὐ λήψῃ κόρην,\nμὴ κοῦφον αἴρῃ βῆμʼ ἐς Ἀργείων στρατόν;\nἭφαιστε, δᾳδουχεῖς μὲν ἐν γάμοις βροτῶν,\nἀτὰρ λυγράν γε τήνδʼ ἀναιθύσσεις φλόγα\nἔξω τε μεγάλων ἐλπίδων.\nοἴμοι, τέκνον,\nὡς οὐχ ὑπʼ αἰχμῆς σʼ οὐδʼ ὑπʼ Ἀργείου δορὸς\nγάμους γαμεῖσθαι τούσδʼ ἐδόξαζόν ποτε.\nπαράδος ἐμοὶ φῶς· οὐ γὰρ ὀρθὰ πυρφορεῖς\nμαινὰς θοάζουσʼ, οὐδέ σʼ αἱ τύχαι, τέκνον,\nἐσωφρονήκασʼ, ἀλλʼ ἔτʼ ἐν ταὐτῷ μένεις.\nἐσφέρετε πεύκας, δάκρυά τʼ ἀνταλλάξατε\nτοῖς τῆσδε μέλεσι, Τρῳάδες, γαμηλίοις.\nμῆτερ, πύκαζε κρᾶτʼ ἐμὸν νικηφόρον,\nκαὶ χαῖρε τοῖς ἐμοῖσι βασιλικοῖς γάμοις·\nκαὶ πέμπε, κἂν μὴ τἀμά σοι πρόθυμά γʼ ᾖ,\nὤθει βιαίως· εἰ γὰρ ἔστι Λοξίας,\nἙλένης γαμεῖ με δυσχερέστερον γάμον\nὁ τῶν Ἀχαιῶν κλεινὸς Ἀγαμέμνων ἄναξ.\nκτενῶ γὰρ αὐτόν, κἀντιπορθήσω δόμους\nποινὰς ἀδελφῶν καὶ πατρὸς λαβοῦσʼ ἐμοῦ\nἀλλʼ ἄττʼ ἐάσω· πέλεκυν οὐχ ὑμνήσομεν,\nὃς ἐς τράχηλον τὸν ἐμὸν εἶσι χἁτέρων·\nμητροκτόνους τʼ ἀγῶνας, οὓς οὑμοὶ γάμοι\nθήσουσιν, οἴκων τʼ Ἀτρέως ἀνάστασιν.\nπόλιν δὲ δείξω τήνδε μακαριωτέραν\nἢ τοὺς Ἀχαιούς, ἔνθεος μέν, ἀλλʼ ὅμως\nτοσόνδε γʼ ἔξω στήσομαι βακχευμάτων·\nοἳ διὰ μίαν γυναῖκα καὶ μίαν Κύπριν,\nθηρῶντες Ἑλένην, μυρίους ἀπώλεσαν.\nὁ δὲ στρατηγὸς ὁ σοφὸς ἐχθίστων ὕπερ\nτὰ φίλτατʼ ὤλεσʼ, ἡδονὰς τὰς οἴκοθεν\nτέκνων ἀδελφῷ δοὺς γυναικὸς οὕνεκα,\nκαὶ ταῦθʼ ἑκούσης κοὐ βίᾳ λελῃσμένης.\nἐπεὶ δʼ ἐπʼ ἀκτὰς ἤλυθον Σκαμανδρίους,\nἔθνῃσκον, οὐ γῆς ὅριʼ ἀποστερούμενοι\nοὐδʼ ὑψίπυργον πατρίδʼ· οὓς δʼ Ἄρης ἕλοι,\nοὐ παῖδας εἶδον, οὐ δάμαρτος ἐν χεροῖν\nπέπλοις συνεστάλησαν, ἐν ξένῃ δὲ γῇ\nκεῖνται. τὰ δʼ οἴκοι τοῖσδʼ ὅμοιʼ ἐγίγνετο·\nχῆραί τʼ ἔθνῃσκον, οἳ δʼ ἄπαιδες ἐν δόμοις\nἄλλοις τέκνʼ ἐκθρέψαντες· οὐδὲ πρὸς τάφοις\nἔσθʼ ὅστις αὐτῶν αἷμα γῇ δωρήσεται.\nἦ τοῦδʼ ἐπαίνου τὸ στράτευμʼ ἐπάξιον. —\nσιγᾶν ἄμεινον τᾀσχρά, μηδὲ μοῦσά μοι\nγένοιτʼ ἀοιδὸς ἥτις ὑμνήσει κακά.\nΤρῶες δὲ πρῶτον μέν, τὸ κάλλιστον κλέος,\nὑπὲρ πάτρας ἔθνῃσκον· οὓς δʼ ἕλοι δόρυ,\nνεκροί γʼ ἐς οἴκους φερόμενοι φίλων ὕπο\nἐν γῇ πατρῴᾳ περιβολὰς εἶχον χθονός,\nχερσὶν περισταλέντες ὧν ἐχρῆν ὕπο·\nὅσοι δὲ μὴ θάνοιεν ἐν μάχῃ Φρυγῶν,\nἀεὶ κατʼ ἦμαρ σὺν δάμαρτι καὶ τέκνοις\nᾤκουν, Ἀχαιοῖς ὧν ἀπῆσαν ἡδοναί.\nτὰ δʼ Ἕκτορός σοι λύπρʼ ἄκουσον ὡς ἔχει·\nδόξας ἀνὴρ ἄριστος οἴχεται θανών,\nκαὶ τοῦτʼ Ἀχαιῶν ἵξις ἐξεργάζεται·\nεἰ δʼ ἦσαν οἴκοι, χρηστὸς ὢν ἐλάνθανεν.\nΠάρις δʼ ἔγημε τὴν Διός· γήμας δὲ μή,\nσιγώμενον τὸ κῆδος εἶχεν ἐν δόμοις.\nφεύγειν μὲν οὖν χρὴ πόλεμον ὅστις εὖ φρονεῖ·\nεἰ δʼ ἐς τόδʼ ἔλθοι, στέφανος οὐκ αἰσχρὸς πόλει\nκαλῶς ὀλέσθαι, μὴ καλῶς δὲ δυσκλεές.\nὧν οὕνεκʼ οὐ χρή, μῆτερ, οἰκτίρειν σε γῆν,\nοὐ τἀμὰ λέκτρα· τοὺς γὰρ ἐχθίστους ἐμοὶ\nκαὶ σοὶ γάμοισι τοῖς ἐμοῖς διαφθερῶ.\nὡς ἡδέως κακοῖσιν οἰκείοις γελᾷς,\nμέλπεις θʼ ἃ μέλπουσʼ οὐ σαφῆ δείξεις ἴσως.\nεἰ μή σʼ Ἀπόλλων ἐξεβάκχευεν φρένας,\nοὔ τἂν ἀμισθὶ τοὺς ἐμοὺς στρατηλάτας\nτοιαῖσδε φήμαις ἐξέπεμπες ἂν χθονός.\nἀτὰρ τὰ σεμνὰ καὶ δοκήμασιν σοφὰ\nοὐδέν τι κρείσσω τῶν τὸ μηδὲν ἦν ἄρα.\nὁ γὰρ μέγιστος τῶν Πανελλήνων ἄναξ,\nἈτρέως φίλος παῖς, τῆσδʼ ἔρωτʼ ἐξαίρετον\nμαινάδος ὑπέστη· καὶ πένης μέν εἰμʼ ἐγώ,\nἀτὰρ λέχος γε τῆσδʼ ἂν οὐκ ἐκτησάμην.\nκαὶ σοὶ μέν — οὐ γὰρ ἀρτίας ἔχεις φρένας —\nἈργεῖʼ ὀνείδη καὶ Φρυγῶν ἐπαινέσεις\nἀνέμοις φέρεσθαι παραδίδωμʼ· ἕπου δέ μοι\nπρὸς ναῦς, καλὸν νύμφευμα τῷ στρατηλάτῃ.\nσὺ δʼ, ἡνίκʼ ἄν σε Λαρτίου χρῄζῃ τόκος\nἄγειν, ἕπεσθαι· σώφρονος δʼ ἔσῃ λάτρις\nγυναικός, ὥς φασʼ οἱ μολόντες Ἴλιον.\nἦ δεινὸς ὁ λάτρις. τί ποτʼ ἔχουσι τοὔνομα\nκήρυκες, ἓν ἀπέχθημα πάγκοινον βροτοῖς,\nοἱ περὶ τυράννους καὶ πόλεις ὑπηρέται;\nσὺ τὴν ἐμὴν φῂς μητέρʼ εἰς Ὀδυσσέως\nἥξειν μέλαθρα; ποῦ δʼ Ἀπόλλωνος λόγοι,\nοἵ φασιν αὐτὴν εἰς ἔμʼ ἡρμηνευμένοι\nαὐτοῦ θανεῖσθαι; τἄλλα δʼ οὐκ ὀνειδιῶ.\nδύστηνος, οὐκ οἶδʼ οἷά νιν μένει παθεῖν·\nὡς χρυσὸς αὐτῷ τἀμὰ καὶ Φρυγῶν κακὰ\nδόξει ποτʼ εἶναι. δέκα γὰρ ἐκπλήσας ἔτη\nπρὸς τοῖσιν ἐνθάδʼ, ἵξεται μόνος πάτραν\n\nοὗ δὴ στενὸν δίαυλον ᾤκισται πέτρας\nδεινὴ Χάρυβδις, ὠμοβρώς τʼ ὀρειβάτης\nΚύκλωψ, Λιγυστίς θʼ ἡ συῶν μορφώτρια\nΚίρκη, θαλάσσης θʼ ἁλμυρᾶς ναυάγια,\nλωτοῦ τʼ ἔρωτες, Ἡλίου θʼ ἁγναὶ βόες,\nαἳ σάρκα φωνήεσσαν ἥσουσίν ποτε,\nπικρὰν Ὀδυσσεῖ γῆρυν. ὡς δὲ συντέμω,\nζῶν εἶσʼ ἐς Ἅιδου κἀκφυγὼν λίμνης ὕδωρ\nκάκʼ ἐν δόμοισι μυρίʼ εὑρήσει μολών.\nἀλλὰ γὰρ τί τοὺς Ὀδυσσέως ἐξακοντίζω πόνους;\nστεῖχʼ ὅπως τάχιστʼ· ἐς Ἅιδου νυμφίῳ γημώμεθα.\nἦ κακὸς κακῶς ταφήσῃ νυκτός, οὐκ ἐν ἡμέρᾳ,\nὦ δοκῶν σεμνόν τι πράσσειν, Δαναϊδῶν ἀρχηγέτα.\nκἀμέ τοι νεκρὸν φάραγγες γυμνάδʼ ἐκβεβλημένην\nὕδατι χειμάρρῳ ῥέουσαι, νυμφίου πέλας τάφου,\nθηρσὶ δώσουσιν δάσασθαι, τὴν Ἀπόλλωνος λάτριν.\nὦ στέφη τοῦ φιλτάτου μοι θεῶν, ἀγάλματʼ εὔια,\nχαίρετʼ· ἐκλέλοιφʼ ἑορτάς, αἷς πάροιθʼ ἠγαλλόμην.\nἴτʼ ἀπʼ ἐμοῦ χρωτὸς σπαραγμοῖς, ὡς ἔτʼ οὖσʼ ἁγνὴ χρόα\nδῶ θοαῖς αὔραις φέρεσθαί σοι τάδʼ, ὦ μαντεῖʼ ἄναξ.\nποῦ σκάφος τὸ τοῦ στρατηγοῦ; ποῖ ποτʼ ἐμβαίνειν με χρή;\nοὐκέτʼ ἂν φθάνοις ἂν αὔραν ἱστίοις καραδοκῶν,\nὡς μίαν τριῶν Ἐρινὺν τῆσδέ μʼ ἐξάξων χθονός.\nχαῖρέ μοι, μῆτερ· δακρύσῃς μηδέν· ὦ φίλη πατρίς,\nοἵ τε γῆς ἔνερθʼ ἀδελφοὶ χὡ τεκὼν ἡμᾶς πατήρ,\nοὐ μακρὰν δέξεσθέ μʼ· ἥξω δʼ ἐς νεκροὺς νικηφόρος\nκαὶ δόμους πέρσασʼ Ἀτρειδῶν, ὧν ἀπωλόμεσθʼ ὕπο.\nἙκάβης γεραιᾶς φύλακες, οὐ δεδόρκατε\nδέσποιναν ὡς ἄναυδος ἐκτάδην πίτνει;\nοὐκ ἀντιλήψεσθʼ; ἦ μεθήσετʼ, ὦ κακαί,\nγραῖαν πεσοῦσαν; αἴρετʼ εἰς ὀρθὸν δέμας.\nἐᾶτέ μʼ — οὔτοι φίλα τὰ μὴ φίλʼ, ὦ κόραι —\nκεῖσθαι πεσοῦσαν· πτωμάτων γὰρ ἄξια\nπάσχω τε καὶ πέπονθα κἄτι πείσομαι.\nὦ θεοί κακοὺς μὲν ἀνακαλῶ τοὺς συμμάχους,\nὅμως δʼ ἔχει τι σχῆμα κικλήσκειν θεούς,\nὅταν τις ἡμῶν δυστυχῆ λάβῃ τύχην.\nπρῶτον μὲν οὖν μοι τἀγάθʼ ἐξᾷσαι φίλον·\nτοῖς γὰρ κακοῖσι πλείονʼ οἶκτον ἐμβαλῶ.\nἦμεν τύραννοι κἀς τύραννʼ ἐγημάμην,\nκἀνταῦθʼ ἀριστεύοντʼ ἐγεινάμην τέκνα,\nοὐκ ἀριθμὸν ἄλλως, ἀλλʼ ὑπερτάτους Φρυγῶν·\nοὓς Τρῳὰς οὐδʼ Ἑλληνὶς οὐδὲ βάρβαρος\nγυνὴ τεκοῦσα κομπάσειεν ἄν ποτε.\nκἀκεῖνά τʼ εἶδον δορὶ πεσόνθʼ Ἑλληνικῷ\nτρίχας τʼ ἐτμήθην τάσδε πρὸς τύμβοις νεκρῶν,\nκαὶ τὸν φυτουργὸν Πρίαμον οὐκ ἄλλων πάρα\nκλύουσʼ ἔκλαυσα, τοῖσδε δʼ εἶδον ὄμμασιν\nαὐτὴ κατασφαγέντʼ ἐφʼ ἑρκείῳ πυρᾷ,\nπόλιν θʼ ἁλοῦσαν. ἃς δʼ ἔθρεψα παρθένους\nἐς ἀξίωμα νυμφίων ἐξαίρετον,\nἄλλοισι θρέψασʼ ἐκ χερῶν ἀφῃρέθην.\nκοὔτʼ ἐξ ἐκείνων ἐλπὶς ὡς ὀφθήσομαι,\nαὐτή τʼ ἐκείνας οὐκέτʼ ὄψομαί ποτε.\nτὸ λοίσθιον δέ, θριγκὸς ἀθλίων κακῶν,\nδούλη γυνὴ γραῦς Ἑλλάδʼ εἰσαφίξομαι.\nἃ δʼ ἐστὶ γήρᾳ τῷδʼ ἀσυμφορώτατα,\nτούτοις με προσθήσουσιν, ἢ θυρῶν λάτριν\nκλῇδας φυλάσσειν, τὴν τεκοῦσαν Ἕκτορα,\nἢ σιτοποιεῖν, κἀν πέδῳ κοίτας ἔχειν\nῥυσοῖσι νώτοις, βασιλικῶν ἐκ δεμνίων,\nτρυχηρὰ περὶ τρυχηρὸν εἱμένην χρόα\nπέπλων λακίσματʼ, ἀδόκιμʼ ὀλβίοις ἔχειν.\nοἲ ʼγὼ τάλαινα, διὰ γάμον μιᾶς ἕνα\nγυναικὸς οἵων ἔτυχον ὧν τε τεύξομαι.\nὦ τέκνον, ὦ σύμβακχε Κασάνδρα θεοῖς,\nοἵαις ἔλυσας συμφοραῖς ἅγνευμα σόν.\nσύ τʼ, ὦ τάλαινα, ποῦ ποτʼ εἶ, Πολυξένη;\nὡς οὔτε μʼ ἄρσην οὔτε θήλεια σπορὰ\nπολλῶν γενομένων τὴν τάλαιναν ὠφελεῖ.\nτί δῆτά μʼ ὀρθοῦτʼ; ἐλπίδων ποίων ὕπο;\nἄγετε τὸν ἁβρὸν δήποτʼ ἐν Τροίᾳ πόδα,\nνῦν δʼ ὄντα δοῦλον, στιβάδα πρὸς χαμαιπετῆ\nπέτρινά τε κρήδεμνʼ, ὡς πεσοῦσʼ ἀποφθαρῶ\nδακρύοις καταξανθεῖσα. τῶν δʼ εὐδαιμόνων\nμηδένα νομίζετʼ εὐτυχεῖν, πρὶν ἂν θάνῃ.\nἀμφί μοι Ἴλιον, ὦ\nΜοῦσα, καινῶν ὕμνων\nἄεισον ἐν δακρύοις ᾠδὰν ἐπικήδειον·\nνῦν γὰρ μέλος ἐς Τροίαν ἰαχήσω,\nτετραβάμονος ὡς ὑπʼ ἀπήνας\nἈργείων ὀλόμαν τάλαινα δοριάλωτος,\nὅτʼ ἔλιπον ἵππον οὐράνια\nβρέμοντα χρυσεοφάλαρον ἔνο-\nπλον ἐν πύλαις Ἀχαιοί·\nἀνὰ δʼ ἐβόασεν λεὼς\nΤρῳάδος ἀπὸ πέτρας σταθείς·\nἼτʼ, ὦ πεπαυμένοι πόνων,\nτόδʼ ἱερὸν ἀνάγετε ξόανον\nἸλιάδι Διογενεῖ κόρᾳ.\nτίς οὐκ ἔβα νεανίδων,\nτίς οὐ γεραιὸς ἐκ δόμων;\nκεχαρμένοι δʼ ἀοιδαῖς\nδόλιον ἔσχον ἄταν.\nπᾶσα δὲ γέννα Φρυγῶν\nπρὸς πύλας ὡρμάθη,\nπεύκᾳ ἐν οὐρεΐᾳ ξεστὸν λόχον Ἀργείων\nκαὶ Δαρδανίας ἄταν θέᾳ δώσων,\nχάριν ἄζυγος ἀμβροτοπώλου·\nκλωστοῦ δʼ ἀμφιβόλοις λίνοιο ναὸς ὡσεὶ\nσκάφος κελαινόν, εἰς ἕδρανα\nλάινα δάπεδά τε φόνια πατρί-\nδι Παλλάδος θέσαν θεᾶς.\nἐπὶ δὲ πόνῳ καὶ χαρᾷ\nνύχιον ἐπεὶ κνέφας παρῆν,\nΛίβυς τε λωτὸς ἐκτύπει\nΦρύγιά τε μέλεα, παρθένοι δʼ\nἀέριον ἀνὰ κρότον ποδῶν\nβοὰν ἔμελπον εὔφρονʼ, ἐν\nδόμοις δὲ παμφαὲς σέλας\nπυρὸς μέλαιναν αἴγλαν\nἄκος ἔδωκεν ὕπνῳ.\nἐγὼ δὲ τὰν ὀρεστέραν\nτότʼ ἀμφὶ μέλαθρα παρθένον\nΔιὸς κόραν ἐμελπόμαν\nχοροῖσι· φοινία δʼ ἀνὰ\nπτόλιν βοὰ κατεῖχε Περ-\nγάμων ἕδρας· βρέφη δὲ φίλι-\nα περὶ πέπλους ἔβαλλε μα-\nτρὶ χεῖρας ἐπτοημένας·\nλόχου δʼ ἐξέβαινʼ Ἄρης,\nκόρας ἔργα Παλλάδος.\nσφαγαὶ δʼ ἀμφιβώμιοι\nΦρυγῶν, ἔν τε δεμνίοις\nκαράτομος ἐρημία\nνεανίδων στέφανον ἔφερεν\nἙλλάδι κουροτρόφον,\nΦρυγῶν πατρίδι πένθη.\nἙκάβη, λεύσσεις τήνδʼ Ἀνδρομάχην\nξενικοῖς ἐπʼ ὄχοις πορθμευομένην;\nπαρὰ δʼ εἰρεσίᾳ μαστῶν ἕπεται\nφίλος Ἀστυάναξ, Ἕκτορος ἶνις.\nποῖ ποτʼ ἀπήνης νώτοισι φέρῃ,\nδύστανε γύναι, πάρεδρος χαλκέοις\nἝκτορος ὅπλοις σκύλοις τε Φρυγῶν\nδοριθηράτοις,\nοἷσιν Ἀχιλλέως παῖς Φθιώτας\nστέψει ναοὺς ἀπὸ Τροίας;\nἈχαιοὶ δεσπόται μʼ ἄγουσιν.\nοἴμοι.\nτί παιᾶνʼ ἐμὸν στενάζεις;\nαἰαῖ —\nτῶνδʼ ἀλγέων —\nὦ Ζεῦ —\nκαὶ συμφορᾶς.\nτέκεα,\nπρίν ποτʼ ἦμεν.\nβέβακʼ ὄλβος, βέβακε Τροία\nτλάμων.\nἐμῶν τʼ εὐγένεια παίδων.\nφεῦ φεῦ.\nφεῦ δῆτʼ ἐμῶν\nκακῶν.\nοἰκτρὰ τύχα\nπόλεος,\nἃ καπνοῦται.\nμόλοις, ὦ πόσις, μοι —\nβοᾷς τὸν παρʼ Ἅιδᾳ\nπαῖδʼ ἐμόν, ὦ μελέα.\nσᾶς δάμαρτος ἄλκαρ.\nσύ τʼ, ὦ λῦμʼ Ἀχαιῶν,\nτέκνων δέσποθʼ ἁμῶν,\nπρεσβυγενὲς Πρίαμε,\nκοίμισαί μʼ ἐς Ἅιδου.\nοἵδε πόθοι μεγάλοι\nσχετλία, τάδε πάσχομεν ἄλγη.\nοἰχομένας πόλεως\nἐπὶ δʼ ἄλγεσιν ἄλγεα κεῖται.\nδυσφροσύναισι θεῶν, ὅτε σὸς γόνος ἔκφυγεν Ἅιδαν,\nὃς λεχέων στυγερῶν χάριν ὤλεσε\nπέργαμα Τροίας· αἱματόεντα δὲ\nθεᾷ παρὰ Παλλάδι σώματα νεκρῶν\nγυψὶ φέρειν τέταται· ζυγὰ δʼ ἤνυσε\nδούλια Τροίᾳ.\nὦ πατρίς, ὦ μελέα\nκαταλειπομέναν σε δακρύω,\nνῦν τέλος οἰκτρὸν ὁρᾷς.\nκαὶ ἐμὸν δόμον ἔνθʼ ἐλοχεύθην.\nὦ τέκνʼ, ἐρημόπολις μάτηρ ἀπολείπεται ὑμῶν,\nοἷος ἰάλεμος, οἷά τε πένθη\n\nδάκρυά τʼ ἐκ δακρύων καταλείβεται\nἁμετέροισι δόμοις· ὁ θανὼν δʼ ἐπι-\nλάθεται ἀλγέων ἀδάκρυτος.\nὡς ἡδὺ δάκρυα τοῖς κακῶς πεπραγόσι\nθρήνων τʼ ὀδυρμοὶ μοῦσά θʼ ἣ λύπας ἔχει.\nὦ μῆτερ ἀνδρός, ὅς ποτʼ Ἀργείων δορὶ\nπλείστους διώλεσʼ, Ἕκτορος, τάδʼ εἰσορᾷς;\nὁρῶ τὰ τῶν θεῶν, ὡς τὰ μὲν πυργοῦσʼ ἄνω\nτὸ μηδὲν ὄντα, τὰ δὲ δοκοῦντʼ ἀπώλεσαν.\nἀγόμεθα λεία σὺν τέκνῳ· τὸ δʼ εὐγενὲς\nἐς δοῦλον ἥκει, μεταβολὰς τοσάσδʼ ἔχον.\nτὸ τῆς ἀνάγκης δεινόν· ἄρτι κἀπʼ ἐμοῦ\nβέβηκʼ ἀποσπασθεῖσα Κασάνδρα βίᾳ.\nφεῦ φεῦ·\nἄλλος τις Αἴας, ὡς ἔοικε, δεύτερος\nπαιδὸς πέφηνε σῆς. νοσεῖς δὲ χἅτερα.\nὧν γʼ οὔτε μέτρον οὔτʼ ἀριθμός ἐστί μοι·\nκακῷ κακὸν γὰρ εἰς ἅμιλλαν ἔρχεται.\nτέθνηκέ σοι παῖς πρὸς τάφῳ Πολυξένη\nσφαγεῖσʼ Ἀχιλλέως, δῶρον ἀψύχῳ νεκρῷ.\nοἲ ʼγὼ τάλαινα. τοῦτʼ ἐκεῖνʼ ὅ μοι πάλαι\nΤαλθύβιος αἴνιγμʼ οὐ σαφῶς εἶπεν σαφές.\nεἶδόν νιν αὐτή, κἀποβᾶσα τῶνδʼ ὄχων\nἔκρυψα πέπλοις κἀπεκοψάμην νεκρόν.\nαἰαῖ, τέκνον, σῶν ἀνοσίων προσφαγμάτων·\nαἰαῖ μάλʼ αὖθις, ὡς κακῶς διόλλυσαι.\nὄλωλεν ὡς ὄλωλεν· ἀλλʼ ὅμως ἐμοῦ\nζώσης γʼ ὄλωλεν εὐτυχεστέρῳ πότμῳ.\nοὐ ταὐτόν, ὦ παῖ, τῷ βλέπειν τὸ κατθανεῖν·\nτὸ μὲν γὰρ οὐδέν, τῷ δʼ ἔνεισιν ἐλπίδες.\nὦ μῆτερ, ὦ τεκοῦσα, κάλλιστον λόγον\nἄκουσον, ὥς σοι τέρψιν ἐμβαλῶ φρενί.\nτὸ μὴ γενέσθαι τῷ θανεῖν ἴσον λέγω,\nτοῦ ζῆν δὲ λυπρῶς κρεῖσσόν ἐστι κατθανεῖν.\nἀλγεῖ γὰρ οὐδὲν τῶν κακῶν ᾐσθημένος·\nὁ δʼ εὐτυχήσας ἐς τὸ δυστυχὲς πεσὼν\nψυχὴν ἀλᾶται τῆς πάροιθʼ εὐπραξίας.\nκείνη δʼ, ὁμοίως ὥσπερ οὐκ ἰδοῦσα φῶς,\nτέθνηκε κοὐδὲν οἶδε τῶν αὑτῆς κακῶν.\nἐγὼ δὲ τοξεύσασα τῆς εὐδοξίας\nλαχοῦσα πλεῖον τῆς τύχης ἡμάρτανον.\nἃ γὰρ γυναιξὶ σώφρονʼ ἔσθʼ ηὑρημένα,\nταῦτʼ ἐξεμόχθουν Ἕκτορος κατὰ στέγας.\nπρῶτον μέν, ἔνθα — κἂν προσῇ κἂν μὴ προσῇ\nψόγος γυναιξίν — αὐτὸ τοῦτʼ ἐφέλκεται\nκακῶς ἀκούειν, ἥτις οὐκ ἔνδον μένει,\nτούτου παρεῖσα πόθον ἔμιμνον ἐν δόμοις·\nἔσω τε μελάθρων κομψὰ θηλειῶν ἔπη\nοὐκ εἰσεφρούμην, τὸν δὲ νοῦν διδάσκαλον\nοἴκοθεν ἔχουσα χρηστὸν ἐξήρκουν ἐμοί.\nγλώσσης τε σιγὴν ὄμμα θʼ ἥσυχον πόσει\nπαρεῖχον· ᾔδη δʼ ἁμὲ χρῆν νικᾶν πόσιν,\nκείνῳ τε νίκην ὧν ἐχρῆν παριέναι.\nκαὶ τῶνδε κληδὼν ἐς στράτευμʼ Ἀχαιϊκὸν\nἐλθοῦσʼ ἀπώλεσέν μʼ· ἐπεὶ γὰρ ᾑρέθην,\nἈχιλλέως με παῖς ἐβουλήθη λαβεῖν\nδάμαρτα· δουλεύσω δʼ ἐν αὐθεντῶν δόμοις.\nκεἰ μὲν παρώσασʼ Ἕκτορος φίλον κάρα\nπρὸς τὸν παρόντα πόσιν ἀναπτύξω φρένα,\nκακὴ φανοῦμαι τῷ θανόντι· τόνδε δʼ αὖ\nστυγοῦσʼ ἐμαυτῆς δεσπόταις μισήσομαι.\nκαίτοι λέγουσιν ὡς μίʼ εὐφρόνη χαλᾷ\nτὸ δυσμενὲς γυναικὸς εἰς ἀνδρὸς λέχος·\nἀπέπτυσʼ αὐτήν, ἥτις ἄνδρα τὸν πάρος\nκαινοῖσι λέκτροις ἀποβαλοῦσʼ ἄλλον φιλεῖ.\nἀλλʼ οὐδὲ πῶλος ἥτις ἂν διαζυγῇ\nτῆς συντραφείσης, ῥᾳδίως ἕλξει ζυγόν.\nκαίτοι τὸ θηριῶδες ἄφθογγόν τʼ ἔφυ\nξυνέσει τʼ ἄχρηστον τῇ φύσει τε λείπεται.\nσὲ δʼ, ὦ φίλʼ Ἕκτορ, εἶχον ἄνδρʼ ἀρκοῦντά μοι\nξυνέσει γένει πλούτῳ τε κἀνδρείᾳ μέγαν·\nἀκήρατον δέ μʼ ἐκ πατρὸς λαβὼν δόμων\nπρῶτος τὸ παρθένειον ἐζεύξω λέχος.\nκαὶ νῦν ὄλωλας μὲν σύ, ναυσθλοῦμαι δʼ ἐγὼ\nπρὸς Ἑλλάδʼ αἰχμάλωτος ἐς δοῦλον ζυγόν.\nἆρʼ οὐκ ἐλάσσω τῶν ἐμῶν ἔχειν κακῶν\nΠολυξένης ὄλεθρος, ἣν καταστένεις;\nἐμοὶ γὰρ οὐδʼ ὃ πᾶσι λείπεται βροτοῖς\nξύνεστιν ἐλπίς, οὐδὲ κλέπτομαι φρένας\nπράξειν τι κεδνόν· ἡδὺ δʼ ἐστὶ καὶ δοκεῖν.\nἐς ταὐτὸν ἥκεις συμφορᾶς· θρηνοῦσα δὲ\nτὸ σὸν διδάσκεις μʼ ἔνθα πημάτων κυρῶ.\nαὐτὴ μὲν οὔπω ναὸς εἰσέβην σκάφος,\nγραφῇ δʼ ἰδοῦσα καὶ κλύουσʼ ἐπίσταμαι.\nναύταις γὰρ ἢν μὲν μέτριος ᾖ χειμὼν φέρειν,\nπροθυμίαν ἔχουσι σωθῆναι πόνων,\nὁ μὲν παρʼ οἴαχʼ, ὁ δʼ ἐπὶ λαίφεσιν βεβώς,\nὁ δʼ ἄντλον εἴργων ναός· ἢν δʼ ὑπερβάλῃ\nπολὺς ταραχθεὶς πόντος, ἐνδόντες τύχῃ\nπαρεῖσαν αὑτοὺς κυμάτων δρομήμασιν.\nοὕτω δὲ κἀγὼ πόλλʼ ἔχουσα πήματα\nἄφθογγός εἰμι καὶ παρεῖσʼ ἐῶ στόμα·\nνικᾷ γὰρ οὑκ θεῶν με δύστηνος κλύδων.\nἀλλʼ, ὦ φίλη παῖ, τὰς μὲν Ἕκτορος τύχας\nἔασον· οὐ μὴ δάκρυά νιν σώσῃ τὰ σά·\nτίμα δὲ τὸν παρόντα δεσπότην σέθεν,\nφίλον διδοῦσα δέλεαρ ἀνδρὶ σῶν τρόπων.\nκἂν δρᾷς τάδʼ, ἐς τὸ κοινὸν εὐφρανεῖς φίλους\nκαὶ παῖδα τόνδε παιδὸς ἐκθρέψειας ἂν\nΤροίᾳ μέγιστον ὠφέλημʼ, ἵνʼ — εἴ ποτε —\nἐκ σοῦ γενόμενοι παῖδες Ἴλιον πάλιν\nκατοικίσειαν, καὶ πόλις γένοιτʼ ἔτι.\nἀλλʼ ἐκ λόγου γὰρ ἄλλος ἐκβαίνει λόγος,\nτίνʼ αὖ δέδορκα τόνδʼ Ἀχαιϊκὸν λάτριν\nστείχοντα καινῶν ἄγγελον βουλευμάτων;\nΦρυγῶν ἀρίστου πρίν ποθʼ Ἕκτορος δάμαρ,\nμή με στυγήσῃς· οὐχ ἑκὼν γὰρ ἀγγελῶ.\nΔαναῶν δὲ κοινὰ Πελοπιδῶν τʼ ἀγγέλματα\nτί δʼ ἔστιν; ὥς μοι φροιμίων ἄρχῃ κακῶν.\nἔδοξε τόνδε παῖδα πῶς εἴπω λόγον;\nμῶν οὐ τὸν αὐτὸν δεσπότην ἡμῖν ἔχειν;\nοὐδεὶς Ἀχαιῶν τοῦδε δεσπόσει ποτέ.\nἀλλʼ ἐνθάδʼ αὐτοῦ λείψανον Φρυγῶν λιπεῖν;\nοὐκ οἶδʼ ὅπως σοι ῥᾳδίως εἴπω κακά.\nἐπῄνεσʼ αἰδῶ, πλὴν ἐὰν λέγῃς καλά.\nκτενοῦσι σὸν παῖδʼ, ὡς πύθῃ κακὸν μέγα.\nοἴμοι, γάμων τόδʼ ὡς κλύω μεῖζον κακόν.\nνικᾷ δʼ Ὀδυσσεὺς ἐν Πανέλλησιν λέγων\nαἰαῖ μάλʼ· οὐ γὰρ μέτρια πάσχομεν κακά.\nλέξας ἀρίστου παῖδα μὴ τρέφειν πατρὸς\nτοιαῦτα νικήσειε τῶν αὑτοῦ πέρι.\nῥῖψαι δὲ πύργων δεῖν σφε Τρωικῶν ἄπο.\nἀλλʼ ὣς γενέσθω, καὶ σοφωτέρα φανῇ·\nμήτʼ ἀντέχου τοῦδʼ, εὐγενῶς δʼ ἄλγει κακοῖς,\nμήτε σθένουσα μηδὲν ἰσχύειν δόκει.\nἔχεις γὰρ ἀλκὴν οὐδαμῇ. σκοπεῖν δὲ χρή·\nπόλις τʼ ὄλωλε καὶ πόσις, κρατῇ δὲ σύ,\nἡμεῖς δὲ πρὸς γυναῖκα μάρνασθαι μίαν\nοἷοί τε. τούτων οὕνεκʼ οὐ μάχης ἐρᾶν\nοὐδʼ αἰσχρὸν οὐδὲν οὐδʼ ἐπίφθονόν σε δρᾶν,\nοὐδʼ αὖ σʼ Ἀχαιοῖς βούλομαι ῥίπτειν ἀράς.\nεἰ γάρ τι λέξεις ὧν χολώσεται στρατός,\nοὔτʼ ἂν ταφείη παῖς ὅδʼ οὔτʼ οἴκτου τύχοι.\nσιγῶσα δʼ εὖ τε τὰς τύχας κεκτημένη\nτὸν τοῦδε νεκρὸν οὐκ ἄθαπτον ἂν λίποις\nαὐτή τʼ Ἀχαιῶν πρευμενεστέρων τύχοις.\nὦ φίλτατʼ, ὦ περισσὰ τιμηθεὶς τέκνον,\nθανῇ πρὸς ἐχθρῶν μητέρʼ ἀθλίαν λιπών,\nἡ τοῦ πατρὸς δέ σʼ εὐγένειʼ ἀποκτενεῖ,\nἣ τοῖσιν ἄλλοις γίγνεται σωτηρία,\nτὸ δʼ ἐσθλὸν οὐκ ἐς καιρὸν ἦλθε σοὶ πατρός.\nὦ λέκτρα τἀμὰ δυστυχῆ τε καὶ γάμοι,\nοἷς ἦλθον ἐς μέλαθρον Ἕκτορός ποτε,\nοὐ σφάγιον υἱὸν Δαναΐδαις τέξουσʼ ἐμόν,\nἀλλʼ ὡς τύραννον Ἀσιάδος πολυσπόρου.\nὦ παῖ, δακρύεις· αἰσθάνῃ κακῶν σέθεν;\nτί μου δέδραξαι χερσὶ κἀντέχῃ πέπλων,\nνεοσσὸς ὡσεὶ πτέρυγας ἐσπίτνων ἐμάς;\nοὐκ εἶσιν Ἕκτωρ κλεινὸν ἁρπάσας δόρυ\nγῆς ἐξανελθὼν σοὶ φέρων σωτηρίαν,\nοὐ συγγένεια πατρός, οὐκ ἰσχὺς Φρυγῶν·\nλυγρὸν δὲ πήδημʼ ἐς τράχηλον ὑψόθεν\nπεσὼν ἀνοίκτως, πνεῦμʼ ἀπορρήξεις σέθεν.\nὦ νέον ὑπαγκάλισμα μητρὶ φίλτατον,\nὦ χρωτὸς ἡδὺ πνεῦμα· διὰ κενῆς ἄρα\nἐν σπαργάνοις σε μαστὸς ἐξέθρεψʼ ὅδε,\nμάτην δʼ ἐμόχθουν καὶ κατεξάνθην πόνοις.\nνῦν — οὔποτʼ αὖθις — μητέρʼ ἀσπάζου σέθεν,\nπρόσπιτνε τὴν τεκοῦσαν, ἀμφὶ δʼ ὠλένας\nἕλισσʼ ἐμοῖς νώτοισι καὶ στόμʼ ἅρμοσον.\nὦ βάρβαρʼ ἐξευρόντες Ἕλληνες κακά,\nτί τόνδε παῖδα κτείνετʼ οὐδὲν αἴτιον;\nὦ Τυνδάρειον ἔρνος, οὔποτʼ εἶ Διός,\nπολλῶν δὲ πατέρων φημί σʼ ἐκπεφυκέναι,\nἈλάστορος μὲν πρῶτον, εἶτα δὲ Φθόνου,\nΦόνου τε Θανάτου θʼ ὅσα τε γῆ τρέφει κακά.\nοὐ γάρ ποτʼ αὐχῶ Ζῆνά γʼ ἐκφῦσαί σʼ ἐγώ,\nπολλοῖσι κῆρα βαρβάροις Ἕλλησί τε.\nὄλοιο· καλλίστων γὰρ ὀμμάτων ἄπο\nαἰσχρῶς τὰ κλεινὰ πεδίʼ ἀπώλεσας Φρυγῶν.\nἀλλʼ ἄγετε φέρετε ῥίπτετʼ, εἰ ῥίπτειν δοκεῖ·\nδαίνυσθε τοῦδε σάρκας. ἔκ τε γὰρ θεῶν\nδιολλύμεσθα, παιδί τʼ οὐ δυναίμεθʼ ἂν\nθάνατον ἀρῆξαι. κρύπτετʼ ἄθλιον δέμας\nκαὶ ῥίπτετʼ ἐς ναῦς· ἐπὶ καλὸν γὰρ ἔρχομαι\nὑμέναιον, ἀπολέσασα τοὐμαυτῆς τέκνον.\nτάλαινα Τροία, μυρίους ἀπώλεσας\nμιᾶς γυναικὸς καὶ λέχους στυγνοῦ χάριν.\nἄγε παῖ, φίλιον πρόσπτυγμα μεθεὶς\nμητρὸς μογερᾶς, βαῖνε πατρῴων\nπύργων ἐπʼ ἄκρας στεφάνας, ὅθι σοι\nπνεῦμα μεθεῖναι ψῆφος ἐκράνθη.\nλαμβάνετʼ αὐτόν. τὰ δὲ τοιάδε χρὴ\nκηρυκεύειν, ὅστις ἄνοικτος\nκαὶ ἀναιδείᾳ τῆς ἡμετέρας\nγνώμης μᾶλλον φίλος ἐστίν.\nὦ τέκνον, ὦ παῖ παιδὸς μογεροῦ,\nσυλώμεθα σὴν ψυχὴν ἀδίκως\nμήτηρ κἀγώ. τί πάθω; τί σʼ ἐγώ,\nδύσμορε, δράσω; τάδε σοι δίδομεν\nπλήγματα κρατὸς στέρνων τε κόπους·\nτῶνδε γὰρ ἄρχομεν. οἲ ʼγὼ πόλεως,\nοἴμοι δὲ σέθεν· τί γὰρ οὐκ ἔχομεν;\nτίνος ἐνδέομεν μὴ οὐ πανσυδίᾳ\nχωρεῖν ὀλέθρου διὰ παντός;\nμελισσοτρόφου Σαλαμῖνος ὦ βασιλεῦ Τελαμών,\nνάσου περικύμονος οἰκήσας ἕδραν\nτᾶς ἐπικεκλιμένας ὄχθοις ἱεροῖς, ἵνʼ ἐλαίας\nπρῶτον ἔδειξε κλάδον γλαυκᾶς Ἀθάνα,\nοὐράνιον στέφανον λιπαραῖσί τε κόσμον Ἀθήναις,\nἔβας ἔβας τῷ τοξοφόρῳ συναρι-\nστεύων ἅμʼ Ἀλκμήνας γόνῳ\nἼλιον Ἴλιον ἐκπέρσων πόλιν\nἁμετέραν τὸ πάροιθεν ὅτʼ ἔβας ἀφʼ Ἑλλάδος·\nὅθʼ Ἑλλάδος ἄγαγε πρῶτον ἄνθος ἀτυζόμενος\nπώλων, Σιμόεντι δʼ ἐπʼ εὐρείτᾳ πλάταν\nἔσχασε ποντοπόρον καὶ ναύδετʼ ἀνήψατο πρυμνᾶν\nκαὶ χερὸς εὐστοχίαν ἐξεῖλε ναῶν,\nΛαομέδοντι φόνον· κανόνων δὲ τυκίσματα Φοίβου\nπυρὸς φοίνικι πνοᾷ καθελὼν\nΤροίας ἐπόρθησε χθόνα.\nδὶς δὲ δυοῖν πιτύλοιν τείχη περὶ\nΔαρδανίας φοινία κατέλυσεν αἰχμά.\nμάταν ἄρʼ, ὦ χρυσέαις ἐν οἰνοχόαις ἁβρὰ βαίνων,\nΛαομεδόντιε παῖ,\nΖηνὸς ἔχεις κυλίκων πλήρωμα, καλλίσταν λατρείαν·\nἁ δέ σε γειναμένα πυρὶ δαίεται·\nἠιόνες δʼ ἅλιαι\nἴακχον οἰωνὸς οἷ-\nον τεκέων ὕπερ βοᾷ,\nᾇ μὲν εὐνάτορας, ᾇ δὲ παῖδας,\nᾇ δὲ ματέρας γεραιάς.\nτὰ δὲ σὰ δροσόεντα λουτρὰ\nγυμνασίων τε δρόμοι\nβεβᾶσι, σὺ δὲ πρόσωπα νεα-\nρὰ χάρισι παρὰ Διὸς θρόνοις\nκαλλιγάλανα τρέφεις· Πριάμοιο δὲ γαῖαν\nἙλλὰς ὤλεσʼ αἰχμά.\nἜρως Ἔρως, ὃς τὰ Δαρδάνεια μέλαθρά ποτʼ ἦλθες\nοὐρανίδαισι μέλων,\nὡς τότε μὲν μεγάλως Τροίαν ἐπύργωσας, θεοῖσι\nκῆδος ἀναψάμενος. τὸ μὲν οὖν Διὸς\nοὐκέτʼ ὄνειδος ἐρῶ·\nτὸ τᾶς δὲ λευκοπτέρου\nφίλιον Ἁμέρας βροτοῖς\nφέγγος ὀλοὸν εἶδε γαῖαν,\nεἶδε περγάμων ὄλεθρον,\nτεκνοποιὸν ἔχουσα τᾶσδε\nγᾶς πόσιν ἐν θαλάμοις,\nὃν ἀστέρων τέθριππος ἔλα-\nβε χρύσεος ὄχος ἀναρπάσας,\nἐλπίδα γᾷ πατρίᾳ μεγάλαν· τὰ θεῶν δὲ\nφίλτρα φροῦδα Τροίᾳ.\nὦ καλλιφεγγὲς ἡλίου σέλας τόδε,\nἐν ᾧ δάμαρτα τὴν ἐμὴν χειρώσομαι\nἙλένην· ὁ γὰρ δὴ πολλὰ μοχθήσας ἐγὼ\nΜενέλαός εἰμι καὶ στράτευμʼ Ἀχαιϊκόν.\nἦλθον δὲ Τροίαν οὐχ ὅσον δοκοῦσί με\nγυναικὸς οὕνεκʼ, ἀλλʼ ἐπʼ ἄνδρʼ ὃς ἐξ ἐμῶν\nδόμων δάμαρτα ξεναπάτης ἐλῄσατο.\nκεῖνος μὲν οὖν δέδωκε σὺν θεοῖς δίκην\nαὐτός τε καὶ γῆ δορὶ πεσοῦσʼ Ἑλληνικῷ.\nἥκω δὲ τὴν τάλαιναν — οὐ γὰρ ἡδέως\nὄνομα δάμαρτος ἥ ποτʼ ἦν ἐμὴ λέγω —\nἄξων· δόμοις γὰρ τοῖσδʼ ἐν αἰχμαλωτικοῖς\nκατηρίθμηται Τρῳάδων ἄλλων μέτα.\nοἵπερ γὰρ αὐτὴν ἐξεμόχθησαν δορί,\nκτανεῖν ἐμοί νιν ἔδοσαν, εἴτε μὴ κτανὼν\nθέλοιμʼ ἄγεσθαι πάλιν ἐς Ἀργείαν χθόνα.\nἐμοὶ δʼ ἔδοξε τὸν μὲν ἐν Τροίᾳ μόρον\nἙλένης ἐᾶσαι, ναυπόρῳ δʼ ἄγειν πλάτῃ\nἙλληνίδʼ ἐς γῆν κᾆτʼ ἐκεῖ δοῦναι κτανεῖν,\nποινὰς ὅσοις τεθνᾶσʼ ἐν Ἰλίῳ φίλοι.\nἀλλʼ εἶα χωρεῖτʼ ἐς δόμους, ὀπάονες,\nκομίζετʼ αὐτὴν τῆς μιαιφονωτάτης\nκόμης ἐπισπάσαντες· οὔριοι δʼ ὅταν\nπνοαὶ μόλωσι, πέμψομέν νιν Ἑλλάδα.\nὦ γῆς ὄχημα κἀπὶ γῆς ἔχων ἕδραν,\nὅστις ποτʼ εἶ σύ, δυστόπαστος εἰδέναι,\nΖεύς, εἴτʼ ἀνάγκη φύσεος εἴτε νοῦς βροτῶν,\nπροσηυξάμην σε· πάντα γὰρ διʼ ἀψόφου\nβαίνων κελεύθου κατὰ δίκην τὰ θνήτʼ ἄγεις.\nτί δʼ ἔστιν; εὐχὰς ὡς ἐκαίνισας θεῶν.\nαἰνῶ σε, Μενέλαʼ, εἰ κτενεῖς δάμαρτα σήν.\nὁρᾶν δὲ τήνδε φεῦγε, μή σʼ ἕλῃ πόθῳ.\nαἱρεῖ γὰρ ἀνδρῶν ὄμματʼ, ἐξαιρεῖ πόλεις,\nπίμπρησιν οἴκους· ὧδʼ ἔχει κηλήματα.\nἐγώ νιν οἶδα, καὶ σύ, χοἱ πεπονθότες.\nΜενέλαε, φροίμιον μὲν ἄξιον φόβου\nτόδʼ ἐστίν· ἐν γὰρ χερσὶ προσπόλων σέθεν\nβίᾳ πρὸ τῶνδε δωμάτων ἐκπέμπομαι.\nἀτὰρ σχεδὸν μὲν οἶδά σοι μισουμένη,\nὅμως δʼ ἐρέσθαι βούλομαι· γνῶμαι τίνες\nἝλλησι καὶ σοὶ τῆς ἐμῆς ψυχῆς πέρι;\nοὐκ εἰς ἀκριβὲς ἦλθες, ἀλλʼ ἅπας στρατὸς\nκτανεῖν ἐμοί σʼ ἔδωκεν, ὅνπερ ἠδίκεις.\nἔξεστιν οὖν πρὸς ταῦτʼ ἀμείψασθαι λόγῳ,\nὡς οὐ δικαίως, ἢν θάνω, θανούμεθα;\nοὐκ ἐς λόγους ἐλήλυθʼ, ἀλλά σε κτενῶν.\nἄκουσον αὐτῆς, μὴ θάνῃ τοῦδʼ ἐνδεής,\nΜενέλαε, καὶ δὸς τοὺς ἐναντίους λόγους\nἡμῖν κατʼ αὐτῆς· τῶν γὰρ ἐν Τροίᾳ κακῶν\nοὐδὲν κάτοισθα. συντεθεὶς δʼ ὁ πᾶς λόγος\nκτενεῖ νιν οὕτως ὥστε μηδαμοῦ φυγεῖν.\nσχολῆς τὸ δῶρον· εἰ δὲ βούλεται λέγειν,\nἔξεστι. τῶν σῶν δʼ οὕνεχʼ — ὡς μάθῃ — λόγων\nδώσω τόδʼ αὐτῇ· τῆσδε δʼ οὐ δώσω χάριν.\nἴσως με, κἂν εὖ κἂν κακῶς δόξω λέγειν,\nοὐκ ἀνταμείψῃ πολεμίαν ἡγούμενος.\nἐγὼ δʼ, ἅ σʼ οἶμαι διὰ λόγων ἰόντʼ ἐμοῦ\nκατηγορήσειν, ἀντιθεῖσʼ ἀμείψομαι\nτοῖς σοῖσι τἀμὰ καὶ τὰ σʼ αἰτιάματα.\nπρῶτον μὲν ἀρχὰς ἔτεκεν ἥδε τῶν κακῶν,\nΠάριν τεκοῦσα· δεύτερον δʼ ἀπώλεσε\nΤροίαν τε κἄμʼ ὁ πρέσβυς οὐ κτανὼν βρέφος,\nδαλοῦ πικρὸν μίμημʼ, Ἀλέξανδρόν ποτε.\nἐνθένδε τἀπίλοιπʼ ἄκουσον ὡς ἔχει.\nἔκρινε τρισσὸν ζεῦγος ὅδε τριῶν θεῶν·\nκαὶ Παλλάδος μὲν ἦν Ἀλεξάνδρῳ δόσις\nΦρυξὶ στρατηγοῦνθʼ Ἑλλάδʼ ἐξανιστάναι,\nἭρα δʼ ὑπέσχετʼ Ἀσιάδʼ Εὐρώπης θʼ ὅρους\nτυραννίδʼ ἕξειν, εἴ σφε κρίνειεν Πάρις·\nΚύπρις δὲ τοὐμὸν εἶδος ἐκπαγλουμένη\nδώσειν ὑπέσχετʼ, εἰ θεὰς ὑπερδράμοι\nκάλλει. τὸν ἔνθεν δʼ ὡς ἔχει σκέψαι λόγον·\nνικᾷ Κύπρις θεάς, καὶ τοσόνδʼ οὑμοὶ γάμοι\nὤνησαν Ἑλλάδʼ· οὐ κρατεῖσθʼ ἐκ βαρβάρων,\nοὔτʼ ἐς δόρυ σταθέντες, οὐ τυραννίδι.\nἃ δʼ εὐτύχησεν Ἑλλάς, ὠλόμην ἐγὼ\nεὐμορφίᾳ πραθεῖσα, κὠνειδίζομαι\nἐξ ὧν ἐχρῆν με στέφανον ἐπὶ κάρᾳ λαβεῖν.\nοὔπω με φήσεις αὐτὰ τἀν ποσὶν λέγειν,\nὅπως ἀφώρμησʼ ἐκ δόμων τῶν σῶν λάθρα.\nἦλθʼ οὐχὶ μικρὰν θεὸν ἔχων αὑτοῦ μέτα\nὁ τῆσδʼ ἀλάστωρ, εἴτʼ Ἀλέξανδρον θέλεις\nὀνόματι προσφωνεῖν νιν εἴτε καὶ Πάριν·\nὅν, ὦ κάκιστε, σοῖσιν ἐν δόμοις λιπὼν\nΣπάρτης ἀπῆρας νηὶ Κρησίαν χθόνα.\nεἶἑν.\nοὐ σέ, ἀλλʼ ἐμαυτὴν τοὐπὶ τῷδʼ ἐρήσομαι·\nτί δὴ φρονοῦσά γʼ ἐκ δόμων ἅμʼ ἑσπόμην\nξένῳ, προδοῦσα πατρίδα καὶ δόμους ἐμούς;\nτὴν θεὸν κόλαζε καὶ Διὸς κρείσσων γενοῦ,\nὃς τῶν μὲν ἄλλων δαιμόνων ἔχει κράτος,\nκείνης δὲ δοῦλός ἐστι· συγγνώμη δʼ ἐμοί.\nἔνθεν δʼ ἔχοις ἂν εἰς ἔμʼ εὐπρεπῆ λόγον·\nἐπεὶ θανὼν γῆς ἦλθʼ Ἀλέξανδρος μυχούς,\nχρῆν μʼ, ἡνίκʼ οὐκ ἦν θεοπόνητά μου λέχη,\nλιποῦσαν οἴκους ναῦς ἐπʼ Ἀργείων μολεῖν.\nἔσπευδον αὐτὸ τοῦτο· μάρτυρες δέ μοι\nπύργων πυλωροὶ κἀπὸ τειχέων σκοποί,\nοἳ πολλάκις μʼ ἐφηῦρον ἐξ ἐπάλξεων\nπλεκταῖσιν ἐς γῆν σῶμα κλέπτουσαν τόδε.\nβίᾳ δʼ ὁ καινός μʼ οὗτος ἁρπάσας πόσις\nΔηίφοβος ἄλοχον εἶχεν ἀκόντων Φρυγῶν.\nπῶς οὖν ἔτʼ ἂν θνῄσκοιμʼ ἂν ἐνδίκως, πόσι,\n\nπρὸς σοῦ δικαίως, ἣν ὁ μὲν βίᾳ γαμεῖ,\nτὰ δʼ οἴκοθεν κεῖνʼ ἀντὶ νικητηρίων\nπικρῶς ἐδούλευσʼ; εἰ δὲ τῶν θεῶν κρατεῖν\nβούλῃ, τὸ χρῄζειν ἀμαθές ἐστί σου τόδε.\nβασίλειʼ, ἄμυνον σοῖς τέκνοισι καὶ πάτρᾳ\nπειθὼ διαφθείρουσα τῆσδʼ, ἐπεὶ λέγει\nκαλῶς κακοῦργος οὖσα· δεινὸν οὖν τόδε.\nταῖς θεαῖσι πρῶτα σύμμαχος γενήσομαι\nκαὶ τήνδε δείξω μὴ λέγουσαν ἔνδικα.\nἐγὼ γὰρ Ἥραν παρθένον τε Παλλάδα\nοὐκ ἐς τοσοῦτον ἀμαθίας ἐλθεῖν δοκῶ,\nὥσθʼ ἣ μὲν Ἄργος βαρβάροις ἀπημπόλα,\nΠαλλὰς δʼ Ἀθήνας Φρυξὶ δουλεύειν ποτέ,\nεἰ παιδιαῖσι καὶ χλιδῇ μορφῆς πέρι\nἦλθον πρὸς Ἴδην. τοῦ γὰρ οὕνεκʼ ἂν θεὰ\nἭρα τοσοῦτον ἔσχʼ ἔρωτα καλλονῆς;\nπότερον ἀμείνονʼ ὡς λάβῃ Διὸς πόσιν;\nἢ γάμον Ἀθηνᾶ θεῶν τίνος θηρωμένη —\nἣ παρθενείαν πατρὸς ἐξῃτήσατο,\nφεύγουσα λέκτρα; μὴ ἀμαθεῖς ποίει θεὰς\nτὸ σὸν κακὸν κοσμοῦσα, μὴ οὐ πείσῃς σοφούς.\nΚύπριν δʼ ἔλεξας — ταῦτα γὰρ γέλως πολύς —\nἐλθεῖν ἐμῷ ξὺν παιδὶ Μενέλεω δόμους.\nοὐκ ἂν μένουσʼ ἂν ἥσυχός σʼ ἐν οὐρανῷ\nαὐταῖς Ἀμύκλαις ἤγαγεν πρὸς Ἴλιον;\nἦν οὑμὸς υἱὸς κάλλος ἐκπρεπέστατος,\nὁ σὸς δʼ ἰδών νιν νοῦς ἐποιήθη Κύπρις·\nτὰ μῶρα γὰρ πάντʼ ἐστὶν Ἀφροδίτη βροτοῖς,\nκαὶ τοὔνομʼ ὀρθῶς ἀφροσύνης ἄρχει θεᾶς.\nὃν εἰσιδοῦσα βαρβάροις ἐσθήμασι\nχρυσῷ τε λαμπρὸν ἐξεμαργώθης φρένας.\nἐν μὲν γὰρ Ἄργει μίκρʼ ἔχουσʼ ἀνεστρέφου,\nΣπάρτης δʼ ἀπαλλαχθεῖσα τὴν Φρυγῶν πόλιν\nχρυσῷ ῥέουσαν ἤλπισας κατακλύσειν\nδαπάναισιν· οὐδʼ ἦν ἱκανά σοι τὰ Μενέλεω\nμέλαθρα ταῖς σαῖς ἐγκαθυβρίζειν τρυφαῖς.\nεἶἑν· βίᾳ γὰρ παῖδα φῄς σʼ ἄγειν ἐμόν·\nτίς Σπαρτιατῶν ᾔσθετʼ; ἢ ποίαν βοὴν\nἀνωλόλυξας — Κάστορος νεανίου\nτοῦ συζύγου τʼ ἔτʼ ὄντος, οὐ κατʼ ἄστρα πω;\nἐπεὶ δὲ Τροίαν ἦλθες Ἀργεῖοί τέ σου\nκατʼ ἴχνος, ἦν δὲ δοριπετὴς ἀγωνία,\nεἰ μὲν τὰ τοῦδε κρείσσονʼ ἀγγέλλοιτό σοι,\nΜενέλαον ᾔνεις, παῖς ὅπως λυποῖτʼ ἐμὸς\nἔχων ἔρωτος ἀνταγωνιστὴν μέγαν·\nεἰ δʼ εὐτυχοῖεν Τρῶες, οὐδὲν ἦν ὅδε.\nἐς τὴν τύχην δʼ ὁρῶσα τοῦτʼ ἤσκεις, ὅπως\nἕποιʼ ἅμʼ αὐτῇ, τῇ ἀρετῇ δʼ οὐκ ἤθελες.\nκἄπειτα πλεκταῖς σῶμα σὸν κλέπτειν λέγεις\nπύργων καθιεῖσʼ, ὡς μένουσʼ ἀκουσίως;\nποῦ δῆτʼ ἐλήφθης ἢ βρόχους ἀρτωμένη\nἢ φάσγανον θήγουσʼ, ἃ γενναία γυνὴ\nδράσειεν ἂν ποθοῦσα τὸν πάρος πόσιν;\nκαίτοι σʼ ἐνουθέτουν γε πολλὰ πολλάκις·\nὮ θύγατερ, ἔξελθʼ· οἱ δʼ ἐμοὶ παῖδες γάμους\nἄλλους γαμοῦσι, σὲ δʼ ἐπὶ ναῦς Ἀχαιϊκὰς\nπέμψω συνεκκλέψασα· καὶ παῦσον μάχης\nἝλληνας ἡμᾶς τε. ἀλλὰ σοὶ τόδʼ ἦν πικρόν.\nἐν τοῖς Ἀλεξάνδρου γὰρ ὕβριζες δόμοις\nκαὶ προσκυνεῖσθαι βαρβάρων ὕπʼ ἤθελες·\nμεγάλα γὰρ ἦν σοι. — κἀπὶ τοῖσδε σὸν δέμας\nἐξῆλθες ἀσκήσασα κἄβλεψας πόσει\nτὸν αὐτὸν αἰθέρʼ, ὦ κατάπτυστον κάρα·\nἣν χρῆν ταπεινὴν ἐν πέπλων ἐρειπίοις,\nφρίκῃ τρέμουσαν, κρᾶτʼ ἀπεσκυθισμένην\nἐλθεῖν, τὸ σῶφρον τῆς ἀναιδείας πλέον\nἔχουσαν ἐπὶ τοῖς πρόσθεν ἡμαρτημένοις.\nΜενέλαʼ, ἵνʼ εἰδῇς οἷ τελευτήσω λόγον,\nστεφάνωσον Ἑλλάδʼ ἀξίως τήνδε κτανὼν\nσαυτοῦ, νόμον δὲ τόνδε ταῖς ἄλλαισι θὲς\nγυναιξί, θνῄσκειν ἥτις ἂν προδῷ πόσιν.\nΜενέλαε, προγόνων τʼ ἀξίως δόμων τε σῶν\nτεῖσαι δάμαρτα κἀφελοῦ, πρὸς Ἑλλάδος,\nψόγον τὸ θῆλύ τʼ, εὐγενὴς ἐχθροῖς φανείς.\nἐμοὶ σὺ συμπέπτωκας ἐς ταὐτὸν λόγου,\nἑκουσίως τήνδʼ ἐκ δόμων ἐλθεῖν ἐμῶν\nξένας ἐς εὐνάς· χἡ Κύπρις κόμπου χάριν\nλόγοις ἐνεῖται. — βαῖνε λευστήρων πέλας\nπόνους τʼ Ἀχαιῶν ἀπόδος ἐν μικρῷ μακροὺς\nθανοῦσʼ, ἵνʼ εἰδῇς μὴ καταισχύνειν ἐμέ.\nμή, πρός σε γονάτων, τὴν νόσον τὴν τῶν θεῶν\nπροσθεὶς ἐμοὶ κτάνῃς με, συγγίγνωσκε δέ.\nμηδʼ οὓς ἀπέκτεινʼ ἥδε συμμάχους προδῷς·\nἐγὼ πρὸ κείνων καὶ τέκνων σε λίσσομαι.\nπαῦσαι, γεραιά· τῆσδε δʼ οὐκ ἐφρόντισα.\nλέγω δὲ προσπόλοισι πρὸς πρύμνας νεῶν\nτήνδʼ ἐκκομίζειν, ἔνθα ναυστολήσεται.\nμή νυν νεὼς σοὶ ταὐτὸν ἐσβήτω σκάφος.\nτί δʼ ἔστι; μεῖζον βρῖθος ἢ πάροιθʼ ἔχει;\nοὐκ ἔστʼ ἐραστὴς ὅστις οὐκ ἀεὶ φιλεῖ.\nὅπως ἂν ἐκβῇ τῶν ἐρωμένων ὁ νοῦς.\nἔσται δʼ ἃ βούλῃ· ναῦν γὰρ οὐκ ἐσβήσεται\nἐς ἥνπερ ἡμεῖς· καὶ γὰρ οὐ κακῶς λέγεις·\nἐλθοῦσα δʼ Ἄργος ὥσπερ ἀξία κακῶς\nκακὴ θανεῖται καὶ γυναιξὶ σωφρονεῖν\nπάσαισι θήσει. ῥᾴδιον μὲν οὐ τόδε·\nὅμως δʼ ὁ τῆσδʼ ὄλεθρος ἐς φόβον βαλεῖ\nτὸ μῶρον αὐτῶν, κἂν ἔτʼ ὦσʼ ἐχθίονες.\nοὕτω δὴ τὸν ἐν Ἰλίῳ\nναὸν καὶ θυόεντα βω-\nμὸν προύδωκας Ἀχαιοῖς,\nὦ Ζεῦ, καὶ πελάνων φλόγα\nσμύρνης αἰθερίας τε κα-\nπνὸν καὶ Πέργαμον ἱερὰν\nἸδαῖά τʼ Ἰδαῖα κισσοφόρα νάπη\nχιόνι κατάρυτα ποταμίᾳ\nτέρμονα πρωτόβολόν θʼ ἁλίῳ,\nτὰν καταλαμπομέναν ζαθέαν θεράπναν.\nφροῦδαί σοι θυσίαι χορῶν τʼ\nεὔφημοι κέλαδοι κατʼ ὄρ-\nφναν τε παννυχίδες θεῶν,\nχρυσέων τε ξοάνων τύποι\nΦρυγῶν τε ζάθεοι σελᾶ-\nναι συνδώδεκα πλήθει.\nμέλει μέλει μοι τάδʼ εἰ φρονεῖς, ἄναξ,\nοὐράνιον ἕδρανον ἐπιβεβὼς\nαἰθέρα τε πτόλεως ὀλομένας,\nἃν πυρὸς αἰθομένα κατέλυσεν ὁρμά.\nὦ φίλος ὦ πόσι μοι,\nσὺ μὲν φθίμενος ἀλαίνεις\nἄθαπτος ἄνυδρος, ἐμὲ δὲ πόντιον σκάφος\nἀίσσον πτεροῖσι πορεύσει\nἱππόβοτον Ἄργος, ἵνα τείχεα\nλάινα Κυκλώπιʼ οὐράνια νέμονται.\nτέκνων δὲ πλῆθος ἐν πύλαις\nδάκρυσι κατᾴορα στένει·\nβοᾷ βοᾷ·\nΜᾶτερ, ὤμοι, μόναν δή μʼ Ἀχαιοὶ κομί-\nζουσι σέθεν ἀπʼ ὀμμάτων\nκυανέαν ἐπὶ ναῦν\nεἰναλίαισι πλάταις\nἢ Σαλαμῖνʼ ἱερὰν\nἢ δίπορον κορυφὰν\nἼσθμιον, ἔνθα πύλας\nΠέλοπος ἔχουσιν ἕδραι.\nεἴθʼ ἀκάτου Μενέλα\nμέσον πέλαγος ἰούσας,\nδίπαλτον ἱερὸν ἀνὰ μέσον πλατᾶν πέσοι\nΑἰγαίου κεραυνοφαὲς πῦρ,\nἸλιόθεν ὅτε με πολύδακρυν\nἙλλάδι λάτρευμα γᾶθεν ἐξορίζει,\nχρύσεα δʼ ἔνοπτρα, παρθένων\nχάριτας, ἔχουσα τυγχάνει\nΔιὸς κόρα·\nμηδὲ γαῖάν ποτʼ ἔλθοι Λάκαιναν πατρῷ-\nόν τε θάλαμον ἑστίας,\nμηδὲ πόλιν Πιτάνας\nχαλκόπυλόν τε θεάν,\nδύσγαμον αἶσχος ἑλὼν\nἙλλάδι τᾷ μεγάλᾳ\nκαὶ Σιμοεντιάσιν\nμέλεα πάθεα ῥοῇσιν.\nἰὼ ἰώ,\nκαίνʼ ἐκ καινῶν μεταβάλλουσαι\nχθονὶ συντυχίαι. λεύσσετε Τρώων\nτόνδʼ Ἀστυάνακτʼ ἄλοχοι μέλεαι\nνεκρόν, ὃν πύργων δίσκημα πικρὸν\nΔαναοὶ κτείναντες ἔχουσιν.\nἙκάβη, νεὼς μὲν πίτυλος εἷς λελειμμένος\nλάφυρα τἀπίλοιπʼ Ἀχιλλείου τόκου\nμέλλει πρὸς ἀκτὰς ναυστολεῖν Φθιώτιδας·\nαὐτὸς δʼ ἀνῆκται Νεοπτόλεμος, καινάς τινας\nΠηλέως ἀκούσας συμφοράς, ὥς νιν χθονὸς\nἌκαστος ἐκβέβληκεν, ὁ Πελίου γόνος.\nοὗ θᾶσσον οὕνεκʼ, ἢ χάριν μονῆς ἔχων,\nφροῦδος, μετʼ αὐτοῦ δʼ Ἀνδρομάχη, πολλῶν ἐμοὶ\nδακρύων ἀγωγός, ἡνίκʼ ἐξώρμα χθονός,\nπάτραν τʼ ἀναστένουσα καὶ τὸν Ἕκτορος\nτύμβον προσεννέπουσα. καί σφʼ ᾐτήσατο\nθάψαι νεκρὸν τόνδʼ, ὃς πεσὼν ἐκ τειχέων\nψυχὴν ἀφῆκεν Ἕκτορος τοῦ σοῦ γόνος·\nφόβον τʼ Ἀχαιῶν, χαλκόνωτον ἀσπίδα\nτήνδʼ, ἣν πατὴρ τοῦδʼ ἀμφὶ πλεύρʼ ἐβάλλετο,\nμή νυν πορεῦσαι Πηλέως ἐφʼ ἑστίαν,\nμηδʼ ἐς τὸν αὐτὸν θάλαμον, οὗ νυμφεύσεται\nμήτηρ νεκροῦ τοῦδʼ Ἀνδρομάχη, λύπας ὁρᾶν,\nἀλλʼ ἀντὶ κέδρου περιβόλων τε λαΐνων\nἐν τῇδε θάψαι παῖδα· σὰς δʼ ἐς ὠλένας\nδοῦναι, πέπλοισιν ὡς περιστείλῃς νεκρὸν\nστεφάνοις θʼ, ὅση σοι δύναμις, ὡς ἔχει τὰ σά·\nἐπεὶ βέβηκε, καὶ τὸ δεσπότου τάχος\nἀφείλετʼ αὐτὴν παῖδα μὴ δοῦναι τάφῳ.\nἡμεῖς μὲν οὖν, ὅταν σὺ κοσμήσῃς νέκυν,\nγῆν τῷδʼ ἐπαμπισχόντες ἀροῦμεν δόρυ·\nσὺ δʼ ὡς τάχιστα πρᾶσσε τἀπεσταλμένα.\nἑνὸς μὲν οὖν μόχθου σʼ ἀπαλλάξας ἔχω·\nΣκαμανδρίους γὰρ τάσδε διαπερῶν ῥοὰς\nἔλουσα νεκρὸν κἀπένιψα τραύματα.\nἀλλʼ εἶμʼ ὀρυκτὸν τῷδʼ ἀναρρήξων τάφον,\nὡς σύντομʼ ἡμῖν τἀπʼ ἐμοῦ τε κἀπὸ σοῦ\nἐς ἓν ξυνελθόντʼ οἴκαδʼ ὁρμήσῃ πλάτην.\nθέσθʼ ἀμφίτορνον ἀσπίδʼ Ἕκτορος πέδῳ,\nλυπρὸν θέαμα κοὐ φίλον λεύσσειν ἐμοί.\nὦ μείζονʼ ὄγκον δορὸς ἔχοντες ἢ φρενῶν,\nτί τόνδʼ, Ἀχαιοί, παῖδα δείσαντες φόνον\nκαινὸν διειργάσασθε; μὴ Τροίαν ποτὲ\nπεσοῦσαν ὀρθώσειεν; οὐδὲν ἦτʼ ἄρα,\nὅθʼ Ἕκτορος μὲν εὐτυχοῦντος ἐς δόρυ\nδιωλλύμεσθα μυρίας τʼ ἄλλης χερός,\nπόλεως δʼ ἁλούσης καὶ Φρυγῶν ἐφθαρμένων\nβρέφος τοσόνδʼ ἐδείσατʼ· οὐκ αἰνῶ φόβον,\nὅστις φοβεῖται μὴ διεξελθὼν λόγῳ.\nὦ φίλταθʼ, ὥς σοι θάνατος ἦλθε δυστυχής.\nεἰ μὲν γὰρ ἔθανες πρὸ πόλεως, ἥβης τυχὼν\nγάμων τε καὶ τῆς ἰσοθέου τυραννίδος,\nμακάριος ἦσθʼ ἄν, εἴ τι τῶνδε μακάριον·\nνῦν δʼ αὔτʼ ἰδὼν μὲν γνούς τε σῇ ψυχῇ, τέκνον,\nοὐκ οἶσθʼ, ἐχρήσω δʼ οὐδὲν ἐν δόμοις ἔχων.\nδύστηνε, κρατὸς ὥς σʼ ἔκειρεν ἀθλίως\nτείχη πατρῷα, Λοξίου πυργώματα,\nὃν πόλλʼ ἐκήπευσʼ ἡ τεκοῦσα βόστρυχον\nφιλήμασίν τʼ ἔδωκεν, ἔνθεν ἐκγελᾷ\nὀστέων ῥαγέντων φόνος, ἵνʼ αἰσχρὰ μὴ λέγω.\nὦ χεῖρες, ὡς εἰκοὺς μὲν ἡδείας πατρὸς\nκέκτησθʼ, ἐν ἄρθροις δʼ ἔκλυτοι πρόκεισθέ μοι.\nὦ πολλὰ κόμπους ἐκβαλὸν φίλον στόμα,\nὄλωλας, ἐψεύσω μʼ, ὅτʼ ἐσπίπτων πέπλους,\nὮ μῆτερ, ηὔδας, ἦ πολύν σοι βοστρύχων\nπλόκαμον κεροῦμαι, πρὸς τάφον θʼ ὁμηλίκων\nκώμους ἀπάξω, φίλα διδοὺς προσφθέγματα.\nσὺ δʼ οὐκ ἔμʼ, ἀλλʼ ἐγὼ σὲ τὸν νεώτερον,\nγραῦς ἄπολις ἄτεκνος, ἄθλιον θάπτω νεκρόν.\nοἴμοι, τὰ πόλλʼ ἀσπάσμαθʼ αἵ τʼ ἐμαὶ τροφαὶ\nὕπνοι τʼ ἐκεῖνοι φροῦδά μοι. τί καί ποτε\nγράψειεν ἄν σε μουσοποιὸς ἐν τάφῳ;\nΤὸν παῖδα τόνδʼ ἔκτειναν Ἀργεῖοί ποτε\nδείσαντες; — αἰσχρὸν τοὐπίγραμμά γʼ Ἑλλάδι.\nἀλλʼ οὖν πατρῴων οὐ λαχὼν ἕξεις ὅμως\nἐν ᾗ ταφήσῃ χαλκόνωτον ἰτέαν.\nὦ καλλίπηχυν Ἕκτορος βραχίονα\nσῴζουσʼ, ἄριστον φύλακʼ ἀπώλεσας σέθεν.\nὡς ἡδὺς ἐν πόρπακι σῷ κεῖται τύπος\nἴτυός τʼ ἐν εὐτόρνοισι περιδρόμοις ἱδρώς,\nὃν ἐκ μετώπου πολλάκις πόνους ἔχων\nἔσταζεν Ἕκτωρ προστιθεὶς γενειάδι.\nφέρετε, κομίζετʼ ἀθλίῳ κόσμον νεκρῷ\nἐκ τῶν παρόντων· οὐ γὰρ ἐς κάλλος τύχας\nδαίμων δίδωσιν· ὧν δʼ ἔχω, λήψῃ τάδε.\nθνητῶν δὲ μῶρος ὅστις εὖ πράσσειν δοκῶν\nβέβαια χαίρει· τοῖς τρόποις γὰρ αἱ τύχαι,\nἔμπληκτος ὡς ἄνθρωπος, ἄλλοτʼ ἄλλοσε\nπηδῶσι, κοὐδεὶς αὐτὸς εὐτυχεῖ ποτε.\nκαὶ μὴν πρόχειρον αἵδε σοι σκυλευμάτων\nΦρυγίων φέρουσι κόσμον ἐξάπτειν νεκρῷ.\nὦ τέκνον, οὐχ ἵπποισι νικήσαντά σε\nοὐδʼ ἥλικας τόξοισιν, οὓς Φρύγες νόμους\nτιμῶσιν, οὐκ ἐς πλησμονὰς θηρωμένη,\nμήτηρ πατρός σοι προστίθησʼ ἀγάλματα\nτῶν σῶν ποτʼ ὄντων· νῦν δέ σʼ ἡ θεοστυγὴς\nἀφείλεθʼ Ἑλένη, πρὸς δὲ καὶ ψυχὴν σέθεν\nἔκτεινε καὶ πάντʼ οἶκον ἐξαπώλεσεν.\nἒ ἔ, φρενῶν\nἔθιγες ἔθιγες· ὦ μέγας ἐμοί ποτʼ ἂν\nἀνάκτωρ πόλεως.\nἃ δʼ ἐν γάμοισι χρῆν σε προσθέσθαι χροῒ\nἈσιατίδων γήμαντα τὴν ὑπερτάτην,\nΦρύγια πέπλων ἀγάλματʼ ἐξάπτω χροός.\nσύ τʼ, ὦ ποτʼ οὖσα καλλίνικε, μυρίων\nμῆτερ τροπαίων, Ἕκτορος φίλον σάκος,\nστεφανοῦ· θανῇ γὰρ οὐ θανοῦσα σὺν νεκρῷ·\nἐπεὶ σὲ πολλῷ μᾶλλον ἢ τὰ τοῦ σοφοῦ\nκακοῦ τʼ Ὀδυσσέως ἄξιον τιμᾶν ὅπλα.\nαἰαῖ αἰαῖ· πικρὸν ὄδυρμα\nγαῖά σʼ ὦ τέκνον δέξεται.\nστέναζε, μᾶτερ,\nαἰαῖ.\nνεκρῶν ἴακχον.\nοἴμοι μοι.\nοἴμοι δῆτα σῶν ἀλάστων κακῶν.\nτελαμῶσιν ἕλκη τὰ μὲν ἐγώ σʼ ἰάσομαι,\nτλήμων ἰατρός, ὄνομʼ ἔχουσα, τἄργα δʼ οὔ·\nτὰ δʼ ἐν νεκροῖσι φροντιεῖ πατὴρ σέθεν.\nἄρασσʼ ἄρασσε κρᾶτα\nπιτύλους διδοῦσα χειρός,\nἰώ μοί μοι.\nὦ φίλταται γυναῖκες\nἙκάβη, σὰς ἔνεπε· τίνα θροεῖς αὐδάν;\nοὐκ ἦν ἄρʼ ἐν θεοῖσι πλὴν οὑμοὶ πόνοι\nΤροία τε πόλεων ἔκκριτον μισουμένη,\nμάτην δʼ ἐβουθυτοῦμεν. εἰ δὲ μὴ θεὸς\nἔστρεψε τἄνω περιβαλὼν κάτω χθονός,\nἀφανεῖς ἂν ὄντες οὐκ ἂν ὑμνήθημεν ἂν\nμούσαις ἀοιδὰς δόντες ὑστέρων βροτῶν.\nχωρεῖτε, θάπτετʼ ἀθλίῳ τύμβῳ νεκρόν·\nἔχει γὰρ οἷα δεῖ γε νερτέρων στέφη.\nδοκῶ δὲ τοῖς θανοῦσι διαφέρειν βραχύ,\nεἰ πλουσίων τις τεύξεται κτερισμάτων·\nκενὸν δὲ γαύρωμʼ ἐστὶ τῶν ζώντων τόδε.\nἰὼ ἰώ·\nμελέα μήτηρ, ἣ τὰς μεγάλας\nἐλπίδας ἐν σοὶ κατέκναψε βίου.\nμέγα δʼ ὀλβισθεὶς ὡς ἐκ πατέρων\nἀγαθῶν ἐγένου,\nδεινῷ θανάτῳ διόλωλας.\nἔα ἔα·\nτίνας Ἰλιάσιν ταῖσδʼ ἐν κορυφαῖς\nλεύσσω φλογέας δαλοῖσι χέρας\nδιερέσσοντας; μέλλει Τροίᾳ\nκαινόν τι κακὸν προσέσεσθαι.\nαὐδῶ λοχαγοῖς, οἳ τέταχθʼ ἐμπιμπράναι\nΠριάμου τόδʼ ἄστυ, μηκέτʼ ἀργοῦσαν φλόγα\nἐν χειρὶ σῴζειν, ἀλλὰ πῦρ ἐνιέναι,\nὡς ἂν κατασκάψαντες Ἰλίου πόλιν\nστελλώμεθʼ οἴκαδʼ ἄσμενοι Τροίας ἄπο.\nὑμεῖς δʼ, ἵνʼ αὑτὸς λόγος ἔχῃ μορφὰς δύο,\nχωρεῖτε, Τρώων παῖδες, ὀρθίαν ὅταν\nσάλπιγγος ἠχὼ δῶσιν ἀρχηγοὶ στρατοῦ,\nπρὸς ναῦς Ἀχαιῶν, ὡς ἀποστέλλησθε γῆς.\nσύ τʼ, ὦ γεραιὰ δυστυχεστάτη γύναι,\nἕπου. μεθήκουσίν σʼ Ὀδυσσέως πάρα\nοἵδʼ, ᾧ σε δούλην κλῆρος ἐκπέμπει πάτρας.\nοἲ ʼγὼ τάλαινα· τοῦτο δὴ τὸ λοίσθιον\nκαὶ τέρμα πάντων τῶν ἐμῶν ἤδη κακῶν·\nἔξειμι πατρίδος, πόλις ὑφάπτεται πυρί.\nἀλλʼ, ὦ γεραιὲ πούς, ἐπίσπευσον μόλις,\nὡς ἀσπάσωμαι τὴν ταλαίπωρον πόλιν.\nὦ μεγάλα δή ποτʼ ἀμπνέουσʼ ἐν βαρβάροις\nΤροία, τὸ κλεινὸν ὄνομʼ ἀφαιρήσῃ τάχα.\nπιμπρᾶσί σʼ, ἡμᾶς δʼ ἐξάγουσʼ ἤδη χθονὸς\nδούλας· ἰὼ θεοί. καὶ τί τοὺς θεοὺς καλῶ;\nκαὶ πρὶν γὰρ οὐκ ἤκουσαν ἀνακαλούμενοι.\nφέρʼ ἐς πυρὰν δράμωμεν· ὡς κάλλιστά μοι\nσὺν τῇδε πατρίδι κατθανεῖν πυρουμένῃ.\nἐνθουσιᾷς, δύστηνε, τοῖς σαυτῆς κακοῖς.\nἀλλʼ ἄγετε, μὴ φείδεσθʼ· Ὀδυσσέως δὲ χρὴ\nἐς χεῖρα δοῦναι τήνδε καὶ πέμπειν γέρας.\nὀττοτοτοτοτοῖ.\nΚρόνιε, πρύτανι Φρύγιε, γενέτα\nπάτερ, ἀνάξια τᾶς Δαρδάνου\nγονᾶς τάδʼ οἷα πάσχομεν δέδορκας;\nδέδορκεν, ἁ δὲ μεγαλόπολις\nἄπολις ὄλωλεν οὐδʼ ἔτʼ ἔστι Τροία.\nὀττοτοτοτοτοῖ.\nλέλαμπεν Ἴλιος, Περ-\nγάμων τε πυρὶ καταίθεται τέραμνα\nκαὶ πόλις ἄκρα τε τειχέων.\nπτέρυγι δὲ καπνὸς ὥς τις οὐ-\nρανίᾳ πεσοῦσα δορὶ καταφθίνει γᾶ.\nμαλερὰ μέλαθρα πυρὶ κατάδρομα\nδαΐῳ τε λόγχᾳ.\nἰὼ γᾶ τρόφιμε τῶν ἐμῶν τέκνων.\nἓ ἕ.\nὦ τέκνα, κλύετε, μάθετε ματρὸς αὐδάν.\nἰαλέμῳ τοὺς θανόντας ἀπύεις.\nγεραιά γʼ ἐς πέδον τιθεῖσα μέλεα καὶ\nχερσὶ γαῖαν κτυποῦσα δισσαῖς.\nδιάδοχά σοι γόνυ τίθημι γαίᾳ\nτοὺς ἐμοὺς καλοῦσα νέρθεν\nἀθλίους ἀκοίτας.\nἀγόμεθα φερόμεθʼ\nἄλγος ἄλγος βοᾷς.\nδούλειον ὑπὸ μέλαθρον.\nἐκ πάτρας γʼ ἐμᾶς.\nἰώ.\nΠρίαμε Πρίαμε, σὺ μὲν ὀλόμενος\nἄταφος ἄφιλος\nἄτας ἐμᾶς ἄιστος εἶ.\nμέλας γὰρ ὄσσε κατεκάλυψε\nθάνατος ὅσιος ἀνοσίαις σφαγαῖσιν.\nἰὼ θεῶν μέλαθρα καὶ πόλις φίλα,\nἓ ἕ.\nτὰν φόνιον ἔχετε φλόγα δορός τε λόγχαν.\nτάχʼ ἐς φίλαν γᾶν πεσεῖσθʼ ἀνώνυμοι.\nκόνις δʼ ἴσα καπνῷ πτέρυγι πρὸς αἰθέρα\nᾆστον οἴκων ἐμῶν με θήσει.\nὄνομα δὲ γᾶς ἀφανὲς εἶσιν· ἄλλᾳ δʼ\nἄλλο φροῦδον, οὐδʼ ἔτʼ ἔστιν\nἁ τάλαινα Τροία.\nἐμάθετʼ, ἐκλύετε;\nΠεργάμων γε κτύπον.\nἔνοσις ἅπασαν ἔνοσις\nἐπικλύσει πόλιν.\nἰώ·\nτρομερὰ μέλεα, φέρετʼ ἐμὸν ἴχνος·\nἴτʼ ἐπί, τάλανα,\nδούλειον ἁμέραν βίου.\nἰὼ τάλαινα πόλις· ὅμως δὲ\nπρόφερε πόδα σὸν ἐπὶ πλάτας Ἀχαιῶν.\n"};
