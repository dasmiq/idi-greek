var sequence = {"name":"Euripides. Iphigenia in Tauris","data":"\nΠέλοψ ὁ Ταντάλειος ἐς Πῖσαν μολὼν\nθοαῖσιν ἵπποις Οἰνομάου γαμεῖ κόρην,\nἐξ ἧς Ἀτρεὺς ἔβλαστεν· Ἀτρέως δὲ παῖς\nΜενέλαος Ἀγαμέμνων τε· τοῦ δʼ ἔφυν ἐγώ\nτῆς Τυνδαρείας θυγατρὸς Ἰφιγένεια παῖς,\nἣν ἀμφὶ δίναις ἃς θάμʼ Εὔριπος πυκναῖς\nαὔραις ἑλίσσων κυανέαν ἅλα στρέφει,\nἔσφαξεν Ἑλένης οὕνεχʼ, ὡς δοκεῖ, πατὴρ\nἈρτέμιδι κλειναῖς ἐν πτυχαῖσιν Αὐλίδος.\nἐνταῦθα γὰρ δὴ χιλίων ναῶν στόλον\nἙλληνικὸν συνήγαγʼ Ἀγαμέμνων ἄναξ,\nτὸν καλλίνικον στέφανον Ἰλίου θέλων\nλαβεῖν Ἀχαιοῖς τούς θʼ ὑβρισθέντας γάμους\nἙλένης μετελθεῖν, Μενέλεῳ χάριν φέρων.\nδεινῆς δʼ ἀπλοίας πνευμάτων τε τυγχάνων,\nἐς ἔμπυρʼ ἦλθε, καὶ λέγει Κάλχας τάδε·\nὦ τῆσδʼ ἀνάσσων Ἑλλάδος στρατηγίας,\nἈγάμεμνον, οὐ μὴ ναῦς ἀφορμίσῃ χθονός,\nπρὶν ἂν κόρην σὴν Ἰφιγένειαν Ἄρτεμις\nλάβῃ σφαγεῖσαν· ὅ τι γὰρ ἐνιαυτὸς τέκοι\nκάλλιστον, ηὔξω φωσφόρῳ θύσειν θεᾷ.\nπαῖδʼ οὖν ἐν οἴκοις σὴ Κλυταιμήστρα δάμαρ\nτίκτει — τὸ καλλιστεῖον εἰς ἔμʼ ἀναφέρων —\nἣν χρή σε θῦσαι. καί μʼ Ὀδυσσέως τέχναις\nμητρὸς παρείλοντʼ ἐπὶ γάμοις Ἀχιλλέως.\nἐλθοῦσα δʼ Αὐλίδʼ ἡ τάλαινʼ ὑπὲρ πυρᾶς\nμεταρσία ληφθεῖσʼ ἐκαινόμην ξίφει·\nἀλλʼ ἐξέκλεψεν ἔλαφον ἀντιδοῦσά μου\nἌρτεμις Ἀχαιοῖς, διὰ δὲ λαμπρὸν αἰθέρα\nπέμψασά μʼ ἐς τήνδʼ ᾤκισεν Ταύρων χθόνα,\nοὗ γῆς ἀνάσσει βαρβάροισι βάρβαρος\nΘόας, ὃς ὠκὺν πόδα τιθεὶς ἴσον πτεροῖς\nἐς τοὔνομʼ ἦλθε τόδε ποδωκείας χάριν.\nναοῖσι δʼ ἐν τοῖσδʼ ἱερέαν τίθησί με·\nὅθεν νόμοισι τοῖσιν ἥδεται θεὰ\nἌρτεμις, ἑορτῆς, τοὔνομʼ ἧς καλὸν μόνον —\nτὰ δʼ ἄλλα σιγῶ, τὴν θεὸν φοβουμένη —\nθύω γὰρ ὄντος τοῦ νόμου καὶ πρὶν πόλει,\nὃς ἂν κατέλθῃ τήνδε γῆν Ἕλλην ἀνήρ.\nκατάρχομαι μέν, σφάγια δʼ ἄλλοισιν μέλει\nἄρρητʼ ἔσωθεν τῶνδʼ ἀνακτόρων θεᾶς.\nἃ καινὰ δʼ ἥκει νὺξ φέρουσα φάσματα,\nλέξω πρὸς αἰθέρʼ, εἴ τι δὴ τόδʼ ἔστʼ ἄκος.\nἔδοξʼ ἐν ὕπνῳ τῆσδʼ ἀπαλλαχθεῖσα γῆς\nοἰκεῖν ἐν Ἄργει, παρθένοισι δʼ ἐν μέσαις\nεὕδειν, χθονὸς δὲ νῶτα σεισθῆναι σάλῳ,\nφεύγειν δὲ κἄξω στᾶσα θριγκὸν εἰσιδεῖν\nδόμων πίτνοντα, πᾶν δʼ ἐρείψιμον στέγος\nβεβλημένον πρὸς οὖδας ἐξ ἄκρων σταθμῶν.\nμόνος λελεῖφθαι στῦλος εἷς ἔδοξέ μοι\nδόμων πατρῴων, ἐκ δʼ ἐπικράνων κόμας\nξανθὰς καθεῖναι, φθέγμα δʼ ἀνθρώπου λαβεῖν,\nκἀγὼ τέχνην τήνδʼ ἣν ἔχω ξενοκτόνον\nτιμῶσʼ ὑδραίνειν αὐτὸν ὡς θανούμενον,\nκλαίουσα. τοὔναρ δʼ ὧδε συμβάλλω τόδε·\nτέθνηκʼ Ὀρέστης, οὗ κατηρξάμην ἐγώ.\nστῦλοι γὰρ οἴκων παῖδές εἰσιν ἄρσενες·\nθνῄσκουσι δʼ οὓς ἂν χέρνιβες βάλωσʼ ἐμαί.\nοὐδʼ αὖ συνάψαι τοὔναρ ἐς φίλους ἔχω·\nΣτροφίῳ γὰρ οὐκ ἦν παῖς, ὅτʼ ὠλλύμην ἐγώ.\nνῦν οὖν ἀδελφῷ βούλομαι δοῦναι χοὰς\nπαροῦσʼ ἀπόντι — ταῦτα γὰρ δυναίμεθʼ ἄν —\nσὺν προσπόλοισιν, ἃς ἔδωχʼ ἡμῖν ἄναξ\nἙλληνίδας γυναῖκας. ἀλλʼ ἐξ αἰτίας\nοὔπω τίνος πάρεισιν; εἶμʼ ἔσω δόμων\nἐν οἷσι ναίω τῶνδʼ ἀνακτόρων θεᾶς.\nὅρα, φυλάσσου μή τις ἐν στίβῳ βροτῶν.\nὁρῶ, σκοποῦμαι δʼ ὄμμα πανταχῆ στρέφων.\nΠυλάδη, δοκεῖ σοι μέλαθρα ταῦτʼ εἶναι θεᾶς\nἔνθʼ Ἀργόθεν ναῦν ποντίαν ἐστείλαμεν;\nἔμοιγʼ, Ὀρέστα· σοὶ δὲ συνδοκεῖν χρεών.\nκαὶ βωμός, Ἕλλην οὗ καταστάζει φόνος;\nἐξ αἱμάτων γοῦν ξάνθʼ ἔχει τριχώματα.\nθριγκοῖς δʼ ὑπʼ αὐτοῖς σκῦλʼ ὁρᾷς ἠρτημένα;\nτῶν κατθανόντων γʼ ἀκροθίνια ξένων.\nἀλλʼ ἐγκυκλοῦντʼ ὀφθαλμὸν εὖ σκοπεῖν χρεών.\nὦ Φοῖβε, ποῖ μʼ αὖ τήνδʼ ἐς ἄρκυν ἤγαγες\nχρήσας, ἐπειδὴ πατρὸς αἷμʼ ἐτεισάμην,\nμητέρα κατακτάς, διαδοχαῖς δʼ Ἐρινύων\nἠλαυνόμεσθα φυγάδες ἔξεδροι χθονὸς\nδρόμους τε πολλοὺς ἐξέπλησα καμπίμους,\nἐλθὼν δέ σʼ ἠρώτησα πῶς τροχηλάτου\nμανίας ἂν ἔλθοιμʼ ἐς τέλος πόνων τʼ ἐμῶν,\nοὓς ἐξεμόχθουν περιπολῶν καθʼ Ἑλλάδα —\nσὺ δʼ εἶπας ἐλθεῖν Ταυρικῆς μʼ ὅρους χθονός,\nἔνθʼ Ἄρτεμίς σοι σύγγονος βωμοὺς ἔχοι,\nλαβεῖν τʼ ἄγαλμα θεᾶς, ὅ φασιν ἐνθάδε\nἐς τούσδε ναοὺς οὐρανοῦ πεσεῖν ἄπο·\nλαβόντα δʼ ἢ τέχναισιν ἢ τύχῃ τινί,\nκίνδυνον ἐκπλήσαντʼ, Ἀθηναίων χθονὶ\nδοῦναι — τὸ δʼ ἐνθένδʼ οὐδὲν ἐρρήθη πέρα —\nκαὶ ταῦτα δράσαντʼ ἀμπνοὰς ἕξειν πόνων.\nἥκω δὲ πεισθεὶς σοῖς λόγοισιν ἐνθάδε\nἄγνωστον ἐς γῆν, ἄξενον. σὲ δʼ ἱστορῶ,\nΠυλάδη — σὺ γάρ μοι τοῦδε συλλήπτωρ πόνου —\nτί δρῶμεν; ἀμφίβληστρα γὰρ τοίχων ὁρᾷς\nὑψηλά· πότερα δωμάτων προσαμβάσεις\nἐκβησόμεσθα; πῶς ἂν οὖν λάθοιμεν ἄν;\nἢ χαλκότευκτα κλῇθρα λύσαντες μοχλοῖς —\nὧν οὐδὲν ἴσμεν; ἢν δʼ ἀνοίγοντες πύλας\nληφθῶμεν ἐσβάσεις τε μηχανώμενοι,\nθανούμεθʼ. ἀλλὰ πρὶν θανεῖν, νεὼς ἔπι\nφεύγωμεν, ᾗπερ δεῦρʼ ἐναυστολήσαμεν.\nφεύγειν μὲν οὐκ ἀνεκτὸν οὐδʼ εἰώθαμεν,\nτὸν τοῦ θεοῦ δὲ χρησμὸν οὐ κακιστέον·\nναοῦ δʼ ἀπαλλαχθέντε κρύψωμεν δέμας\nκατʼ ἄντρʼ ἃ πόντος νοτίδι διακλύζει μέλας —\nνεὼς ἄπωθεν, μή τις εἰσιδὼν σκάφος\nβασιλεῦσιν εἴπῃ κᾆτα ληφθῶμεν βίᾳ.\nὅταν δὲ νυκτὸς ὄμμα λυγαίας μόλῃ,\nτολμητέον τοι ξεστὸν ἐκ ναοῦ λαβεῖν\nἄγαλμα πάσας προσφέροντε μηχανάς.\nὅρα δέ γʼ εἴσω τριγλύφων ὅποι κενὸν\nδέμας καθεῖναι· τοὺς πόνους γὰρ ἁγαθοὶ\nτολμῶσι, δειλοὶ δʼ εἰσὶν οὐδὲν οὐδαμοῦ.\nοὔ τοι μακρὸν μὲν ἤλθομεν κώπῃ πόρον,\nἐκ τερμάτων δὲ νόστον ἀροῦμεν πάλιν.\nἀλλʼ εὖ γὰρ εἶπας, πειστέον· χωρεῖν χρεὼν\nὅποι χθονὸς κρύψαντε λήσομεν δέμας.\nοὐ γὰρ τὸ τοῦ θεοῦ γʼ αἴτιον γενήσεται\nπεσεῖν ἄχρηστον θέσφατον· τολμητέον·\nμόχθος γὰρ οὐδεὶς τοῖς νέοις σκῆψιν φέρει.\nεὐφαμεῖτʼ, ὦ\nπόντου δισσὰς συγχωρούσας\nπέτρας Ἀξείνου ναίοντες.\nὦ παῖ τᾶς Λατοῦς,\nΔίκτυννʼ οὐρεία,\nπρὸς σὰν αὐλάν, εὐστύλων\nναῶν χρυσήρεις θριγκούς,\nπόδα παρθένιον ὅσιον ὁσίας\nκλῃδούχου δούλα πέμπω,\nἙλλάδος εὐίππου πύργους\nκαὶ τείχη χόρτων τʼ εὐδένδρων\nἐξαλλάξασʼ Εὐρώπαν,\nπατρῴων οἴκων ἕδρας.\nἔμολον· τί νέον; τίνα φροντίδʼ ἔχεις;\nτί με πρὸς ναοὺς ἄγαγες ἄγαγες,\nὦ παῖ τοῦ τᾶς Τροίας πύργους\nἐλθόντος κλεινᾷ σὺν κώπᾳ\nχιλιοναύτα\nμυριοτευχοῦς Ἀτρείδα; τῶν κλεινῶν;\nἰὼ δμωαί,\nδυσθρηνήτοις ὡς θρήνοις\nἔγκειμαι, τᾶς οὐκ εὐμούσου\nμολπᾶς βοὰν ἀλύροις ἐλέγοις, αἰαῖ,\nαἰαῖ, κηδείοις οἴκτοισιν·\nαἵ μοι συμβαίνουσʼ ἆται,\nσύγγονον ἁμὸν κατακλαιομένα\nζωᾶς, οἵαν οἵαν ἰδόμαν\nὄψιν ὀνείρων\nνυκτός, τᾶς ἐξῆλθʼ ὄρφνα.\nὀλόμαν ὀλόμαν·\nοὐκ εἴσʼ οἶκοι πατρῷοι·\nοἴμοι μοι φροῦδος γέννα.\nφεῦ φεῦ τῶν Ἄργει μόχθων.\nἰὼ δαῖμον,\nμόνον ὅς με κασίγνητον συλᾷς\nἈίδᾳ πέμψας, ᾧ τάσδε χοὰς\nμέλλω κρατῆρά τε τὸν φθιμένων\nὑδραίνειν γαίας ἐν νώτοις\nπηγάς τʼ οὐρείων ἐκ μόσχων\nΒάκχου τʼ οἰνηρὰς λοιβὰς\nξουθᾶν τε πόνημα μελισσᾶν,\nἃ νεκροῖς θελκτήρια κεῖται.\nἀλλʼ ἔνδος μοι πάγχρυσον\nτεῦχος καὶ λοιβὰν Ἅιδα.\nὦ κατὰ γαίας Ἀγαμεμνόνιον\nθάλος, ὡς φθιμένῳ τάδε σοι πέμπω·\nδέξαι δʼ· οὐ γὰρ πρὸς τύμβον σοι\nξανθὰν χαίταν, οὐ δάκρυʼ οἴσω.\nτηλόσε γὰρ δὴ σᾶς ἀπενάσθην\nπατρίδος καὶ ἐμᾶς, ἔνθα δοκήμασι\nκεῖμαι σφαχθεῖσʼ ἁ τλάμων.\nἀντιψάλμους ᾠδὰς ὕμνων τʼ\nἈσιητᾶν σοι βάρβαρον ἀχὰν\nδεσποίνᾳ γʼ ἐξαυδάσω,\nτὰν ἐν θρήνοισιν μοῦσαν\nνέκυσι μελομέναν, τὰν ἐν μολπαῖς\nἍιδας ὑμνεῖ δίχα παιάνων.\nοἴμοι, τῶν Ἀτρειδᾶν οἴκων·\nἔρρει φῶς σκήπτρων, οἴμοι,\nπατρῴων οἴκων.\nἦν ἐκ τῶν εὐόλβων Ἄργει\nβασιλέων ἀρχά,\nμόχθος δʼ ἐκ μόχθων ᾄσσει·\nδινευούσαις ἵπποισι ῥιφαὶ\nΠέλοπος πταναῖς· ἀλλάξας δʼ ἐξ\nἕδρας ἱερὸν ἱερὸν ὄμμʼ αὐγᾶς\nἅλιος. ἄλλαις δʼ ἄλλα προσέβα\nχρυσέας ἀρνὸς μελάθροις ὀδύνα,\nφόνος ἐπὶ φόνῳ, ἄχεα ἄχεσιν\nἔνθεν τῶν πρόσθεν δμαθέντων\nΤανταλιδᾶν ἐκβαίνει ποινά γʼ\nεἰς οἴκους, σπεύδει δʼ ἀσπούδαστʼ\nἐπὶ σοὶ δαίμων.\nἐξ ἀρχᾶς μοι δυσδαίμων\nδαίμων τᾶς ματρὸς ζώνας\nκαὶ νυκτὸς κείνας· ἐξ ἀρχᾶς\nλόχιαι στερρὰν παιδείαν\nΜοῖραι ξυντείνουσιν θεαί,\nτᾷ μναστευθείσᾳ ʼξ Ἑλλάνων,\nἃν πρωτόγονον θάλος ἐν θαλάμοις\nΛήδας ἁ τλάμων κούρα\nσφάγιον πατρῴᾳ λώβᾳ\nκαὶ θῦμʼ οὐκ εὐγάθητον\nἔτεκεν, ἔτρεφεν εὐκταίαν·\nἱππείοις δʼ ἐν δίφροισι\nψαμάθων Αὐλίδος ἐπέβασαν\nνύμφαιον, οἴμοι, δύσνυμφον\nτῷ τᾶς Νηρέως κούρας, αἰαῖ.\nνῦν δʼ ἀξείνου πόντου ξείνα\nδυσχόρτους οἴκους ναίω,\nἄγαμος ἄτεκνος ἄπολις ἄφιλος,\nοὐ τὰν Ἄργει μέλπουσʼ Ἥραν\nοὐδʼ ἱστοῖς ἐν καλλιφθόγγοις\nκερκίδι Παλλάδος Ἀτθίδος εἰκὼ\nκαὶ Τιτάνων ποικίλλουσʼ, ἀλλʼ\nαἱμόρραντον δυσφόρμιγγα\nξείνων αἱμάσσουσʼ ἄταν βωμούς,\nοἰκτράν τʼ αἰαζόντων αὐδὰν\nοἰκτρόν τʼ ἐκβαλλόντων δάκρυον.\nκαὶ νῦν κείνων μέν μοι λάθα,\nτὸν δʼ Ἄργει δμαθέντα κλαίω\nσύγγονον, ὃν ἔλιπον ἐπιμαστίδιον,\nἔτι βρέφος, ἔτι νέον, ἔτι θάλος\nἐν χερσὶν ματρὸς πρὸς στέρνοις τʼ\nἌργει σκηπτοῦχον Ὀρέσταν.\nκαὶ μὴν ὅδʼ ἀκτὰς ἐκλιπὼν θαλασσίους\nβουφορβὸς ἥκει σημανῶν τί σοι νέον.\nἈγαμέμνονός τε καὶ Κλυταιμήστρας τέκνον,\nἄκουε καινῶν ἐξ ἐμοῦ κηρυγμάτων.\nτί δʼ ἔστι τοῦ παρόντος ἐκπλῆσσον λόγου;\nἥκουσιν ἐς γῆν, κυανέαν Συμπληγάδα\nπλάτῃ φυγόντες, δίπτυχοι νεανίαι,\nθεᾷ φίλον πρόσφαγμα καὶ θυτήριον\nἈρτέμιδι. χέρνιβας δὲ καὶ κατάργματα\nοὐκ ἂν φθάνοις ἂν εὐτρεπῆ ποιουμένη.\nποδαποί; τίνος γῆς σχῆμʼ ἔχουσιν οἱ ξένοι;\nἝλληνες· ἓν τοῦτʼ οἶδα κοὐ περαιτέρω.\nοὐδʼ ὄνομʼ ἀκούσας οἶσθα τῶν ξένων φράσαι;\nΠυλάδης ἐκλῄζεθʼ ἅτερος πρὸς θατέρου.\nτοῦ ξυζύγου δὲ τοῦ ξένου τί τοὔνομʼ ἦν;\nοὐδεὶς τόδʼ οἶδεν· οὐ γὰρ εἰσηκούσαμεν.\nπῶς δʼ εἴδετʼ αὐτοὺς κἀντυχόντες εἵλετε;\nἄκραις ἐπὶ ῥηγμῖσιν ἀξένου πόρου —\nκαὶ τίς θαλάσσης βουκόλοις κοινωνία;\nβοῦς ἤλθομεν νίψοντες ἐναλίᾳ δρόσῳ.\nἐκεῖσε δὴ ʼπάνελθε, πῶς νιν εἵλετε\nτρόπῳ θʼ ὁποίῳ· τοῦτο γὰρ μαθεῖν θέλω.\nχρόνιοι γὰρ ἥκουσʼ· οὐδέ πω βωμὸς θεᾶς\nἙλληνικαῖσιν ἐξεφοινίχθη ῥοαῖς.\nἐπεὶ τὸν ἐσρέοντα διὰ Συμπληγάδων\nβοῦς ὑλοφορβοὺς πόντον εἰσεβάλλομεν,\nἦν τις διαρρὼξ κυμάτων πολλῷ σάλῳ\nκοιλωπὸς ἀγμός, πορφυρευτικαὶ στέγαι.\nἐνταῦθα δισσοὺς εἶδέ τις νεανίας\nβουφορβὸς ἡμῶν, κἀπεχώρησεν πάλιν\nἄκροισι δακτύλοισι πορθμεύων ἴχνος.\nἔλεξε δʼ· Οὐχ ὁρᾶτε; δαίμονές τινες\nθάσσουσιν οἵδε. — θεοσεβὴς δʼ ἡμῶν τις ὢν\nἀνέσχε χεῖρα καὶ προσηύξατʼ εἰσιδών·\nὦ ποντίας παῖ Λευκοθέας, νεῶν φύλαξ,\nδέσποτα Παλαῖμον, ἵλεως ἡμῖν γενοῦ,\nεἴτʼ οὖν ἐπʼ ἀκταῖς θάσσετον Διοσκόρω,\nἢ Νηρέως ἀγάλμαθʼ, ὃς τὸν εὐγενῆ\nἔτικτε πεντήκοντα Νηρῄδων χορόν.\nἄλλος δέ τις μάταιος, ἀνομίᾳ θρασύς,\nἐγέλασεν εὐχαῖς, ναυτίλους δʼ ἐφθαρμένους\nθάσσειν φάραγγʼ ἔφασκε τοῦ νόμου φόβῳ,\nκλύοντας ὡς θύοιμεν ἐνθάδε ξένους.\nἔδοξε δʼ ἡμῶν εὖ λέγειν τοῖς πλείοσι,\nθηρᾶν τε τῇ θεῷ σφάγια τἀπιχώρια.\nκἀν τῷδε πέτραν ἅτερος λιπὼν ξένοιν\nἔστη κάρα τε διετίναξʼ ἄνω κάτω\nκἀπεστέναξεν ὠλένας τρέμων ἄκρας,\nμανίαις ἀλαίνων, καὶ βοᾷ κυναγὸς ὥς·\nΠυλάδη, δέδορκας τήνδε; τήνδε δʼ οὐχ ὁρᾷς\nἍιδου δράκαιναν, ὥς με βούλεται κτανεῖν\nδειναῖς ἐχίδναις εἰς ἔμʼ ἐστομωμένη;\nἣ δʼ ἐκ χιτώνων πῦρ πνέουσα καὶ φόνον\nπτεροῖς ἐρέσσει, μητέρʼ ἀγκάλαις ἐμὴν\nἔχουσα — πέτρινον ὄχθον, ὡς ἐπεμβάλῃ.\nοἴμοι, κτενεῖ με· ποῖ φύγω;\nπαρῆν δʼ ὁρᾶν\nοὐ ταῦτα μορφῆς σχήματʼ, ἀλλʼ ἠλλάσσετο\nφθογγάς τε μόσχων καὶ κυνῶν ὑλάγματα,\nἃς φᾶσʼ Ἐρινῦς ἱέναι μιμήματα.\nἡμεῖς δὲ συσταλέντες, ὡς θαμβούμενοι,\nσιγῇ καθήμεθʼ· ὃ δὲ χερὶ σπάσας ξίφος,\nμόσχους ὀρούσας ἐς μέσας λέων ὅπως,\nπαίει σιδήρῳ λαγόνας ἐς πλευράς θʼ ἱείς,\nδοκῶν Ἐρινῦς θεὰς ἀμύνεσθαι τάδε,\nὡς αἱματηρὸν πέλαγος ἐξανθεῖν ἁλός.\nκἀν τῷδε πᾶς τις, ὡς ὁρᾷ βουφόρβια\nπίπτοντα καὶ πορθούμενʼ, ἐξωπλίζετο,\nκόχλους τε φυσῶν συλλέγων τʼ ἐγχωρίους·\nπρὸς εὐτραφεῖς γὰρ καὶ νεανίας ξένους\nφαύλους μάχεσθαι βουκόλους ἡγούμεθα.\nπολλοὶ δʼ ἐπληρώθημεν ἐν μακρῷ χρόνῳ.\nπίπτει δὲ μανίας πίτυλον ὁ ξένος μεθείς,\nστάζων ἀφρῷ γένειον· ὡς δʼ ἐσείδομεν\nπρούργου πεσόντα, πᾶς ἀνὴρ ἔσχεν πόνον\nβάλλων ἀράσσων. ἅτερος δὲ τοῖν ξένοιν\nἀφρόν τʼ ἀπέψη σώματός τʼ ἐτημέλει\nπέπλων τε προυκάλυπτεν εὐπήνους ὑφάς,\nκαραδοκῶν μὲν τἀπιόντα τραύματα,\nφίλον δὲ θεραπείαισιν ἄνδρʼ εὐεργετῶν.\nἔμφρων δʼ ἀνᾴξας ὁ ξένος πεσήματος\nἔγνω κλύδωνα πολεμίων προσκείμενον\nκαὶ τὴν παροῦσαν συμφορὰν αὐτοῖν πέλας,\nᾤμωξέ θʼ· ἡμεῖς δʼ οὐκ ἀνίεμεν πέτροις\nβάλλοντες, ἄλλος ἄλλοθεν προσκείμενοι.\nοὗ δὴ τὸ δεινὸν παρακέλευσμʼ ἠκούσαμεν·\nΠυλάδη, θανούμεθʼ, ἀλλʼ ὅπως θανούμεθα\nκάλλισθʼ· ἕπου μοι, φάσγανον σπάσας χερί. —\nὡς δʼ εἴδομεν δίπαλτα πολεμίων ξίφη,\nφυγῇ λεπαίας ἐξεπίμπλαμεν νάπας.\nἀλλʼ, εἰ φύγοι τις, ἅτεροι προσκείμενοι\nἔβαλλον αὐτούς· εἰ δὲ τούσδʼ ὠσαίατο,\nαὖθις τὸ νῦν ὑπεῖκον ἤρασσεν πέτροις.\nἀλλʼ ἦν ἄπιστον· μυρίων γὰρ ἐκ χερῶν\nοὐδεὶς τὰ τῆς θεοῦ θύματʼ εὐτύχει βαλών.\nμόλις δέ νιν τόλμῃ μὲν οὐ χειρούμεθα,\nκύκλῳ δὲ περιβαλόντες ἐξεκλέψαμεν\nπέτροισι χειρῶν φάσγανʼ, ἐς δὲ γῆν γόνυ\nκαμάτῳ καθεῖσαν. πρὸς δʼ ἄνακτα τῆσδε γῆς\nκομίζομέν νιν. ὃ δʼ ἐσιδὼν ὅσον τάχος\nἐς χέρνιβάς τε καὶ σφαγεῖʼ ἔπεμπέ σοι.\nηὔχου δὲ τοιάδʼ, ὦ νεᾶνί, σοι ξένων\nσφάγια παρεῖναι· κἂν ἀναλίσκῃς ξένους\nτοιούσδε, τὸν σὸν Ἑλλὰς ἀποτείσει φόνον\nδίκας τίνουσα τῆς ἐν Αὐλίδι σφαγῆς.\nθαυμάστʼ ἔλεξας τὸν μανένθʼ, ὅστις ποτὲ\nἝλληνος ἐκ γῆς πόντον ἦλθεν ἄξενον.\nεἶἑν· σὺ μὲν κόμιζε τοὺς ξένους μολών,\nτὰ δʼ ἐνθάδʼ ἡμεῖς ὅσια φροντιούμεθα —\nὦ καρδία τάλαινα, πρὶν μὲν ἐς ξένους\nγαληνὸς ἦσθα καὶ φιλοικτίρμων ἀεί,\nἐς θοὑμόφυλον ἀναμετρουμένη δάκρυ,\nἝλληνας ἄνδρας ἡνίκʼ ἐς χέρας λάβοις.\nνῦν δʼ ἐξ ὀνείρων οἷσιν ἠγριώμεθα,\nδοκοῦσʼ Ὀρέστην μηκέθʼ ἥλιον βλέπειν,\nδύσνουν με λήψεσθʼ, οἵτινές ποθʼ ἥκετε.\nκαὶ τοῦτʼ ἄρʼ ἦν ἀληθές, ᾐσθόμην, φίλαι·\nοἱ δυστυχεῖς γὰρ τοῖσι δυστυχεστέροις\nαὐτοὶ κακῶς πράξαντες οὐ φρονοῦσιν εὖ.\nἀλλʼ οὔτε πνεῦμα Διόθεν ἦλθε πώποτε,\nοὐ πορθμίς, ἥτις διὰ πέτρας Συμπληγάδας\nἙλένην ἀπήγαγʼ ἐνθάδʼ, ἥ μʼ ἀπώλεσεν,\nΜενέλεών θʼ, ἵνʼ αὐτοὺς ἀντετιμωρησάμην,\nτὴν ἐνθάδʼ Αὖλιν ἀντιθεῖσα τῆς ἐκεῖ,\nοὗ μʼ ὥστε μόσχον Δαναΐδαι χειρούμενοι\nἔσφαζον, ἱερεὺς δʼ ἦν ὁ γεννήσας πατήρ.\nοἴμοι — κακῶν γὰρ τῶν τότʼ οὐκ ἀμνημονῶ —\nὅσας γενείου χεῖρας ἐξηκόντισα\nγονάτων τε τοῦ τεκόντος, ἐξαρτωμένη,\nλέγουσα τοιάδʼ· ὦ πάτερ, νυμφεύομαι\nνυμφεύματʼ αἰσχρὰ πρὸς σέθεν· μήτηρ δʼ ἐμὲ\nσέθεν κατακτείνοντος Ἀργεῖαί τε νῦν\nὑμνοῦσιν ὑμεναίοισιν, αὐλεῖται δὲ πᾶν\nμέλαθρον· ἡμεῖς δʼ ὀλλύμεσθα πρὸς σέθεν.\nἍιδης Ἀχιλλεὺς ἦν ἄρʼ, οὐχ ὁ Πηλέως,\nὅν μοι προσείσας πόσιν, ἐν ἁρμάτων ὄχοις\nἐς αἱματηρὸν γάμον ἐπόρθμευσας δόλῳ.\nἐγὼ δὲ λεπτῶν ὄμμα διὰ καλυμμάτων\nἔχουσʼ, ἀδελφόν τʼ οὐκ ἀνειλόμην χεροῖν,\n— ὃς νῦν ὄλωλεν — οὐ κασιγνήτῃ στόμα\nσυνῆψʼ ὑπʼ αἰδοῦς, ὡς ἰοῦσʼ ἐς Πηλέως\nμέλαθρα· πολλὰ δʼ ἀπεθέμην ἀσπάσματα\nἐς αὖθις, ὡς ἥξουσʼ ἐς Ἄργος αὖ πάλιν.\nὦ τλῆμον, εἰ τέθνηκας, ἐξ οἵων καλῶν\nἔρρεις, Ὀρέστα, καὶ πατρὸς ζηλωμάτων —\nτὰ τῆς θεοῦ δὲ μέμφομαι σοφίσματα,\nἥτις βροτῶν μὲν ἤν τις ἅψηται φόνου,\nἢ καὶ λοχείας ἢ νεκροῦ θίγῃ χεροῖν,\nβωμῶν ἀπείργει, μυσαρὸν ὡς ἡγουμένη,\nαὐτὴ δὲ θυσίαις ἥδεται βροτοκτόνοις.\nοὐκ ἔσθʼ ὅπως ἔτεκεν ἂν ἡ Διὸς δάμαρ\nΛητὼ τοσαύτην ἀμαθίαν. ἐγὼ μὲν οὖν\nτὰ Ταντάλου θεοῖσιν ἑστιάματα\nἄπιστα κρίνω, παιδὸς ἡσθῆναι βορᾷ,\nτοὺς δʼ ἐνθάδʼ, αὐτοὺς ὄντας ἀνθρωποκτόνους,\nἐς τὴν θεὸν τὸ φαῦλον ἀναφέρειν δοκῶ·\nοὐδένα γὰρ οἶμαι δαιμόνων εἶναι κακόν.\nκυάνεαι κυάνεαι\nσύνοδοι θαλάσσας, ἵνʼ οἶ-\nστρος ὁ πετόμενος Ἀργόθεν ἄ-\nξενον ἐπʼ οἶδμα διεπέρασεν —\nἈσιήτιδα γαῖαν\nΕὐρώπας διαμείψας.\nτίνες ποτʼ ἄρα τὸν εὔυδρον δονακόχλοα\nλιπόντες Εὐρώταν ἢ\nῥεύματα σεμνὰ Δίρκας\nἔβασαν ἔβασαν ἄμεικτον αἶαν, ἔνθα κούρᾳ\nδίᾳ τέγγει\nβωμοὺς καὶ περικίονας\nναοὺς αἷμα βρότειον;\nἦ ῥοθίοις εἰλατίνας\nδικρότοισι κώπας ἔπλευ-\nσαν ἐπὶ πόντια κύματα, νά-\nιον ὄχημα λινοπόροις αὔραις,\nφιλόπλουτον ἅμιλλαν\nαὔξοντες μελάθροισιν;\nφίλα γὰρ ἐλπίς γʼ, ἐπί τε πήμασιν βροτῶν\nἄπληστος ἀνθρώποις, ὄλ-\nβου βάρος οἳ φέρονται\nπλάνητες ἐπʼ οἶδμα πόλεις τε βαρβάρους περῶντες,\nκοινᾷ δόξᾳ·\nγνώμα δʼ οἷς μὲν ἄκαιρος ὄλ-\nβου, τοῖς δʼ ἐς μέσον ἥκει.\nπῶς πέτρας τὰς συνδρομάδας,\nπῶς Φινεϊδᾶν ἀΰ-\nπνους ἀκτὰς ἐπέρασαν\nπαρʼ ἅλιον\nαἰγιαλὸν ἐπʼ Ἀμφιτρί-\nτας ῥοθίῳ δραμόντες,\nὅπου πεντήκοντα κορᾶν\nΝηρῄδων χοροὶ\nμέλπουσιν ἐγκύκλιοι,\nπλησιστίοισι πνοαῖς\nσυριζόντων κατὰ πρύμναν\nεὐναίων πηδαλίων\nαὔραις σὺν νοτίαις\nἢ πνεύμασι Ζεφύρου,\nτὰν πολυόρνιθον ἐπʼ αἶ-\nαν, λευκὰν ἀκτάν, Ἀχιλῆ-\nος δρόμους καλλισταδίους,\nἄξεινον κατὰ πόντον;\nεἴθʼ εὐχαῖσιν δεσποσύνοις\nΛήδας Ἑλένα φίλα\nπαῖς ἐλθοῦσα τύχοι τὰν\nΤρῳάδα λι-\nποῦσα πόλιν, ἵνʼ ἀμφὶ χαί-\nτᾳ δρόσον αἱματηρὰν\nἑλιχθεῖσα λαιμοτόμῳ\nδεσποίνας χειρὶ θάνοι\nποινὰς δοῦσʼ ἀντιπάλους.\nἁδίσταν δʼ ἀγγελίαν\nδεξαίμεσθʼ, Ἑλλάδος ἐκ γᾶς\nπλωτήρων εἴ τις ἔβα,\nδουλείας ἐμέθεν\nδειλαίας παυσίπονος·\nκἀν γὰρ ὀνείροισι συνεί-\nην δόμοις πόλει τε πατρῴ-\nᾳ, τερπνῶν ὕπνων ἀπόλαυ-\nσιν, κοινὰν χάριν ὄλβου.\nἀλλʼ οἵδε χέρας δεσμοῖς δίδυμοι\nσυνερεισθέντες χωροῦσι, νέον\nπρόσφαγμα θεᾶς· σιγᾶτε, φίλαι.\nτὰ γὰρ Ἑλλήνων ἀκροθίνια δὴ\nναοῖσι πέλας τάδε βαίνει·\nοὐδʼ ἀγγελίας ψευδεῖς ἔλακεν\nβουφορβὸς ἀνήρ.\nὦ πότνιʼ, εἴ σοι τάδʼ ἀρεσκόντως\nπόλις ἥδε τελεῖ, δέξαι θυσίας,\nἃς ὁ παρʼ ἡμῖν νόμος οὐχ ὁσίας\nἝλλησι διδοὺς ἀναφαίνει.\nεἶἑν·\nτὰ τῆς θεοῦ μὲν πρῶτον ὡς καλῶς ἔχῃ\nφροντιστέον μοι. μέθετε τῶν ξένων χέρας,\nὡς ὄντες ἱεροὶ μηκέτʼ ὦσι δέσμιοι.\nναοῦ δʼ ἔσω στείχοντες εὐτρεπίζετε\nἃ χρὴ ʼπὶ τοῖς παροῦσι καὶ νομίζεται.\nφεῦ·\nτίς ἆρα μήτηρ ἡ τεκοῦσʼ ὑμᾶς ποτε\nπατήρ τʼ; ἀδελφή τʼ, εἰ γεγῶσα τυγχάνει —\nοἵων στερεῖσα διπτύχων νεανιῶν\nἀνάδελφος ἔσται. — τὰς τύχας τίς οἶδʼ ὅτῳ\nτοιαίδʼ ἔσονται; πάντα γὰρ τὰ τῶν θεῶν\nἐς ἀφανὲς ἕρπει, κοὐδὲν οἶδʼ οὐδεὶς κακὸν\n\nἡ γὰρ τύχη παρήγαγʼ ἐς τὸ δυσμαθές.\nπόθεν ποθʼ ἥκετʼ, ὦ ταλαίπωροι ξένοι;\nὡς διὰ μακροῦ μὲν τήνδʼ ἐπλεύσατε χθόνα,\nμακρὸν δʼ ἀπʼ οἴκων χρόνον ἔσεσθʼ ἀεὶ κάτω.\nτί ταῦτʼ ὀδύρῃ, κἀπὶ τοῖς μέλλουσι νῷν\nκακοῖσι λυπεῖς, ἥτις εἶ ποτʼ, ὦ γύναι;\nοὔτοι νομίζω σοφόν, ὃς ἂν μέλλων κτενεῖν\nοἴκτῳ τὸ δεῖμα τοὐλέθρου νικᾶν θέλῃ.\nοὐχ ὅστις Ἅιδην ἐγγὺς ὄντʼ οἰκτίζεται\nσωτηρίας ἄνελπις· ὡς δύʼ ἐξ ἑνὸς\nκακὼ συνάπτει, μωρίαν τʼ ὀφλισκάνει\nθνῄσκει θʼ ὁμοίως· τὴν τύχην δʼ ἐᾶν χρεών.\nἡμᾶς δὲ μὴ θρήνει σύ· τὰς γὰρ ἐνθάδε\nθυσίας ἐπιστάμεσθα καὶ γιγνώσκομεν.\nπότερος ἄρʼ ὑμῶν ἐνθάδʼ ὠνομασμένος\nΠυλάδης κέκληται; τόδε μαθεῖν πρῶτον θέλω.\nὅδʼ, εἴ τι δή σοι τοῦτʼ ἐν ἡδονῇ μαθεῖν.\nποίας πολίτης πατρίδος Ἕλληνος γεγώς;\nτί δʼ ἂν μαθοῦσα τόδε πλέον λάβοις, γύναι;\nπότερον ἀδελφὼ μητρός ἐστον ἐκ μιᾶς;\nφιλότητί γʼ· ἐσμὲν δʼ οὐ κασιγνήτω, γύναι.\nσοὶ δʼ ὄνομα ποῖον ἔθεθʼ ὁ γεννήσας πατήρ;\nτὸ μὲν δίκαιον Δυστυχὴς καλοίμεθʼ ἄν.\nοὐ τοῦτʼ ἐρωτῶ· τοῦτο μὲν δὸς τῇ τύχῃ.\nἀνώνυμοι θανόντες οὐ γελῴμεθʼ ἄν.\nτί δὲ φθονεῖς τοῦτο; ἦ φρονεῖς οὕτω μέγα;\nτὸ σῶμα θύσεις τοὐμόν, οὐχὶ τοὔνομα.\nοὐδʼ ἂν πόλιν φράσειας ἥτις ἐστί σοι;\nζητεῖς γὰρ οὐδὲν κέρδος, ὡς θανουμένῳ.\nχάριν δὲ δοῦναι τήνδε κωλύει τί σε;\nτὸ κλεινὸν Ἄργος πατρίδʼ ἐμὴν ἐπεύχομαι.\nπρὸς θεῶν, ἀληθῶς, ὦ ξένʼ, εἶ κεῖθεν γεγώς;\nἐκ τῶν Μυκηνῶν γʼ, αἵ ποτʼ ἦσαν ὄλβιαι.\nφυγὰς δʼ ἀπῆρας πατρίδος, ἢ ποίᾳ τύχῃ;\nφεύγω τρόπον γε δή τινʼ οὐχ ἑκὼν ἑκών.\nἆρʼ ἄν τί μοι φράσειας ὧν ἐγὼ θέλω;\nὡς ἐν παρέργῳ τῆς ἐμῆς δυσπραξίας.\nκαὶ μὴν ποθεινός γʼ ἦλθες ἐξ Ἄργους μολών.\nοὔκουν ἐμαυτῷ γʼ· εἰ δὲ σοί, σὺ τοῦτʼ ἔρα.\nΤροίαν ἴσως οἶσθʼ, ἧς ἁπανταχοῦ λόγος.\nὡς μήποτʼ ὤφελόν γε μηδʼ ἰδὼν ὄναρ.\nφασίν νιν οὐκέτʼ οὖσαν οἴχεσθαι δορί.\nἔστιν γὰρ οὕτως οὐδʼ ἄκραντʼ ἠκούσατε.\nἙλένη δʼ ἀφῖκται δῶμα Μενέλεω πάλιν;\nἥκει, κακῶς γʼ ἐλθοῦσα τῶν ἐμῶν τινι.\nκαὶ ποῦ ʼστι; κἀμοὶ γάρ τι προυφείλει κακόν.\nΣπάρτῃ ξυνοικεῖ τῷ πάρος ξυνευνέτῃ.\nὦ μῖσος εἰς Ἕλληνας, οὐκ ἐμοὶ μόνῃ.\nἀπέλαυσα κἀγὼ δή τι τῶν κείνης γάμων.\nνόστος δʼ Ἀχαιῶν ἐγένεθʼ, ὡς κηρύσσεται;\nὡς πάνθʼ ἅπαξ με συλλαβοῦσʼ ἀνιστορεῖς.\nπρὶν γὰρ θανεῖν σε, τοῦδʼ ἐπαυρέσθαι θέλω.\nἔλεγχʼ, ἐπειδὴ τοῦδʼ ἐρᾷς· λέξω δʼ ἐγώ.\nΚάλχας τις ἦλθε μάντις ἐκ Τροίας πάλιν;\nὄλωλεν, ὡς ἦν ἐν Μυκηναίοις λόγος.\nὦ πότνιʼ, ὡς εὖ. — τί γὰρ ὁ Λαέρτου γόνος;\nοὔπω νενόστηκʼ οἶκον, ἔστι δʼ, ὡς λόγος.\nὄλοιτο, νόστου μήποτʼ ἐς πάτραν τυχών.\nμηδὲν κατεύχου· πάντα τἀκείνου νοσεῖ.\nΘέτιδος δʼ ὁ τῆς Νηρῇδος ἔστι παῖς ἔτι;\nοὐκ ἔστιν· ἄλλως λέκτρʼ ἔγημʼ ἐν Αὐλίδι.\nδόλια γάρ, ὡς ἴσασιν οἱ πεπονθότες.\nτίς εἶ ποθʼ; ὡς εὖ πυνθάνῃ τἀφʼ Ἑλλάδος.\nἐκεῖθέν εἰμι· παῖς ἔτʼ οὖσʼ ἀπωλόμην.\nὀρθῶς ποθεῖς ἄρʼ εἰδέναι τἀκεῖ, γύναι.\nτί δʼ ὁ στρατηγός, ὃν λέγουσʼ εὐδαιμονεῖν;\nτίς; οὐ γὰρ ὅν γʼ ἐγᾦδα τῶν εὐδαιμόνων.\nἈτρέως ἐλέγετο δή τις Ἀγαμέμνων ἄναξ.\nοὐκ οἶδʼ· ἄπελθε τοῦ λόγου τούτου, γύναι.\nμὴ πρὸς θεῶν, ἀλλʼ εἴφʼ, ἵνʼ εὐφρανθῶ, ξένε.\nτέθνηχʼ ὁ τλήμων, πρὸς δʼ ἀπώλεσέν τινα.\nτέθνηκε; ποίᾳ συμφορᾷ; τάλαινʼ ἐγώ.\nτί δʼ ἐστέναξας τοῦτο; μῶν προσῆκέ σοι;\nτὸν ὄλβον αὐτοῦ τὸν πάροιθʼ ἀναστένω.\nδεινῶς γὰρ ἐκ γυναικὸς οἴχεται σφαγείς.\nὦ πανδάκρυτος ἡ κτανοῦσα χὡ κτανών.\nπαῦσαί νυν ἤδη μηδʼ ἐρωτήσῃς πέρα.\nτοσόνδε γʼ, εἰ ζῇ τοῦ ταλαιπώρου δάμαρ.\nοὐκ ἔστι· παῖς νιν ὃν ἔτεχʼ, οὗτος ὤλεσεν.\nὦ συνταραχθεὶς οἶκος. ὡς τί δὴ θέλων;\nπατρὸς θανόντος τήνδε τιμωρούμενος.\nφεῦ·\nὡς εὖ κακὸν δίκαιον εἰσεπράξατο.\nἀλλʼ οὐ τὰ πρὸς θεῶν εὐτυχεῖ δίκαιος ὤν.\nλείπει δʼ ἐν οἴκοις ἄλλον Ἀγαμέμνων γόνον;\nλέλοιπεν Ἠλέκτραν γε παρθένον μίαν.\nτί δέ; σφαγείσης θυγατρὸς ἔστι τις λόγος;\nοὐδείς γε, πλὴν θανοῦσαν οὐχ ὁρᾶν φάος.\nτάλαινʼ ἐκείνη χὡ κτανὼν αὐτὴν πατήρ.\nκακῆς γυναικὸς χάριν ἄχαριν ἀπώλετο.\nὁ τοῦ θανόντος δʼ ἔστι παῖς Ἄργει πατρός;\nἔστʼ, ἄθλιός γε, κοὐδαμοῦ καὶ πανταχοῦ.\nψευδεῖς ὄνειροι, χαίρετʼ· οὐδὲν ἦτʼ ἄρα.\nοὐδʼ οἱ σοφοί γε δαίμονες κεκλημένοι\nπτηνῶν ὀνείρων εἰσὶν ἀψευδέστεροι.\nπολὺς ταραγμὸς ἔν τε τοῖς θείοις ἔνι\nκἀν τοῖς βροτείοις· ἓν δὲ λυπεῖται μόνον,\nὃς οὐκ ἄφρων ὢν μάντεων πεισθεὶς λόγοις\nὄλωλεν — ὡς ὄλωλε τοῖσιν εἰδόσιν.\nφεῦ φεῦ· τί δʼ ἡμεῖς οἵ τʼ ἐμοὶ γεννήτορες;\nἆρʼ εἰσίν; ἆρʼ οὐκ εἰσί; τίς φράσειεν ἄν;\nἀκούσατʼ· ἐς γὰρ δή τινʼ ἥκομεν λόγον,\nὑμῖν τʼ ὄνησιν, ὦ ξένοι, σπουδῆς ἅμα\nκἀμοί. τὸ δʼ εὖ μάλιστά γʼ οὕτω γίγνεται,\nεἰ πᾶσι ταὐτὸν πρᾶγμʼ ἀρεσκόντως ἔχει.\nθέλοις ἄν, εἰ σῴσαιμί σʼ, ἀγγεῖλαί τί μοι\nπρὸς Ἄργος ἐλθὼν τοῖς ἐμοῖς ἐκεῖ φίλοις,\nδέλτον τʼ ἐνεγκεῖν, ἥν τις οἰκτίρας ἐμὲ\nἔγραψεν αἰχμάλωτος, οὐχὶ τὴν ἐμὴν\nφονέα νομίζων χεῖρα, τοῦ νόμου δʼ ὕπο\nθνῄσκειν τὰ τῆς θεοῦ, τάδε δίκαιʼ ἡγουμένης;\nοὐδένα γὰρ εἶχον ὅστις ἀγγείλαι μολὼν\nἐς Ἄργος αὖθις, τάς τʼ ἐμὰς ἐπιστολὰς\nπέμψειε σωθεὶς τῶν ἐμῶν φίλων τινί.\nσὺ δʼ — εἶ γάρ, ὡς ἔοικας, οὔτε δυσμενὴς\nκαὶ τὰς Μυκήνας οἶσθα χοὓς κἀγὼ θέλω —\nσώθητι, καὶ σὺ μισθὸν οὐκ αἰσχρὸν λαβών,\nκούφων ἕκατι γραμμάτων σωτηρίαν.\nοὗτος δʼ, ἐπείπερ πόλις ἀναγκάζει τάδε,\nθεᾷ γενέσθω θῦμα χωρισθεὶς σέθεν.\nκαλῶς ἔλεξας τἄλλα πλὴν ἕν, ὦ ξένη·\nτὸ γὰρ σφαγῆναι τόνδε μοι βάρος μέγα.\nὁ ναυστολῶν γάρ εἰμʼ ἐγὼ τὰς συμφοράς,\nοὗτος δὲ συμπλεῖ τῶν ἐμῶν μόχθων χάριν.\nοὔκουν δίκαιον ἐπʼ ὀλέθρῳ τῷ τοῦδʼ ἐμὲ\nχάριν τίθεσθαι καὐτὸν ἐκδῦναι κακῶν.\nἀλλʼ ὣς γενέσθω· τῷδε μὲν δέλτον δίδου·\nπέμψει γὰρ Ἄργος, ὥστε σοι καλῶς ἔχειν·\nἡμᾶς δʼ ὁ χρῄζων κτεινέτω. τὰ τῶν φίλων\nαἴσχιστον ὅστις καταβαλὼν ἐς ξυμφορὰς\nαὐτὸς σέσῳσται. τυγχάνει δʼ ὅδʼ ὢν φίλος,\nὃν οὐδὲν ἧσσον ἢ ʼμὲ φῶς ὁρᾶν θέλω.\nὦ λῆμʼ ἄριστον, ὡς ἀπʼ εὐγενοῦς τινος\nῥίζης πέφυκας τοῖς φίλοις τʼ ὀρθῶς φίλος.\nτοιοῦτος εἴη τῶν ἐμῶν ὁμοσπόρων\nὅσπερ λέλειπται. καὶ γὰρ οὐδʼ ἐγώ, ξένοι,\nἀνάδελφός εἰμι, πλὴν ὅσʼ οὐχ ὁρῶσά νιν.\nἐπεὶ δὲ βούλῃ ταῦτα, τόνδε πέμψομεν\nδέλτον φέροντα, σὺ δὲ θανῇ· πολλὴ δέ τις\nπροθυμία σε τοῦδʼ ἔχουσα τυγχάνει.\nθύσει δὲ τίς με καὶ τὰ δεινὰ τλήσεται;\nἐγώ· θεᾶς γὰρ τῆσδε προστροπὴν ἔχω.\nἄζηλά γʼ, ὦ νεᾶνι, κοὐκ εὐδαίμονα.\nἀλλʼ εἰς ἀνάγκην κείμεθʼ, ἣν φυλακτέον.\nαὐτὴ ξίφει θύουσα θῆλυς ἄρσενας;\nοὔκ, ἀλλὰ χαίτην ἀμφὶ σὴν χερνίψομαι.\nὁ δὲ σφαγεὺς τίς; εἰ τάδʼ ἱστορεῖν με χρή.\nἔσω δόμων τῶνδʼ εἰσὶν οἷς μέλει τάδε.\nτάφος δὲ ποῖος δέξεταί μʼ, ὅταν θάνω;\nπῦρ ἱερὸν ἔνδον χάσμα τʼ εὐρωπὸν πέτρας.\nφεῦ·\nπῶς ἄν μʼ ἀδελφῆς χεὶρ περιστείλειεν ἄν;\nμάταιον εὐχήν, ὦ τάλας, ὅστις ποτʼ εἶ,\nηὔξω· μακρὰν γὰρ βαρβάρου ναίει χθονός.\nοὐ μήν, ἐπειδὴ τυγχάνεις Ἀργεῖος ὤν,\nἀλλʼ ὧν γε δυνατὸν οὐδʼ ἐγὼ λείψω χάριν.\nπολύν τε γάρ σοι κόσμον ἐνθήσω τάφῳ,\nξανθῷ τʼ ἐλαίῳ σῶμα σὸν κατασβέσω,\nκαὶ τῆς ὀρείας ἀνθεμόρρυτον γάνος\nξουθῆς μελίσσης ἐς πυρὰν βαλῶ σέθεν.\nἀλλʼ εἶμι δέλτον τʼ ἐκ θεᾶς ἀνακτόρων\nοἴσω· τὸ μέντοι δυσμενὲς μὴ ʼμοὶ λάβῃς.\nφυλάσσετʼ αὐτούς, πρόσπολοι, δεσμῶν ἄτερ —\nἴσως ἄελπτα τῶν ἐμῶν φίλων τινὶ\nπέμψω πρὸς Ἄργος, ὃν μάλιστʼ ἐγὼ φιλῶ,\nκαὶ δέλτος αὐτῷ ζῶντας οὓς δοκεῖ θανεῖν\nλέγουσα πιστὰς ἡδονὰς ἀπαγγελεῖ.\nκατολοφύρομαι σὲ τὸν χερνίβων\nῥανίσι μελόμενον αἱμακταῖς.\nοἶκτος γὰρ οὐ ταῦτʼ, ἀλλὰ χαίρετʼ, ὦ ξέναι.\nσὲ δὲ τύχας μάκαρος, ὦ\nνεανία, σεβόμεθʼ, ἐς\nπάτραν ὅτι ποτʼ ἐπεμβάσῃ.\nἄζηλά τοι φίλοισι, θνῃσκόντων φίλων.\nὦ σχέτλιοι πομπαί.\nφεῦ φεῦ, διόλλυσαι.\nαἰαῖ αἰαῖ. πότερος ὁ μᾶλλον;\nἔτι γὰρ ἀμφίλογα δίδυμα μέμονε φρήν,\nσὲ πάρος ἢ σὲ ἀναστενάξω γόοις.\nΠυλάδη, πέπονθας ταὐτὸ πρὸς θεῶν ἐμοί;\nοὐκ οἶδʼ· ἐρωτᾷς οὐ λέγειν ἔχοντά με.\nτίς ἐστὶν ἡ νεᾶνις; ὡς Ἑλληνικῶς\nἀνήρεθʼ ἡμᾶς τούς τʼ ἐν Ἰλίῳ πόνους\nνόστον τʼ Ἀχαιῶν τόν τʼ ἐν οἰωνοῖς σοφὸν\nΚάλχαντʼ Ἀχιλλέως τʼ ὄνομα, καὶ τὸν ἄθλιον\nἈγαμέμνονʼ ὡς ᾤκτιρʼ ἀνηρώτα τέ με\nγυναῖκα παῖδάς τε. ἔστιν ἡ ξένη γένος\nἐκεῖθεν Ἀργεία τις· οὐ γὰρ ἄν ποτε\nδέλτον τʼ ἔπεμπε καὶ τάδʼ ἐξεμάνθανεν,\nὡς κοινὰ πράσσουσʼ, Ἄργος εἰ πράσσει καλῶς.\nἔφθης με μικρόν· ταὐτὰ δὲ φθάσας λέγεις,\nπλὴν ἕν· τὰ γὰρ τῶν βασιλέων παθήματα\nἴσασι πάντες, ὧν ἐπιστροφή τις ἦν.\nἀτὰρ διῆλθον χἅτερον λόγον τινά.\nτίνʼ; ἐς τὸ κοινὸν δοὺς ἄμεινον ἂν μάθοις.\nαἰσχρὸν θανόντος σοῦ βλέπειν ἡμᾶς φάος·\nκοινῇ τʼ ἔπλευσα δεῖ με καὶ κοινῇ θανεῖν.\nκαὶ δειλίαν γὰρ καὶ κάκην κεκτήσομαι\nἌργει τε Φωκέων τʼ ἐν πολυπτύχῳ χθονί,\nδόξω δὲ τοῖς πολλοῖσι — πολλοὶ γὰρ κακοί —\nπροδοὺς σεσῷσθαί σʼ αὐτὸς εἰς οἴκους μόνος\nἢ καὶ φονεύσας ἐπὶ νοσοῦσι δώμασι\nῥάψαι μόρον σοι σῆς τυραννίδος χάριν,\nἔγκληρον ὡς δὴ σὴν κασιγνήτην γαμῶν.\nταῦτʼ οὖν φοβοῦμαι καὶ διʼ αἰσχύνης ἔχω,\nκοὐκ ἔσθʼ ὅπως οὐ χρὴ συνεκπνεῦσαί μέ σοι\nκαὶ σὺν σφαγῆναι καὶ πυρωθῆναι δέμας,\nφίλον γεγῶτα καὶ φοβούμενον ψόγον.\nεὔφημα φώνει· τἀμὰ δεῖ φέρειν κακά,\nἁπλᾶς δὲ λύπας ἐξόν, οὐκ οἴσω διπλᾶς.\nὃ γὰρ σὺ λυπρὸν κἀπονείδιστον λέγεις,\nταὔτʼ ἔστιν ἡμῖν, εἴ σε συμμοχθοῦντʼ ἐμοὶ\nκτενῶ· τὸ μὲν γὰρ εἰς ἔμʼ οὐ κακῶς ἔχει,\nπράσσονθʼ ἃ πράσσω πρὸς θεῶν, λῦσαι βίον.\nσὺ δʼ ὄλβιός τʼ εἶ, καθαρά τʼ, οὐ νοσοῦντʼ, ἔχεις\nμέλαθρʼ, ἐγὼ δὲ δυσσεβῆ καὶ δυστυχῆ.\nσωθεὶς δέ, παῖδας ἐξ ἐμῆς ὁμοσπόρου\nκτησάμενος, ἣν ἔδωκά σοι δάμαρτʼ ἔχειν —\nὄνομά τʼ ἐμοῦ γένοιτʼ ἄν, οὐδʼ ἄπαις δόμος\nπατρῷος οὑμὸς ἐξαλειφθείη ποτʼ ἄν.\nἀλλʼ ἕρπε καὶ ζῆ καὶ δόμους οἴκει πατρός.\nὅταν δʼ ἐς Ἑλλάδʼ ἵππιόν τʼ Ἄργος μόλῃς,\nπρὸς δεξιᾶς σε τῆσδʼ ἐπισκήπτω τάδε·\nτύμβον τε χῶσον κἀπίθες μνημεῖά μοι,\nκαὶ δάκρυʼ ἀδελφὴ καὶ κόμας δότω τάφῳ.\nἄγγελλε δʼ ὡς ὄλωλʼ ὑπʼ Ἀργείας τινὸς\nγυναικός, ἀμφὶ βωμὸν ἁγνισθεὶς φόνῳ.\nκαὶ μὴ προδῷς μου τὴν κασιγνήτην ποτέ,\nἔρημα κήδη καὶ δόμους ὁρῶν πατρός.\nκαὶ χαῖρʼ· ἐμῶν γὰρ φίλτατόν σʼ ηὗρον φίλων,\nὦ συγκυναγὲ καὶ συνεκτραφεὶς ἐμοί,\nὦ πόλλʼ ἐνεγκὼν τῶν ἐμῶν ἄχθη κακῶν.\nἡμᾶς δʼ ὁ Φοῖβος μάντις ὢν ἐψεύσατο·\nτέχνην δὲ θέμενος ὡς προσώταθʼ Ἑλλάδος\nἀπήλασʼ, αἰδοῖ τῶν πάρος μαντευμάτων.\nᾧ πάντʼ ἐγὼ δοὺς τἀμὰ καὶ πεισθεὶς λόγοις,\nμητέρα κατακτὰς αὐτὸς ἀνταπόλλυμαι.\nἔσται τάφος σοι, καὶ κασιγνήτης λέχος\nοὐκ ἂν προδοίην, ὦ τάλας, ἐπεί σʼ ἐγὼ\nθανόντα μᾶλλον ἢ βλέπονθʼ ἕξω φίλον.\nἀτὰρ τὸ τοῦ θεοῦ σʼ οὐ διέφθορέν γέ πω\nμάντευμα· καίτοι γʼ ἐγγὺς ἕστηκας φόνου.\nἀλλʼ ἔστιν, ἔστιν, ἡ λίαν δυσπραξία\nλίαν διδοῦσα μεταβολάς, ὅταν τύχῃ.\nσίγα· τὰ Φοίβου δʼ οὐδὲν ὠφελεῖ μʼ ἔπη·\nγυνὴ γὰρ ἥδε δωμάτων ἔξω περᾷ.\nἀπέλθεθʼ ὑμεῖς καὶ παρευτρεπίζετε\nτἄνδον μολόντες τοῖς ἐφεστῶσι σφαγῇ.\nδέλτου μὲν αἵδε πολύθυροι διαπτυχαί,\nξένοι, πάρεισιν· ἃ δʼ ἐπὶ τοῖσδε βούλομαι,\nἀκούσατʼ. οὐδεὶς αὑτὸς ἐν πόνοις τʼ ἀνὴρ\nὅταν τε πρὸς τὸ θάρσος ἐκ φόβου πέσῃ.\nἐγὼ δὲ ταρβῶ μὴ ἀπονοστήσας χθονὸς\nθῆται παρʼ οὐδὲν τὰς ἐμὰς ἐπιστολὰς\nὁ τήνδε μέλλων δέλτον εἰς Ἄργος φέρειν.\nτί δῆτα βούλῃ; τίνος ἀμηχανεῖς πέρι;\nὅρκον δότω μοι τάσδε πορθμεύσειν γραφὰς\nπρὸς Ἄργος, οἷσι βούλομαι πέμψαι φίλων.\nἦ κἀντιδώσεις τῷδε τοὺς αὐτοὺς λόγους;\nτί χρῆμα δράσειν ἢ τί μὴ δράσειν; λέγε.\nἐκ γῆς ἀφήσειν μὴ θανόντα βαρβάρου.\nδίκαιον εἶπας· πῶς γὰρ ἀγγείλειεν ἄν;\nἦ καὶ τύραννος ταῦτα συγχωρήσεται;\nναί.\nπείσω σφε, καὐτὴ ναὸς εἰσβήσω σκάφος.\nὄμνυ· σὺ δʼ ἔξαρχʼ ὅρκον ὅστις εὐσεβής.\nδώσω, λέγειν χρή, τήνδε τοῖσι σοῖς φίλοις.\nτοῖς σοῖς φίλοισι γράμματʼ ἀποδώσω τάδε.\nκἀγὼ σὲ σώσω κυανέας ἔξω πέτρας.\nτίνʼ οὖν ἐπόμνυς τοισίδʼ ὅρκιον θεῶν;\nἌρτεμιν, ἐν ἧσπερ δώμασιν τιμὰς ἔχω.\nἐγὼ δʼ ἄνακτά γʼ οὐρανοῦ, σεμνὸν Δία.\nεἰ δʼ ἐκλιπὼν τὸν ὅρκον ἀδικοίης ἐμέ;\nἄνοστος εἴην· τί δὲ σύ, μὴ σῴσασά με;\nμήποτε κατʼ Ἄργος ζῶσʼ ἴχνος θείην ποδός.\nἄκουε δή νυν ὃν παρήλθομεν λόγον.\nἀλλʼ αὖθις ἔσται καινός, ἢν καλῶς ἔχῃ.\nἐξαίρετόν μοι δὸς τόδʼ, ἤν τι ναῦς πάθῃ,\nχἡ δέλτος ἐν κλύδωνι χρημάτων μέτα\nἀφανὴς γένηται, σῶμα δʼ ἐκσῴσω μόνον,\nτὸν ὅρκον εἶναι τόνδε μηκέτʼ ἔμπεδον.\nἀλλʼ οἶσθʼ ὃ δράσω; πολλὰ γὰρ πολλῶν κυρεῖ·\nτἀνόντα κἀγγεγραμμένʼ ἐν δέλτου πτυχαῖς\nλόγῳ φράσω σοι πάντʼ ἀναγγεῖλαι φίλοις.\nἐν ἀσφαλεῖ γάρ· ἢν μὲν ἐκσῴσῃς γραφήν,\nαὐτὴν φράσει σιγῶσα τἀγγεγραμμένα·\nἢν δʼ ἐν θαλάσσῃ γράμματʼ ἀφανισθῇ τάδε,\nτὸ σῶμα σῴσας τοὺς λόγους σῴσεις ἐμοί.\nκαλῶς ἔλεξας τῶν θεῶν ἐμοῦ θʼ ὕπερ.\nσήμαινε δʼ ᾧ χρὴ τάσδʼ ἐπιστολὰς φέρειν\nπρὸς Ἄργος ὅ τι τε χρὴ κλύοντα σοῦ λέγειν.\nἄγγελλʼ Ὀρέστῃ, παιδὶ τῷ Ἀγαμέμνονος·\nἩ ʼν Αὐλίδι σφαγεῖσʼ ἐπιστέλλει τάδε\nζῶσʼ Ἰφιγένεια, τοῖς ἐκεῖ δʼ οὐ ζῶσʼ ἔτι —\nποῦ δʼ ἔστʼ ἐκείνη; κατθανοῦσʼ ἥκει πάλιν;\nἥδʼ ἣν ὁρᾷς σύ· μὴ λόγοις ἔκπλησσέ με.\nΚόμισαί μʼ ἐς Ἄργος, ὦ σύναιμε, πρὶν θανεῖν,\nἐκ βαρβάρου γῆς καὶ μετάστησον θεᾶς\nσφαγίων, ἐφʼ οἷσι ξενοφόνους τιμὰς ἔχω.\nΠυλάδη, τί λέξω; ποῦ ποτʼ ὄνθʼ ηὑρήμεθα;\nἢ σοῖς ἀραία δώμασιν γενήσομαι.\nὈρέστα — ;\nἵνʼ αὖθις ὄνομα δὶς κλύων μάθῃς.\nὦ θεοί.\nτί τοὺς θεοὺς ἀνακαλεῖς ἐν τοῖς ἐμοῖς;\nοὐδέν· πέραινε δʼ· ἐξέβην γὰρ ἄλλοσε.\nτάχʼ οὐκ ἐρωτῶν σʼ εἰς ἄπιστʼ ἀφίξομαι.\nλέγʼ οὕνεκʼ ἔλαφον ἀντιδοῦσά μου θεὰ\nἌρτεμις ἔσῳσέ μʼ, ἣν ἔθυσʼ ἐμὸς πατήρ,\nδοκῶν ἐς ἡμᾶς ὀξὺ φάσγανον βαλεῖν,\nἐς τήνδε δʼ ᾤκισʼ αἶαν. αἵδʼ ἐπιστολαί,\nτάδʼ ἐστὶ τἀν δέλτοισιν ἐγγεγραμμένα.\nὦ ῥᾳδίοις ὅρκοισι περιβαλοῦσά με,\nκάλλιστα δʼ ὀμόσασʼ, οὐ πολὺν σχήσω χρόνον,\nτὸν δʼ ὅρκον ὃν κατώμοσʼ ἐμπεδώσομεν.\nἰδού, φέρω σοι δέλτον ἀποδίδωμί τε,\nὈρέστα, τῆσδε σῆς κασιγνήτης πάρα.\nδέχομαι· παρεὶς δὲ γραμμάτων διαπτυχὰς\nτὴν ἡδονὴν πρῶτʼ οὐ λόγοις αἱρήσομαι.\nὦ φιλτάτη μοι σύγγονʼ, ἐκπεπληγμένος\nὅμως σʼ ἀπίστῳ περιβαλὼν βραχίονι\nἐς τέρψιν εἶμι, πυθόμενος θαυμάστʼ ἐμοί.\nξένʼ, οὐ δικαίως τῆς θεοῦ τὴν πρόσπολον\nχραίνεις ἀθίκτοις περιβαλὼν πέπλοις χέρα.\nὦ συγκασιγνήτη τε κἀκ ταὐτοῦ πατρὸς\nἈγαμέμνονος γεγῶσα, μή μʼ ἀποστρέφου,\nἔχουσʼ ἀδελφόν, οὐ δοκοῦσʼ ἕξειν ποτέ.\nἐγώ σʼ ἀδελφὸν τὸν ἐμόν; οὐ παύσῃ λέγων;\nτὸ δʼ Ἄργος αὐτοῦ μεστὸν ἥ τε Ναυπλία.\nοὐκ ἔστʼ ἐκεῖ σός, ὦ τάλαινα, σύγγονος.\nἀλλʼ ἡ Λάκαινα Τυνδαρίς σʼ ἐγείνατο;\nΠέλοπός γε παιδὶ παιδός, οὗ ʼκπέφυκʼ ἐγώ.\nτί φῄς; ἔχεις τι τῶνδέ μοι τεκμήριον;\nἔχω· πατρῴων ἐκ δόμων τι πυνθάνου.\nοὐκοῦν λέγειν μὲν χρὴ σέ, μανθάνειν δʼ ἐμέ.\nλέγοιμʼ ἄν, ἀκοῇ πρῶτον Ἠλέκτρας τάδε·\nἈτρέως Θυέστου τʼ οἶσθα γενομένην ἔριν;\nἤκουσα· χρυσῆς ἀρνὸς ἦν νείκη πέρι.\nταῦτʼ οὖν ὑφήνασʼ οἶσθʼ ἐν εὐπήνοις ὑφαῖς;\nὦ φίλτατʼ, ἐγγὺς τῶν ἐμῶν κάμπτεις φρενῶν.\nεἰκώ τʼ ἐν ἱστοῖς ἡλίου μετάστασιν;\nὕφηνα καὶ τόδʼ εἶδος εὐμίτοις πλοκαῖς.\nκαὶ λούτρʼ ἐς Αὖλιν μητρὸς ἀνεδέξω πάρα;\nοἶδʼ· οὐ γὰρ ὁ γάμος ἐσθλὸς ὤν μʼ ἀφείλετο.\nτί γάρ; κόμας σὰς μητρὶ δοῦσα σῇ φέρειν;\nμνημεῖά γʼ ἀντὶ σώματος τοὐμοῦ τάφῳ.\nἃ δʼ εἶδον αὐτός, τάδε φράσω τεκμήρια·\nΠέλοπος παλαιὰν ἐν δόμοις λόγχην πατρός,\nἣν χερσὶ πάλλων παρθένον Πισάτιδα\nἐκτήσαθʼ Ἱπποδάμειαν, Οἰνόμαον κτανών,\nἐν παρθενῶσι τοῖσι σοῖς κεκρυμμένην.\nὦ φίλτατʼ, οὐδὲν ἄλλο, φίλτατος γὰρ εἶ,\nἔχω σʼ, Ὀρέστα, τηλύγετον χθονὸς ἀπὸ πατρίδος\nἈργόθεν, ὦ φίλος.\nκἀγώ σε τὴν θανοῦσαν, ὡς δοξάζεται.\nκατὰ δὲ δάκρυ, κατὰ δὲ γόος ἅμα χαρᾷ\nτὸ σὸν νοτίζει βλέφαρον, ὡσαύτως δʼ ἐμόν.\nτόδʼ ἔτι βρέφος\nἔλιπον ἀγκάλαισι νεαρὸν τροφοῦ\nνεαρὸν ἐν δόμοις.\nὦ κρεῖσσον ἢ λόγοισιν εὐτυχοῦσά μου\nψυχά, τί φῶ; θαυμάτων\nπέρα καὶ λόγου πρόσω τάδʼ ἐπέβα.\nτὸ λοιπὸν εὐτυχοῖμεν ἀλλήλων μέτα.\nἄτοπον ἁδονὰν ἔλαβον, ὦ φίλαι·\nδέδοικα δʼ ἐκ χερῶν με μὴ πρὸς αἰθέρα\nἀμπτάμενος φύγῃ·\nἰὼ Κυκλωπὶς ἑστία· ἰὼ πατρίς,\nΜυκήνα φίλα,\nχάριν ἔχω ζόας, χάριν ἔχω τροφᾶς,\nὅτι μοι συνομαίμονα τόνδε δόμοις\nἐξεθρέψω φάος.\nγένει μὲν εὐτυχοῦμεν, ἐς δὲ συμφοράς,\nὦ σύγγονʼ, ἡμῶν δυστυχὴς ἔφυ βίος.\nἐγᾦδʼ ἁ μέλεος, οἶδʼ, ὅτε φάσγανον\nδέρᾳ θῆκέ μοι μελεόφρων πατήρ.\nοἴμοι. δοκῶ γὰρ οὐ παρών σʼ ὁρᾶν ἐκεῖ.\nἀνυμέναιος, ὦ σύγγονʼ, Ἀχιλλέως\nἐς κλισίαν λέκτρων\nδολίαν ὅτʼ ἀγόμαν·\nπαρὰ δὲ βωμὸν ἦν δάκρυα καὶ γόοι.\nφεῦ φεῦ χερνίβων τῶν ἐκεῖ.\nᾤμωξα κἀγὼ τόλμαν ἣν ἔτλη πατήρ.\nἀπάτορʼ ἀπάτορα πότμον ἔλαχον.\nἄλλα δʼ ἐξ ἄλλων κυρεῖ\nδαίμονος τύχᾳ τινός.\nεἰ σόν γʼ ἀδελφόν, ὦ τάλαινʼ, ἀπώλεσας.\nὦ μελέα δεινᾶς τόλμας. δείνʼ ἔτλαν\nδείνʼ ἔτλαν, ὤμοι σύγγονε. παρὰ δʼ ὀλίγον\nἀπέφυγες ὄλεθρον ἀνόσιον ἐξ ἐμᾶν\nδαϊχθεὶς χερῶν.\nἁ δʼ ἐπʼ αὐτοῖσι τίς τελευτά;\nτίς τύχα μοι συγχωρήσει;\nτίνα σοι πόρον εὑρομένα —\nπάλιν ἀπὸ πόλεως, ἀπὸ φόνου πέμψω\nπατρίδʼ ἐς Ἀργείαν,\nπρὶν ἐπὶ ξίφος αἵματι σῷ πελάσαι;\nτόδε τόδε σόν, ὦ μελέα ψυχά,\nχρέος ἀνευρίσκειν.\nπότερον κατὰ χέρσον, οὐχὶ ναΐ — ;\nἀλλὰ ποδῶν ῥιπᾷ\nθανάτῳ πελάσεις ἄρα βάρβαρα φῦλα\nκαὶ διʼ ὁδοὺς ἀνόδους στείχων· διὰ κυανέας μὴν\nστενοπόρου πέτρας μακρὰ κέλευθα να-\nΐοισιν δρασμοῖς.\nτάλαινα, τάλαινα.\nτίς ἂν οὖν τάδʼ ἂν ἢ θεὸς ἢ βροτὸς ἢ\nτί τῶν ἀδοκήτων,\nπόρον ἄπορον ἐξανύσας, δυοῖν\nτοῖν μόνοιν Ἀτρείδαιν φαίνοι\nκακῶν ἔκλυσιν;\nἐν τοῖσι θαυμαστοῖσι καὶ μύθων πέρα\nτάδʼ εἶδον αὐτὴ κοὐ κλύουσʼ ἀπαγγελῶ.\nτὸ μὲν φίλους ἐλθόντας εἰς ὄψιν φίλων,\nὈρέστα, χειρῶν περιβολὰς εἰκὸς λαβεῖν·\nλήξαντα δʼ οἴκτων κἀπʼ ἐκεῖνʼ ἐλθεῖν χρεών,\nὅπως τὸ κλεινὸν ὄνομα τῆς σωτηρίας\nλαβόντες ἐκ γῆς βησόμεσθα βαρβάρου.\nσοφῶν γὰρ ἀνδρῶν ταῦτα, μὴ ʼκβάντας τύχης,\nκαιρὸν λαβόντας, ἡδονὰς ἄλλας λαβεῖν.\nκαλῶς ἔλεξας· τῇ τύχῃ δʼ οἶμαι μέλειν\nτοῦδε ξὺν ἡμῖν· ἢν δέ τις πρόθυμος ᾖ,\nσθένειν τὸ θεῖον μᾶλλον εἰκότως ἔχει.\nμηδέν μʼ ἐπίσχῃ γʼ· οὐδʼ ἀποστήσει λόγου,\nπρῶτον πυθέσθαι τίνα ποτʼ Ἠλέκτρα πότμον\nεἴληχε βιότου· φίλα γὰρ ἔστε πάντʼ ἐμοί.\nτῷδε ξυνοικεῖ βίον ἔχουσʼ εὐδαίμονα.\nοὗτος δὲ ποδαπὸς καὶ τίνος πέφυκε παῖς;\nΣτρόφιος ὁ Φωκεὺς τοῦδε κλῄζεται πατήρ.\nὁ δʼ ἐστί γʼ Ἀτρέως θυγατρός, ὁμογενὴς ἐμός;\nἀνεψιός γε, μόνος ἐμοὶ σαφὴς φίλος.\nοὐκ ἦν τόθʼ οὗτος ὅτε πατὴρ ἔκτεινέ με.\nοὐκ ἦν· χρόνον γὰρ Στρόφιος ἦν ἄπαις τινά.\nχαῖρʼ ὦ πόσις μοι τῆς ἐμῆς ὁμοσπόρου.\nκἀμός γε σωτήρ, οὐχὶ συγγενὴς μόνον.\nτὰ δεινὰ δʼ ἔργα πῶς ἔτλης μητρὸς πέρι;\nσιγῶμεν αὐτά· πατρὶ τιμωρῶν ἐμῷ.\nἡ δʼ αἰτία τίς ἀνθʼ ὅτου κτείνει πόσιν;\nἔα τὰ μητρός· οὐδὲ σοὶ κλύειν καλόν.\nσιγῶ· τὸ δʼ Ἄργος πρὸς σὲ νῦν ἀποβλέπει;\nΜενέλαος ἄρχει· φυγάδες ἐσμὲν ἐκ πάτρας.\nοὔ που νοσοῦντας θεῖος ὕβρισεν δόμους;\nοὔκ, ἀλλʼ Ἐρινύων δεῖμά μʼ ἐκβάλλει χθονός.\nταῦτʼ ἆρʼ ἐπʼ ἀκταῖς κἀνθάδʼ ἠγγέλης μανείς;\nὤφθημεν οὐ νῦν πρῶτον ὄντες ἄθλιοι.\nἔγνωκα· μητρός σʼ οὕνεκʼ ἠλάστρουν θεαί.\nὥσθʼ αἱματηρὰ στόμιʼ ἐπεμβαλεῖν ἐμοί.\nτί γάρ ποτʼ ἐς γῆν τήνδʼ ἐπόρθμευσας πόδα;\nΦοίβου κελευσθεὶς θεσφάτοις ἀφικόμην.\nτί χρῆμα δράσειν; ῥητὸν ἢ σιγώμενον;\nλέγοιμʼ ἄν· ἀρχαὶ δʼ αἵδε μοι πολλῶν πόνων.\nἐπεὶ τὰ μητρὸς ταῦθʼ ἃ σιγῶμεν κακὰ\nἐς χεῖρας ἦλθε, μεταδρομαῖς Ἐρινύων\nἠλαυνόμεσθα φυγάδες, ἔνθεν μοι πόδα\nἐς τὰς Ἀθήνας δῆτʼ ἔπεμψε Λοξίας,\nδίκην παρασχεῖν ταῖς ἀνωνύμοις θεαῖς.\nἔστιν γὰρ ὁσία ψῆφος, ἣν Ἄρει ποτὲ\nΖεὺς εἵσατʼ ἔκ του δὴ χερῶν μιάσματος.\nἐλθὼν δʼ ἐκεῖσε — πρῶτα μέν μʼ οὐδεὶς ξένων\nἑκὼν ἐδέξαθʼ, ὡς θεοῖς στυγούμενον·\nοἳ δʼ ἔσχον αἰδῶ, ξένια μονοτράπεζά μοι\nπαρέσχον, οἴκων ὄντες ἐν ταὐτῷ στέγει,\nσιγῇ δʼ ἐτεκτήναντʼ ἀπόφθεγκτόν μʼ, ὅπως\nδαιτὸς γενοίμην πώματός τʼ αὐτοῖς δίχα,\nἐς δʼ ἄγγος ἴδιον ἴσον ἅπασι βακχίου\nμέτρημα πληρώσαντες εἶχον ἡδονήν.\nκἀγὼ ʼξελέγξαι μὲν ξένους οὐκ ἠξίουν,\nἤλγουν δὲ σιγῇ κἀδόκουν οὐκ εἰδέναι,\nμέγα στενάζων οὕνεκʼ ἦ μητρὸς φονεύς.\nκλύω δʼ Ἀθηναίοισι τἀμὰ δυστυχῆ\nτελετὴν γενέσθαι, κἄτι τὸν νόμον μένειν,\nχοῆρες ἄγγος Παλλάδος τιμᾶν λεών.\nὡς δʼ εἰς Ἄρειον ὄχθον ἧκον, ἐς δίκην\nἔστην, ἐγὼ μὲν θάτερον λαβὼν βάθρον,\nτὸ δʼ ἄλλο πρέσβειρʼ ἥπερ ἦν Ἐρινύων.\nεἰπὼν δʼ ἀκούσας θʼ αἵματος μητρὸς πέρι,\nΦοῖβός μʼ ἔσῳσε μαρτυρῶν, ἴσας δέ μοι\nψήφους διηρίθμησε Παλλὰς ὠλένῃ·\nνικῶν δʼ ἀπῆρα φόνια πειρατήρια.\nὅσαι μὲν οὖν ἕζοντο πεισθεῖσαι δίκῃ,\nψῆφον παρʼ αὐτὴν ἱερὸν ὡρίσαντʼ ἔχειν·\nὅσαι δʼ Ἐρινύων οὐκ ἐπείσθησαν νόμῳ,\nδρόμοις ἀνιδρύτοισιν ἠλάστρουν μʼ ἀεί,\nἕως ἐς ἁγνὸν ἦλθον αὖ Φοίβου πέδον,\nκαὶ πρόσθεν ἀδύτων ἐκταθείς, νῆστις βορᾶς,\nἐπώμοσʼ αὐτοῦ βίον ἀπορρήξειν θανών,\nεἰ μή με σώσει Φοῖβος, ὅς μʼ ἀπώλεσεν.\nἐντεῦθεν αὐδὴν τρίποδος ἐκ χρυσοῦ λακὼν\nΦοῖβός μʼ ἔπεμψε δεῦρο, διοπετὲς λαβεῖν\nἄγαλμʼ Ἀθηνῶν τʼ ἐγκαθιδρῦσαι χθονί.\nἀλλʼ ἥνπερ ἡμῖν ὥρισεν σωτηρίαν,\nσύμπραξον· ἢν γὰρ θεᾶς κατάσχωμεν βρέτας,\nμανιῶν τε λήξω καὶ σὲ πολυκώπῳ σκάφει\nστείλας Μυκήναις ἐγκαταστήσω πάλιν.\nἀλλʼ, ὦ φιληθεῖσʼ, ὦ κασίγνητον κάρα,\nσῷσον πατρῷον οἶκον, ἔκσῳσον δʼ ἐμέ·\nὡς τἄμʼ ὄλωλε πάντα καὶ τὰ Πελοπιδῶν,\nοὐράνιον εἰ μὴ ληψόμεσθα θεᾶς βρέτας.\nδεινή τις ὀργὴ δαιμόνων ἐπέζεσε\nτὸ Ταντάλειον σπέρμα διὰ πόνων τʼ ἄγει.\nτὸ μὲν πρόθυμον, πρίν σε δεῦρʼ ἐλθεῖν, ἔχω\nἌργει γενέσθαι καὶ σέ, σύγγονʼ, εἰσιδεῖν.\nθέλω δʼ ἅπερ σύ, σέ τε μεταστῆσαι πόνων\nνοσοῦντά τʼ οἶκον, οὐχὶ τῷ κτανόντι με\nθυμουμένη, πατρῷον ὀρθῶσαι· θέλω·\nσφαγῆς τε γὰρ σῆς χεῖρʼ ἀπαλλάξαιμεν ἂν\nσῴσαιμί τʼ οἴκους. τὴν θεὸν δʼ ὅπως λάθω\nδέδοικα καὶ τύραννον, ἡνίκʼ ἂν κενὰς\nκρηπῖδας εὕρῃ λαΐνας ἀγάλματος.\nπῶς δʼ οὐ θανοῦμαι; τίς δʼ ἔνεστί μοι λόγος;\nἀλλʼ, εἰ μὲν — ἕν τι — τοῦθʼ ὁμοῦ γενήσεται,\nἄγαλμά τʼ οἴσεις κἄμʼ ἐπʼ εὐπρύμνου νεὼς\nἄξεις, τὸ κινδύνευμα γίγνεται καλόν·\nτούτου δὲ χωρισθεῖσʼ — ἐγὼ μὲν ὄλλυμαι,\nσὺ δʼ ἂν τὸ σαυτοῦ θέμενος εὖ νόστου τύχοις.\nοὐ μήν τι φεύγω γʼ, οὐδέ σʼ εἰ θανεῖν χρεὼν\nσῴσασαν· οὐ γὰρ ἀλλʼ ἀνὴρ μὲν ἐκ δόμων\nθανὼν ποθεινός, τὰ δὲ γυναικὸς ἀσθενῆ.\nοὐκ ἂν γενοίμην σοῦ τε καὶ μητρὸς φονεύς·\nἅλις τὸ κείνης αἷμα· κοινόφρων δὲ σοὶ\nκαὶ ζῆν θέλοιμʼ ἂν καὶ θανὼν λαχεῖν ἴσον.\nἄξω δέ γʼ, ἤνπερ καὐτὸς ἐνταυθοῖ περῶ,\nπρὸς οἶκον, ἢ σοῦ κατθανὼν μενῶ μέτα.\nγνώμης δʼ ἄκουσον· εἰ πρόσαντες ἦν τόδε\nἈρτέμιδι, πῶς ἂν Λοξίας ἐθέσπισε\nκομίσαι μʼ ἄγαλμα θεᾶς πόλισμʼ ἐς Παλλάδος\n\nκαὶ σὸν πρόσωπον εἰσιδεῖν; ἅπαντα γὰρ\nσυνθεὶς τάδʼ εἰς ἓν νόστον ἐλπίζω λαβεῖν.\nπῶς οὖν γένοιτʼ ἂν ὥστε μήθʼ ἡμᾶς θανεῖν,\nλαβεῖν θʼ ἃ βουλόμεσθα; τῇδε γὰρ νοσεῖ\nνόστος πρὸς οἴκους· ἡ δὲ βούλησις πάρα.\nἆρʼ ἂν τύραννον διολέσαι δυναίμεθʼ ἄν;\nδεινὸν τόδʼ εἶπας, ξενοφονεῖν ἐπήλυδας.\nἀλλʼ, εἰ σὲ σώσει κἀμέ, κινδυνευτέον.\nοὐκ ἂν δυναίμην· τὸ δὲ πρόθυμον ᾔνεσα.\nτί δʼ, εἴ με ναῷ τῷδε κρύψειας λάθρα;\nὡς δὴ σκότον λαβόντες ἐκσωθεῖμεν ἄν;\nκλεπτῶν γὰρ ἡ νύξ, τῆς δʼ ἀληθείας τὸ φῶς.\nεἴσʼ ἔνδον ἱεροὶ φύλακες, οὓς οὐ λήσομεν.\nοἴμοι, διεφθάρμεσθα· πῶς σωθεῖμεν ἄν;\nἔχειν δοκῶ μοι καινὸν ἐξεύρημά τι.\nποῖόν τι; δόξης μετάδος, ὡς κἀγὼ μάθω.\nταῖς σαῖς ἀνίαις χρήσομαι σοφίσμασι.\nδειναὶ γὰρ αἱ γυναῖκες εὑρίσκειν τέχνας.\nφονέα σε φήσω μητρὸς ἐξ Ἄργους μολεῖν.\nχρῆσαι κακοῖσι τοῖς ἐμοῖς, εἰ κερδανεῖς.\nὡς οὐ θέμις γε λέξομεν θύειν θεᾷ,\nτίνʼ αἰτίαν ἔχουσʼ; ὑποπτεύω τι γάρ.\nοὐ καθαρὸν ὄντα· τὸ δʼ ὅσιον δώσω φόβῳ.\nτί δῆτα μᾶλλον θεᾶς ἄγαλμʼ ἁλίσκεται;\nπόντου σε πηγαῖς ἁγνίσαι βουλήσομαι,\nἔτʼ ἐν δόμοισι βρέτας, ἐφʼ ᾧ πεπλεύκαμεν.\nκἀκεῖνο νίψαι, σοῦ θιγόντος ὥς, ἐρῶ.\nποῖ δῆτα; πόντου νοτερὸν εἶπας ἔκβολον;\nοὗ ναῦς χαλινοῖς λινοδέτοις ὁρμεῖ σέθεν.\nσὺ δʼ ἤ τις ἄλλος ἐν χεροῖν οἴσει βρέτας;\nἐγώ· θιγεῖν γὰρ ὅσιόν ἐστʼ ἐμοὶ μόνῃ.\nΠυλάδης δʼ ὅδʼ ἡμῖν ποῦ τετάξεται πόνου;\nταὐτὸν χεροῖν σοὶ λέξεται μίασμʼ ἔχων.\nλάθρα δʼ ἄνακτος ἢ εἰδότος δράσεις τάδε;\nπείσασα μύθοις· οὐ γὰρ ἂν λάθοιμί γε.\nκαὶ μὴν νεώς γε πίτυλος εὐήρης πάρα.\nσοὶ δὴ μέλειν χρὴ τἄλλʼ ὅπως ἕξει καλῶς.\nἑνὸς μόνου δεῖ, τάσδε συγκρύψαι τάδε.\nἀλλʼ ἀντίαζε καὶ λόγους πειστηρίους\nεὕρισκʼ· ἔχει τοι δύναμιν εἰς οἶκτον γυνή.\nτὰ δʼ ἄλλʼ ἴσως — . ἅπαντα συμβαίη καλῶς.\nὦ φίλταται γυναῖκες, εἰς ὑμᾶς βλέπω,\nκαὶ τἄμʼ ἐν ὑμῖν ἐστιν ἢ καλῶς ἔχειν\nἢ μηδὲν εἶναι καὶ στερηθῆναι πάτρας\nφίλου τʼ ἀδελφοῦ φιλτάτης τε συγγόνου.\nκαὶ πρῶτα μέν μοι τοῦ λόγου τάδʼ ἀρχέτω·\nγυναῖκές ἐσμεν, φιλόφρον ἀλλήλαις γένος\nσῴζειν τε κοινὰ πράγματʼ ἀσφαλέσταται.\nσιγήσαθʼ ἡμῖν καὶ συνεκπονήσατε\nφυγάς. καλόν τοι γλῶσσʼ ὅτῳ πιστὴ παρῇ.\nὁρᾶτε δʼ ὡς τρεῖς μία τύχη τοὺς φιλτάτους,\nἢ γῆς πατρῴας νόστον ἢ θανεῖν ἔχει.\nσωθεῖσα δʼ, ὡς ἂν καὶ σὺ κοινωνῇς τύχης,\nσώσω σʼ ἐς Ἑλλάδʼ. ἀλλὰ πρός σε δεξιᾶς\nσὲ καὶ σὲ ἱκνοῦμαι, σὲ δὲ φίλης παρηίδος,\nγονάτων τε καὶ τῶν ἐν δόμοισι φιλτάτων\nμητρὸς πατρός τε καὶ τέκνων ὅτῳ κυρεῖ.\nτί φατέ; τίς ὑμῶν φησιν ἢ τίς οὐ θέλειν —\nφθέγξασθε — ταῦτα; μὴ γὰρ αἰνουσῶν λόγους\nὄλωλα κἀγὼ καὶ κασίγνητος τάλας.\nθάρσει, φίλη δέσποινα, καὶ σῴζου μόνον·\nὡς ἔκ γʼ ἐμοῦ σοι πάντα σιγηθήσεται —\nἴστω μέγας Ζεύς — ὧν ἐπισκήπτεις πέρι.\nὄναισθε μύθων καὶ γένοισθʼ εὐδαίμονες.\nσὸν ἔργον ἤδη καὶ σὸν ἐσβαίνειν δόμους·\nὡς αὐτίχʼ ἥξει τῆσδε κοίρανος χθονός,\nθυσίαν ἐλέγχων εἰ κατείργασται ξένων.\n>ὦ πότνιʼ, ἥπερ μʼ Αὐλίδος κατὰ πτυχὰς\nδεινῆς ἔσωσας ἐκ πατροκτόνου χερός,\nσῶσόν με καὶ νῦν τούσδε τʼ· ἢ τὸ Λοξίου\nοὐκέτι βροτοῖσι διὰ σὲ ἐτήτυμον στόμα.\nἀλλʼ εὐμενὴς ἔκβηθι βαρβάρου χθονὸς\nἐς τὰς Ἀθήνας· καὶ γὰρ ἐνθάδʼ οὐ πρέπει\nναίειν, παρόν σοι πόλιν ἔχειν εὐδαίμονα.\nὄρνις, ἃ παρὰ πετρίνας\nπόντου δειράδας, ἀλκυών,\nἔλεγον οἶτον ἀείδεις,\nεὐξύνετον ξυνετοῖς βοάν,\nὅτι πόσιν κελαδεῖς ἀεὶ μολπαῖς,\nἐγώ σοι παραβάλλομαι\nθρήνους, ἄπτερος ὅρνις,\nποθοῦσʼ Ἑλλάνων ἀγόρους,\nποθοῦσʼ Ἄρτεμιν λοχίαν,\nἃ παρὰ Κύνθιον ὄχθον οἰ-\nκεῖ φοίνικά θʼ ἁβροκόμαν\nδάφναν τʼ εὐερνέα καὶ\nγλαυκᾶς θαλλὸν ἱερὸν ἐλαί-\nας, Λατοῦς ὠδῖνα φίλαν,\nλίμναν θʼ εἱλίσσουσαν ὕδωρ\nκύκλιον, ἔνθα κύκνος μελῳ-\nδὸς Μούσας θεραπεύει.\nὦ πολλαὶ δακρύων λιβάδες,\nαἳ παρηίδας εἰς ἐμὰς\nἔπεσον, ἁνίκα πύργων\nὀλομένων ἐν ναυσὶν ἔβαν\nπολεμίων ἐρετμοῖσι καὶ λόγχαις.\nζαχρύσου δὲ διʼ ἐμπολᾶς\nνόστον βάρβαρον ἦλθον,\nἔνθα τᾶς ἐλαφοκτόνου\nθεᾶς ἀμφίπολον κόραν\nπαῖδʼ Ἀγαμεμνονίαν λατρεύ-\nω βωμούς τʼ οὐ μηλοθύτας,\nζηλοῦσʼ ἄταν διὰ παν-\nτὸς δυσδαίμονʼ· ἐν γὰρ ἀνάγ-\nκαις οὐ κάμνεις σύντροφος ὤν.\nμεταβάλλει δυσδαιμονία·\nτὸ δὲ μετʼ εὐτυχίας κακοῦ-\nσθαι θνατοῖς βαρὺς αἰών.\nκαὶ σὲ μέν, πότνιʼ, Ἀργεία\nπεντηκόντορος οἶκον ἄξει·\nσυρίζων θʼ ὁ κηροδέτας\nκάλαμος οὐρείου Πανὸς\nκώπαις ἐπιθωΰξει,\nὁ Φοῖβός θʼ ὁ μάντις ἔχων\nκέλαδον ἑπτατόνου λύρας\nἀείδων ἄξει λιπαρὰν\nεὖ σʼ Ἀθηναίων ἐπὶ γᾶν.\nἐμὲ δʼ αὐτοῦ λιποῦσα\nβήσῃ ῥοθίοισι πλάταις·\nἀέρι δὲ ἱστία πρότονοι κατὰ πρῷραν ὑ-\nπὲρ στόλον ἐκπετάσουσι πόδα\nναὸς ὠκυπόμπου.\nλαμπροὺς ἱπποδρόμους βαίην,\nἔνθʼ εὐάλιον ἔρχεται πῦρ·\nοἰκείων δʼ ὑπὲρ θαλάμων\nπτέρυγας ἐν νώτοις ἁμοῖς\nλήξαιμι θοάζουσα·\nχοροῖς δʼ ἑσταίην, ὅθι καὶ\nπαρθένος, εὐδοκίμων γάμων,\nπαρὰ πόδʼ εἱλίσσουσα φίλας\nματρὸς ἡλίκων θιάσους,\nχαρίτων εἰς ἁμίλλας,\nχαίτας ἁβρόπλουτον ἔριν,\nὀρνυμένα, πολυποίκιλα φάρεα\nκαὶ πλοκάμους περιβαλλομένα\nγένυσιν ἐσκίαζον.\nποῦ ʼσθʼ ἡ πυλωρὸς τῶνδε δωμάτων γυνὴ\nἙλληνίς; ἤδη τῶν ξένων κατήρξατο;\nἀδύτοις ἐν ἁγνοῖς σῶμα λάμπονται πυρί;\nἥδʼ ἐστίν, ἥ σοι πάντʼ, ἄναξ, ἐρεῖ σαφῶς.\nἔα·\nτί τόδε μεταίρεις ἐξ ἀκινήτων βάθρων,\nἈγαμέμνονος παῖ, θεᾶς ἄγαλμʼ ἐν ὠλέναις;\nἄναξ, ἔχʼ αὐτοῦ πόδα σὸν ἐν παραστάσιν.\nτί δʼ ἔστιν, Ἰφιγένεια, καινὸν ἐν δόμοις;\nἀπέπτυσʼ· Ὁσίᾳ γὰρ δίδωμʼ ἔπος τόδε.\nτί φροιμιάζῃ νεοχμόν; ἐξαύδα σαφῶς.\nοὐ καθαρά μοι τὰ θύματʼ ἠγρεύσασθʼ, ἄναξ.\nτί τοὐκδιδάξαν τοῦτό σʼ; ἢ δόξαν λέγεις;\nβρέτας τὸ τῆς θεοῦ πάλιν ἕδρας ἀπεστράφη.\nαὐτόματον, ἤ νιν σεισμὸς ἔστρεψε χθονός;\nαὐτόματον· ὄψιν δʼ ὀμμάτων ξυνήρμοσεν.\nἡ δʼ αἰτία τίς; ἦ τὸ τῶν ξένων μύσος;\nἥδʼ, οὐδὲν ἄλλο· δεινὰ γὰρ δεδράκατον.\nἀλλʼ ἦ τινʼ ἔκανον βαρβάρων ἀκτῆς ἔπι;\nοἰκεῖον ἦλθον τὸν φόνον κεκτημένοι.\nτίνʼ; εἰς ἔρον γὰρ τοῦ μαθεῖν πεπτώκαμεν.\nμητέρα κατειργάσαντο κοινωνῷ ξίφει.\nἌπολλον, οὐδʼ ἐν βαρβάροις ἔτλη τις ἄν.\nπάσης διωγμοῖς ἠλάθησαν Ἑλλάδος.\nἦ τῶνδʼ ἕκατι δῆτʼ ἄγαλμʼ ἔξω φέρεις;\nσεμνόν γʼ ὑπʼ αἰθέρʼ, ὡς μεταστήσω φόνου.\nμίασμα δʼ ἔγνως τοῖν ξένοιν ποίῳ τρόπῳ;\nἤλεγχον, ὡς θεᾶς βρέτας ἀπεστράφη πάλιν.\nσοφήν σʼ ἔθρεψεν Ἑλλάς, ὡς ᾔσθου καλῶς.\nκαὶ μὴν καθεῖσαν δέλεαρ ἡδύ μοι φρενῶν.\nτῶν Ἀργόθεν τι φίλτρον ἀγγέλλοντέ σοι;\nτὸν μόνον Ὀρέστην ἐμὸν ἀδελφὸν εὐτυχεῖν.\nὡς δή σφε σῴσαις ἡδοναῖς ἀγγελμάτων.\nκαὶ πατέρα γε ζῆν καὶ καλῶς πράσσειν ἐμόν.\nσὺ δʼ ἐς τὸ τῆς θεοῦ γʼ ἐξένευσας εἰκότως.\nπᾶσάν γε μισοῦσʼ Ἑλλάδʼ, ἥ μʼ ἀπώλεσεν.\nτί δῆτα δρῶμεν, φράζε, τοῖν ξένοιν πέρι;\nτὸν νόμον ἀνάγκη τὸν προκείμενον σέβειν.\nοὔκουν ἐν ἔργῳ χέρνιβες ξίφος τε σόν;\nἁγνοῖς καθαρμοῖς πρῶτά νιν νίψαι θέλω.\nπηγαῖσιν ὑδάτων ἢ θαλασσίᾳ δρόσῳ;\nθάλασσα κλύζει πάντα τἀνθρώπων κακά.\nὁσιώτερον γοῦν τῇ θεῷ πέσοιεν ἄν.\nκαὶ τἀμά γʼ οὕτω μᾶλλον ἂν καλῶς ἔχοι.\nοὔκουν πρὸς αὐτὸν ναὸν ἐκπίπτει κλύδων;\nἐρημίας δεῖ· καὶ γὰρ ἄλλα δράσομεν.\nἄγʼ ἔνθα χρῄζεις· οὐ φιλῶ τἄρρηθʼ ὁρᾶν.\nἁγνιστέον μοι καὶ τὸ τῆς θεοῦ βρέτας.\nεἴπερ γε κηλὶς ἔβαλέ νιν μητροκτόνος.\nοὐ γάρ ποτʼ ἄν νιν ἠράμην βάθρων ἄπο.\nδίκαιος ηὑσέβεια καὶ προμηθία.\nοἶσθά νυν ἅ μοι γενέσθω;\nσὸν τὸ σημαίνειν τόδε.\nδεσμὰ τοῖς ξένοισι πρόσθες.\nποῖ δέ σʼ ἐκφύγοιεν ἄν;\nπιστὸν Ἑλλὰς οἶδεν οὐδέν.\nἴτʼ ἐπὶ δεσμά, πρόσπολοι.\nκἀκκομιζόντων δὲ δεῦρο τοὺς ξένους —\nἔσται τάδε.\nκρᾶτα κρύψαντες πέπλοισιν.\nἡλίου πρόσθεν φλογός.\nσῶν τέ μοι σύμπεμπʼ ὀπαδῶν.\nοἵδʼ ὁμαρτήσουσί σοι.\nκαὶ πόλει πέμψον τινʼ ὅστις σημανεῖ —\nποίας τύχας;\nἐν δόμοις μίμνειν ἅπαντας.\nμὴ συναντῷεν φόνῳ;\nμυσαρὰ γὰρ τὰ τοιάδʼ ἐστί.\nστεῖχε καὶ σήμαινε σύ —\nμηδένʼ εἰς ὄψιν πελάζειν.\nεὖ γε κηδεύεις πόλιν.\nκαὶ φίλων γʼ οὓς δεῖ μάλιστα.\nτοῦτʼ ἔλεξας εἰς ἐμέ.\n\nὡς εἰκότως σε πᾶσα θαυμάζει πόλις.\nσὺ δὲ μένων αὐτοῦ πρὸ ναῶν τῇ θεῷ —\nτί χρῆμα δρῶ;\nἅγνισον πυρσῷ μέλαθρον.\nκαθαρὸν ὡς μόλῃς πάλιν.\nἡνίκʼ ἂν δʼ ἔξω περῶσιν οἱ ξένοι —\nτί χρή με δρᾶν;\nπέπλον ὀμμάτων προθέσθαι.\nμὴ παλαμναῖον λάβω.\nἢν δʼ ἄγαν δοκῶ χρονίζειν —\nτοῦδʼ ὅρος τίς ἐστί μοι;\nθαυμάσῃς μηδέν.\nτὰ τῆς θεοῦ πρᾶσσʼ — ἐπεὶ σχολή — καλῶς.\nεἰ γὰρ ὡς θέλω καθαρμὸς ὅδε πέσοι.\nσυνεύχομαι.\nτούσδʼ ἄρʼ ἐκβαίνοντας ἤδη δωμάτων ὁρῶ ξένους\nκαὶ θεᾶς κόσμους νεογνούς τʼ ἄρνας, ὡς φόνῳ φόνον\nμυσαρὸν ἐκνίψω, σέλας τε λαμπάδων τά τʼ ἄλλʼ ὅσα\nπρουθέμην ἐγὼ ξένοισι καὶ θεᾷ καθάρσια.\nἐκποδὼν δʼ αὐδῶ πολίταις τοῦδʼ ἔχειν μιάσματος,\nεἴ τις ἢ ναῶν πυλωρὸς χεῖρας ἁγνεύει θεοῖς\nἢ γάμον στείχει συνάψων ἢ τόκοις βαρύνεται,\nφεύγετʼ, ἐξίστασθε, μή τῳ προσπέσῃ μύσος τόδε.\nὦ Διὸς Λητοῦς τʼ ἄνασσα παρθένʼ, ἢν νίψω φόνον\nτῶνδε καὶ θύσωμεν οὗ χρή, καθαρὸν οἰκήσεις δόμον,\nεὐτυχεῖς δʼ ἡμεῖς ἐσόμεθα. τἄλλα δʼ οὐ λέγουσʼ, ὅμως\nτοῖς τὰ πλείονʼ εἰδόσιν θεοῖς σοί τε σημαίνω, θεά.\nεὔπαις ὁ Λατοῦς γόνος,\nτόν ποτε Δηλιὰς ἐν καρποφόροις γυάλοις\nἔτικτε, χρυσοκόμαν\nἐν κιθάρᾳ σοφόν, ἅ τʼ ἐπὶ τόξων\nεὐστοχίᾳ γάνυται· φέρε δʼ αὐτά\nνιν ἀπὸ δειράδος εἰναλίας,\nλοχεῖα κλεινὰ λιποῦσα μά-\nτηρ, τὰν ἀστάκτων ὑδάτων\nβακχεύουσαν Διονύ-\nσῳ Παρνάσιον κορυφάν·\nὅθι ποικιλόνωτος οἰ-\nνωπὸς δράκων,\nσκιερᾷ κατάχαλκος εὐ-\nφύλλῳ δάφνᾳ,\nγᾶς πελώριον τέρας, ἄμφεπε μαντεῖ-\nον Χθόνιον.\nἔτι μιν ἔτι βρέφος, ἔτι φίλας\nἐπὶ ματέρος ἀγκάλαισι θρῴσκων\nἔκανες, ὦ Φοῖβε, μαντείων δʼ ἐπέβας ζαθέων,\nτρίποδί τʼ ἐν χρυσέῳ θάσσεις, ἐν ἀψευδεῖ θρόνῳ\nμαντείας βροτοῖς θεσφάτων νέμων\nἀδύτων ὕπο, Κασταλίας ῥεέθρων γείτων, μέσον\nγᾶς ἔχων μέλαθρον.\nΘέμιν δʼ ἐπεὶ γᾶς ἰὼν\nπαῖδʼ ἀπενάσσατο Πυθῶνος ἀπὸ ζαθέων\nχρηστηρίων, νύχια\nΧθὼν ἐτεκνώσατο φάσματʼ ὀνείρων,\nοἳ πολέσιν μερόπων τά τε πρῶτα, τά τʼ\nἔπειθʼ, ὅσσα τʼ ἔμελλε τυχεῖν,\nὕπνου κατὰ δνοφερὰς γᾶς εὐ-\nνὰς ἔφραζον· Γαῖα δὲ τὰν\nμαντεῖον ἀφείλετο τι-\nμὰν Φοῖβον, φθόνῳ θυγατρός.\nταχύπους δʼ ἐς Ὄλυμπον ὁρ-\nμαθεὶς ἄναξ\nχέρα παιδνὸν ἕλιξεν ἐκ\nΔιὸς θρόνων\nΠυθίων δόμων χθονίαν ἀφελεῖν μῆ-\nνιν θεᾶς. νυχίους τʼ ἐνοπὰς.\nγέλασε δʼ, ὅτι τέκος ἄφαρ ἔβα\nπολύχρυσα θέλων λατρεύματα σχεῖν·\nἐπὶ δʼ ἔσεισεν κόμαν, παῦσαι νυχίους ἐνοπάς,\nἀπὸ δʼ ἀλαθοσύναν νυκτωπὸν ἐξεῖλεν βροτῶν,\nκαὶ τιμὰς πάλιν θῆκε Λοξίᾳ,\nπολυάνορι δʼ ἐν ξενόεντι θρόνῳ θάρση βροτοῖς\nθεσφάτων ἀοιδαῖς.\nὦ ναοφύλακες βώμιοί τʼ ἐπιστάται,\nΘόας ἄναξ γῆς τῆσδε ποῦ κυρεῖ βεβώς;\nκαλεῖτʼ ἀναπτύξαντες εὐγόμφους πύλας\nἔξω μελάθρων τῶνδε κοίρανον χθονός.\nτί δʼ ἔστιν, εἰ χρὴ μὴ κελευσθεῖσαν λέγειν;\nβεβᾶσι φροῦδοι δίπτυχοι νεανίαι\nἈγαμεμνονείας παιδὸς ἐκ βουλευμάτων\nφεύγοντες ἐκ γῆς τῆσδε καὶ σεμνὸν βρέτας\nλαβόντες ἐν κόλποισιν Ἑλλάδος νεώς.\nἄπιστον εἶπας μῦθον· ὃν δʼ ἰδεῖν θέλεις\nἄνακτα χώρας, φροῦδος ἐκ ναοῦ συθείς.\nποῖ; δεῖ γὰρ αὐτὸν εἰδέναι τὰ δρώμενα.\nοὐκ ἴσμεν· ἀλλὰ στεῖχε καὶ δίωκέ νιν\nὅπου κυρήσας τούσδʼ ἀπαγγελεῖς λόγους.\nὁρᾶτʼ, ἄπιστον ὡς γυναικεῖον γένος·\nμέτεστι χὑμῖν τῶν πεπραγμένων μέρος.\nμαίνῃ· τί δʼ ἡμῖν τῶν ξένων δρασμοῦ μέτα;\nοὐκ εἶ κρατούντων πρὸς πύλας ὅσον τάχος;\nοὔ, πρίν γʼ ἂν εἴπῃ τοὔπος ἑρμηνεὺς ὅδε,\nεἴτʼ ἔνδον εἴτʼ οὐκ ἔνδον ἀρχηγὸς χθονός.\nὠή, χαλᾶτε κλῇθρα, τοῖς ἔνδον λέγω,\nκαὶ δεσπότῃ σημήναθʼ οὕνεκʼ ἐν πύλαις\nπάρειμι, καινῶν φόρτον ἀγγέλλων κακῶν.\nτίς ἀμφὶ δῶμα θεᾶς τόδʼ ἵστησιν βοήν,\nπύλας ἀράξας καὶ ψόφον πέμψας ἔσω;\nφεῦ·\nπῶς ἔλεγον αἵδε, καί μʼ ἀπήλαυνον δόμων,\nὡς ἐκτὸς εἴης· σὺ δὲ κατʼ οἶκον ἦσθʼ ἄρα.\nτί προσδοκῶσαι κέρδος ἢ θηρώμεναι;\nαὖθις τὰ τῶνδε σημανῶ· τὰ δʼ ἐν ποσὶ\nπαρόντʼ ἄκουσον. ἡ νεᾶνις ἣ ʼνθάδε\nβωμοῖς παρίστατʼ, Ἰφιγένειʼ, ἔξω χθονὸς\nσὺν τοῖς ξένοισιν οἴχεται, σεμνὸν θεᾶς\nἄγαλμʼ ἔχουσα· δόλια δʼ ἦν καθάρματα.\nπῶς φῄς; τί πνεῦμα συμφορᾶς κεκτημένη;\nσῴζουσʼ Ὀρέστην· τοῦτο γὰρ σὺ θαυμάσῃ.\nτὸν ποῖον; ἆρʼ ὃν Τυνδαρὶς τίκτει κόρη;\nὃν τοῖσδε βωμοῖς θεὰ καθωσιώσατο.\nὦ θαῦμα — πῶς σε μεῖζον ὀνομάσας τύχω;\nμὴ ʼνταῦθα τρέψῃς σὴν φρένʼ, ἀλλʼ ἄκουέ μου·\nσαφῶς δʼ ἀθρήσας καὶ κλύων ἐκφρόντισον\nδιωγμὸς ὅστις τοὺς ξένους θηράσεται.\nλέγʼ· εὖ γὰρ εἶπας· οὐ γὰρ ἀγχίπλουν πόρον\nφεύγουσιν, ὥστε διαφυγεῖν τοὐμὸν δόρυ.\nἐπεὶ πρὸς ἀκτὰς ἤλθομεν θαλασσίας,\nοὗ ναῦς Ὀρέστου κρύφιος ἦν ὡρμισμένη,\nἡμᾶς μέν, οὓς σὺ δεσμὰ συμπέμπεις ξένων\nἔχοντας, ἐξένευσʼ ἀποστῆναι πρόσω\nἈγαμέμνονος παῖς, ὡς ἀπόρρητον φλόγα\nθύουσα καὶ καθαρμὸν ὃν μετῴχετο,\nαὐτὴ δʼ ὄπισθε δέσμʼ ἔχουσα τοῖν ξένοιν\nἔστειχε χερσί. καὶ τάδʼ ἦν ὕποπτα μέν,\nἤρεσκε μέντοι σοῖσι προσπόλοις, ἄναξ.\nχρόνῳ δʼ, ἵνʼ ἡμῖν δρᾶν τι δὴ δοκοῖ πλέον,\nἀνωλόλυξε καὶ κατῇδε βάρβαρα\nμέλη μαγεύουσʼ, ὡς φόνον νίζουσα δή.\nἐπεὶ δὲ δαρὸν ἦμεν ἥμενοι χρόνον,\nἐσῆλθεν ἡμᾶς μὴ λυθέντες οἱ ξένοι\nκτάνοιεν αὐτὴν δραπέται τʼ οἰχοίατο.\nφόβῳ δʼ ἃ μὴ χρῆν εἰσορᾶν καθήμεθα\nσιγῇ· τέλος δὲ πᾶσιν ἦν αὑτὸς λόγος\nστείχειν ἵνʼ ἦσαν, καίπερ οὐκ ἐωμένοις.\nκἀνταῦθʼ ὁρῶμεν Ἑλλάδος νεὼς σκάφος\nταρσῷ κατήρει πίτυλον ἐπτερωμένον,\nναύτας τε πεντήκοντʼ ἐπὶ σκαλμῶν πλάτας\nἔχοντας, ἐκ δεσμῶν δὲ τοὺς νεανίας\nἐλευθέρους πρύμνηθεν ἑστῶτας νεώς.\nκοντοῖς δὲ πρῷραν εἶχον, οἳ δʼ ἐπωτίδων\nἄγκυραν ἐξανῆπτον· οἳ δέ, κλίμακας\nσπεύδοντες, ἦγον διὰ χερῶν πρυμνήσια,\nπόντῳ δὲ δόντες τοῖν ξένοιν καθίεσαν.\nἡμεῖς δʼ ἀφειδήσαντες, ὡς ἐσείδομεν\nδόλια τεχνήματʼ, εἰχόμεσθα τῆς ξένης\nπρυμνησίων τε, καὶ διʼ εὐθυντηρίας\nοἴακας ἐξῃροῦμεν εὐπρύμνου νεώς.\nλόγοι δʼ ἐχώρουν· Τίνι λόγῳ πορθμεύετε\nκλέπτοντες ἐκ γῆς ξόανα καὶ θυηπόλους;\nτίνος τίς ὢν σὺ τήνδʼ ἀπεμπολᾷς χθονός;\nὁ δʼ εἶπʼ· Ὀρέστης, τῆσδʼ ὅμαιμος, ὡς μάθῃς,\nἈγαμέμνονος παῖς, τήνδʼ ἐμὴν κομίζομαι\nλαβὼν ἀδελφήν, ἣν ἀπώλεσʼ ἐκ δόμων.\nἀλλʼ οὐδὲν ἧσσον εἰχόμεσθα τῆς ξένης\nκαὶ πρὸς σὲ ἕπεσθαι διεβιαζόμεσθά νιν·\nὅθεν τὰ δεινὰ πλήγματʼ ἦν γενειάδων.\nκεῖνοί τε γὰρ σίδηρον οὐκ εἶχον χεροῖν\nἡμεῖς τε· πυγμαί τʼ ἦσαν ἐγκροτούμεναι,\nκαὶ κῶλʼ ἀπʼ ἀμφοῖν τοῖν νεανίαιν ἅμα\nἐς πλευρὰ καὶ πρὸς ἧπαρ ἠκοντίζετο,\nὡς τῷ ξυνάπτειν καὶ συναποκαμεῖν μέλη.\nδεινοῖς δὲ σημάντροισιν ἐσφραγισμένοι\nἐφεύγομεν πρὸς κρημνόν, οἳ μὲν ἐν κάρᾳ\nκάθαιμʼ ἔχοντες τραύμαθʼ, οἳ δʼ ἐν ὄμμασιν·\nὄχθοις δʼ ἐπισταθέντες εὐλαβεστέρως\nἐμαρνάμεσθα καὶ πέτρους ἐβάλλομεν.\nἀλλʼ εἶργον ἡμᾶς τοξόται πρύμνης ἔπι\nσταθέντες ἰοῖς, ὥστʼ ἀναστεῖλαι πρόσω.\nκἀν τῷδε — δεινὸς γὰρ κλύδων ὤκειλε ναῦν\nπρὸς γῆν, φόβος δʼ ἦν παρθένῳ τέγξαι πόδα —\nλαβὼν Ὀρέστης ὦμον εἰς ἀριστερόν,\nβὰς ἐς θάλασσαν κἀπὶ κλίμακος θορών,\nἔθηκʼ ἀδελφὴν ἐντὸς εὐσήμου νεώς,\nτό τʼ οὐρανοῦ πέσημα, τῆς Διὸς κόρης\nἄγαλμα. ναὸς δʼ ἐκ μέσης ἐφθέγξατο\nβοή τις· ὦ γῆς Ἑλλάδος ναῦται, νεὼς\nλάβεσθε κώπαις ῥόθιά τʼ ἐκλευκαίνετε·\nἔχομεν γὰρ ὧνπερ οὕνεκʼ ἄξενον πόρον\nΣυμπληγάδων ἔσωθεν εἰσεπλεύσαμεν.\nοἳ δὲ στεναγμὸν ἡδὺν ἐκβρυχώμενοι\nἔπαισαν ἅλμην. ναῦς δʼ, ἕως μὲν ἐντὸς ἦν\nλιμένος, ἐχώρει στόμια, διαπερῶσα δὲ\nλάβρῳ κλύδωνι συμπεσοῦσʼ ἠπείγετο·\nδεινὸς γὰρ ἐλθὼν ἄνεμος ἐξαίφνης νεὼς\nὠθεῖ παλίμπρυμνʼ ἱστίʼ· οἳ δʼ ἐκαρτέρουν\nπρὸς κῦμα λακτίζοντες· ἐς δὲ γῆν πάλιν\nκλύδων παλίρρους ἦγε ναῦν. σταθεῖσα δὲ\nἈγαμέμνονος παῖς ηὔξατʼ· ὦ Λητοῦς κόρη\nσῷσόν με τὴν σὴν ἱερέαν πρὸς Ἑλλάδα\nἐκ βαρβάρου γῆς καὶ κλοπαῖς σύγγνωθʼ ἐμαῖς.\nφιλεῖς δὲ καὶ σὺ σὸν κασίγνητον, θεά·\nφιλεῖν δὲ κἀμὲ τοὺς ὁμαίμονας δόκει.\nναῦται δʼ ἐπευφήμησαν εὐχαῖσιν κόρης\nπαιᾶνα, γυμνὰς ἐκ πέπλων ἐπωμίδας\nκώπῃ προσαρμόσαντες ἐκ κελεύσματος.\nμᾶλλον δὲ μᾶλλον πρὸς πέτρας ᾔει σκάφος·\nχὣ μέν τις ἐς θάλασσαν ὡρμήθη ποσίν,\nἄλλος δὲ πλεκτὰς ἐξανῆπτεν ἀγκύλας.\nκἀγὼ μὲν εὐθὺς πρὸς σὲ δεῦρʼ ἀπεστάλην,\nσοὶ τὰς ἐκεῖθεν σημανῶν, ἄναξ, τύχας.\nἀλλʼ ἕρπε, δεσμὰ καὶ βρόχους λαβὼν χεροῖν·\nεἰ μὴ γὰρ οἶδμα νήνεμον γενήσεται,\nοὐκ ἔστιν ἐλπὶς τοῖς ξένοις σωτηρίας.\nπόντου δʼ ἀνάκτωρ Ἴλιόν τʼ ἐπισκοπεῖ\nσεμνὸς Ποσειδῶν, Πελοπίδαις ἐναντίος,\nκαὶ νῦν παρέξει τὸν Ἀγαμέμνονος γόνον\nσοὶ καὶ πολίταις, ὡς ἔοικεν, ἐν χεροῖν\nλαβεῖν, ἀδελφήν θʼ, ἣ φόνον τὸν Αὐλίδι\nἀμνημόνευτον θεᾷ προδοῦσʼ ἁλίσκεται.\nὦ τλῆμον Ἰφιγένεια, συγγόνου μέτα\nθανῇ πάλιν μολοῦσα δεσποτῶν χέρας.\nὦ πάντες ἀστοὶ τῆσδε βαρβάρου χθονός,\nοὐκ εἶα πώλοις ἐμβαλόντες ἡνίας\nπαράκτιοι δραμεῖσθε κἀκβολὰς νεὼς\nἙλληνίδος δέξεσθε, σὺν δὲ τῇ θεῷ\nσπεύδοντες ἄνδρας δυσσεβεῖς θηράσετε,\nοἳ δʼ ὠκυπομποὺς ἕλξετʼ ἐς πόντον πλάτας;\nὡς ἐκ θαλάσσης ἔκ τε γῆς ἱππεύμασι\nλαβόντες αὐτοὺς ἢ κατὰ στύφλου πέτρας\nῥίψωμεν, ἢ σκόλοψι πήξωμεν δέμας.\nὑμᾶς δὲ τὰς τῶνδʼ ἴστορας βουλευμάτων,\nγυναῖκες, αὖθις, ἡνίκʼ ἂν σχολὴν λάβω,\nποινασόμεσθα· νῦν δὲ τὴν προκειμένην\nσπουδὴν ἔχοντες οὐ μενοῦμεν ἥσυχοι.\nποῖ ποῖ διωγμὸν τόνδε πορθμεύεις, ἄναξ\nΘόας; ἄκουσον τῆσδʼ Ἀθηναίας λόγους.\nπαῦσαι διώκων ῥεῦμά τʼ ἐξορμῶν στρατοῦ·\nπεπρωμένος γὰρ θεσφάτοισι Λοξίου\nδεῦρʼ ἦλθʼ Ὀρέστης, τόν τʼ Ἐρινύων χόλον\nφεύγων ἀδελφῆς τʼ Ἄργος ἐσπέμψων δέμας\nἄγαλμά θʼ ἱερὸν εἰς ἐμὴν ἄξων χθόνα,\nτῶν νῦν παρόντων πημάτων ἀναψυχάς.\nπρὸς μὲν σὲ ὅδʼ ἡμῖν μῦθος· ὃν δʼ ἀποκτενεῖν\nδοκεῖς Ὀρέστην ποντίῳ λαβὼν σάλῳ,\nἤδη Ποσειδῶν χάριν ἐμὴν ἀκύμονα\nπόντου τίθησι νῶτα πορθμεύειν πλάτῃ.\nμαθὼν δʼ, Ὀρέστα, τὰς ἐμὰς ἐπιστολάς —\nκλύεις γὰρ αὐδὴν καίπερ οὐ παρὼν θεᾶς —\nχώρει λαβὼν ἄγαλμα σύγγονόν τε σήν.\nὅταν δʼ Ἀθήνας τὰς θεοδμήτους μόλῃς,\nχῶρός τις ἔστιν Ἀτθίδος πρὸς ἐσχάτοις\nὅροισι, γείτων δειράδος Καρυστίας,\nἱερός, Ἁλάς νιν οὑμὸς ὀνομάζει λεώς·\nἐνταῦθα τεύξας ναὸν ἵδρυσαι βρέτας,\nἐπώνυμον γῆς Ταυρικῆς πόνων τε σῶν,\nοὓς ἐξεμόχθεις περιπολῶν καθʼ Ἑλλάδα\nοἴστροις Ἐρινύων. Ἄρτεμιν δέ νιν βροτοὶ\nτὸ λοιπὸν ὑμνήσουσι Ταυροπόλον θεάν.\nνόμον τε θὲς τόνδʼ· ὅταν ἑορτάζῃ λεώς,\nτῆς σῆς σφαγῆς ἄποινʼ ἐπισχέτω ξίφος\nδέρῃ πρὸς ἀνδρὸς αἷμά τʼ ἐξανιέτω,\nὁσίας ἕκατι θεά θʼ ὅπως τιμὰς ἔχῃ.\nσὲ δʼ ἀμφὶ σεμνάς, Ἰφιγένεια, κλίμακας\nΒραυρωνίας δεῖ τῇδε κλῃδουχεῖν θεᾷ·\nοὗ καὶ τεθάψῃ κατθανοῦσα, καὶ πέπλων\nἄγαλμά σοι θήσουσιν εὐπήνους ὑφάς,\nἃς ἂν γυναῖκες ἐν τόκοις ψυχορραγεῖς\nλίπωσʼ ἐν οἴκοις. τάσδε δʼ ἐκπέμπειν χθονὸς\nἙλληνίδας γυναῖκας ἐξεφίεμαι\nγνώμης δικαίας οὕνεκʼ\n\nἐκσῴσασα δὲ\nκαὶ πρίν σʼ Ἀρείοις ἐν πάγοις ψήφους ἴσας\nκρίνασʼ, Ὀρέστα· καὶ νόμισμʼ ἔσται τόδε,\nνικᾶν ἰσήρεις ὅστις ἂν ψήφους λάβῃ.\nἀλλʼ ἐκκομίζου σὴν κασιγνήτην χθονός,\nἈγαμέμνονος παῖ. — καὶ σὺ μὴ θυμοῦ, Θόας.\nἄνασσʼ Ἀθάνα, τοῖσι τῶν θεῶν λόγοις\nὅστις κλύων ἄπιστος, οὐκ ὀρθῶς φρονεῖ.\nἐγὼ δʼ Ὀρέστῃ τʼ, εἰ φέρων βρέτας θεᾶς\nβέβηκʼ, ἀδελφῇ τʼ οὐχὶ θυμοῦμαι· τί γὰρ\nπρὸς τοὺς σθένοντας θεοὺς ἁμιλλᾶσθαι καλόν;\nἴτωσαν ἐς σὴν σὺν θεᾶς ἀγάλματι\nγαῖαν, καθιδρύσαιντό τʼ εὐτυχῶς βρέτας.\nπέμψω δὲ καὶ τάσδʼ Ἑλλάδʼ εἰς εὐδαίμονα\nγυναῖκας, ὥσπερ σὸν κέλευσμʼ ἐφίεται.\nπαύσω δὲ λόγχην ἣν ἐπαίρομαι ξένοις\nναῶν τʼ ἐρετμά, σοὶ τάδʼ ὡς δοκεῖ, θεά.\nαἰνῶ· τὸ γὰρ χρεὼν σοῦ τε καὶ θεῶν κρατεῖ.\nἴτʼ, ὦ πνοαί, ναυσθλοῦσθε τὸν Ἀγαμέμνονος\nπαῖδʼ εἰς Ἀθήνας· συμπορεύσομαι δʼ ἐγὼ\nσῴζουσʼ ἀδελφῆς τῆς ἐμῆς σεμνὸν βρέτας.\nἴτʼ ἐπʼ εὐτυχίᾳ τῆς σῳζομένης\nμοίρας εὐδαίμονες ὄντες.\nἀλλʼ, ὦ σεμνὴ παρά τʼ ἀθανάτοις\nκαὶ παρὰ θνητοῖς, Παλλὰς Ἀθάνα,\nδράσομεν οὕτως ὡς σὺ κελεύεις.\nμάλα γὰρ τερπνὴν κἀνέλπιστον\nφήμην ἀκοαῖσι δέδεγμαι.\n— — —\nὦ μέγα σεμνὴ Νίκη, τὸν ἐμὸν\nβίοτον κατέχοις\nκαὶ μὴ λήγοις στεφανοῦσα.\n"};
