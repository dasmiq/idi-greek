var sequence = {"name":"Euripides. Helen","data":"\nΝείλου μὲν αἵδε καλλιπάρθενοι ῥοαί,\nὃς ἀντὶ δίας ψακάδος Αἰγύπτου πέδον\nλευκῆς τακείσης χιόνος ὑγραίνει γύας.\nΠρωτεὺς δʼ ὅτʼ ἔζη τῆσδε γῆς τύραννος ἦν,\nΦάρον μὲν οἰκῶν νῆσον, Αἰγύπτου δʼ ἄναξ,\nὃς τῶν κατʼ οἶδμα παρθένων μίαν γαμεῖ,\nΨαμάθην, ἐπειδὴ λέκτρʼ ἀφῆκεν Αἰακοῦ.\nτίκτει δὲ τέκνα δισσὰ τοῖσδε δώμασι,\nΘεοκλύμενον ἄρσενʼ ὅτι δὴ θεοὺς σέβων\nβίον διήνεγκʼ εὐγενῆ τε παρθένον\nΕἰδώ, τὸ μητρὸς ἀγλάισμʼ, ὅτʼ ἦν βρέφος·\nἐπεὶ δʼ ἐς ἥβην ἦλθεν ὡραίαν γάμων,\nκαλοῦσιν αὐτὴν Θεονόην· τὰ θεῖα γὰρ\nτά τʼ ὄντα καὶ μέλλοντα πάντʼ ἠπίστατο,\nπρογόνου λαβοῦσα Νηρέως τιμὰς πάρα.\nἡμῖν δὲ γῆ μὲν πατρὶς οὐκ ἀνώνυμος\nΣπάρτη, πατὴρ δὲ Τυνδάρεως· ἔστιν δὲ δὴ\nλόγος τις ὡς Ζεὺς μητέρʼ ἔπτατʼ εἰς ἐμὴν\nΛήδαν κύκνου μορφώματʼ ὄρνιθος λαβών,\nὃς δόλιον εὐνὴν ἐξέπραξʼ ὑπʼ αἰετοῦ\nδίωγμα φεύγων, εἰ σαφὴς οὗτος λόγος·\nἙλένη δʼ ἐκλήθην. ἃ δὲ πεπόνθαμεν κακὰ\nλέγοιμʼ ἄν. ἦλθον τρεῖς θεαὶ κάλλους πέρι\nἸδαῖον ἐς κευθμῶνʼ Ἀλέξανδρον πάρα,\nἭρα Κύπρις τε διογενής τε παρθένος,\nμορφῆς θέλουσαι διαπεράνασθαι κρίσιν.\nτοὐμὸν δὲ κάλλος, εἰ καλὸν τὸ δυστυχές,\nΚύπρις προτείνασʼ ὡς Ἀλέξανδρος γαμεῖ,\nνικᾷ. λιπὼν δὲ βούσταθμʼ Ἰδαῖος Πάρις\nΣπάρτην ἀφίκεθʼ ὡς ἐμὸν σχήσων λέχος.\nἭρα δὲ μεμφθεῖσʼ οὕνεκʼ οὐ νικᾷ θεάς,\nἐξηνέμωσε τἄμʼ Ἀλεξάνδρῳ λέχη,\nδίδωσι δʼ οὐκ ἔμʼ, ἀλλʼ ὁμοιώσασʼ ἐμοὶ\nεἴδωλον ἔμπνουν οὐρανοῦ ξυνθεῖσʼ ἄπο,\nΠριάμου τυράννου παιδί· καὶ δοκεῖ μʼ ἔχειν —\nκενὴν δόκησιν, οὐκ ἔχων. τὰ δʼ αὖ Διὸς\nβουλεύματʼ ἄλλα τοῖσδε συμβαίνει κακοῖς·\nπόλεμον γὰρ εἰσήνεγκεν Ἑλλήνων χθονὶ\nκαὶ Φρυξὶ δυστήνοισιν, ὡς ὄχλου βροτῶν\nπλήθους τε κουφίσειε μητέρα χθόνα\nγνωτόν τε θείη τὸν κράτιστον Ἑλλάδος.\nΦρυγῶν δʼ ἐς ἀλκὴν προυτέθην ἐγὼ μὲν οὔ,\nτὸ δʼ ὄνομα τοὐμόν, ἆθλον Ἕλλησιν δορός.\nλαβὼν δέ μʼ Ἑρμῆς ἐν πτυχαῖσιν αἰθέρος\nνεφέλῃ καλύψας — οὐ γὰρ ἠμέλησέ μου\nΖεύς — τόνδʼ ἐς οἶκον Πρωτέως ἱδρύσατο,\nπάντων προκρίνας σωφρονέστατον βροτῶν,\nἀκέραιον ὡς σῴσαιμι Μενέλεῳ λέχος.\nκἀγὼ μὲν ἐνθάδʼ εἴμʼ, ὁ δʼ ἄθλιος πόσις\nστράτευμʼ ἀθροίσας τὰς ἐμὰς ἀναρπαγὰς\nθηρᾷ πορευθεὶς Ἰλίου πυργώματα.\nψυχαὶ δὲ πολλαὶ διʼ ἔμʼ ἐπὶ Σκαμανδρίοις\nῥοαῖσιν ἔθανον· ἡ δὲ πάντα τλᾶσʼ ἐγὼ\nκατάρατός εἰμι καὶ δοκῶ προδοῦσʼ ἐμὸν\nπόσιν συνάψαι πόλεμον Ἕλλησιν μέγαν.\nτί δῆτʼ ἔτι ζῶ; θεοῦ τόδʼ εἰσήκουσʼ ἔπος\nἙρμοῦ, τὸ κλεινὸν ἔτι κατοικήσειν πέδον\nΣπάρτης σὺν ἀνδρί, γνόντος ὡς ἐς Ἴλιον\nοὐκ ἦλθον, ἵνα μὴ λέκτρʼ ὑποστρώσω τινί.\nἕως μὲν οὖν φῶς ἡλίου τόδʼ ἔβλεπεν\nΠρωτεύς, ἄσυλος ἦ γάμων· ἐπεὶ δὲ γῆς\nσκότῳ κέκρυπται, παῖς ὁ τοῦ τεθνηκότος\nθηρᾷ γαμεῖν με. τὸν πάλαι δʼ ἐγὼ πόσιν\nτιμῶσα Πρωτέως μνῆμα προσπίτνω τόδε\nἱκέτις, ἵνʼ ἀνδρὶ τἀμὰ διασῴσῃ λέχη,\nὡς, εἰ καθʼ Ἑλλάδʼ ὄνομα δυσκλεὲς φέρω,\nμή μοι τὸ σῶμά γʼ ἐνθάδʼ αἰσχύνην ὄφλῃ.\nτίς τῶνδʼ ἐρυμνῶν δωμάτων ἔχει κράτος;\nπλούτου γὰρ οἶκος ἄξιος προσεικάσαι,\nβασίλειά τʼ ἀμφιβλήματʼ εὔθριγκοί θʼ ἕδραι.\nἔα·\nὦ θεοί, τίνʼ εἶδον ὄψιν; ἐχθίστην ὁρῶ\nγυναικὸς εἰκὼ φόνιον, ἥ μʼ ἀπώλεσεν\nπάντας τʼ Ἀχαιούς. θεοί σʼ, ὅσον μίμημʼ ἔχεις\nἙλένης, ἀποπτύσειαν. εἰ δὲ μὴ ʼν ξένῃ\nγαίᾳ πόδʼ εἶχον, τῷδʼ ἂν εὐστόχῳ πτερῷ\nἀπόλαυσιν εἰκοῦς ἔθανες ἂν Διὸς κόρης.\nτί δʼ, ὦ ταλαίπωρʼ — ὅστις ὤν μʼ ἀπεστράφης\nκαὶ ταῖς ἐκείνης συμφοραῖς ἐμὲ στυγεῖς;\nἥμαρτον· ὀργῇ δʼ εἶξα μᾶλλον ἤ με χρῆν·\nμισεῖ γὰρ Ἑλλὰς πᾶσα τὴν Διὸς κόρην.\nσύγγνωθι δʼ ἡμῖν τοῖς λελεγμένοις, γύναι.\nτίς δʼ εἶ; πόθεν γῆς τῆσδʼ ἐπεστράφης πέδον;\nεἷς τῶν Ἀχαιῶν, ὦ γύναι, τῶν ἀθλίων.\nοὐ τἄρα σʼ Ἑλένην εἰ στυγεῖς θαυμαστέον.\nἀτὰρ τίς εἶ πόθεν; τίνος δʼ αὐδᾶν σε χρή;\nὄνομα μὲν ἡμῖν Τεῦκρος, ὁ δὲ φύσας πατὴρ\nΤελαμών, Σαλαμὶς δὲ πατρὶς ἡ θρέψασά με.\nτί δῆτα Νείλου τούσδʼ ἐπιστρέφῃ γύας;\nφυγὰς πατρῴας ἐξελήλαμαι χθονός.\nτλήμων ἂν εἴης· τίς δέ σʼ ἐκβάλλει πάτρας;\nΤελαμὼν ὁ φύσας. τίνʼ ἂν ἔχοις μᾶλλον φίλον;\nἐκ τοῦ; τὸ γάρ τοι πρᾶγμα συμφορὰν ἔχει.\nΑἴας μʼ ἀδελφὸς ὤλεσʼ ἐν Τροίᾳ θανών.\nπῶς; οὔ τί που σῷ φασγάνῳ βίον στερείς;\nοἰκεῖον αὐτὸν ὤλεσʼ ἅλμʼ ἐπὶ ξίφος.\nμανέντʼ; ἐπεὶ τίς σωφρονῶν τλαίη τάδʼ ἄν;\nτὸν Πηλέως τινʼ οἶσθʼ Ἀχιλλέα γόνον;\nναί·\nμνηστήρ ποθʼ Ἑλένης ἦλθεν, ὡς ἀκούομεν.\nθανὼν ὅδʼ ὅπλων ἔριν ἔθηκε συμμάχοις.\nκαὶ δὴ τί τοῦτʼ Αἴαντι γίγνεται κακόν;\nἄλλου λαβόντος ὅπλʼ ἀπηλλάχθη βίου.\nσὺ τοῖς ἐκείνου δῆτα πήμασιν νοσεῖς;\nὁθούνεκʼ αὐτῷ γʼ οὐ ξυνωλόμην ὁμοῦ.\nἦλθες γάρ, ὦ ξένʼ, Ἰλίου κλεινὴν πόλιν;\nκαὶ ξύν γε πέρσας αὐτὸς ἀνταπωλόμην.\nἤδη γὰρ ἧπται καὶ κατείργασται πυρί;\nὥστʼ οὐδʼ ἴχνος γε τειχέων εἶναι σαφές.\nὦ τλῆμον Ἑλένη, διὰ σʼ ἀπόλλυνται Φρύγες.\nκαὶ πρός γʼ Ἀχαιοί· μεγάλα δʼ εἴργασται κακά.\nπόσον χρόνον γὰρ διαπεπόρθηται πόλις;\nἑπτὰ σχεδόν τι καρπίμους ἐτῶν κύκλους.\nχρόνον δʼ ἐμείνατʼ ἄλλον ἐν Τροίᾳ πόσον;\nπολλὰς σελήνας, δέκα διελθούσας ἔτη.\nἦ καὶ γυναῖκα Σπαρτιᾶτιν εἵλετε;\nΜενέλαος αὐτὴν ἦγʼ ἐπισπάσας κόμης.\nεἶδες σὺ τὴν δύστηνον; ἢ κλύων λέγεις;\nὥσπερ γε σέ, οὐδὲν ἧσσον, ὀφθαλμοῖς ὁρῶ.\nσκοπεῖτε μὴ δόκησιν εἴχετʼ ἐκ θεῶν.\nἄλλου λόγου μέμνησο, μὴ κείνης ἔτι.\nοὕτω δοκεῖτε τὴν δόκησιν ἀσφαλῆ;\nαὐτὸς γὰρ ὄσσοις εἰδόμην· καὶ νοῦς ὁρᾷ.\nἤδη δʼ ἐν οἴκοις σὺν δάμαρτι Μενέλεως;\nοὔκουν ἐν Ἄργει γʼ οὐδʼ ἐπʼ Εὐρώτα ῥοαῖς.\nαἰαῖ· κακὸν τόδʼ εἶπας οἷς κακὸν λέγεις.\nὡς κεῖνος ἀφανὴς σὺν δάμαρτι κλῄζεται.\nοὐ πᾶσι πορθμὸς αὑτὸς Ἀργείοισιν ἦν;\nἦν, ἀλλὰ χειμὼν ἄλλοσʼ ἄλλον ὥρισεν.\nποίοισιν ἐν νώτοισι ποντίας ἁλός;\nμέσον περῶσι πέλαγος Αἰγαίου πόρου.\nκἀκ τοῦδε Μενέλαν οὔτις εἶδʼ ἀφιγμένον;\nοὐδείς· θανὼν δὲ κλῄζεται καθʼ Ἑλλάδα.\nἀπωλόμεσθα· Θεστιὰς δʼ ἔστιν κόρη;\nΛήδαν ἔλεξας; οἴχεται θανοῦσα δή.\nοὔ πού νιν Ἑλένης αἰσχρὸν ὤλεσεν κλέος;\nφασίν, βρόχῳ γʼ ἅψασαν εὐγενῆ δέρην.\nοἱ Τυνδάρειοι δʼ εἰσὶν ἢ οὐκ εἰσὶν κόροι;\nτεθνᾶσι καὶ οὐ τεθνᾶσι· δύο δʼ ἐστὸν λόγω.\nπότερος ὁ κρείσσων; ὦ τάλαινʼ ἐγὼ κακῶν.\nἄστροις σφʼ ὁμοιωθέντε φάσʼ εἶναι θεώ.\nκαλῶς ἔλεξας τοῦτο· θάτερον δὲ τί;\nσφαγαῖς ἀδελφῆς οὕνεκʼ ἐκπνεῦσαι βίον.\nἅλις δὲ μύθων· οὐ διπλᾶ χρῄζω στένειν.\nὧν δʼ οὕνεκʼ ἦλθον τούσδε βασιλείους δόμους,\nτὴν θεσπιῳδὸν Θεονόην χρῄζων ἰδεῖν,\nσὺ προξένησον, ὡς τύχω μαντευμάτων\nὅπῃ νεὼς στείλαιμʼ ἂν οὔριον πτερὸν\nἐς γῆν ἐναλίαν Κύπρον, οὗ μʼ ἐθέσπισεν\nοἰκεῖν Ἀπόλλων, ὄνομα νησιωτικὸν\nΣαλαμῖνα θέμενον τῆς ἐκεῖ χάριν πάτρας.\nπλοῦς, ὦ ξένʼ, αὐτὸς σημανεῖ· σὺ δʼ ἐκλιπὼν\nγῆν τήνδε φεῦγε πρίν σε παῖδα Πρωτέως\nἰδεῖν, ὃς ἄρχει τῆσδε γῆς· ἄπεστι δὲ\nκυσὶν πεποιθὼς ἐν φοναῖς θηροκτόνοις·\nκτείνει γὰρ Ἕλληνʼ ὅντινʼ ἂν λάβῃ ξένον.\nὅτου δʼ ἕκατι, μήτε σὺ ζήτει μαθεῖν\nἐγώ τε σιγῶ· τί γὰρ ἂν ὠφελοῖμί σε;\nκαλῶς ἔλεξας, ὦ γύναι· θεοὶ δέ σοι\nἐσθλῶν ἀμοιβὰς ἀντιδωρησαίατο.\nἙλένῃ δʼ ὅμοιον σῶμʼ ἔχουσʼ οὐ τὰς φρένας\nἔχεις ὁμοίας, ἀλλὰ διαφόρους πολύ.\nκακῶς δʼ ὄλοιτο μηδʼ ἐπʼ Εὐρώτα ῥοὰς\nἔλθοι· σὺ δʼ εἴης εὐτυχὴς ἀεί, γύναι.\nὤ, μεγάλων ἀχέων καταβαλλομένα μέγαν οἶκτον\nποῖον ἁμιλλαθῶ γόον; ἢ τίνα μοῦσαν ἐπέλθω\nδάκρυσιν ἢ θρήνοις ἢ πένθεσιν; αἰαῖ.\nπτεροφόροι νεάνιδες,\nπαρθένοι Χθονὸς κόραι\nΣειρῆνες, εἴθʼ ἐμοῖς γόοις\nμόλοιτʼ ἔχουσαι Λίβυν\nλωτὸν ἢ σύριγγας ἢ\nφόρμιγγας, αἰλίνοις κακοῖς\nτοῖς ἐμοῖσι σύνοχα δάκρυα·\nπάθεσι πάθεα, μέλεσι μέλεα,\nμουσεῖα θρηνήμα-\nσι ξυνῳδὰ πέμψειε\nΦερσέφασσα\nφόνια, χάριτας ἵνʼ ἐπὶ δάκρυσι\nπαρʼ ἐμέθεν ὑπὸ μέλαθρα νύχια\nπαιᾶνα\nνέκυσιν ὀλομένοις λάβῃ.\nκυανοειδὲς ἀμφʼ ὕδωρ\nἔτυχον ἕλικά τʼ ἀνὰ χλόαν\nφοίνικας ἁλίου πέπλους\nαὐγαῖσιν ἐν χρυσέαις\nἀμφὶ δόνακος ἔρνεσιν\nθάλπουσα· ποτνίας δʼ ἐμᾶς,\nἔνθεν οἰκτρὸν ἀνεβόασεν,\nὅμαδον ἔκλυον, ἄλυρον ἔλεγον,\nὅτι ποτʼ ἔλακεν αἰάγμα-\nσι στένουσα, Νύμφα τις\nοἷα Ναῒς\nὄρεσι φυγάδα νόμον ἱεῖσα\nγοερόν, ὑπὸ δὲ πέτρινα γύαλα\nκλαγγαῖσι\nΠανὸς ἀναβοᾷ γάμους.\nἰὼ ἰώ·\nθήραμα βαρβάρου πλάτας,\nἙλλανίδες κόραι,\nναύτας Ἀχαιῶν\nτις ἔμολεν ἔμολε δάκρυα δάκρυσί μοι φέρων.\nἸλίου κατασκαφαὶ\nπυρὶ μέλουσι δαΐῳ\nδιʼ ἐμὲ τὰν πολυκτόνον,\nδιʼ ἐμὸν ὄνομα πολύπονον.\nΛήδα δʼ ἐν ἀγχόναις\nθάνατον ἔλαβεν αἰσχύ-\nνας ἐμᾶς ὑπʼ ἀλγέων.\nὁ δʼ ἐμὸς ἐν ἁλὶ πολυπλανὴς\nπόσις ὀλόμενος οἴχεται,\nκάστορός τε συγγόνου τε\nδιδυμογενὲς ἄγαλμα πατρίδος\nἀφανὲς ἀφανὲς ἱππόκροτα λέ-\nλοιπε δάπεδα γυμνάσιά τε\nδονακόεντος Εὐρώ-\nτα, νεανιᾶν πόνον.\nαἰαῖ αἰαῖ·\nὦ δαίμονος πολυστόνου\nμοίρας τε σᾶς, γύναι.\nαἰὼν δυσαίων\nτις ἔλαχεν ἔλαχεν, ὅτε σʼ ἐτέκετο ματρόθεν\nχιονόχρως κύκνου πτερῷ\nΖεὺς πρέπων διʼ αἰθέρος·\nτί γὰρ ἄπεστί σοι κακῶν;\nτίνα δὲ βίοτον οὐκ ἔτλας;\nμάτηρ μὲν οἴχεται,\nδίδυμά τε Διὸς οὐκ εὐ-\nδαιμονεῖ τέκεα φίλα,\nχθόνα δὲ πάτριον οὐχ ὁρᾷς,\nδιὰ δὲ πόλεας ἔρχεται\nβάξις, ἅ σε βαρβάροισι,\nπότνια, παραδίδωσι λέχεσιν,\nὁ δὲ σὸς ἐν ἁλὶ κύμασί τε λέ-\nλοιπε βίοτον, οὐδέ ποτʼ ἔτι\nπάτρια μέλαθρα καὶ τὰν\nΧαλκίοικον ὀλβιεῖς.\nφεῦ φεῦ, τίς ἢ Φρυγῶν\nἢ τίς Ἑλλανίας ἀπὸ χθονὸς\nἔτεμε τὰν δακρυόεσσαν\nἸλίῳ πεύκαν;\nἔνθεν ὀλόμενον σκάφος\nσυναρμόσας ὁ Πριαμίδας\nἔπλευσε βαρβάρῳ πλάτᾳ\nτὰν ἐμὰν ἐφʼ ἑστίαν,\nἐπὶ τὸ δυστυχέστατον\nκάλλος, ὡς ἕλοι, γάμων\nἀμῶν· ἅ τε δόλιος\nἁ πολυκτόνος Κύπρις\nΔαναΐδαις ἄγουσα θάνατον Πριαμίδαις,\nὦ τάλαινα συμφορᾶς.\nἁ δὲ χρυσέοις θρόνοις\nΔιὸς ὑπαγκάλισμα σεμνὸν\nἭρα τὸν ὠκύπουν\nἔπεμψε Μαιάδος γόνον·\nὅς με χλοερὰ δρεπομέναν\nἔσω πέπλων ῥόδεα πέταλα,\nΧαλκίοικον ὡς Ἀθάναν μόλοιμʼ,\nἀναρπάσας διʼ αἰθέρος\nτάνδε γαῖαν εἰς ἄνολβον\nἔριν ἔριν τάλαιναν ἔθετο\nΠριαμίδαισιν Ἑλλάδος.\nτὸ δʼ ἐμὸν ὄνομα\nπαρὰ Σιμουντίοις ῥοαῖσι\nμαψίδιον ἔχει φάτιν.\nἔχεις μὲν ἀλγείνʼ, οἶδα· σύμφορον δέ τοι\nὡς ῥᾷστα τἀναγκαῖα τοῦ βίου φέρειν.\nφίλαι γυναῖκες, τίνι πότμῳ συνεζύγην;\nἆρʼ ἡ τεκοῦσά μʼ ἔτεκεν ἀνθρώποις τέρας;\nγυνὴ γὰρ οὔθʼ Ἑλληνὶς οὔτε βάρβαρος\nτεῦχος νεοσσῶν λευκὸν ἐκλοχεύεται,\nἐν ᾧ με Λήδαν φασὶν ἐκ Διὸς τεκεῖν.\nτέρας γὰρ ὁ βίος καὶ τὰ πράγματʼ ἐστί μου,\nτὰ μὲν διʼ Ἥραν, τὰ δὲ τὸ κάλλος αἴτιον.\nεἴθʼ ἐξαλειφθεῖσʼ ὡς ἄγαλμʼ αὖθις πάλιν\nαἴσχιον εἶδος ἔλαβον ἀντὶ τοῦ καλοῦ,\nκαὶ τὰς τύχας μὲν τὰς κακὰς ἃς νῦν ἔχω\nἝλληνες ἐπελάθοντο, τὰς δὲ μὴ κακὰς\nἔσῳζον ὥσπερ τὰς κακὰς σῴζουσί μου.\nὅστις μὲν οὖν ἐς μίαν ἀποβλέπων τύχην\nπρὸς θεῶν κακοῦται, βαρὺ μέν, οἰστέον δʼ ὅμως·\nἡμεῖς δὲ πολλαῖς συμφοραῖς ἐγκείμεθα.\nπρῶτον μὲν οὐκ οὖσʼ ἄδικος, εἰμὶ δυσκλεής·\nκαὶ τοῦτο μεῖζον τῆς ἀληθείας κακόν,\nὅστις τὰ μὴ προσόντα κέκτηται κακά.\nἔπειτα πατρίδος θεοί μʼ ἀφιδρύσαντο γῆς\nἐς βάρβαρʼ ἤθη, καὶ φίλων τητωμένη\nδούλη καθέστηκʼ οὖσʼ ἐλευθέρων ἄπο·\nτὰ βαρβάρων γὰρ δοῦλα πάντα πλὴν ἑνός.\nἄγκυρα δʼ ἥ μου τὰς τύχας ὤχει μόνη,\nπόσιν ποθʼ ἥξειν καί μʼ ἀπαλλάξειν κακῶν —\nοὗτος τέθνηκεν, οὗτος οὐκέτʼ ἔστι δή.\nμήτηρ δʼ ὄλωλε, καὶ φονεὺς αὐτῆς ἐγώ,\nἀδίκως μέν, ἀλλὰ τἄδικον τοῦτʼ ἔστʼ ἐμόν·\nὃ δʼ ἀγλάισμα δωμάτων ἐμοῦ τʼ ἔφυ,\nθυγάτηρ ἄνανδρος πολιὰ παρθενεύεται·\nτὼ τοῦ Διὸς δὲ λεγομένω Διοσκόρω\nοὐκ ἐστόν. ἀλλὰ πάντʼ ἔχουσα δυστυχῆ\nτοῖς πράγμασιν τέθνηκα, τοῖς δʼ ἔργοισιν οὔ.\nτὸ δʼ ἔσχατον τοῦτʼ, εἰ μόλοιμεν ἐς πάτραν,\nκλῄθροις ἂν εἰργοίμεσθα — τὴν ὑπʼ Ἰλίῳ\nδοκοῦντες Ἑλένην Μενέλεώ μʼ ἐλθεῖν μέτα.\nεἰ μὲν γὰρ ἔζη πόσις, ἀνεγνώσθημεν ἂν\nἐλθόντες, ἃ φανέρʼ ἦν μόνοις, ἐς ξύμβολα.\nνῦν δʼ οὔτε τοῦτʼ ἔστʼ οὔτε μὴ σωθῇ ποτε.\nτί δῆτʼ ἔτι ζῶ; τίνʼ ὑπολείπομαι τύχην;\nγάμους ἑλομένη τῶν κακῶν ὑπαλλαγάς,\nμετʼ ἀνδρὸς οἰκεῖν βαρβάρου πρὸς πλουσίαν\nτράπεζαν ἵζουσʼ; ἀλλʼ ὅταν πόσις πικρὸς\nξυνῇ γυναικί, καὶ τὸ σῶμʼ ἐστιν πικρόν.\nθανεῖν κράτιστον· πῶς θάνοιμʼ ἂν οὐ καλῶς;\nἀσχήμονες μὲν ἀγχόναι μετάρσιοι,\nκἀν τοῖσι δούλοις δυσπρεπὲς νομίζεται·\nσφαγαὶ δʼ ἔχουσιν εὐγενές τι καὶ καλόν,\nσμικρὸν δʼ ὁ καιρὸς σάρκʼ ἀπαλλάξαι βίου.\nἐς γὰρ τοσοῦτον ἤλθομεν βάθος κακῶν·\nαἱ μὲν γὰρ ἄλλαι διὰ τὸ κάλλος εὐτυχεῖς\nγυναῖκες, ἡμᾶς δʼ αὐτὸ τοῦτʼ ἀπώλεσεν.\nἙλένη, τὸν ἐλθόνθʼ, ὅστις ἐστὶν ὁ ξένος,\nμὴ πάντʼ ἀληθῆ δοξάσῃς εἰρηκέναι.\nκαὶ μὴν σαφῶς γʼ ἔλεξʼ ὀλωλέναι πόσιν.\nπόλλʼ ἂν γένοιτο καὶ διὰ ψευδῶν ἔπη.\nκαὶ τἄμπαλίν γε τῶνδʼ ἀληθείᾳ σαφῆ.\nἐς ξυμφορὰν γὰρ ἀντὶ τἀγαθοῦ φέρῃ.\nφόβος γὰρ ἐς τὸ δεῖμα περιβαλών μʼ ἄγει.\nπῶς δʼ εὐμενείας τοισίδʼ ἐν δόμοις ἔχεις;\nπάντες φίλοι μοι πλὴν ὁ θηρεύων γάμους.\nοἶσθʼ οὖν ὃ δρᾶσον; μνήματος λιποῦσʼ ἕδραν —\nἐς ποῖον ἕρπεις μῦθον ἢ παραίνεσιν;\nἐλθοῦσʼ ἐς οἴκους, ἣ τὰ πάντʼ ἐπίσταται,\nτῆς ποντίας Νηρῇδος ἐκγόνου κόρης,\nπυθοῦ πόσιν σὸν Θεονόης, εἴτʼ ἔστʼ ἔτι\nεἴτʼ ἐκλέλοιπε φέγγος· ἐκμαθοῦσα δʼ εὖ\nπρὸς τὰς τύχας τὸ χάρμα τοὺς γόους τʼ ἔχε.\nπρὶν δʼ οὐδὲν ὀρθῶς εἰδέναι, τί σοι πλέον\nλυπουμένῃ γένοιτʼ ἄν; ἀλλʼ ἐμοὶ πιθοῦ·\nτάφον λιποῦσα τόνδε σύμμειξον κόρῃ·\nὅθενπερ εἴσῃ πάντα τἀληθῆ μαθεῖν\nἔχουσʼ ἐν οἴκοις τοῖσδε, τί βλέπεις πρόσω;\nθέλω δὲ κἀγὼ σοὶ συνεισελθεῖν δόμους\nκαὶ συμπυθέσθαι παρθένου θεσπίσματα·\nγυναῖκα γὰρ δὴ συμπονεῖν γυναικὶ χρή.\nφίλαι, λόγους ἐδεξάμαν·\nβᾶτε βᾶτε δʼ ἐς δόμους,\nἀγῶνας ἐντὸς οἴκων\nὡς πύθησθε τοὺς ἐμούς.\nθέλουσαν οὐ μόλις καλεῖς.\nἰὼ μέλεος ἁμέρα.\nτίνʼ ἄρα τάλαινα τίνα δακρυό-\nεντα λόγον ἀκούσομαι;\nμὴ πρόμαντις ἀλγέων\nπρολάμβανʼ, ὦ φίλα, γόους.\nτί μοι πόσις μέλεος ἔτλα;\nπότερα δέρκεται φάος\nτέθριππά θʼ ἁλίου κέλευθά τʼ ἀστέρων,\nἢ ʼν νέκυσι κατὰ χθονὸς\nτὰν χρόνιον ἔχει τύχαν;\nἐς τὸ φέρτερον τίθει\nτὸ μέλλον, ὅ τι γενήσεται.\nσὲ γὰρ ἐκάλεσα, σὲ δὲ κατόμοσα,\nτὸν ὑδρόεντι δόνακι χλωρὸν\nΕὐρώταν, θανόντος\nεἰ βάξις ἔτυμος ἀνδρὸς\nἅδε μοι — τί τάδʼ ἀσύνετα; —\nφόνιον αἰώρημα\nδιὰ δέρης ὀρέξομαι,\nἢ ξιφοκτόνον δίωγμα\nλαιμορρύτου σφαγᾶς\nαὐτοσίδαρον ἔσω πελάσω διὰ σαρκὸς ἅμιλλαν,\nθῦμα τριζύγοις θεαῖσι\nτῷ τε σήραγγας Ἰδαί-\nας ἐνίζοντι Πριαμί-\nδᾳ ποτʼ ἀμφὶ βουστάθμους.\nἄλλοσʼ ἀποτροπὰ κακῶν\nγένοιτο, τὸ δὲ σὸν εὐτυχές.\nἰὼ Τροία τάλαινα,\nδιʼ ἔργʼ ἄνεργʼ ὄλλυσαι\nμέλεά τʼ ἔτλας· τὰ δʼ ἐμὰ δῶρα\nΚύπριδος ἔτεκε πολὺ μὲν αἷμα,\nπολὺ δὲ δάκρυον· ἄχεά τʼ ἄχεσι,\nδάκρυα δάκρυσιν ἔλαβε, πάθεα\nματέρες τε παῖδας ὄλεσαν,\nἀπὸ δὲ παρθένοι κόμας\nἔθεντο σύγγονοι νεκρῶν Σκαμάνδριον\nἀμφὶ Φρύγιον οἶδμα.\nβοὰν βοὰν δʼ Ἑλλὰς\nκελάδησε κἀνοτότυξεν,\nἐπὶ δὲ κρατὶ χέρας ἔθηκεν,\nὄνυχι δʼ ἁπαλόχροα γένυν\nδεῦσε φονίαισι πλαγαῖς.\nὦ μάκαρ Ἀρκαδίᾳ ποτὲ παρθένε Καλλιστοῖ, Διὸς\nἃ λεχέων ἐπέβας τετραβάμοσι γυίοις,\nὡς πολὺ ματρὸς ἐμᾶς ἔλαχες πλέον,\nἁ μορφᾷ θηρῶν λαχνογυίων —\nὄμματι λάβρῷ σχῆμα λεαίνης —\nἐξαλλάξασʼ ἄχθεα λύπης·\nἅν τέ ποτʼ Ἄρτεμις ἐξεχορεύσατο\nχρυσοκέρατʼ ἔλαφον Μέροπος Τιτανίδα κούραν\nκαλλοσύνας ἕνεκεν· τὸ δʼ ἐμὸν δέμας\nὤλεσεν ὤλεσε πέργαμα Δαρδανίας\nὀλομένους τʼ Ἀχαιούς.\nὦ τὰς τεθρίππους Οἰνομάῳ Πῖσαν κάτα\nΠέλοψ ἁμίλλας ἐξαμιλληθείς ποτε,\nεἴθʼ ὤφελες τόθʼ, ἡνίκʼ ἔρανον εἰς θεοὺς\nπεισθεὶς ἐποίεις, ἐν θεοῖς λιπεῖν βίον,\nπρὶν τὸν ἐμὸν Ἀτρέα πατέρα γεννῆσαί ποτε,\nὃς ἐξέφυσεν Ἀερόπης λέκτρων ἄπο\nἈγαμέμνονʼ ἐμέ τε Μενέλεων, κλεινὸν ζυγόν·\nπλεῖστον γὰρ οἶμαι — καὶ τόδʼ οὐ κόμπῳ λέγω —\nστράτευμα κώπῃ διορίσαι Τροίαν ἔπι,\nτύραννος οὐδὲν πρὸς βίαν στρατηλατῶν,\nἑκοῦσι δʼ ἄρξας Ἑλλάδος νεανίαις.\nκαὶ τοὺς μὲν οὐκέτʼ ὄντας ἀριθμῆσαι πάρα,\nτοὺς δʼ ἐκ θαλάσσης ἀσμένους πεφευγότας,\nνεκρῶν φέροντας ὀνόματʼ εἰς οἴκους πάλιν.\nἐγὼ δʼ ἐπʼ οἶδμα πόντιον γλαυκῆς ἁλὸς\nτλήμων ἀλῶμαι χρόνον ὅσονπερ Ἰλίου\nπύργους ἔπερσα, κἀς πάτραν χρῄζων μολεῖν\nοὐκ ἀξιοῦμαι τοῦδε πρὸς θεῶν τυχεῖν.\nΛιβύης τʼ ἐρήμους ἀξένους τʼ ἐπιδρομὰς\nπέπλευκα πάσας· χὥταν ἐγγὺς ὦ πάτρας,\nπάλιν μʼ ἀπωθεῖ πνεῦμα, κοὔποτʼ οὔριον\nἐσῆλθε λαῖφος ὥστε μʼ ἐς πάτραν μολεῖν.\nκαὶ νῦν τάλας ναυαγὸς ἀπολέσας φίλους\nἐξέπεσον ἐς γῆν τήνδε· ναῦς δὲ πρὸς πέτρας\nπολλοὺς ἀριθμοὺς ἄγνυται ναυαγίων.\nτρόπις δʼ ἐλείφθη ποικίλων ἁρμοσμάτων,\nἐφʼ ἧς ἐσώθην μόλις ἀνελπίστῳ τύχῃ\nἙλένη τε, Τροίας ἣν ἀποσπάσας ἔχω.\nὄνομα δὲ χώρας ἥτις ἥδε καὶ λεὼς\nοὐκ οἶδα· ὄχλον γὰρ ἐσπεσεῖν ᾐσχυνόμην\nὥσθʼ ἱστορῆσαι, τὰς ἐμὰς δυσχλαινίας\nκρύπτων ὑπʼ αἰδοῦς τῆς τύχης. ὅταν δʼ ἀνὴρ\nπράξῃ κακῶς ὑψηλός, εἰς ἀηθίαν\nπίπτει κακίω τοῦ πάλαι δυσδαίμονος.\nχρεία δὲ τείρει μʼ· οὔτε γὰρ σῖτος πάρα\nοὔτʼ ἀμφὶ χρῶτʼ ἐσθῆτες· αὐτὰ δʼ εἰκάσαι\nπάρεστι ναὸς ἐκβόλοις ἃ ἀμπίσχομαι.\nπέπλους δὲ τοὺς πρὶν λαμπρά τʼ ἀμφιβλήματα\nχλιδάς τε πόντος ἥρπασʼ· ἐν δʼ ἄντρου μυχοῖς\nκρύψας γυναῖκα τὴν κακῶν πάντων ἐμοὶ\nἄρξασαν ἥκω τούς τε περιλελειμμένους\nφίλων φυλάσσειν τἄμʼ ἀναγκάσας λέχη.\nμόνος δὲ νοστῶ, τοῖς ἐκεῖ ζητῶν φίλοις\nτὰ πρόσφορʼ ἤν πως ἐξερευνήσας λάβω.\nἰδὼν δὲ δῶμα περιφερὲς θριγκοῖς τόδε\nπύλας τε σεμνὰς ἀνδρὸς ὀλβίου τινός,\nπροσῆλθον· ἐλπὶς δʼ ἔκ γε πλουσίων δόμων\nλαβεῖν τι ναύταις· ἐκ δὲ μὴ ἐχόντων βίον —\nοὐδʼ εἰ θέλοιεν, ὠφελεῖν ἔχοιεν ἄν.\nὠή· τίς ἂν πυλωρὸς ἐκ δόμων μόλοι,\nὅστις διαγγείλειε τἄμʼ ἔσω κακά;\nτίς πρὸς πύλαισιν; οὐκ ἀπαλλάξῃ δόμων\nκαὶ μὴ πρὸς αὐλείοισιν ἑστηκὼς πύλαις\nὄχλον παρέξεις δεσπόταις; ἢ κατθανῇ\nἝλλην πεφυκώς, οἷσιν οὐκ ἐπιστροφαί.\nὦ γραῖα, ταὐτὰ ταῦτʼ ἔπη κἄλλως λέγειν\nἔξεστι, πείσομαι γάρ· ἀλλʼ ἄνες λόγον.\nἄπελθʼ· ἐμοὶ γὰρ τοῦτο πρόσκειται, ξένε,\nμηδένα πελάζειν τοισίδʼ Ἑλλήνων δόμοις.\nἆ· μὴ προσείλει χεῖρα μηδʼ ὤθει βίᾳ.\nπείθῃ γὰρ οὐδὲν ὧν λέγω, σὺ δʼ αἴτιος.\nἄγγειλον εἴσω δεσπόταισι τοῖσι σοῖς\nπικρῶς ἄρʼ οἶμαί γʼ ἀγγελεῖν τοὺς σοὺς λόγους.\nναυαγὸς ἥκω ξένος, ἀσύλητον γένος.\nοἶκον πρὸς ἄλλον νύν τινʼ ἀντὶ τοῦδʼ ἴθι.\nοὔκ, ἀλλʼ ἔσω πάρειμι· καὶ σύ μοι πιθοῦ.\nὀχληρὸς ἴσθʼ ὤν· καὶ τάχʼ ὠσθήσῃ βίᾳ.\nαἰαῖ· τὰ κλεινὰ ποῦ ʼστί μοι στρατεύματα;\nοὐκοῦν ἐκεῖ που σεμνὸς ἦσθʼ, οὐκ ἐνθάδε.\nὦ δαῖμον, ὡς ἀνάξιʼ ἠτιμώμεθα.\nτί βλέφαρα τέγγεις δάκρυσι; πρὸς τίνʼ οἰκτρὸς εἶ;\nπρὸς τὰς πάροιθεν συμφορὰς εὐδαίμονας.\nοὔκουν ἀπελθὼν δάκρυα σοῖς δώσεις φίλοις;\nτίς δʼ ἥδε χώρα; τοῦ δὲ βασίλειοι δόμοι;\nΠρωτεὺς τάδʼ οἰκεῖ δώματʼ, Αἴγυπτος δὲ γῆ.\nΑἴγυπτος; ὦ δύστηνος, οἷ πέπλευκʼ ἄρα.\nτί δὴ τὸ Νείλου μεμπτόν ἐστί σοι γάνος;\nοὐ τοῦτʼ ἐμέμφθην· τὰς ἐμὰς στένω τύχας.\nπολλοὶ κακῶς πράσσουσιν, οὐ σὺ δὴ μόνος.\nἔστʼ οὖν ἐν οἴκοις ὅντινʼ ὀνομάζεις ἄναξ;\nτόδʼ ἐστὶν αὐτοῦ μνῆμα, παῖς δʼ ἄρχει χθονός.\nποῦ δῆτʼ ἂν εἴη; πότερον ἐκτὸς ἢ ʼν δόμοις;\nοὐκ ἔνδον· Ἕλλησιν δὲ πολεμιώτατος.\nτίνʼ αἰτίαν σχὼν ἧς ἐπηυρόμην ἐγώ;\nἙλένη κατʼ οἴκους ἐστὶ τούσδʼ ἡ τοῦ Διός.\nπῶς φῄς; τίνʼ εἶπας μῦθον; αὖθίς μοι φράσον.\nἡ Τυνδαρὶς παῖς, ἣ κατὰ Σπάρτην ποτʼ ἦν.\nπόθεν μολοῦσα; τίνα τὸ πρᾶγμʼ ἔχει λόγον;\nΛακεδαίμονος γῆς δεῦρο νοστήσασʼ ἄπο.\nπότε; οὔ τί που λελῄσμεθʼ ἐξ ἄντρων λέχος;\nπρὶν τοὺς Ἀχαιούς, ὦ ξένʼ, ἐς Τροίαν μολεῖν.\nἀλλʼ ἕρπʼ ἀπʼ οἴκων· ἔστι γάρ τις ἐν δόμοις\nτύχη, τύραννος ᾗ ταράσσεται δόμος.\nκαιρὸν γὰρ οὐδένʼ ἦλθες· ἢν δὲ δεσπότης\nλάβῃ σε, θάνατος ξένιά σοι γενήσεται.\nεὔνους γάρ εἰμʼ Ἕλλησιν, οὐχ ὅσον πικροὺς\nλόγους ἔδωκα δεσπότην φοβουμένη.\nτί φῶ; τί λέξω; συμφορὰς γὰρ ἀθλίας\nἐκ τῶν πάροιθεν τὰς παρεστώσας κλύω,\nεἰ τὴν μὲν αἱρεθεῖσαν ἐκ Τροίας ἄγων\nἥκω δάμαρτα καὶ κατʼ ἄντρα σῴζεται,\nὄνομα δὲ ταὐτὸν τῆς ἐμῆς ἔχουσά τις\nδάμαρτος ἄλλη τοισίδʼ ἐνναίει δόμοις.\nΔιὸς δʼ ἔλεξε παῖδά νιν πεφυκέναι.\nἀλλʼ ἦ τις ἔστι Ζηνὸς ὄνομʼ ἔχων ἀνὴρ\nΝείλου παρʼ ὄχθας; εἷς γὰρ ὅ γε κατʼ οὐρανόν.\nΣπάρτη δὲ ποῦ γῆς ἐστι πλὴν ἵνα ῥοαὶ\nτοῦ καλλιδόνακός εἰσιν Εὐρώτα μόνον;\nἁπλοῦν δὲ Τυνδάρειον ὄνομα κλῄζεται.\nΛακεδαίμονος δὲ γαῖα τίς ξυνώνυμος\nΤροίας τε; ἐγὼ μὲν οὐκ ἔχω τί χρὴ λέγειν.\nπολλοὶ γάρ, ὡς εἴξασιν, ἐν πολλῇ χθονὶ\nὀνόματα ταὔτʼ ἔχουσι καὶ πόλις πόλει\nγυνὴ γυναικί τʼ· οὐδὲν οὖν θαυμαστέον.\nοὐδʼ αὖ τὸ δεινὸν προσπόλου φευξούμεθα·\nἀνὴρ γὰρ οὐδεὶς ὧδε βάρβαρος φρένας,\nὃς ὄνομʼ ἀκούσας τοὐμὸν οὐ δώσει βοράν.\nκλεινὸν τὸ Τροίας πῦρ ἐγώ θʼ ὃς ἧψά νιν,\nΜενέλαος, οὐκ ἄγνωστος ἐν πάσῃ χθονί.\nδόμων ἄνακτα προσμενῶ· δισσὰς δέ μοι\nἔχει φυλάξεις· ἢν μὲν ὠμόφρων τις ᾖ,\nκρύψας ἐμαυτὸν εἶμι πρὸς ναυάγια·\nἢν δʼ ἐνδιδῷ τι μαλθακόν, τὰ πρόσφορα\nτῆς νῦν παρούσης συμφορᾶς αἰτήσομαι.\nκακῶν μὲν ἡμῖν ἔσχατον τοῖς ἀθλίοις,\nἄλλους τυράννους αὐτὸν ὄντα βασιλέα\nβίον προσαιτεῖν· ἀλλʼ ἀναγκαίως ἔχει.\nλόγος γάρ ἐστιν οὐκ ἐμός, σοφὸν δʼ ἔπος,\nδεινῆς ἀνάγκης οὐδὲν ἰσχύειν πλέον.\nἤκουσα τᾶς θεσπιῳδοῦ κόρας,\nἃ χρῄζουσʼ ἐφάνη τυράννοις\nδόμοις, ὡς Μενέλαος οὔ-\nπω μελαμφαὲς οἴχεται\nδιʼ ἔρεβος χθονὶ κρυφθείς,\nἀλλʼ ἔτι κατʼ οἶδμʼ ἅλιον\nτρυχόμενος οὔπω λιμένων\nψαύσειεν πατρίας γᾶς,\nἀλατείᾳ βιότου\nταλαίφρων, ἄφιλος φίλων,\nπαντοδαπᾶς ἐπὶ γᾶς πόδα\nχριμπτόμενος εἰναλίῳ\nκώπᾳ Τρῳάδος ἐκ γᾶς.\nἥδʼ αὖ τάφου τοῦδʼ εἰς ἕδρας ἐγὼ πάλιν\nστείχω, μαθοῦσα Θεονόης φίλους λόγους,\nἣ πάντʼ ἀληθῶς οἶδε· φησὶ δʼ ἐν φάει\nπόσιν τὸν ἁμὸν ζῶντα φέγγος εἰσορᾶν,\nπορθμοὺς δʼ ἀλᾶσθαι μυρίους πεπλωκότα\nἐκεῖσε κἀκεῖσʼ οὐδʼ ἀγύμναστον πλάνοις,\nἥξειν δʼ ὅταν δὴ πημάτων λάβῃ τέλος.\nἓν δʼ οὐκ ἔλεξεν, εἰ μολὼν σωθήσεται.\nἐγὼ δʼ ἀπέστην τοῦτʼ ἐρωτῆσαι σαφῶς,\nἡσθεῖσʼ ἐπεί νιν εἶπέ μοι σεσῳσμένον.\nἐγγὺς δέ νίν που τῆσδʼ ἔφασκʼ εἶναι χθονός,\nναυαγὸν ἐκπεσόντα σὺν παύροις φίλοις.\nὤμοι, πόθʼ ἥξεις; ὡς ποθεινὸς ἂν μόλοις.\nἔα, τίς οὗτος; οὔ τί που κρυπτεύομαι\nΠρωτέως ἀσέπτου παιδὸς ἐκ βουλευμάτων;\nοὐχ ὡς δρομαία πῶλος ἢ Βάκχη θεοῦ\nτάφῳ ξυνάψω κῶλον; ἄγριος δέ τις\nμορφὴν ὅδʼ ἐστίν, ὅς με θηρᾶται λαβεῖν.\nσὲ τὴν ὄρεγμα δεινὸν ἡμιλλημένην\nτύμβου ʼπὶ κρηπῖδʼ ἐμπύρους τʼ ὀρθοστάτας,\nμεῖνον· τί φεύγεις; ὡς δέμας δείξασα σὸν\nἔκπληξιν ἡμῖν ἀφασίαν τε προστίθης.\nἀδικούμεθʼ, ὦ γυναῖκες· εἰργόμεσθα γὰρ\nτάφου πρὸς ἀνδρὸς τοῦδε, καί μʼ ἑλὼν θέλει\nδοῦναι τυράννοις ὧν ἐφεύγομεν γάμους.\nοὐ κλῶπές ἐσμεν, οὐχ ὑπηρέται κακῶν.\nκαὶ μὴν στολήν γʼ ἄμορφον ἀμφὶ σῶμʼ ἔχεις.\nστῆσον, φόβου μεθεῖσα, λαιψηρὸν πόδα.\nἵστημʼ, ἐπεί γε τοῦδʼ ἐφάπτομαι τόπου.\nτίς εἶ; τίνʼ ὄψιν σήν, γύναι, προσδέρκομαι;\nσὺ δʼ εἶ τίς; αὑτὸς γὰρ σὲ κἄμʼ ἔχει λόγος.\nοὐπώποτʼ εἶδον προσφερέστερον δέμας.\nὦ θεοί· θεὸς γὰρ καὶ τὸ γιγνώσκειν φίλους.\nἙλληνὶς εἶ τις ἢ ἐπιχωρία γυνή;\nἙλληνίς· ἀλλὰ καὶ τὸ σὸν θέλω μαθεῖν.\nἙλένῃ σʼ ὁμοίαν δὴ μάλιστʼ εἶδον, γύναι.\nἐγὼ δὲ Μενέλεῴ γε σέ· οὐδʼ ἔχω τί φῶ.\nἔγνως γὰρ ὀρθῶς ἄνδρα δυστυχέστατον.\nὦ χρόνιος ἐλθὼν σῆς δάμαρτος ἐς χέρας.\nποίας δάμαρτος; μὴ θίγῃς ἐμῶν πέπλων.\nἥν σοι δίδωσι Τυνδάρεως, ἐμὸς πατήρ.\nὦ φωσφόρʼ Ἑκάτη, πέμπε φάσματʼ εὐμενῆ.\nοὐ νυκτίφαντον πρόπολον Ἐνοδίας μʼ ὁρᾷς.\nοὐ μὴν γυναικῶν γʼ εἷς δυοῖν ἔφυν πόσις.\nποίων δὲ λέκτρων δεσπότης ἄλλων ἔφυς;\nἣν ἄντρα κεύθει κἀκ Φρυγῶν κομίζομαι.\nοὐκ ἔστιν ἄλλη σή τις ἀντʼ ἐμοῦ γυνή.\nοὔ που φρονῶ μὲν εὖ, τὸ δʼ ὄμμα μου νοσεῖ;\nοὐ γάρ με λεύσσων σὴν δάμαρθʼ ὁρᾶν δοκεῖς;\nτὸ σῶμʼ ὅμοιον, τὸ δὲ σαφές μʼ ἀποστερεῖ.\nσκέψαι· τί σοὐνδεῖ; τίς δὲ σοῦ σοφώτερος;\nἔοικας· οὔτοι τοῦτό γʼ ἐξαρνήσομαι.\nτίς οὖν διδάξει σʼ ἄλλος ἢ τὰ σʼ ὄμματα;\nἐκεῖ νοσοῦμεν, ὅτι δάμαρτʼ ἄλλην ἔχω.\nοὐκ ἦλθον ἐς γῆν Τρῳάδʼ, ἀλλʼ εἴδωλον ἦν.\nκαὶ τίς βλέποντα σώματʼ ἐξεργάζεται;\nαἰθήρ, ὅθεν σὺ θεοπόνητʼ ἔχεις λέχη.\nτίνος πλάσαντος θεῶν; ἄελπτα γὰρ λέγεις.\nἭρας, διάλλαγμʼ, ὡς Πάρις με μὴ λάβοι.\nπῶς οὖν ἂν ἐνθάδʼ ἦσθά τʼ ἐν Τροίᾳ θʼ ἅμα;\nτοὔνομα γένοιτʼ ἂν πολλαχοῦ, τὸ σῶμα δʼ οὔ.\nμέθες με, λύπης ἅλις ἔχων ἐλήλυθα.\nλείψεις γὰρ ἡμᾶς, τὰ δὲ κένʼ ἐξάξεις λέχη;\nκαὶ χαῖρέ γʼ, Ἑλένῃ προσφερὴς ὁθούνεκʼ εἶ.\nἀπωλόμην· λαβοῦσά σʼ οὐχ ἕξω πόσιν.\nτοὐκεῖ με μέγεθος τῶν πόνων πείθει, σὺ δʼ οὔ.\nοἲ ἐγώ· τίς ἡμῶν ἐγένετʼ ἀθλιωτέρα;\nοἱ φίλτατοι λείπουσί μʼ οὐδʼ ἀφίξομαι\nἝλληνας οὐδὲ πατρίδα τὴν ἐμήν ποτε.\nΜενέλαε, μαστεύων σε κιγχάνω μόλις\nπᾶσαν πλανηθεὶς τήνδε βάρβαρον χθόνα,\nπεμφθεὶς ἑταίρων τῶν λελειμμένων ὕπο.\nτί δʼ ἔστιν; οὔ που βαρβάρων συλᾶσθʼ ὕπο;\nθαῦμʼ ἔστʼ, ἔλασσον τοὔνομʼ ἢ τὸ πρᾶγμʼ ἔχον.\nλέγʼ· ὡς φέρεις τι τῇδε τῇ σπουδῇ νέον.\nλέγω πόνους σε μυρίους τλῆναι μάτην.\nπαλαιὰ θρηνεῖς πήματʼ· ἀγγέλλεις δὲ τί;\nβέβηκεν ἄλοχος σὴ πρὸς αἰθέρος πτυχὰς\nἀρθεῖσʼ ἄφαντος· οὐρανῷ δὲ κρύπτεται\nλιποῦσα σεμνὸν ἄντρον οὗ σφʼ ἐσῴζομεν,\nτοσόνδε λέξασʼ· ὦ ταλαίπωροι Φρύγες\nπάντες τʼ Ἀχαιοί, διʼ ἔμʼ ἐπὶ Σκαμανδρίοις\nἀκταῖσιν Ἥρας μηχαναῖς ἐθνῄσκετε,\nδοκοῦντες Ἑλένην οὐκ ἔχοντʼ ἔχειν Πάριν.\nἐγὼ δʼ, ἐπειδὴ χρόνον ἔμεινʼ ὅσον με χρῆν,\nτὸ μόρσιμον σῴσασα, πατέρʼ ἐς οὐρανὸν\nἄπειμι· φήμας δʼ ἡ τάλαινα Τυνδαρὶς\nἄλλως κακὰς ἤκουσεν οὐδὲν αἰτία.\nὦ χαῖρε, Λήδας θύγατερ, ἐνθάδʼ ἦσθʼ ἄρα;\nἐγὼ δέ σʼ ἄστρων ὡς βεβηκυῖαν μυχοὺς\nἤγγελλον εἰδὼς οὐδὲν ὡς ὑπόπτερον\nδέμας φοροίης. οὐκ ἐῶ σε κερτομεῖν\nἡμᾶς τόδʼ αὖθις, ὡς ἄδην ἐν Ἰλίῳ\nπόνους παρεῖχες σῷ πόσει καὶ συμμάχοις.\nτοῦτʼ ἔστʼ ἐκεῖνο· ξυμβεβᾶσιν οἱ λόγοι\nοἱ τῆσδʼ ἀληθεῖς. ὦ ποθεινὸς ἡμέρα,\nἥ σʼ εἰς ἐμὰς ἔδωκεν ὠλένας λαβεῖν.\nὦ φίλτατʼ ἀνδρῶν Μενέλεως, ὁ μὲν χρόνος\nπαλαιός, ἡ δὲ τέρψις ἀρτίως πάρα.\nἔλαβον ἀσμένα πόσιν ἐμόν, φίλαι,\nπερί τʼ ἐπέτασα χέρα\nφίλιον ἐν μακρᾷ φλογὶ φαεσφόρῳ.\nκἀγὼ σέ· πολλοὺς δʼ ἐν μέσῳ λόγους ἔχων\nοὐκ οἶδʼ ὁποίου πρῶτον ἄρξωμαι τὰ νῦν.\nγέγηθα, κρατὶ δʼ ὀρθίους ἐθείρας\nἀνεπτέρωκα καὶ δάκρυ σταλάσσω,\nπερὶ δὲ γυῖα χέρας ἔβαλον, ἡδονάν,\nὦ πόσις, ὡς λάβω.\nὦ φιλτάτη πρόσοψις, οὐκ ἐμέμφθην·\nἔχω τὰ τῆς Διός τε λέκτρα Λήδας θʼ,\nἃν ὑπὸ λαμπάδων κόροι λεύκιπποι\nξυνομαίμονες ὤλβισαν ὤλβισαν\nτὸ πρόσθεν, ἐκ δόμων δὲ νοσφίσας σʼ ἐμοῦ\nπρὸς ἄλλαν ἐλαύνει\nθεὸς συμφορὰν τᾶσδε κρείσσω.\nτὸ κακὸν δʼ ἀγαθὸν σέ τε κἀμὲ συνάγαγε, πόσιν\nχρόνιον, ἀλλʼ ὅμως ὀναίμαν τύχας.\nὄναιο δῆτα. ταὐτὰ δὴ ξυνεύχομαι·\nδυοῖν γὰρ ὄντοιν οὐχ ὃ μὲν τλήμων, ὃ δʼ οὔ.\nφίλαι φίλαι, τὰ πάρος οὐκέτι\nστένομεν οὐδʼ ἀλγῶ.\nπόσιν ἐμὸν ἔχομεν ἔχομεν, ὃν ἔμενον\nἔμενον ἐκ Τροίας πολυετῆ μολεῖν.\nἔχεις, ἐγώ τε σέ· ἡλίους δὲ μυρίους\nμόλις διελθὼν ᾐσθόμην τὰ τῆς θεοῦ.\nἐμὰ δὲ χαρμονὰ δάκρυα· πλέον ἔχει\nχάριτος ἢ λύπας.\nτί φῶ; τίς ἂν τάδʼ ἤλπισεν βροτῶν ποτε;\nἀδόκητον ἔχω σε πρὸς στέρνοις.\nκἀγὼ σὲ τὴν δοκοῦσαν Ἰδαίαν πόλιν\nμολεῖν Ἰλίου τε μελέους πύργους.\nπρὸς θεῶν, δόμων πῶς τῶν ἐμῶν ἀπεστάλης;\nἒ ἔ· πικρὰς ἐς ἀρχὰς βαίνεις,\nἒ ἔ· πικρὰν δʼ ἐρευνᾷς φάτιν.\nλέγʼ· ὡς ἀκουστὰ πάντα δῶρα δαιμόνων.\nἀπέπτυσα μὲν λόγον, οἷον οἷον ἐσοίσομαι.\nὅμως δὲ λέξον· ἡδύ τοι μόχθων κλύειν.\nοὐκ ἐπὶ βαρβάρου λέκτρα νεανία\nπετομένας κώπας,\nπετομένου δʼ ἔρωτος ἀδίκων γάμων\nτίς γάρ σε δαίμων ἢ πότμος συλᾷ πάτρας;\nὁ Διὸς ὁ Διός, ὦ πόσι, παῖς μʼ\nἐπέλασεν Νείλῳ.\nθαυμαστά· τοῦ πέμψαντος; ὦ δεινοὶ λόγοι.\nκατεδάκρυσα καὶ βλέφαρον ὑγραίνω\nδάκρυσιν· ἁ Διός μʼ ἄλοχος ὤλεσεν.\nἭρα; τί νῷν χρῄζουσα προσθεῖναι κακόν;\nὤμοι ἐμῶν δεινῶν, λουτρῶν καὶ κρηνῶν,\nἵνα θεαὶ μορφὰν\nἐφαίδρυναν, ἔνθεν ἔμολεν κρίσις.\nτὰ δʼ ἐς κρίσιν σοι τῶνδʼ ἔθηχʼ Ἥρα κακῶν — ;\nΠάριν ὡς ἀφέλοιτο —\nπῶς; αὔδα.\nΚύπρις ᾧ μʼ ἐπένευσεν —\nὦ τλᾶμον.\nτλάμων, τλάμων· ὧδʼ ἐπέλασʼ Αἰγύπτῳ.\nεἶτʼ ἀντέδωκʼ εἴδωλον, ὡς σέθεν κλύω.\nτὰ δὲ σὰ κατὰ μέλαθρα πάθεα πάθεα, μᾶ-\nτερ, οἲ ʼγώ.\nτί φῄς;\nοὐκ ἔστι μάτηρ· ἀγχόνιον δὲ βρόχον\nδιʼ ἐμὰν κατεδήσατο δυσγάμου αἰσχύναν.\nὤμοι· θυγατρὸς δʼ Ἑρμιόνης ἔστιν βίος;\nἄγαμος ἄτεκνος, ὦ πόσι, καταστένει\nγάμον ἄγαμον ἐμόν.\nὦ πᾶν κατʼ ἄκρας δῶμʼ ἐμὸν πέρσας Πάρις,\nτάδε καὶ σὲ διώλεσε μυριάδας τε\nχαλκεόπλων Δαναῶν.\nἐμὲ δὲ πατρίδος ἄπο κακόποτμον ἀραίαν\nἔβαλε θεὸς ἀπό τε πόλεος ἀπό τε σέθεν,\nὅτε μέλαθρα λέχεά τʼ ἔλιπον — οὐ λιποῦσʼ\nἐπʼ αἰσχροῖς γάμοις.\nεἰ καὶ τὰ λοιπὰ τῆς τύχης εὐδαίμονος\nτύχοιτε, πρὸς τὰ πρόσθεν ἀρκέσειεν ἄν.\nΜενέλαε, κἀμοὶ πρόσδοτον τῆς ἡδονῆς,\nἣν μανθάνω μὲν καὐτός, οὐ σαφῶς δʼ ἔχω.\nἀλλʼ, ὦ γεραιέ, καὶ σὺ κοινώνει λόγων.\nοὐχ ἥδε μόχθων τῶν ἐν Ἰλίῳ βραβεύς;\nοὐχ ἥδε, πρὸς θεῶν δʼ ἦμεν ἠπατημένοι,\nνεφέλης ἄγαλμʼ ἔχοντες ἐν χεροῖν λυγρόν.\nτί φῄς;\nνεφέλης ἄρʼ ἄλλως εἴχομεν πόνους πέρι;\nἭρας τάδʼ ἔργα καὶ θεῶν τρισσῶν ἔρις.\nἡ δʼ οὖσʼ ἀληθῶς ἐστιν ἥδε σὴ δάμαρ;\nαὕτη· λόγοις δʼ ἐμοῖσι πίστευσον τάδε.\nὦ θύγατερ, ὁ θεὸς ὡς ἔφυ τι ποικίλον\nκαὶ δυστέκμαρτον. εὖ δέ πως πάντα στρέφει\nἐκεῖσε κἀκεῖσʼ ἀναφέρων· ὃ μὲν πονεῖ,\nὃ δʼ οὐ πονήσας αὖθις ὄλλυται κακῶς,\nβέβαιον οὐδὲν τῆς ἀεὶ τύχης ἔχων.\nσὺ γὰρ πόσις τε σὸς πόνων μετέσχετε,\nσὺ μὲν λόγοισιν, ὃ δὲ δορὸς προθυμίᾳ.\nσπεύδων δʼ ὅτʼ ἔσπευδʼ οὐδὲν εἶχε· νῦν δʼ ἔχει\nαὐτόματα πράξας τἀγάθʼ εὐτυχέστατα.\nοὐκ ἄρα γέροντα πατέρα καὶ Διοσκόρω\nᾔσχυνας, οὐδʼ ἔδρασας οἷα κλῄζεται.\nνῦν ἀνανεοῦμαι τὸν σὸν ὑμέναιον πάλιν\nκαὶ λαμπάδων μεμνήμεθʼ ἃς τετραόροις\nἵπποις τροχάζων παρέφερον· σὺ δʼ ἐν δίφροις\nξὺν τῷδε νύμφη δῶμʼ ἔλειπες ὄλβιον.\nκακὸς γὰρ ὅστις μὴ σέβει τὰ δεσποτῶν\nκαὶ ξυγγέγηθε καὶ συνωδίνει κακοῖς.\nἐγὼ μὲν εἴην, κεἰ πέφυχʼ ὅμως λάτρις,\nἐν τοῖσι γενναίοισιν ἠριθμημένος\nδούλοισι, τοὔνομʼ οὐκ ἔχων ἐλεύθερον,\nτὸν νοῦν δέ· κρεῖσσον γὰρ τόδʼ ἢ δυοῖν κακοῖν\nἕνʼ ὄντα χρῆσθαι, τὰς φρένας τʼ ἔχειν κακὰς\nἄλλων τʼ ἀκούειν δοῦλον ὄντα τῶν πέλας.\nἄγʼ, ὦ γεραιέ, πολλὰ μὲν παρʼ ἀσπίδα\nμοχθήματʼ ἐξέπλησας ἐκπονῶν ἐμοί,\nκαὶ νῦν μετασχὼν τῆς ἐμῆς εὐπραξίας\nἄγγειλον ἐλθὼν τοῖς λελειμμένοις φίλοις\nτάδʼ ὡς ἔχονθʼ ηὕρηκας οἷ τʼ ἐσμὲν τύχης,\nμένειν τʼ ἐπʼ ἀκταῖς τούς τʼ ἐμοὺς καραδοκεῖν\nἀγῶνας οἳ μένουσί μʼ, ὡς ἐλπίζομεν,\nκεἰ τήνδε πως δυναίμεθʼ ἐκκλέψαι χθονός,\nφρουρεῖν ὅπως ἂν εἰς ἓν ἐλθόντες τύχης\nἐκ βαρβάρων σωθῶμεν, ἢν δυνώμεθα.\nἔσται τάδʼ, ὦναξ. ἀλλά τοι τὰ μάντεων\nἐσεῖδον ὡς φαῦλʼ ἐστὶ καὶ ψευδῶν πλέα.\nοὐδʼ ἦν ἄρʼ ὑγιὲς οὐδὲν ἐμπύρου φλογὸς\nοὐδὲ πτερωτῶν φθέγματʼ· εὔηθες δέ τοι\nτὸ καὶ δοκεῖν ὄρνιθας ὠφελεῖν βροτούς.\nΚάλχας γὰρ οὐκ εἶπʼ οὐδʼ ἐσήμηνε στρατῷ\nνεφέλης ὑπερθνῄσκοντας εἰσορῶν φίλους\nοὐδʼ Ἕλενος, ἀλλὰ πόλις ἀνηρπάσθη μάτην.\nεἴποις ἄν· οὕνεχʼ ὁ θεὸς οὐκ ἠβούλετο;\nτί δῆτα μαντευόμεθα; τοῖς θεοῖσι χρὴ\nθύοντας αἰτεῖν ἀγαθά, μαντείας δʼ ἐᾶν·\nβίου γὰρ ἄλλως δέλεαρ ηὑρέθη τόδε,\nκοὐδεὶς ἐπλούτησʼ ἐμπύροισιν ἀργὸς ὤν·\nγνώμη δʼ ἀρίστη μάντις ἥ τʼ εὐβουλία.\nἐς ταὐτὸ κἀμοὶ δόξα μαντειῶν πέρι\nχωρεῖ γέροντι· τοὺς θεοὺς ἔχων τις ἂν\nφίλους ἀρίστην μαντικὴν ἔχοι δόμοις.\nεἶἑν· τὰ μὲν δὴ δεῦρʼ ἀεὶ καλῶς ἔχει.\nὅπως δʼ ἐσώθης, ὦ τάλας, Τροίας ἄπο,\nκέρδος μὲν οὐδὲν εἰδέναι, πόθος δέ τις\nτὰ τῶν φίλων φίλοισιν αἰσθέσθαι κακά.\nἦ πόλλʼ ἀνήρου μʼ ἑνὶ λόγῳ μιᾷ θʼ ὁδῷ.\nτί σοι λέγοιμʼ ἂν τὰς ἐν Αἰγαίῳ φθορὰς\nτὰ Ναυπλίου τʼ Εὐβοικὰ πυρπολήματα\nΚρήτην τε Λιβύης θʼ ἃς ἐπεστράφην πόλεις,\nσκοπιάς τε Περσέως; οὐ γὰρ ἐμπλήσαιμί σʼ ἂν\nμύθων, λέγων τʼ ἄν σοι κάκʼ ἀλγοίην ἔτι,\nπάσχων τʼ ἔκαμνον· δὶς δὲ λυπηθεῖμεν ἄν.\nκάλλιον εἶπας ἤ σʼ ἀνηρόμην ἐγώ.\nἓν δʼ εἰπὲ πάντα παραλιπών, πόσον χρόνον\nπόντου ʼπὶ νώτοις ἅλιον ἐφθείρου πλάνον;\nἐν ναυσὶν ὢν πρὸς τοῖσιν ἐν Τροίᾳ δέκα\nἔτεσι διῆλθον ἑπτὰ περιδρομὰς ἐτῶν.\nφεῦ φεῦ· μακρόν γʼ ἔλεξας, ὦ τάλας, χρόνον\nσωθεὶς δʼ ἐκεῖθεν ἐνθάδʼ ἦλθες ἐς σφαγάς.\nπῶς φῄς; τί λέξεις; ὥς μʼ ἀπώλεσας, γύναι.\nφεῦγʼ ὡς τάχιστα τῆσδʼ ἀπαλλαχθεὶς χθονός.\nθανῇ πρὸς ἀνδρὸς οὗ τάδʼ ἐστὶ δώματα.\nτί χρῆμα δράσας ἄξιον τῆς συμφορᾶς;\nἥκεις ἄελπτος ἐμποδὼν ἐμοῖς γάμοις.\nἦ γὰρ γαμεῖν τις τἄμʼ ἐβουλήθη λέχη;\nὕβριν θʼ ὑβρίζειν εἰς ἔμʼ, ἣν ἔτλην ἐγώ.\nἰδίᾳ σθένων τις ἢ τυραννεύων χθονός;\nὃς γῆς ἀνάσσει τῆσδε Πρωτέως γόνος.\nτόδʼ ἔστʼ ἐκεῖνʼ αἴνιγμʼ ὃ προσπόλου κλύω.\nποίοις ἐπιστὰς βαρβάροις πυλώμασιν;\nτοῖσδʼ, ἔνθεν ὥσπερ πτωχὸς ἐξηλαυνόμην.\nοὔ που προσῄτεις βίοτον; ὦ τάλαινʼ ἐγώ.\nτοὔργον μὲν ἦν τοῦτʼ, ὄνομα δʼ οὐκ εἶχεν τόδε.\nπάντʼ οἶσθʼ ἄρʼ, ὡς ἔοικας, ἀμφʼ ἐμῶν γάμων.\nοἶδʼ· εἰ δὲ λέκτρα διέφυγες τάδʼ οὐκ ἔχω.\nἄθικτον εὐνὴν ἴσθι σοι σεσῳσμένην.\nτίς τοῦδε πειθώ; φίλα γάρ, εἰ σαφῆ λέγεις.\nὁρᾷς τάφου τοῦδʼ ἀθλίους ἕδρας ἐμάς;\nὁρῶ ταλαίνας στιβάδας, ὧν τί σοὶ μέτα;\nἐνταῦθα λέκτρων ἱκετεύομεν φυγάς.\nβωμοῦ σπανίζουσʼ ἢ νόμοισι βαρβάροις;\nἐρρύεθʼ ἡμᾶς τοῦτʼ ἴσον ναοῖς θεῶν.\nοὐδʼ ἄρα πρὸς οἴκους ναυστολεῖν σʼ ἔξεστί μοι;\nξίφος μένει σε μᾶλλον ἢ τοὐμὸν λέχος.\nοὕτως ἂν εἴην ἀθλιώτατος βροτῶν.\nμή νυν καταιδοῦ, φεῦγε δʼ ἐκ τῆσδε χθονός.\nλιπών σε; Τροίαν ἐξέπερσα σὴν χάριν.\nκρεῖσσον γὰρ ἤ σε τἄμʼ ἀποκτεῖναι λέχη.\nἄνανδρά γʼ εἶπας Ἰλίου τʼ οὐκ ἄξια.\nοὐκ ἂν κτάνοις τύραννον, ὃ σπεύδεις ἴσως.\nοὕτω σιδήρῳ τρωτὸν οὐκ ἔχει δέμας;\nεἴσῃ. τὸ τολμᾶν δʼ ἀδύνατʼ ἀνδρὸς οὐ σοφοῦ.\nσιγῇ παράσχω δῆτʼ ἐμὰς δῆσαι χέρας;\nἐς ἄπορον ἥκεις· δεῖ δὲ μηχανῆς τινος.\nδρῶντας γὰρ ἢ μὴ δρῶντας ἥδιον θανεῖν.\nμίʼ ἔστιν ἐλπίς, ᾗ μόνῃ σωθεῖμεν ἄν.\nὠνητὸς ἢ τολμητὸς ἢ λόγων ὕπο;\nεἰ μὴ τύραννός σʼ ἐκπύθοιτʼ ἀφιγμένον.\nἐρεῖ δὲ τίς μʼ; οὐ γνώσεταί γʼ ὅς εἰμʼ ἐγώ.\nἔστʼ ἔνδον αὐτῷ ξύμμαχος θεοῖς ἴση.\nφήμη τις οἴκων ἐν μυχοῖς ἱδρυμένη;\nοὔκ, ἀλλʼ ἀδελφή· Θεονόην καλοῦσί νιν.\nχρηστήριον μὲν τοὔνομʼ· ὅ τι δὲ δρᾷ φράσον.\nπάντʼ οἶδʼ, ἐρεῖ τε συγγόνῳ παρόντα σε.\nθνῄσκοιμεν ἄν· λαθεῖν γὰρ οὐχ οἷόν τέ μοι.\nἴσως ἂν ἀναπείσαιμεν ἱκετεύοντέ νιν —\nτί χρῆμα δρᾶσαι; τίνʼ ὑπάγεις μʼ ἐς ἐλπίδα;\nπαρόντα γαίᾳ μὴ φράσαι σε συγγόνῳ.\nπείσαντε δʼ ἐκ γῆς διορίσαιμεν ἂν πόδα;\nκοινῇ γʼ ἐκείνῃ ῥᾳδίως, λάθρᾳ δʼ ἂν οὔ.\nσὸν ἔργον, ὡς γυναικὶ πρόσφορον γυνή.\nὡς οὐκ ἄχρωστα γόνατʼ ἐμῶν ἕξει χερῶν.\nφέρʼ, ἢν δὲ δὴ νῷν μὴ ἀποδέξηται λόγους;\nθανῇ· γαμοῦμαι δʼ ἡ τάλαινʼ ἐγὼ βίᾳ.\nπροδότις ἂν εἴης· τὴν βίαν σκήψασʼ ἔχεις.\nἀλλʼ ἁγνὸν ὅρκον σὸν κάρα κατώμοσα\nτί φῄς; θανεῖσθαι; κοὔποτʼ ἀλλάξεις λέχη;\nταὐτῷ ξίφει γε· κείσομαι δὲ σοῦ πέλας.\nἐπὶ τοῖσδε τοίνυν δεξιᾶς ἐμῆς θίγε.\nψαύω, θανόντος σοῦ τόδʼ ἐκλείψειν φάος.\nκἀγὼ στερηθεὶς σοῦ τελευτήσειν βίον.\nπῶς οὖν θανούμεθʼ ὥστε καὶ δόξαν λαβεῖν;\nτύμβου ʼπὶ νώτῳ σὲ κτανὼν ἐμὲ κτενῶ.\nπρῶτον δʼ ἀγῶνα μέγαν ἀγωνιούμεθα\nλέκτρων ὑπὲρ σῶν. ὁ δὲ θέλων ἴτω πέλας·\nτὸ Τρωικὸν γὰρ οὐ καταισχυνῶ κλέος\nοὐδʼ Ἑλλάδʼ ἐλθὼν λήψομαι πολὺν ψόγον,\nὅστις Θέτιν μὲν ἐστέρησʼ Ἀχιλλέως,\nΤελαμωνίου δʼ Αἴαντος εἰσεῖδον σφαγάς,\nτὸν Νηλέως τʼ ἄπαιδα· διὰ δὲ τὴν ἐμὴν\nοὐκ ἀξιώσω κατθανεῖν δάμαρτʼ ἐγώ;\nμάλιστά γε· εἰ γάρ εἰσιν οἱ θεοὶ σοφοί,\nεὔψυχον ἄνδρα πολεμίων θανόνθʼ ὕπο\nκούφῃ καταμπίσχουσιν ἐν τύμβῳ χθονί,\nκακοὺς δʼ ἐφʼ ἕρμα στερεὸν ἐκβάλλουσι γῆς.\nὦ θεοί, γενέσθω δή ποτʼ εὐτυχὲς γένος\nτὸ Ταντάλειον καὶ μεταστήτω κακῶν.\nοἲ ἐγὼ τάλαινα· τῆς τύχης γὰρ ὧδʼ ἔχω.\nΜενέλαε, διαπεπράγμεθʼ· ἐκβαίνει δόμων\nἡ θεσπιῳδὸς Θεονόη· κτυπεῖ δόμος\nκλῄθρων λυθέντων. φεῦγʼ· ἀτὰρ τί φευκτέον;\nἀποῦσα γάρ σε καὶ παροῦσʼ ἀφιγμένον\nδεῦρʼ οἶδεν· ὦ δύστηνος, ὡς ἀπωλόμην.\nΤροίας δὲ σωθεὶς κἀπὸ βαρβάρου χθονὸς\nἐς βάρβαρʼ ἐλθὼν φάσγανʼ αὖθις ἐμπεσῇ.\nἡγοῦ σύ μοι φέρουσα λαμπτήρων σέλας\nθείου δε σεμνὸν θεσμὸν αἰθέρος μυχούς,\nὡς πνεῦμα καθαρὸν οὐρανοῦ δεξώμεθα·\nσὺ δʼ αὖ κέλευθον εἴ τις ἔβλαψεν ποδὶ\nστείβων ἀνοσίῳ, δὸς καθαρσίῳ φλογί,\nκροῦσον δὲ πεύκην, ἵνα διεξέλθω, πυρός.\nνόμον δὲ τὸν ἐμὸν θεοῖσιν ἀποδοῦσαι πάρος\nἐφέστιον φλόγʼ ἐς δόμους κομίζετε.\nἙλένη, τί τἀμὰ — πῶς ἔχει — θεσπίσματα;\nἥκει πόσις σοι Μενέλεως ὅδʼ ἐμφανής,\nνεῶν στερηθεὶς τοῦ τε σοῦ μιμήματος.\nὦ τλῆμον, οἵους διαφυγὼν ἦλθες πόνους,\nοὐδʼ οἶσθα νόστον οἴκαδʼ εἴτʼ αὐτοῦ μενεῖς·\nἔρις γὰρ ἐν θεοῖς σύλλογός τε σοῦ πέρι\nἔσται πάρεδρος Ζηνὶ τῷδʼ ἐν ἤματι.\nἭρα μέν, ἥ σοι δυσμενὴς πάροιθεν ἦν,\nνῦν ἐστιν εὔνους κἀς πάτραν σῷσαι θέλει\nξὺν τῇδʼ, ἵνʼ Ἑλλὰς τοὺς Ἀλεξάνδρου γάμους,\nδώρημα Κύπριδος, ψευδονυμφεύτους μάθῃ·\nΚύπρις δὲ νόστον σὸν διαφθεῖραι θέλει,\nὡς μὴ ʼξελεγχθῇ μηδὲ πριαμένη φανῇ\nτὸ κάλλος, Ἑλένης οὕνεκʼ, ἀνονήτοις γάμοις.\nτέλος δʼ ἐφʼ ἡμῖν, εἴθʼ, ἃ βούλεται Κύπρις,\nλέξασʼ ἀδελφῷ σʼ ἐνθάδʼ ὄντα διολέσω,\nεἴτʼ αὖ μεθʼ Ἥρας στᾶσα σὸν σώσω βίον,\nκρύψασʼ ὁμαίμονʼ, ὅς με προστάσσει τάδε\nεἰπεῖν, ὅταν γῆν τήνδε νοστήσας τύχῃς\nτίς εἶσʼ ἀδελφῷ τόνδε σημανῶν ἐμῷ\nπαρόνθʼ, ὅπως ἂν τοὐμὸν ἀσφαλῶς ἔχῃ;\nὦ παρθένʼ, ἱκέτις ἀμφὶ σὸν πίτνω γόνυ\nκαὶ προσκαθίζω θᾶκον οὐκ εὐδαίμονα\nὑπέρ τʼ ἐμαυτῆς τοῦδέ θʼ, ὃν μόλις ποτὲ\nλαβοῦσʼ ἐπʼ ἀκμῆς εἰμι κατθανόντʼ ἰδεῖν·\nμή μοι κατείπῃς σῷ κασιγνήτῳ πόσιν\nτόνδʼ εἰς ἐμὰς ἥκοντα φιλτάτας χέρας,\nσῷσον δέ, λίσσομαί σε· συγγόνῳ δὲ σῷ\nτὴν εὐσέβειαν μὴ προδῷς τὴν σήν ποτε,\nχάριτας πονηρὰς κἀδίκους ὠνουμένη.\nμισεῖ γὰρ ὁ θεὸς τὴν βίαν, τὰ κτητὰ δὲ\nκτᾶσθαι κελεύει πάντας οὐκ ἐς ἁρπαγάς.\nἐατέος δʼ ὁ πλοῦτος ἄδικός τις ὤν.\nκοινὸς γάρ ἐστιν οὐρανὸς πᾶσιν βροτοῖς\nκαὶ γαῖʼ, ἐν ᾗ χρὴ δώματʼ ἀναπληρουμένους\nτἀλλότρια μὴ σχεῖν μηδʼ ἀφαιρεῖσθαι βίᾳ.\nἡμᾶς δὲ καιρίως μέν, ἀθλίως δʼ ἐμοί,\nἙρμῆς ἔδωκε πατρὶ σῷ σῴζειν πόσει\nτῷδʼ ὃς πάρεστι κἀπολάζυσθαι θέλει.\nπῶς οὖν θανὼν ἂν ἀπολάβοι; κεῖνος δὲ πῶς\nτὰ ζῶντα τοῖς θανοῦσιν ἀποδοίη ποτʼ ἄν;\nἤδη τὰ τοῦ θεοῦ καὶ τὰ τοῦ πατρὸς σκόπει·\nπότερον ὁ δαίμων χὡ θανὼν τὰ τῶν πέλας\nβούλοιντʼ ἂν ἢ οὐ βούλοιντʼ ἂν ἀποδοῦναι πάλιν;\nδοκῶ μέν. οὔκουν χρή σε συγγόνῳ πλέον\nνέμειν ματαίῳ μᾶλλον ἢ χρηστῷ πατρί.\nεἰ δʼ οὖσα μάντις καὶ τὰ θεῖʼ ἡγουμένη\nτὸ μὲν δίκαιον τοῦ πατρὸς διαφθερεῖς,\nτῷ δʼ οὐ δικαίῳ συγγόνῳ σώσεις χάριν,\nαἰσχρὸν τὰ μέν σε θεῖα πάντʼ ἐξειδέναι,\nτά τʼ ὄντα καὶ μέλλοντα, τὰ δὲ δίκαια μή.\nτήν τʼ ἀθλίαν ἔμʼ, οἷσιν ἔγκειμαι κακοῖς,\nῥῦσαι, πάρεργον δοῦσα τοῦτο τῆς τύχης·\nἙλένην γὰρ οὐδεὶς ὅστις οὐ στυγεῖ βροτῶν·\nἣ κλῄζομαι καθʼ Ἑλλάδʼ ὡς προδοῦσʼ ἐμὸν\nπόσιν Φρυγῶν ᾤκησα πολυχρύσους δόμους.\nἢν δʼ Ἑλλάδʼ ἔλθω κἀπιβῶ Σπάρτης πάλιν,\nκλύοντες εἰσιδόντες ὡς τέχναις θεῶν\nὤλοντʼ, ἐγὼ δὲ προδότις οὐκ ἄρʼ ἦ φίλων,\nπάλιν μʼ ἀνάξουσʼ ἐς τὸ σῶφρον αὖθις αὖ,\nἑδνώσομαί τε θυγατέρʼ, ἣν οὐδεὶς γαμεῖ,\nτὴν δʼ ἐνθάδʼ ἐκλιποῦσʼ ἀλητείαν πικρὰν\nὄντων ἐν οἴκοις χρημάτων ὀνήσομαι.\nκεἰ μὲν θανὼν ὅδʼ ἐν πυρᾷ κατεσφάγη,\nπρόσω σφʼ ἀπόντα δακρύοις ἂν ἠγάπων·\nνῦν δʼ ὄντα καὶ σωθέντʼ ἀφαιρεθήσομαι;\nμὴ δῆτα, παρθένʼ, ἀλλά σʼ ἱκετεύω τόδε·\nδὸς τὴν χάριν μοι τήνδε καὶ μιμοῦ τρόπους\nπατρὸς δικαίου· παισὶ γὰρ κλέος τόδε\nκάλλιστον, ὅστις ἐκ πατρὸς χρηστοῦ γεγὼς\nἐς ταὐτὸν ἦλθε τοῖς τεκοῦσι τοὺς τρόπους.\nοἰκτρὸν μὲν οἱ παρόντες ἐν μέσῳ λόγοι,\nοἰκτρὰ δὲ καὶ σύ. τοὺς δὲ Μενέλεω ποθῶ\nλόγους ἀκοῦσαι τίνας ἐρεῖ ψυχῆς πέρι.\nἐγὼ σὸν οὔτʼ ἂν προσπεσεῖν τλαίην γόνυ\nοὔτʼ ἂν δακρῦσαι βλέφαρα· τὴν Τροίαν γὰρ ἂν\nδειλοὶ γενόμενοι πλεῖστον αἰσχύνοιμεν ἄν.\nκαίτοι λέγουσιν ὡς πρὸς ἀνδρὸς εὐγενοῦς\nἐν ξυμφοραῖσι δάκρυʼ ἀπʼ ὀφθαλμῶν βαλεῖν.\nἀλλʼ οὐχὶ τοῦτο τὸ καλόν, εἰ καλὸν τόδε,\nαἱρήσομαι ʼγὼ πρόσθε τῆς εὐψυχίας.\nἀλλʼ, εἰ μὲν ἄνδρα σοι δοκεῖ σῷσαι ξένον\nζητοῦντά γʼ ὀρθῶς ἀπολαβεῖν δάμαρτʼ ἐμήν,\nἀπόδος τε καὶ πρὸς σῷσον· εἰ δὲ μὴ δοκεῖ,\nἐγὼ μὲν οὐ νῦν πρῶτον ἀλλὰ πολλάκις\nἄθλιος ἂν εἴην, σὺ δὲ γυνὴ κακὴ φανῇ.\nἃ δʼ ἄξιʼ ἡμῶν καὶ δίκαιʼ ἡγούμεθα\nκαὶ σῆς μάλιστα καρδίας ἀνθάψεται,\nλέξω τάδʼ ἀμφὶ μνῆμα σοῦ πατρὸς πόθῳ·\nὦ γέρον, ὃς οἰκεῖς τόνδε λάινον τάφον,\nἀπόδος, ἀπαιτῶ τὴν ἐμὴν δάμαρτά σε,\nἣν Ζεὺς ἔπεμψε δεῦρό σοι σῴζειν ἐμοί.\nοἶδʼ οὕνεκʼ ἡμῖν οὔποτʼ ἀποδώσεις θανών·\nἀλλʼ ἥδε πατέρα νέρθεν ἀνακαλούμενον\nοὐκ ἀξιώσει τὸν πρὶν εὐκλεέστατον\nκακῶς ἀκοῦσαι· κυρία γάρ ἐστι νῦν.\nὦ νέρτερʼ Ἅιδη, καὶ σὲ σύμμαχον καλῶ,\nὃς πόλλʼ ἐδέξω τῆσδʼ ἕκατι σώματα\nπεσόντα τὠμῷ φασγάνῳ, μισθὸν δʼ ἔχεις·\nἢ νῦν ἐκείνους ἀπόδος ἐμψύχους πάλιν,\nἢ τήνδε πατρὸς εὐσεβοῦς ἀνάγκασον\nκρείσσω φανεῖσαν τἀμά γʼ ἀποδοῦναι λέχη.\nεἰ δʼ ἐμὲ γυναῖκα τὴν ἐμὴν συλήσετε,\nἅ σοι παρέλιπεν ἥδε τῶν λόγων, φράσω.\nὅρκοις κεκλῄμεθʼ, ὡς μάθῃς, ὦ παρθένε,\nπρῶτον μὲν ἐλθεῖν διὰ μάχης σῷ συγγόνῳ\nκἀκεῖνον ἢ ʼμὲ δεῖ θανεῖν· ἁπλοῦς λόγος.\nἢν δʼ ἐς μὲν ἀλκὴν μὴ πόδʼ ἀντιθῇ ποδί,\nλιμῷ δὲ θηρᾷ τύμβον ἱκετεύοντε νώ,\nκτανεῖν δέδοκται τήνδε μοι κἄπειτʼ ἐμὸν\nπρὸς ἧπαρ ὦσαι δίστομον ξίφος τόδε\nτύμβου ʼπὶ νώτοις τοῦδʼ, ἵνʼ αἵματος ῥοαὶ\nτάφου καταστάζωσι· κεισόμεσθα δὲ\nνεκρὼ δύʼ ἑξῆς τῷδʼ ἐπὶ ξεστῷ τάφῳ,\nἀθάνατον ἄλγος σοί, ψόγος δὲ σῷ πατρί.\nοὐ γὰρ γαμεῖ τήνδʼ οὔτε σύγγονος σέθεν\nοὔτʼ ἄλλος οὐδείς· ἀλλʼ ἐγώ σφʼ ἀπάξομαι,\nεἰ μὴ πρὸς οἴκους δυνάμεθʼ, ἀλλὰ πρὸς νεκρούς.\nτί ταῦτα; δακρύοις ἐς τὸ θῆλυ τρεπόμενος\nἐλεινὸς ἦν ἂν μᾶλλον ἢ δραστήριος.\nκτεῖνʼ, εἰ δοκεῖ σοι· δυσκλεᾶς γὰρ οὐ κτενεῖς·\nμᾶλλόν γε μέντοι τοῖς ἐμοῖς πείθου λόγοις,\nἵνʼ ᾖς δικαία καὶ δάμαρτʼ ἐγὼ λάβω.\nἐν σοὶ βραβεύειν, ὦ νεᾶνι, τοὺς λόγους·\nοὕτω δὲ κρῖνον, ὡς ἅπασιν ἁνδάνῃς.\nἐγὼ πέφυκά τʼ εὐσεβεῖν καὶ βούλομαι,\nφιλῶ τʼ ἐμαυτήν, καὶ κλέος τοὐμοῦ πατρὸς\nοὐκ ἂν μιάναιμʼ, οὐδὲ συγγόνῳ χάριν\nδοίην ἂν ἐξ ἧς δυσκλεὴς φανήσομαι.\nἔνεστι δʼ ἱερὸν τῆς δίκης ἐμοὶ μέγα\nἐν τῇ φύσει· καὶ τοῦτο Νηρέως πάρα\nἔχουσα σῴζειν, Μενέλεως, πειράσομαι.\nἭρᾳ δʼ, ἐπείπερ βούλεταί σʼ εὐεργετεῖν,\nἐς ταὐτὸν οἴσω ψῆφον· ἡ Κύπρις δʼ ἐμοὶ\nἵλεως μὲν εἴη, ξυμβέβηκε δʼ οὐδαμοῦ·\nπειράσομαι δὲ παρθένος μένειν ἀεί.\nἃ δʼ ἀμφὶ τύμβῳ τῷδʼ ὀνειδίζεις πατρί,\nἡμῖν ὅδʼ αὑτὸς μῦθος. ἀδικοίημεν ἄν,\nεἰ μὴ ἀποδώσω· καὶ γὰρ ἂν κεῖνος βλέπων\nἀπέδωκεν ἂν σοὶ τήνδʼ ἔχειν, ταύτῃ δὲ σέ.\nκαὶ γὰρ τίσις τῶνδʼ ἐστὶ τοῖς τε νερτέροις\nκαὶ τοῖς ἄνωθεν πᾶσιν ἀνθρώποις· ὁ νοῦς\nτῶν κατθανόντων ζῇ μὲν οὔ, γνώμην δʼ ἔχει\nἀθάνατον εἰς ἀθάνατον αἰθέρʼ ἐμπεσών.\nὡς οὖν παραινῶ μὴ μακράν, σιγήσομαι\nἅ μου καθικετεύσατʼ, οὐδὲ μωρίᾳ\nξύμβουλος ἔσομαι τῇ κασιγνήτου ποτέ.\nεὐεργετῶ γὰρ κεῖνον οὐ δοκοῦσʼ ὅμως,\nἐκ δυσσεβείας ὅσιον εἰ τίθημί νιν.\nαὐτοὶ μὲν οὖν ὁδόν τινʼ ἐξευρίσκετε,\nἐγὼ δʼ ἀποστᾶσʼ ἐκποδὼν σιγήσομαι.\nἐκ τῶν θεῶν δʼ ἄρχεσθε χἱκετεύετε\nτὴν μέν σʼ ἐᾶσαι πατρίδα νοστῆσαι Κύπριν,\nἭρας δὲ τὴν ἔννοιαν ἐν ταὐτῷ μένειν\nἣν ἐς σὲ καὶ σὸν πόσιν ἔχει σωτηρίας.\nσὺ δʼ, ὦ θανών μοι πάτερ, ὅσον γʼ ἐγὼ σθένω,\nοὔποτε κεκλήσῃ δυσσεβὴς ἀντʼ εὐσεβοῦς.\nοὐδείς ποτʼ εὐτύχησεν ἔκδικος γεγώς,\nἐν τῷ δικαίῳ δʼ ἐλπίδες σωτηρίας.\nΜενέλαε, πρὸς μὲν παρθένου σεσῴσμεθα·\nτοὐνθένδε δὴ σὲ τοὺς λόγους φέροντα χρὴ\nκοινὴν ξυνάπτειν μηχανὴν σωτηρίας.\nἄκουε δή νυν· χρόνιος εἶ κατὰ στέγας\nκαὶ συντέθραψαι προσπόλοισι βασιλέως.\nτί τοῦτʼ ἔλεξας; ἐσφέρεις γὰρ ἐλπίδας\nὡς δή τι δράσων χρηστὸν ἐς κοινόν γε νῷν.\nπείσειας ἄν τινʼ οἵτινες τετραζύγων\nὄχων ἀνάσσουσʼ, ὥστε νῷν δοῦναι δίφρους;\nπείσαιμʼ ἄν· ἀλλὰ τίνα φυγὴν φευξούμεθα\nπεδίων ἄπειροι βαρβάρου τʼ ὄντες χθονός;\nἀδύνατον εἶπας. φέρε, τί δʼ, εἰ κρυφθεὶς δόμοις\nκτάνοιμʼ ἄνακτα τῷδε διστόμῳ ξίφει;\nοὐκ ἄν σʼ ἀνάσχοιτʼ οὐδὲ σιγήσειεν ἂν\nμέλλοντʼ ἀδελφὴ σύγγονον κατακτενεῖν.\nἀλλʼ οὐδὲ μὴν ναῦς ἔστιν ᾗ σωθεῖμεν ἂν\nφεύγοντες· ἣν γὰρ εἴχομεν θάλασσʼ ἔχει.\nἄκουσον, ἤν τι καὶ γυνὴ λέξῃ σοφόν.\nβούλῃ λέγεσθαι, μὴ θανών, λόγῳ θανεῖν;\nκακὸς μὲν ὄρνις· εἰ δὲ κερδανῶ, λέγειν\nἕτοιμός εἰμι μὴ θανὼν λόγῳ θανεῖν.\nκαὶ μὴν γυναικείοις σʼ ἂν οἰκτισαίμεθα\nκουραῖσι καὶ θρήνοισι πρὸς τὸν ἀνόσιον.\nσωτηρίας δὲ τοῦτʼ ἔχει τί νῷν ἄκος;\nπαλαιότης γὰρ τῷ λόγῳ γʼ ἔνεστί τις.\nὡς δὴ θανόντα σʼ ἐνάλιον κενῷ τάφῳ\nθάψαι τύραννον τῆσδε γῆς αἰτήσομαι.\nκαὶ δὴ παρεῖκεν· εἶτα πῶς ἄνευ νεὼς\nσωθησόμεσθα κενοταφοῦντʼ ἐμὸν δέμας;\nδοῦναι κελεύσω πορθμίδʼ, ᾗ καθήσομαι\nκόσμον τάφῳ σῷ πελαγίους ἐς ἀγκάλας.\nὡς εὖ τόδʼ εἶπας πλὴν ἕν· εἰ χέρσῳ ταφὰς\nθεῖναι κελεύσει σʼ, οὐδὲν ἡ σκῆψις φέρει.\nἀλλʼ οὐ νομίζειν φήσομεν καθʼ Ἑλλάδα\nχέρσῳ καλύπτειν τοὺς θανόντας ἐναλίους.\nτοῦτʼ αὖ κατορθοῖς· εἶτʼ ἐγὼ συμπλεύσομαι\nκαὶ συγκαθήσω κόσμον ἐν ταὐτῷ σκάφει.\nσὲ καὶ παρεῖναι δεῖ μάλιστα τούς τε σοὺς\nπλωτῆρας οἵπερ ἔφυγον ἐκ ναυαγίας.\nκαὶ μὴν ἐάνπερ ναῦν ἐπʼ ἀγκύρας λάβω,\nἀνὴρ παρʼ ἄνδρα στήσεται ξιφηφόρος.\nσὲ χρὴ βραβεύειν πάντα· πόμπιμοι μόνον\nλαίφει πνοαὶ γένοιντο καὶ νεὼς δρόμος.\nἔσται· πόνους γὰρ δαίμονες παύσουσί μου.\nἀτὰρ θανόντα τοῦ μʼ ἐρεῖς πεπυσμένη;\nσοῦ· καὶ μόνος γε φάσκε διαφυγεῖν μόρον\nἈτρέως πλέων σὺν παιδὶ καὶ θανόνθʼ ὁρᾶν.\nκαὶ μὴν τάδʼ ἀμφίβληστρα σώματος ῥάκη\nξυμμαρτυρήσει ναυτικῶν ἐρειπίων.\nἐς καιρὸν ἦλθε, τότε δʼ ἄκαιρʼ ἀπώλλυτο·\nτὸ δʼ ἄθλιον κεῖνʼ εὐτυχὲς τάχʼ ἂν πέσοι.\nπότερα δʼ ἐς οἴκους σοὶ συνεισελθεῖν με χρὴ\nἢ πρὸς τάφῳ τῷδʼ ἥσυχοι καθώμεθα;\nαὐτοῦ μένʼ· ἢν γὰρ καί τι πλημμελές σε δρᾷ,\nτάφος σʼ ὅδʼ ἂν ῥύσαιτο φάσγανόν τε σόν.\nἐγὼ δʼ ἐς οἴκους βᾶσα βοστρύχους τεμῶ\nπέπλων τε λευκῶν μέλανας ἀνταλλάξομαι\nπαρῇδί τʼ ὄνυχα φόνιον ἐμβαλῶ χροός.\nμέγας γὰρ ἁγών, καὶ βλέπω δύο ῥοπάς·\nἢ γὰρ θανεῖν δεῖ μʼ, ἢν ἁλῶ τεχνωμένη,\nἢ πατρίδα τʼ ἐλθεῖν καὶ σὸν ἐκσῷσαι δέμας.\nὦ πότνιʼ ἣ Δίοισιν ἐν λέκτροις πίτνεις\nἭρα, δύʼ οἰκτρὼ φῶτʼ ἀνάψυξον πόνων,\nαἰτούμεθʼ ὀρθὰς ὠλένας πρὸς οὐρανὸν\nῥίπτονθʼ, ἵνʼ οἰκεῖς ἀστέρων ποικίλματα.\nσύ θʼ, ἣ ʼπὶ τὠμῷ κάλλος ἐκτήσω γάμῳ,\nκόρη Διώνης Κύπρι, μή μʼ ἐξεργάσῃ.\nἅλις δὲ λύμης ἥν μʼ ἐλυμήνω πάρος\nτοὔνομα παρασχοῦσʼ, οὐ τὸ σῶμʼ, ἐν βαρβάροις.\nθανεῖν δʼ ἔασόν μʼ, εἰ κατακτεῖναι θέλεις,\nἐν γῇ πατρῴᾳ. τί ποτʼ ἄπληστος εἶ κακῶν,\nἔρωτας ἀπάτας δόλιά τʼ ἐξευρήματα\nἀσκοῦσα φίλτρα θʼ αἱματηρὰ δωμάτων;\nεἰ δʼ ἦσθα μετρία, τἄλλα γʼ ἡδίστη θεῶν\nπέφυκας ἀνθρώποισιν· οὐκ ἄλλως λέγω.\nσὲ τὰν ἐναύλοις ὑπὸ δενδροκόμοις\nμουσεῖα καὶ θάκους ἐνί-\nζουσαν ἀναβοάσω,\nσὲ τὰν ἀοιδοτάταν ὄρνιθα μελῳδὸν\nἀηδόνα δακρυόεσσαν,\nἔλθʼ ὦ διὰ ξουθᾶν\nγενύων ἐλελιζομένα\nθρήνων ἐμοὶ ξυνεργός,\nἙλένας μελέας πόνους\nτὸν Ἰλιάδων τʼ ἀει-\nδούσᾳ δακρυόεντα πότμον\nἈχαιῶν ὑπὸ λόγχαις·\nὅτʼ ἔδραμε ῥόθια πεδία βαρβάρῳ πλάτᾳ\nὅτʼ ἔμολεν ἔμολε, μέλεα Πριαμίδαις ἄγων\nΛακεδαίμονος ἄπο λέχεα\nσέθεν, ὦ Ἑλένα, Πάρις αἰνόγαμος\nπομπαῖσιν Ἀφροδίτας.\nπολλοὶ δʼ Ἀχαιῶν δορὶ καὶ πετρίναις\nῥιπαῖσιν ἐκπνεύσαντες Ἅι-\nδαν μέλεον ἔχουσιν,\nταλαινᾶν ἀλόχων κείραντες ἔθειραν·\nἄνυμφα δὲ μέλαθρα κεῖται·\nπολλοὺς δὲ πυρσεύσας\nφλογερὸν σέλας ἀμφιρύταν\nΕὔβοιαν εἷλʼ Ἀχαιῶν\nμονόκωπος ἀνήρ, πέτραις\nΚαφηρίσιν ἐμβαλὼν\nΑἰγαίαις τʼ ἐνάλοις δόλιον\nἀκταῖς ἀστέρα λάμψας.\nἀλίμενα δʼ ὄρεα Μάλεα χειμάτων πνοᾷ,\nὅτʼ ἔσυτο πατρίδος ἀποπρό, βαρβάρου στολᾶς\nγέρας, οὐ γέρας ἀλλʼ ἔριν,\nΔαναῶν Μενέλας ἐπὶ ναυσὶν ἄγων,\nεἴδωλον ἱερὸν Ἥρας.\nὅ τι θεὸς ἢ μὴ θεὸς ἢ τὸ μέσον,\nτίς φησʼ ἐρευνήσας βροτῶν\nμακρότατον πέρας εὑρεῖν\nὃς τὰ θεῶν ἐσορᾷ\nδεῦρο καὶ αὖθις ἐκεῖσε\nκαὶ πάλιν ἀντιλόγοις\nπηδῶντʼ ἀνελπίστοις τύχαις;\nσὺ Διὸς ἔφυς, ὦ Ἑλένα, θυγάτηρ·\nπτανὸς γὰρ ἐν κόλποις σε Λή-\nδας ἐτέκνωσε πατήρ.\nκᾆτʼ ἰαχήθης καθʼ Ἑλλανίαν\nπροδότις ἄπιστος ἄδικος ἄθεος· οὐδʼ ἔχω\nτί τὸ σαφὲς ἔτι ποτʼ ἐν βροτοῖς·\nτὸ τῶν θεῶν δʼ ἔπος ἀλαθὲς ηὗρον.\nἄφρονες ὅσοι τὰς ἀρετὰς πολέμῳ\nλόγχαισί τʼ ἀλκαίου δορὸς\nκτᾶσθε, πόνους ἀμαθῶς θνα-\nτῶν καταπαυόμενοι·\nεἰ γὰρ ἅμιλλα κρινεῖ νιν\nαἵματος, οὔποτʼ ἔρις\nλείψει κατʼ ἀνθρώπων πόλεις·\nᾇ Πριαμίδος γᾶς ἔλαχον θαλάμους,\nἐξὸν διορθῶσαι λόγοις\nσὰν ἔριν, ὦ Ἑλένα.\nνῦν δʼ οἳ μὲν Ἅιδᾳ μέλονται κάτω,\nτείχεα δὲ φλογμὸς ὥστε Διός ἐπέσυτο φλόξ,\nἐπὶ δὲ πάθεα πάθεσι φέρεις\nἀθλίοις συμφοραῖς αἰλίνοις.\nὦ χαῖρε, πατρὸς μνῆμʼ· ἐπʼ ἐξόδοισι γὰρ\nἔθαψα, Πρωτεῦ, σʼ ἕνεκʼ ἐμῆς προσρήσεως·\nἀεὶ δέ σʼ ἐξιών τε κἀσιὼν δόμους\nΘεοκλύμενος παῖς ὅδε προσεννέπει, πάτερ.\nὑμεῖς μὲν οὖν κύνας τε καὶ θηρῶν βρόχους,\nδμῶες, κομίζετʼ ἐς δόμους τυραννικούς·\nἐγὼ δʼ ἐμαυτὸν πόλλʼ ἐλοιδόρησα δή·\nοὐ γάρ τι θανάτῳ τοὺς κακοὺς κολάζομεν;\nκαὶ νῦν πέπυσμαι φανερὸν Ἑλλήνων τινὰ\nἐς γῆν ἀφῖχθαι καὶ λεληθέναι σκοπούς,\nἤτοι κατόπτην ἢ κλοπαῖς θηρώμενον\nἙλένην· θανεῖται δʼ, ἤν γε δὴ ληφθῇ μόνον.\nἔα·\nἀλλʼ, ὡς ἔοικε, πάντα διαπεπραγμένα\nηὕρηκα· τύμβου γὰρ κενὰς λιποῦσʼ ἕδρας\nἡ Τυνδαρὶς παῖς ἐκπεπόρθμευται χθονός.\nὠή, χαλᾶτε κλῇθρα· λύεθʼ ἱππικὰ\nφάτνης, ὀπαδοί, κἀκκομίζεθʼ ἅρματα,\nὡς ἂν πόνου γʼ ἕκατι μὴ λάθῃ με γῆς\nτῆσδʼ ἐκκομισθεῖσʼ ἄλοχος, ἧς ἐφίεμαι. —\nἐπίσχετʼ· εἰσορῶ γὰρ οὓς διώκομεν\nπαρόντας ἐν δόμοισι κοὐ πεφευγότας.\nαὕτη, τί πέπλους μέλανας ἐξήψω χροὸς\nλευκῶν ἀμείψασʼ ἔκ τε κρατὸς εὐγενοῦς\nκόμας σίδηρον ἐμβαλοῦσʼ ἀπέθρισας\nχλωροῖς τε τέγγεις δάκρυσι σὴν παρηίδα\nκλαίουσα; πότερον ἐννύχοις πεπεισμένη\nστένεις ὀνείροις, ἢ φάτιν τινʼ οἴκοθεν\nκλύουσα λύπῃ σὰς διέφθαρσαι φρένας;\nὦ δέσποτʼ — ἤδη γὰρ τόδʼ ὀνομάζω σʼ ἔπος —\nὄλωλα· φροῦδα τἀμὰ κοὐδέν εἰμʼ ἔτι.\nἐν τῷ δὲ κεῖσαι συμφορᾶς; τίς ἡ τύχη;\nΜενέλαος — οἴμοι, πῶς φράσω; — τέθνηκέ μοι.\nοὐδέν τι χαίρω σοῖς λόγοις, τὰ δʼ εὐτυχῶ.\nπῶς δʼ οἶσθα; μῶν σοι Θεονόη λέγει τάδε;\nκείνη τε φησὶν ὅ τε παρὼν ὅτʼ ὤλλυτο.\nἥκει γὰρ ὅστις καὶ τάδʼ ἀγγέλλει σαφῆ;\nἥκει· μόλοι γὰρ οἷ σφʼ ἐγὼ χρῄζω μολεῖν.\nτίς ἐστι; ποῦ ʼστιν; ἵνα σαφέστερον μάθω.\nὅδʼ ὃς κάθηται τῷδʼ ὑποπτήξας τάφῳ.\nἌπολλον, ὡς ἐσθῆτι δυσμόρφῳ πρέπει.\nοἴμοι, δοκῶ μὲν κἀμὸν ὧδʼ ἔχειν πόσιν.\nποδαπὸς δʼ ὅδʼ ἁνὴρ καὶ πόθεν κατέσχε γῆν;\nἝλλην, Ἀχαιῶν εἷς ἐμῷ σύμπλους πόσει.\nθανάτῳ δὲ ποίῳ φησὶ Μενέλεων θανεῖν;\nοἰκτρόταθʼ, ὑγροῖσιν ἐν κλυδωνίοις ἁλός.\nποῦ βαρβάροισι πελάγεσιν ναυσθλούμενον;\nΛιβύης ἀλιμένοις ἐκπεσόντα πρὸς πέτραις.\nκαὶ πῶς ὅδʼ οὐκ ὄλωλε κοινωνῶν πλάτης;\nἐσθλῶν κακίους ἐνίοτʼ εὐτυχέστεροι.\nλιπὼν δὲ ναὸς ποῦ πάρεστιν ἔκβολα;\nὅπου κακῶς ὄλοιτο, Μενέλεως δὲ μή.\nὄλωλʼ ἐκεῖνος. ἦλθε δʼ ἐν ποίῳ σκάφει;\nναῦταί σφʼ ἀνείλοντʼ ἐντυχόντες, ὡς λέγει.\nποῦ δὴ τὸ πεμφθὲν ἀντὶ σοῦ Τροίᾳ κακόν;\nνεφέλης λέγεις ἄγαλμα; ἐς αἰθέρʼ οἴχεται.\nὦ Πρίαμε καὶ γῆ Τρῳάς, ὡς ἔρρεις μάτην.\nκἀγὼ μετέσχον Πριαμίδαις δυσπραξίας.\nπόσιν δʼ ἄθαπτον ἔλιπεν ἢ κρύπτει χθονί;\nἄθαπτον· οἲ ἐγὼ τῶν ἐμῶν τλήμων κακῶν.\nτῶνδʼ οὕνεκʼ ἔταμες βοστρύχους ξανθῆς κόμης·\nφίλος γάρ ἐστιν, ὅς ποτʼ ἐστίν, ἐνθάδʼ ὤν.\nὀρθῶς μὲν ἥδε συμφορὰ δακρύεται —\nἐν εὐμαρεῖ γοῦν σὴν κασιγνήτην λαθεῖν.\nοὐ δῆτα. πῶς οὖν; τόνδʼ ἔτʼ οἰκήσεις τάφον;\nτί κερτομεῖς με, τὸν θανόντα δʼ οὐκ ἐᾷς;\nπιστὴ γὰρ εἶ σὺ σῷ πόσει φεύγουσά με.\nἀλλʼ οὐκέτʼ· ἤδη δʼ ἄρχε τῶν ἐμῶν γάμων.\nχρόνια μὲν ἦλθεν, ἀλλʼ ὅμως αἰνῶ τάδε.\nοἶσθʼ οὖν ὃ δρᾶσον; τῶν πάρος λαθώμεθα.\nἐπὶ τῷ; χάρις γὰρ ἀντὶ χάριτος ἐλθέτω.\nσπονδὰς τέμωμεν καὶ διαλλάχθητί μοι.\nμεθίημι νεῖκος τὸ σόν, ἴτω δʼ ὑπόπτερον.\nπρός νύν σε γονάτων τῶνδʼ, ἐπείπερ εἶ φίλος —\nτί χρῆμα θηρῶσʼ ἱκέτις ὠρέχθης ἐμοῦ;\nτὸν κατθανόντα πόσιν ἐμὸν θάψαι θέλω.\nτί δʼ; ἔστʼ ἀπόντων τύμβος; ἢ θάψεις σκιάν;\nἝλλησίν ἐστι νόμος, ὃς ἂν πόντῳ θάνῃ —\nτί δρᾶν; σοφοί τοι Πελοπίδαι τὰ τοιάδε.\nκενοῖσι θάπτειν ἐν πέπλων ὑφάσμασιν.\nκτέριζʼ· ἀνίστη τύμβον οὗ χρῄζεις χθονός.\nοὐχ ὧδε ναύτας ὀλομένους τυμβεύομεν.\nπῶς δαί; λέλειμμαι τῶν ἐν Ἕλλησιν νόμων.\nἐς πόντον ὅσα χρὴ νέκυσιν ἐξορμίζομεν.\nτί σοι παράσχω δῆτα τῷ τεθνηκότι;\nὅδʼ οἶδʼ, ἐγὼ δʼ ἄπειρος, εὐτυχοῦσα πρίν.\nὦ ξένε, λόγων μὲν κληδόνʼ ἤνεγκας φίλην.\nοὔκουν ἐμαυτῷ γʼ οὐδὲ τῷ τεθνηκότι.\nπῶς τοὺς θανόντας θάπτετʼ ἐν πόντῳ νεκρούς;\nὡς ἂν παρούσης οὐσίας ἕκαστος ᾖ.\nπλούτου λέγʼ οὕνεχʼ ὅ τι θέλεις ταύτης χάριν.\nπροσφάζεται μὲν αἷμα πρῶτα νερτέροις.\nτίνος; σύ μοι σήμαινε, πείσομαι δʼ ἐγώ.\nαὐτὸς σὺ γίγνωσκʼ· ἀρκέσει γὰρ ἃν διδῷς.\nἐν βαρβάροις μὲν ἵππον ἢ ταῦρον νόμος.\nδιδούς γε μὲν δὴ δυσγενὲς μηδὲν δίδου.\nοὐ τῶνδʼ ἐν ἀγέλαις ὀλβίαις σπανίζομεν.\nκαὶ στρωτὰ φέρεται λέκτρα σώματος κενά.\nἔσται· τί δʼ ἄλλο προσφέρειν νομίζεται;\nχαλκήλαθʼ ὅπλα· καὶ γὰρ ἦν φίλος δορί.\nἄξια τάδʼ ἔσται Πελοπιδῶν ἃ δώσομεν.\nκαὶ τἄλλʼ ὅσα χθὼν καλὰ φέρει βλαστήματα.\nπῶς οὖν; ἐς οἶδμα τίνι τρόπῳ καθίετε;\nναῦν δεῖ παρεῖναι κἀρετμῶν ἐπιστάτας.\nπόσον δʼ ἀπείργει μῆκος ἐκ γαίας δόρυ;\nὥστʼ ἐξορᾶσθαι ῥόθια χερσόθεν μόλις.\nτί δή; τόδʼ Ἑλλὰς νόμιμον ἐκ τίνος σέβει;\nὡς μὴ πάλιν γῇ λύματʼ ἐκβάλῃ κλύδων.\nΦοίνισσα κώπη ταχύπορος γενήσεται.\nκαλῶς ἂν εἴη Μενέλεῴ τε πρὸς χάριν.\nοὔκουν σὺ χωρὶς τῆσδε δρῶν ἀρκεῖς τάδε;\nμητρὸς τόδʼ ἔργον ἢ γυναικὸς ἢ τέκνων.\nταύτης ὁ μόχθος, ὡς λέγεις, θάπτειν πόσιν.\nἐν εὐσεβεῖ γοῦν νόμιμα μὴ κλέπτειν νεκρῶν.\nἴτω· πρὸς ἡμῶν ἄλοχον εὐσεβῆ τρέφειν.\nἐλθὼν δʼ ἐς οἴκους ἐξελοῦ κόσμον νεκρῷ·\nκαὶ σὲ οὐ κεναῖσι χερσὶ γῆς ἀποστελῶ,\nδράσαντα τῇδε πρὸς χάριν· φήμας δʼ ἐμοὶ\nἐσθλὰς ἐνεγκὼν ἀντὶ τῆς ἀχλαινίας\nἐσθῆτα λήψῃ σῖτά θʼ, ὥστε σʼ ἐς πάτραν\nἐλθεῖν, ἐπεὶ νῦν γʼ ἀθλίως ἔχονθʼ ὁρῶ.\nσὺ δʼ, ὦ τάλαινα, μὴ ʼπὶ τοῖς ἀνηνύτοις\nτρύχουσα σαυτήν — Μενέλεως δʼ ἔχει πότμον,\nκοὐκ ἂν δύναιτο ζῆν ὁ κατθανὼν πόσις.\nσὸν ἔργον, ὦ νεᾶνι· τὸν παρόντα μὲν\nστέργειν πόσιν χρή, τὸν δὲ μηκέτʼ ὄντʼ ἐᾶν·\nἄριστα γάρ σοι ταῦτα πρὸς τὸ τυγχάνον.\nἢν δʼ Ἑλλάδʼ ἔλθω καὶ τύχω σωτηρίας,\nπαύσω ψόγου σε τοῦ πρίν, ἢν γυνὴ γένῃ\nοἵαν γενέσθαι χρή σε σῷ ξυνευνέτῃ.\nἔσται τάδʼ· οὐδὲ μέμψεται πόσις ποτὲ\nἡμῖν· σὺ δʼ αὐτὸς ἐγγὺς ὢν εἴσῃ τάδε.\nἀλλʼ, ὦ τάλας, εἴσελθε καὶ λουτρῶν τύχε\nἐσθῆτά τʼ ἐξάλλαξον. οὐκ ἐς ἀμβολὰς\nεὐεργετήσω σʼ· εὐμενέστερον γὰρ ἂν\nτῷ φιλτάτῳ μοι Μενέλεῳ τὰ πρόσφορα\nδρῴης ἄν, ἡμῶν τυγχάνων οἵων σε χρή.\nὈρεία ποτὲ δρομάδι κώ-\nλῳ μάτηρ θεῶν ἐσύθη ἀνʼ\nὑλάεντα νάπη\nποτάμιόν τε χεῦμʼ ὑδάτων\nβαρύβρομόν τε κῦμʼ ἅλιον\nπόθῳ τᾶς ἀποιχομένας\nἀρρήτου κούρας.\nκρόταλα δὲ βρόμια διαπρύσιον\nἱέντα κέλαδον ἀνεβόα,\nθηρῶν ὅτε ζυγίους\nζευξάσᾳ θεᾷ σατίνας\nτὰν ἁρπασθεῖσαν κυκλίων\nχορῶν ἔξω παρθενίων\nμετὰ κούραν, ἀελλόποδες,\nἃ μὲν τόξοις Ἄρτεμις, ἃ δʼ\nἔγχει Γοργῶπις πάνοπλος,\nσυνείποντο. Ζεὺς δʼ ἑδράνων\nαὐγάζων ἐξ οὐρανίων\nἄλλαν μοῖραν ἔκραινε.\nδρομαῖον δʼ ὅτε πολυπλάνη-\nτον μάτηρ ἔπαυσε πόνον,\nμαστεύουσα πόνους\nθυγατρὸς ἁρπαγὰς δολίους,\nχιονοθρέμμονάς γʼ ἐπέρασʼ\nἸδαιᾶν Νυμφᾶν σκοπιάς·\nῥίπτει δʼ ἐν πένθει\nπέτρινα κατὰ δρία πολυνιφέα·\nβροτοῖσι δʼ ἄχλοα πεδία γᾶς\nοὐ καρπίζουσʼ ἀρότοις\nλαῶν δὲ φθείρει γενεάν·\nποίμναις δʼ οὐχ ἵει θαλερὰς\nβοσκὰς εὐφύλλων ἑλίκων,\nπόλεων δʼ ἀπέλειπε βίος·\nοὐδʼ ἦσαν θεῶν θυσίαι,\nβωμοῖς δʼ ἄφλεκτοι πέλανοι·\nπηγὰς δʼ ἀμπαύει δροσερὰς\nλευκῶν ἐκβάλλειν ὑδάτων\nπένθει παιδὸς ἀλάστωρ.\nἐπεὶ δʼ ἔπαυσʼ εἰλαπίνας\nθεοῖς βροτείῳ τε γένει,\nΖεὺς μειλίσσων στυγίους\nματρὸς ὀργὰς ἐνέπει·\nβᾶτε, σεμναὶ Χάριτες,\nἴτε, τᾷ περὶ παρθένῳ\nΔηοῖ θυμωσαμένᾳ\nλύπαν ἐξαλλάξατʼ ἀλαλᾷ,\nΜοῦσαί θʼ ὕμνοισι χορῶν.\nχαλκοῦ δʼ αὐδὰν χθονίαν\nτύπανά τʼ ἔλαβε βυρσοτενῆ\nκαλλίστα τότε πρῶτα μακά-\nρων Κύπρις· γέλασέν τε θεὰ\nδέξατό τʼ ἐς χέρας\nβαρύβρομον αὐλὸν\nτερφθεῖσʼ ἀλαλαγμῷ.\nὧν οὐ θέμις σʼ οὔθʼ ὁσία\nʼπʼύρωσας ἐν θεῶν θαλάμοις,\nμῆνιν δʼ ἔσχες μεγάλας\nματρός, ὦ παῖ, θυσίας\nοὐ σεβίζουσα θεᾶς.\nμέγα τοι δύναται νεβρῶν\nπαμποίκιλοι στολίδες\nκισσοῦ τε στεφθεῖσα χλόα\nνάρθηκας εἰς ἱερούς,\nῥόμβου θʼ εἱλισσομένα\nκύκλιος ἔνοσις αἰθερία,\nβακχεύουσά τʼ ἔθειρα Βρομί-\nῳ καὶ παννυχίδες θεᾶς.\nεὖ δέ νιν ἄμασιν\nὑπέρβαλε σελάνα\nμορφᾷ μόνον ηὔχεις.\nτὰ μὲν κατʼ οἴκους εὐτυχοῦμεν, ὦ φίλαι·\nἡ γὰρ συνεκκλέπτουσα Πρωτέως κόρη\nπόσιν παρόντα τὸν ἐμὸν ἱστορουμένη\nοὐκ εἶπʼ ἀδελφῷ· κατθανόντα δʼ ἐν χθονὶ\nοὔ φησιν αὐγὰς εἰσορᾶν ἐμὴν χάριν.\n\nκάλλιστα δῆτʼ ἀνήρπασʼ ἐν τύχῃ πόσις·\nἃ γὰρ καθήσειν ὅπλʼ ἔμελλεν εἰς ἅλα,\nταῦτʼ ἐμβαλὼν πόρπακι γενναίαν χέρα\nαὐτὸς κομίζει δόρυ τε δεξιᾷ λαβών,\nὡς τῷ θανόντι χάριτα δὴ συνεκπονῶν.\nπρούργου δʼ ἐς ἀλκὴν σῶμʼ ὅπλοις ἠσκήσατο,\nὡς βαρβάρων τρόπαια μυρίων χερὶ\nθήσων, ὅταν κωπῆρες ἐσβῶμεν σκάφος,\nπέπλους δʼ ἀμείψασʼ ἀντὶ ναυφθόρου στολῆς\nἐγώ νιν ἐξήσκησα, καὶ λουτροῖς χρόα\nἔδωκα, χρόνια νίπτρα ποταμίας δρόσου.\nἀλλʼ, ἐκπερᾷ γὰρ δωμάτων ὁ τοὺς ἐμοὺς\nγάμους ἑτοίμους ἐν χεροῖν ἔχειν δοκῶν,\nσιγητέον μοι· καὶ σὲ προσποιούμεθα\nεὔνουν κρατεῖν τε στόματος, ἢν δυνώμεθα\nσωθέντες αὐτοὶ καὶ σὲ συνσῶσαί ποτε.\nχωρεῖτʼ ἐφεξῆς, ὡς ἔταξεν ὁ ξένος,\nδμῶες, φέροντες ἐνάλια κτερίσματα.\nἙλένη, σὺ δʼ, ἤν σοι μὴ κακῶς δόξω λέγειν,\nπείθου, μένʼ αὐτοῦ· ταὐτὰ γὰρ παροῦσά τε\nπράξεις τὸν ἄνδρα τὸν σὸν ἤν τε μὴ παρῇς.\nδέδοικα γάρ σε μή τις ἐμπεσὼν πόθος\nπείσῃ μεθεῖναι σῶμʼ ἐς οἶδμα πόντιον\nτοῦ πρόσθεν ἀνδρὸς χάρισιν ἐκπεπληγμένην·\nἄγαν γὰρ αὐτὸν οὐ παρόνθʼ ὅμως στένεις.\nὦ καινὸς ἡμῖν πόσις, ἀναγκαίως ἔχει\nτὰ πρῶτα λέκτρα νυμφικάς θʼ ὁμιλίας\nτιμᾶν· ἐγὼ δὲ διὰ τὸ μὲν στέργειν πόσιν\nκαὶ ξυνθάνοιμʼ ἄν· ἀλλὰ τίς κείνῳ χάρις\nξὺν κατθανόντι κατθανεῖν; ἔα δέ με\nαὐτὴν μολοῦσαν ἐντάφια δοῦναι νεκρῷ.\nθεοὶ δὲ σοί τε δοῖεν οἷʼ ἐγὼ θέλω,\nκαὶ τῷ ξένῳ τῷδʼ, ὅτι συνεκπονεῖ τάδε.\nἕξεις δέ μʼ οἵαν χρή σʼ ἔχειν ἐν δώμασι\nγυναῖκʼ, ἐπειδὴ Μενέλεων εὐεργετεῖς\nκἄμʼ· ἔρχεται γὰρ δή τινʼ ἐς τύχην τάδε.\nὅστις δὲ δώσει ναῦν ἐν ᾗ τάδʼ ἄξομεν,\nπρόσταξον, ὡς ἂν τὴν χάριν πλήρη λάβω.\nχώρει σὺ καὶ ναῦν τοῖσδε πεντηκόντορον\nΣιδωνίαν δὸς κἀρετμῶν ἐπιστάτας.\nοὔκουν ὅδʼ ἄρξει ναὸς ὃς κοσμεῖ τάφον;\nμάλιστʼ· ἀκούειν τοῦδε χρὴ ναύτας ἐμούς.\nαὖθις κέλευσον, ἵνα σαφῶς μάθωσί σου.\nαὖθις κελεύω καὶ τρίτον γʼ, εἴ σοι φίλον.\nὄναιο· κἀγὼ τῶν ἐμῶν βουλευμάτων.\nμή νυν ἄγαν σὸν δάκρυσιν ἐκτήξῃς χρόα.\nἥδʼ ἡμέρα σοι τὴν ἐμὴν δείξει χάριν.\nτὰ τῶν θανόντων οὐδέν, ἀλλʼ ἄλλως πόνος.\nἔστιν τι κἀκεῖ κἀνθάδʼ ὧν ἐγὼ λέγω.\nοὐδὲν κακίω Μενέλεώ μʼ ἕξεις πόσιν.\nοὐδὲν σὺ μεμπτός· τῆς τύχης με δεῖ μόνον.\nἐν σοὶ τόδʼ, ἢν σὴν εἰς ἔμʼ εὔνοιαν διδῷς.\nοὐ νῦν διδαξόμεσθα τοὺς φίλους φιλεῖν.\nβούλῃ ξυνεργῶν αὐτὸς ἐκπέμψω στόλον;\nἥκιστα· μὴ δούλευε σοῖς δούλοις, ἄναξ.\nἀλλʼ εἶα· τοὺς μὲν Πελοπιδῶν ἐῶ νόμους·\nκαθαρὰ γὰρ ἡμῖν δώματʼ· οὐ γὰρ ἐνθάδε\nψυχὴν ἀφῆκε Μενέλεως· ἴτω δέ τις\nφράσων ὑπάρχοις τοῖς ἐμοῖς φέρειν γάμων\nἀγάλματʼ οἴκους εἰς ἐμούς· πᾶσαν δὲ χρὴ\nγαῖαν βοᾶσθαι μακαρίαις ὑμνῳδίαις\nὑμέναιον Ἑλένης κἀμόν, ὡς ζηλωτὸς ᾖ.\nσὺ δʼ, ὦ ξένʼ, ἐλθών, πελαγίους ἐς ἀγκάλας\nτῷ τῆσδε πρίν ποτʼ ὄντι δοὺς πόσει τάδε,\nπάλιν πρὸς οἴκους σπεῦδʼ ἐμὴν δάμαρτʼ ἔχων,\nὡς τοὺς γάμους τοὺς τῆσδε συνδαίσας ἐμοὶ\nστέλλῃ πρὸς οἴκους ἢ μένων εὐδαιμονῇς.\nὦ Ζεῦ, πατήρ τε καὶ σοφὸς κλῄζῃ θεός,\nβλέψον πρὸς ἡμᾶς καὶ μετάστησον κακῶν.\nἕλκουσι δʼ ἡμῖν πρὸς λέπας τὰς συμφορὰς\nσπουδῇ σύναψαι· κἂν ἄκρᾳ θίγῃς χερί,\nἥξομεν ἵνʼ ἐλθεῖν βουλόμεσθα τῆς τύχης.\nἅλις δὲ μόχθων οὓς ἐμοχθοῦμεν πάρος.\nκέκλησθέ μοι, θεοί, πολλά χρήσθʼ ἐμοῦ κλύειν\nκαὶ λύπρʼ· ὀφείλω δʼ οὐκ ἀεὶ πράσσειν κακῶς,\nὀρθῷ δὲ βῆναι ποδί· μίαν δέ μοι χάριν\nδόντες τὸ λοιπὸν εὐτυχῆ με θήσετε.\nΦοίνισσα Σιδωνιὰς ὦ\nταχεῖα κώπα, ῥοθίοισι μάτηρ\nεἰρεσίας φίλα,\nχοραγὲ τῶν καλλιχόρων\nδελφίνων, ὅταν αὔραις\nπέλαγος ἀνήνεμον ᾖ,\nγλαυκὰ δὲ Πόντου θυγάτηρ\nΓαλάνεια τάδʼ εἴπῃ·\nκατὰ μὲν ἱστία πετάσατʼ αὔ-\nραις λιπόντες εἰναλίαις,\nλάβετε δʼ εἰλατίνας πλάτας,\nὦ ναῦται, ναῦται,\nπέμποντες εὐλιμένους\nΠερσείων οἴκων Ἑλέναν ἐπʼ ἀκτάς.\nἦ που κόρας ἂν ποταμοῦ\nπαρʼ οἶδμα Λευκιππίδας ἢ πρὸ ναοῦ\nΠαλλάδος ἂν λάβοις\nχρόνῳ ξυνελθοῦσα χοροῖς\nἢ κώμοις Ὑακίνθου\nνύχιον ἐς εὐφροσύναν,\nὃν ἐξαμιλλησάμενος\nτροχῷ τέρμονα δίσκου\nἔκανε Φοῖβος, τᾷ Λακαί-\nνᾳ γᾷ βούθυτον ἁμέραν·\nὁ Διὸς δʼ εἶπε σέβειν γόνος·\nμόσχον θʼ, ἃν οἴκοις\nἔλειπες, Ἑρμιόναν,\nἇς οὔπω πεῦκαι πρὸ γάμων ἔλαμψαν.\nδιʼ ἀέρος εἴθε ποτανοὶ\nγενοίμεσθʼ ᾇ Λιβύας\nοἰωνοὶ στοχάδες\nὄμβρον λιποῦσαι χειμέριον\nνίσονται πρεσβυτάτᾳ\nσύριγγι πειθόμεναι\nποιμένος, ὃς ἄβροχα πεδία καρποφόρα τε γᾶς\nἐπιπετόμενος ἰαχεῖ.\nὦ πταναὶ δολιχαύχενες,\nσύννομοι νεφέων δρόμου,\nβᾶτε Πλειάδας ὑπὸ μέσας\nὠρίωνά τʼ ἐννύχιον·\nκαρύξατʼ ἀγγελίαν,\nΕὐρώταν ἐφεζόμεναι,\nΜενέλεως ὅτι Δαρδάνου\nπόλιν ἑλὼν δόμον ἥξει.\nμόλοιτέ ποθʼ ἵππιον οἶμον\nδιʼ αἰθέρος ἱέμενοι\nπαῖδες Τυνδαρίδαι,\nλαμπρῶν ἄστρων ὑπʼ ἀέλλαισιν·\nοἳ ναίετʼ οὐράνιοι,\nσωτῆρες τᾶς Ἑλένας,\nγλαυκὸν ἔπιτʼ οἶδμα κυανόχροά τε κυμάτων\nῥόθια πολιὰ θαλάσσας,\nναύταις εὐαεῖς ἀνέμων\nπέμποντες Διόθεν πνοάς·\nδύσκλειαν δʼ ἀπὸ συγγόνου\nβάλετε βαρβάρων λεχέων,\nἃν Ἰδαίων ἐρίδων\nποιναθεῖσʼ ἐκτήσατο, γᾶν\nοὐκ ἐλθοῦσά ποτʼ Ἰλίου\nΦοιβείους ἐπὶ πύργους.\nἄναξ, τὰ κάκιστʼ ἐν δόμοις εὑρήκαμεν·\nὡς καίνʼ ἀκούσῃ πήματʼ ἐξ ἐμοῦ τάχα.\nτί δʼ ἔστιν;\nἄλλης ἐκπόνει μνηστεύματα\nγυναικός· Ἑλένη γὰρ βέβηκʼ ἔξω χθονός.\nπτεροῖσιν ἀρθεῖσʼ ἢ πεδοστιβεῖ ποδί;\nΜενέλαος αὐτὴν ἐκπεπόρθμευται χθονός,\nὃς αὐτὸς αὑτὸν ἦλθεν ἀγγέλλων θανεῖν.\nὦ δεινὰ λέξας· τίς δέ νιν ναυκληρία\nἐκ τῆσδʼ ἀπῆρε χθονός; ἄπιστα γὰρ λέγεις.\nἥν γε ξένῳ δίδως σύ· τούς τε σοὺς ἔχων\nναύτας βέβηκεν, ὡς ἂν ἐν βραχεῖ μάθῃς.\nπῶς; εἰδέναι πρόθυμος· οὐ γὰρ ἐλπίδων\nἔσω βέβηκα μίαν ὑπερδραμεῖν χέρα\nτοσούσδε ναύτας, ὧν ἀπεστάλης μέτα.\nἐπεὶ λιποῦσα τούσδε βασιλείους δόμους\nἡ τοῦ Διὸς παῖς πρὸς θάλασσαν ἐστάλη\nσοφώταθʼ ἁβρὸν πόδα τιθεῖσʼ ἀνέστενε\nπόσιν πέλας παρόντα κοὐ τεθνηκότα.\nὡς δʼ ἤλθομεν σῶν περίβολον νεωρίων,\nΣιδωνίαν ναῦν πρωτόπλουν καθείλκομεν\nζυγῶν τε πεντήκοντα κἀρετμῶν μέτρα\nἔχουσαν. ἔργου δʼ ἔργον ἐξημείβετο·\nὃ μὲν γὰρ ἱστόν, ὃ δὲ πλάτην καθίσατο\nταρσόν τε χειρί, λευκά θʼ ἱστίʼ εἰς ἓν ἦν\nπηδάλιά τε ζεύγλαισι παρακαθίετο.\nκἀν τῷδε μόχθῳ, τοῦτʼ ἄρα σκοπούμενοι,\nἝλληνες ἄνδρες Μενέλεῳ ξυνέμποροι\nπροσῆλθον ἀκταῖς ναυφθόροις ἠσθημένοι\nπέπλοισιν, εὐειδεῖς μέν, αὐχμηροὶ δʼ ὁρᾶν.\nἰδὼν δέ νιν παρόντας Ἀτρέως γόνος\nπροσεῖπε δόλιον οἶκτον ἐς μέσον φέρων·\nὦ τλήμονες, πῶς ἐκ τίνος νεώς ποτε\nἈχαιίδος θραύσαντες ἥκετε σκάφος;\nἆρʼ Ἀτρέως παῖδʼ ὀλόμενον συνθάπτετε,\nὃν Τυνδαρὶς παῖς ἥδʼ ἀπόντα κενοταφεῖ;\nοἳ δʼ ἐκβαλόντες δάκρυα ποιητῷ τρόπῳ,\nἐς ναῦν ἐχώρουν Μενέλεῳ ποντίσματα\nφέροντες. ἡμῖν δʼ ἦν μὲν ἥδʼ ὑποψία\nλόγος τʼ ἐν ἀλλήλοισι, τῶν ἐπεσβατῶν\nὡς πλῆθος εἴη· διεσιωπῶμεν δʼ ὅμως\nτοὺς σοὺς λόγους σῴζοντες· ἄρχειν γὰρ νεὼς\nξένον κελεύσας πάντα συνέχεας τάδε.\nκαὶ τἄλλα μὲν δὴ ῥᾳδίως ἔσω νεὼς\nἐθέμεθα κουφίζοντα· ταύρειος δὲ ποὺς\nοὐκ ἤθελʼ ὀρθὸς σανίδα προσβῆναι κάτα,\nἀλλʼ ἐξεβρυχᾶτʼ ὄμμʼ ἀναστρέφων κύκλῳ\nκυρτῶν τε νῶτα κἀς κέρας παρεμβλέπων\nμὴ θιγγάνειν ἀπεῖργεν. ὁ δʼ Ἑλένης πόσις\nἐκάλεσεν· ὦ πέρσαντες Ἰλίου πόλιν,\nοὐκ εἶʼ ἀναρπάσαντες Ἑλλήνων νόμῳ\nνεανίαις ὤμοισι ταύρειον δέμας\nἐς πρῷραν ἐμβαλεῖτε, φάσγανόν θʼ ἅμα\nπρόχειρον ὤσει σφάγια τῷ τεθνηκότι;\nοἳ δʼ ἐς κέλευσμʼ ἐλθόντες ἐξανήρπασαν\nταῦρον φέροντές τʼ εἰσέθεντο σέλματα.\nμονάμπυκον δὲ Μενέλεως ψήχων δέρην\nμέτωπά τʼ ἐξέπεισεν ἐσβῆναι δόρυ.\nτέλος δʼ, ἐπειδὴ ναῦς τὰ πάντʼ ἐδέξατο,\nπλήσασα κλιμακτῆρας εὐσφύρῳ ποδί\nἙλένη καθέζετʼ ἐν μέσοις ἑδωλίοις,\nὅ τʼ οὐκέτʼ ὢν λόγοισι Μενέλεως πέλας·\nἄλλοι δὲ τοίχους δεξιοὺς λαιούς τʼ ἴσοι\nἀνὴρ παρʼ ἄνδρʼ ἕζονθʼ, ὑφʼ εἵμασι ξίφη\nλαθραῖʼ ἔχοντες, ῥόθιά τʼ ἐξεπίμπλατο\nβοῆς κελευστοῦ φθέγμαθʼ ὡς ἠκούσαμεν.\nἐπεὶ δὲ γαίας ἦμεν οὔτʼ ἄγαν πρόσω\nοὔτʼ ἐγγύς, οὕτως ἤρετʼ οἰάκων φύλαξ·\nἔτʼ, ὦ ξένʼ, ἐς τὸ πρόσθεν — ἢ καλῶς ἔχει —\nπλεύσωμεν; ἀρχαὶ γὰρ νεὼς μέλουσι σοί.\nὃ δʼ εἶφʼ· ἅλις μοι. δεξιᾷ δʼ ἑλὼν ξίφος\nἐς πρῷραν εἷρπε κἀπὶ ταυρείῳ σφαγῇ\nσταθεὶς νεκρῶν μὲν οὐδενὸς μνήμην ἔχων,\nτέμνων δὲ λαιμὸν ηὔχετʼ· ὦ ναίων ἅλα\nπόντιε Πόσειδον Νηρέως θʼ ἁγναὶ κόραι,\nσώσατέ μʼ ἐπʼ ἀκτὰς Ναυπλίας δάμαρτά τε\nἄσυλον ἐκ γῆς. αἵματος δʼ ἀπορροαὶ\nἐς οἶδμʼ ἐσηκόντιζον οὔριοι ξένῳ.\nκαί τις τόδʼ εἶπε· δόλιος ἡ ναυκληρία.\nπάλιν πλέωμεν· δεξιὰν κέλευε σύ,\nσὺ δὲ στρέφʼ οἴακʼ. ἐκ δὲ ταυρείου φόνου\nἈτρέως σταθεὶς παῖς ἀνεβόησε συμμάχους·\nτί μέλλετʼ, ὦ γῆς Ἑλλάδος λωτίσματα,\nσφάζειν φονεύειν βαρβάρους νεώς τʼ ἄπο\nῥίπτειν ἐς οἶδμα; ναυβάταις δὲ τοῖσι σοῖς\nβοᾷ κελευστὴς τὴν ἐναντίαν ὄπα·\nοὐκ εἶʼ ὃ μέν τις λοῖσθον ἀρεῖται δόρυ,\nὃ δὲ ζύγʼ ἄξας, ὃ δʼ ἀφελὼν σκαλμοῦ πλάτην\nκαθαιματώσει κρᾶτα πολεμίων ξένων;\nὀρθοὶ δʼ ἀνῇξαν πάντες, οἳ μὲν ἐν χεροῖν\nκορμοὺς ἔχοντες ναυτικούς, οἳ δὲ ξίφη·\nφόνῳ δὲ ναῦς ἐρρεῖτο. παρακέλευσμα δʼ ἦν\nπρύμνηθεν Ἑλένης· ποῦ τὸ Τρωικὸν κλέος;\nδείξατε πρὸς ἄνδρας βαρβάρους· σπουδῆς δʼ ὕπο\nἔπιπτον, οἳ δʼ ὠρθοῦντο, τοὺς δὲ κειμένους\nνεκροὺς ἂν εἶδες. Μενέλεως δʼ ἔχων ὅπλα,\nὅποι νοσοῖεν ξύμμαχοι κατασκοπῶν,\nταύτῃ προσῆγε χειρὶ δεξιᾷ ξίφος,\nὥστʼ ἐκκολυμβᾶν ναός, ἠρήμωσε δὲ\nσῶν ναυβατῶν ἐρετμά. ἐπʼ οἰάκων δὲ βὰς\nἄνακτʼ ἐς Ἑλλάδʼ εἶπεν εὐθύνειν δόρυ.\nοἳ δʼ ἱστὸν ᾖρον, οὔριαι δʼ ἧκον πνοαί.\nβεβᾶσι δʼ ἐκ γῆς. διαφυγὼν δʼ ἐγὼ φόνον\nκαθῆκʼ ἐμαυτὸν εἰς ἅλʼ ἄγκυραν πάρα·\nἤδη δὲ κάμνονθʼ ὁρμιατόνων μέ τις\nἀνείλετʼ, ἐς δὲ γαῖαν ἐξέβησέ σοι\nτάδʼ ἀγγελοῦντα. σώφρονος δʼ ἀπιστίας\nοὐκ ἔστιν οὐδὲν χρησιμώτερον βροτοῖς.\nοὐκ ἄν ποτʼ ηὔχουν οὔτε σʼ οὔθʼ ἡμᾶς λαθεῖν\nΜενέλαον, ὦναξ, ὡς ἐλάνθανεν παρών.\nὦ γυναικείαις τέχναισιν αἱρεθεὶς ἐγὼ τάλας·\nἐκπεφεύγασιν γάμοι με. κεἰ μὲν ἦν ἁλώσιμος\nναῦς διώγμασιν, πονήσας εἷλον ἂν τάχα ξένους·\nνῦν δὲ τὴν προδοῦσαν ἡμᾶς τεισόμεσθα σύγγονον,\nἥτις ἐν δόμοις ὁρῶσα Μενέλεων οὐκ εἶπέ μοι.\nτοιγὰρ οὔποτʼ ἄλλον ἄνδρα ψεύσεται μαντεύμασιν.\nοὗτος ὤ, ποῖ σὸν πόδʼ αἴρεις, δέσποτʼ, ἐς ποῖον φόνον;\nοἷπερ ἡ δίκη κελεύει με· ἀλλʼ ἀφίστασʼ ἐκποδών.\nοὐκ ἀφήσομαι πέπλων σῶν· μεγάλα γὰρ σπεύδεις κακά.\nἀλλὰ δεσποτῶν κρατήσεις δοῦλος ὤν;\nφρονῶ γὰρ εὖ.\nοὐκ ἔμοιγʼ, εἰ μή μʼ ἐάσεις —\nοὐ μὲν οὖν σʼ ἐάσομεν.\nσύγγονον κτανεῖν κακίστην —\nεὐσεβεστάτην μὲν οὖν.\nἥ με προύδωκεν —\nκαλήν γε προδοσίαν, δίκαια δρᾶν.\nτἀμὰ λέκτρʼ ἄλλῳ διδοῦσα.\nτοῖς γε κυριωτέροις.\nκύριος δὲ τῶν ἐμῶν τίς;\nὃς ἔλαβεν πατρὸς πάρα.\nἀλλʼ ἔδωκεν ἡ τύχη μοι.\nτὸ δὲ χρεὼν ἀφείλετο.\nοὐ σὲ τἀμὰ χρὴ δικάζειν.\nἤν γε βελτίω λέγω.\nἀρχόμεσθʼ ἄρʼ, οὐ κρατοῦμεν.\nὅσια δρᾶν, τὰ δʼ ἔκδικʼ οὔ.\nκατθανεῖν ἐρᾶν ἔοικας.\nκτεῖνε· σύγγονον δὲ σὴν\nοὐ κτενεῖς ἡμῶν ἑκόντων, ἀλλʼ ἔμε· ὡς πρὸ δεσποτῶν\nτοῖσι γενναίοισι δούλοις εὐκλεέστατον θανεῖν.\nἐπίσχες ὀργὰς αἷσιν οὐκ ὀρθῶς φέρῃ,\nΘεοκλύμενε, γαίας τῆσδʼ ἄναξ· δισσοὶ δέ σε\nΔιόσκοροι καλοῦμεν, οὓς Λήδα ποτὲ\nἔτικτεν Ἑλένην θʼ, ἣ πέφευγε σοὺς δόμους·\nοὐ γὰρ πεπρωμένοισιν ὀργίζῃ γάμοις,\nοὐδʼ ἡ θεᾶς Νηρῇδος ἔκγονος κόρη\nἀδικεῖ σʼ ἀδελφὴ Θεονόη, τὰ τῶν θεῶν\nτιμῶσα πατρός τʼ ἐνδίκους ἐπιστολάς.\nἐς μὲν γὰρ αἰεὶ τὸν παρόντα νῦν χρόνον\nκείνην κατοικεῖν σοῖσιν ἐν δόμοις ἐχρῆν·\nἐπεὶ δὲ Τροίας ἐξανεστάθη βάθρα,\nκαὶ τοῖς θεοῖς παρέσχε τοὔνομʼ, οὐκέτι·\nἐν τοῖσι δʼ αὑτῆς δεῖ νιν ἐζεῦχθαι γάμοις\nἐλθεῖν τʼ ἐς οἴκους καὶ συνοικῆσαι πόσει.\nἀλλʼ ἴσχε μὲν σῆς συγγόνου μέλαν ξίφος,\nνόμιζε δʼ αὐτὴν σωφρόνως πράσσειν τάδε.\nπάλαι δʼ ἀδελφὴν κἂν πρὶν ἐξεσώσαμεν,\nἐπείπερ ἡμᾶς Ζεὺς ἐποίησεν θεούς·\nἀλλʼ ἥσσονʼ ἦμεν τοῦ πεπρωμένου θʼ ἅμα\nκαὶ τῶν θεῶν, οἷς ταῦτʼ ἔδοξεν ὧδʼ ἔχειν.\nσοὶ μὲν τάδʼ αὐδῶ, συγγόνῳ δʼ ἐμῇ λέγω·\nπλεῖ ξὺν πόσει σῷ· πνεῦμα δʼ ἕξετʼ οὔριον·\nσωτῆρε δʼ ἡμεῖς σὼ κασιγνήτω διπλῶ\nπόντον παριππεύοντε πέμψομεν πάτραν.\nὅταν δὲ κάμψῃς καὶ τελευτήσῃς βίον,\nθεὸς κεκλήσῃ καὶ Διοσκόρων μέτα\nσπονδῶν μεθέξεις ξένιά τʼ ἀνθρώπων πάρα\nἕξεις μεθʼ ἡμῶν· Ζεὺς γὰρ ὧδε βούλεται.\nοὗ δʼ ὥρισέν σοι πρῶτα Μαιάδος τόκος,\nΣπάρτης ἀπάρας, τὸν κατʼ οὐρανὸν δρόμον,\nκλέψας δέμας σὸν μὴ Πάρις γήμειέ σε,\n— φρουρὸν παρʼ Ἀκτὴν τεταμένην νῆσον λέγω —\nἙλένη τὸ λοιπὸν ἐν βροτοῖς κεκλήσεται,\nἐπεὶ κλοπαίαν σʼ ἐκ δόμων ἐδέξατο.\nκαὶ τῷ πλανήτῃ Μενέλεῳ θεῶν πάρα\nμακάρων κατοικεῖν νῆσόν ἐστι μόρσιμον·\nτοὺς εὐγενεῖς γὰρ οὐ στυγοῦσι δαίμονες,\nτῶν δʼ ἀναριθμήτων μᾶλλόν εἰσιν οἱ πόνοι.\nὦ παῖδε Λήδας καὶ Διός, τὰ μὲν πάρος\nνείκη μεθήσω σφῶν κασιγνήτης πέρι·\nἐγὼ δʼ ἀδελφὴν οὐκέτʼ ἂν κτάνοιμʼ ἐμήν.\nκείνη δʼ ἴτω πρὸς οἶκον, εἰ θεοῖς δοκεῖ.\nἴστον δʼ ἀρίστης σωφρονεστάτης θʼ ἅμα\nγεγῶτʼ ἀδελφῆς ὁμογενοῦς ἀφʼ αἵματος.\nκαὶ χαίρεθʼ Ἑλένης οὕνεκʼ εὐγενεστάτης\nγνώμης, ὃ πολλαῖς ἐν γυναιξὶν οὐκ ἔνι.\nπολλαὶ μορφαὶ τῶν δαιμονίων,\nπολλὰ δʼ ἀέλπτως κραίνουσι θεοί·\nκαὶ τὰ δοκηθέντʼ οὐκ ἐτελέσθη,\nτῶν δʼ ἀδοκήτων πόρον ηὗρε θεός.\nτοιόνδʼ ἀπέβη τόδε πρᾶγμα.\n"};
