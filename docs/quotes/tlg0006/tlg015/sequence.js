var sequence = {"name":"Euripides. The Phoenician Women","data":"\nὦ τὴν ἐν ἄστροις οὐρανοῦ τέμνων ὁδὸν\nκαὶ χρυσοκολλήτοισιν ἐμβεβὼς δίφροις\nἭλιε, θοαῖς ἵπποισιν εἱλίσσων φλόγα,\nὡς δυστυχῆ Θήβαισι τῇ τόθʼ ἡμέρᾳ\nἀκτῖνʼ ἐφῆκας, Κάδμος ἡνίκʼ ἦλθε γῆν\nτήνδʼ, ἐκλιπὼν Φοίνισσαν ἐναλίαν χθόνα·\nὃς παῖδα γήμας Κύπριδος Ἁρμονίαν ποτὲ\nΠολύδωρον ἐξέφυσε, τοῦ δὲ Λάβδακον\nφῦναι λέγουσιν, ἐκ δὲ τοῦδε Λάιον.\nἐγὼ δὲ παῖς μὲν κλῄζομαι Μενοικέως,\n— Κρέων τʼ ἀδελφὸς μητρὸς ἐκ μιᾶς ἔφυ —\nκαλοῦσι δʼ Ἰοκάστην με· τοῦτο γὰρ πατὴρ\nἔθετο. γαμεῖ δὲ Λάιός μʼ· ἐπεὶ δʼ ἄπαις\nἦν χρόνια λέκτρα τἄμʼ ἔχων ἐν δώμασιν,\nἐλθὼν ἐρωτᾷ Φοῖβον ἐξαιτεῖ θʼ ἅμα\nπαίδων ἐς οἴκους ἀρσένων κοινωνίαν.\nὃ δʼ εἶπεν· ὦ Θήβαισιν εὐίπποις ἄναξ,\nμὴ σπεῖρε τέκνων ἄλοκα δαιμόνων βίᾳ·\nεἰ γὰρ τεκνώσεις παῖδʼ, ἀποκτενεῖ σʼ ὁ φύς,\nκαὶ πᾶς σὸς οἶκος βήσεται διʼ αἵματος.\nὃ δʼ ἡδονῇ δοὺς ἔς τε βακχείαν πεσὼν\nἔσπειρεν ἡμῖν παῖδα· καὶ σπείρας, βρέφος\nγνοὺς τἀμπλάκημα τοῦ θεοῦ τε τὴν φάτιν,\nλειμῶνʼ ἐς Ἥρας καὶ Κιθαιρῶνος λέπας\nδίδωσι βουκόλοισιν ἐκθεῖναι βρέφος,\nσφυρῶν σιδηρᾶ κέντρα διαπείρας μέσον·\nὅθεν νιν Ἑλλὰς ὠνόμαζεν Οἰδίπουν.\nΠολύβου δέ νιν λαβόντες ἱπποβουκόλοι\nφέρουσʼ ἐς οἴκους ἔς τε δεσποίνης χέρας\nἔθηκαν. ἣ δὲ τὸν ἐμὸν ὠδίνων πόνον\nμαστοῖς ὑφεῖτο καὶ πόσιν πείθει τεκεῖν.\nἤδη δὲ πυρσαῖς γένυσιν ἐξανδρούμενος\nπαῖς οὑμὸς ἢ γνοὺς ἤ τινος μαθὼν πάρα\nἔστειχε τοὺς φύσαντας ἐκμαθεῖν θέλων\nπρὸς δῶμα Φοίβου, Λάιός θʼ, οὑμὸς πόσις,\nτὸν ἐκτεθέντα παῖδα μαστεύων μαθεῖν\nεἰ μηκέτʼ εἴη. καὶ ξυνάπτετον πόδα\nἐς ταὐτὸν ἄμφω Φωκίδος σχιστῆς ὁδοῦ.\nκαί νιν κελεύει Λαΐου τροχηλάτης·\nὦ ξένε, τυράννοις ἐκποδὼν μεθίστασο.\nὃ δʼ εἷρπʼ ἄναυδος, μέγα φρονῶν. πῶλοι δέ νιν\nχηλαῖς τένοντας ἐξεφοίνισσον ποδῶν.\nὅθεν — τί τἀκτὸς τῶν κακῶν με δεῖ λέγειν; —\nπαῖς πατέρα καίνει καὶ λαβὼν ὀχήματα\nΠολύβῳ τροφεῖ δίδωσιν. ὡς δʼ ἐπεζάρει\nΣφὶγξ ἁρπαγαῖσι πόλιν ἐμός τʼ οὐκ ἦν πόσις,\nΚρέων ἀδελφὸς τἀμὰ κηρύσσει λέχη,\nὅστις σοφῆς αἴνιγμα παρθένου μάθοι,\nτούτῳ ξυνάψειν λέκτρα. τυγχάνει δέ πως\nμούσας ἐμὸς παῖς Οἰδίπους Σφιγγὸς μαθών·\nὅθεν τύραννος τῆσδε γῆς καθίσταται\nκαὶ σκῆπτρʼ ἔπαθλα τῆσδε λαμβάνει χθονός.\nγαμεῖ δὲ τὴν τεκοῦσαν οὐκ εἰδὼς τάλας\nοὐδʼ ἡ τεκοῦσα παιδὶ συγκοιμωμένη.\nτίκτω δὲ παῖδας παιδὶ δύο μὲν ἄρσενας,\nἘτεοκλέα κλεινήν τε Πολυνείκους βίαν,\nκόρας τε δισσάς· τὴν μὲν Ἰσμήνην πατὴρ\nὠνόμασε, τὴν δὲ πρόσθεν Ἀντιγόνην ἐγώ.\nμαθὼν δὲ τἀμὰ λέκτρα μητρῴων γάμων\nὁ πάντʼ ἀνατλὰς Οἰδίπους παθήματα\nἐς ὄμμαθʼ αὑτοῦ δεινὸν ἐμβάλλει φόνον,\nχρυσηλάτοις πόρπαισιν αἱμάξας κόρας.\nἐπεὶ δὲ τέκνων γένυς ἐμῶν σκιάζεται,\nκλῄθροις ἔκρυψαν πατέρʼ, ἵνʼ ἀμνήμων τύχη\nγένοιτο πολλῶν δεομένη σοφισμάτων·\nζῶν δʼ ἔστʼ ἐν οἴκοις. πρὸς δὲ τῆς τύχης νοσῶν\nἀρὰς ἀρᾶται παισὶν ἀνοσιωτάτας,\nθηκτῷ σιδήρῳ δῶμα διαλαχεῖν τόδε.\nτὼ δʼ ἐς φόβον πεσόντε, μὴ τελεσφόρους\nεὐχὰς θεοὶ κραίνωσιν οἰκούντων ὁμοῦ,\nξυμβάντʼ ἔταξαν τὸν νεώτερον πάρος\nφεύγειν ἑκόντα τήνδε Πολυνείκη χθόνα,\nἘτεοκλέα δὲ σκῆπτρʼ ἔχειν μένοντα γῆς,\nἐνιαυτὸν ἀλλάσσοντε. ἐπεὶ δʼ ἐπὶ ζυγοῖς\nκαθέζετʼ ἀρχῆς, οὐ μεθίσταται θρόνων,\nφυγάδα δʼ ἀπωθεῖ τῆσδε Πολυνείκη χθονός.\nὃ δʼ Ἄργος ἐλθών, κῆδος Ἀδράστου λαβών,\nπολλὴν ἀθροίσας ἀσπίδʼ Ἀργείων ἄγει·\nἐπʼ αὐτὰ δʼ ἐλθὼν ἑπτάπυλα τείχη τάδε,\nπατρῷʼ ἀπαιτεῖ σκῆπτρα καὶ μέρη χθονός.\nἐγὼ δʼ ἔριν λύουσʼ ὑπόσπονδον μολεῖν\nἔπεισα παιδὶ παῖδα πρὶν ψαῦσαι δορός.\nἥξειν δʼ ὁ πεμφθείς φησιν αὐτὸν ἄγγελος.\nἀλλʼ, ὦ φαεννὰς οὐρανοῦ ναίων πτυχὰς\nΖεῦ, σῶσον ἡμᾶς, δὸς δὲ σύμβασιν τέκνοις.\nχρὴ δʼ, εἰ σοφὸς πέφυκας, οὐκ ἐᾶν βροτὸν\nτὸν αὐτὸν αἰεὶ δυστυχῆ καθεστάναι.\nὦ κλεινὸν οἴκοις Ἀντιγόνη θάλος πατρί,\nἐπεί σε μήτηρ παρθενῶνας ἐκλιπεῖν\nμεθῆκε μελάθρων ἐς διῆρες ἔσχατον\nστράτευμʼ ἰδεῖν Ἀργεῖον ἱκεσίαισι σαῖς,\nἐπίσχες, ὡς ἂν προυξερευνήσω στίβον,\nμή τις πολιτῶν ἐν τρίβῳ φαντάζεται,\nκἀμοὶ μὲν ἔλθῃ φαῦλος ὡς δούλῳ ψόγος,\nσοὶ δʼ ὡς ἀνάσσῃ· πάντα δʼ ἐξειδὼς φράσω\nἅ τʼ εἶδον εἰσήκουσά τʼ Ἀργείων πάρα,\nσπονδὰς ὅτʼ ἦλθον σῷ κασιγνήτῳ φέρων\nἐνθένδʼ ἐκεῖσε, δεῦρό τʼ αὖ κείνων πάρα.\nἀλλʼ οὔτις ἀστῶν τοῖσδε χρίμπτεται δόμοις,\nκέδρου παλαιὰν κλίμακʼ ἐκπέρα ποδί·\nσκόπει δὲ πεδία καὶ παρʼ Ἰσμηνοῦ ῥοὰς\nΔίρκης τε νᾶμα πολεμίων στράτευμʼ ὅσον.\nὄρεγέ νυν ὄρεγε γεραιὰν νέᾳ\nχεῖρʼ ἀπὸ κλιμάκων\nποδὸς ἴχνος ἐπαντέλλων.\nἰδοὺ ξύναψον, παρθένʼ· ἐς καιρὸν δʼ ἔβης·\nκινούμενον γὰρ τυγχάνει Πελασγικὸν\nστράτευμα, χωρίζουσι δʼ ἀλλήλων λόχους.\nἰὼ πότνια παῖ\nΛατοῦς Ἑκάτα, κατάχαλκον ἅπαν\nπεδίον ἀστράπτει.\nοὐ γάρ τι φαύλως ἦλθε Πολυνείκης χθόνα,\nπολλοῖς μὲν ἵπποις, μυρίοις δʼ ὅπλοις βρέμων.\nἆρα πύλαι κλῄθροις — χαλκόδετʼ ἆρʼ ἔμβολα\nλαϊνέοισιν Ἀμφίονος ὀργάνοις\nτείχεος ἥρμοσται;\nθάρσει· τά γʼ ἔνδον ἀσφαλῶς ἔχει πόλις.\nἀλλʼ εἰσόρα τὸν πρῶτον, εἰ βούλῃ μαθεῖν.\nτίς οὗτος ὁ λευκολόφας,\nπρόπαρ ὃς ἁγεῖται στρατοῦ πάγχαλκον ἀσπίδʼ\nἀμφὶ βραχίονι κουφίζων;\nλοχαγός, ὦ δέσποινα.\nτίς, πόθεν γεγώς;\nαὔδασον, ὦ γεραιέ, τίς ὀνομάζεται;\nοὗτος Μυκηναῖος μὲν αὐδᾶται γένος,\nΛερναῖα δʼ οἰκεῖ νάμαθʼ, Ἱππομέδων ἄναξ.\nἒ ἒ ὡς γαῦρος, ὡς φοβερὸς εἰσιδεῖν,\nγίγαντι γηγενέτᾳ προσόμοιος\nἀστερωπὸς ἐν γραφαῖσιν, οὐχὶ πρόσφορος\nἁμερίῳ γέννᾳ.\nτὸν δʼ ἐξαμείβοντʼ οὐχ ὁρᾷς Δίρκης ὕδωρ;\nἄλλος ἄλλος ὅδε τευχέων τρόπος.\nτίς δʼ ἐστὶν οὗτος;\nπαῖς μὲν Οἰνέως ἔφυ\nΤυδεύς, Ἄρη δʼ Αἰτωλὸν ἐν στέρνοις ἔχει.\nοὗτος ὁ τᾶς Πολυνείκεος,\nὦ γέρον, αὐτοκασιγνήτᾳ νύμφας\nὁμόγαμος κυρεῖ;\nὡς ἀλλόχρως ὅπλοισι, μειξοβάρβαρος.\nσακεσφόροι γὰρ πάντες Αἰτωλοί, τέκνον,\nλόγχαις τʼ ἀκοντιστῆρες εὐστοχώτατοι.\nσὺ δʼ, ὦ γέρον, πῶς αἰσθάνῃ σαφῶς τάδε;\nσημεῖʼ ἰδὼν τότʼ ἀσπίδων ἐγνώρισα,\nσπονδὰς ὅτʼ ἦλθον σῷ κασιγνήτῳ φέρων\nἃ προσδεδορκὼς οἶδα τοὺς ὡπλισμένους.\nτίς δʼ οὗτος ἀμφὶ μνῆμα τὸ Ζήθου περᾷ\nκαταβόστρυχος, ὄμμασι γοργὸς\nεἰσιδεῖν νεανίας,\nλοχαγός, ὡς ὄχλος νιν ὑστέρῳ ποδὶ\nπάνοπλος ἀμφέπει;\nὅδʼ ἐστὶ Παρθενοπαῖος, Ἀταλάντης γόνος.\nἀλλά νιν ἁ κατʼ ὄρη μετὰ ματέρος\nἌρτεμις ἱεμένα τόξοις δαμάσασʼ ὀλέσειεν,\nὃς ἐπʼ ἐμὰν πόλιν ἔβα πέρσων.\nεἴη τάδʼ, ὦ παῖ. σὺν δίκῃ δʼ ἥκουσι γῆν·\nὃ καὶ δέδοικα μὴ σκοπῶσʼ ὀρθῶς θεοί.\nποῦ δʼ ὃς ἐμοὶ μιᾶς ἐγένετʼ ἐκ ματρὸς\nπολυπόνῳ μοίρᾳ;\nὦ φίλτατʼ, εἰπέ, ποῦ ʼστι Πολυνείκης, γέρον.\nἐκεῖνος ἑπτὰ παρθένων τάφου πέλας\nΝιόβης Ἀδράστῳ πλησίον παραστατεῖ.\nὁρᾷς;\nὁρῶ δῆτʼ οὐ σαφῶς, ὁρῶ δέ πως\nμορφῆς τύπωμα στέρνα τʼ ἐξῃκασμένα.\nἀνεμώκεος εἴθε δρόμον νεφέλας ποσὶν ἐξανύσαιμι\nδιʼ αἰθέρος\nπρὸς ἐμὸν ὁμογενέτορα, περὶ δʼ ὠλένας\nδέρᾳ φιλτάτᾳ βάλοιμʼ ἐν χρόνῳ\nφυγάδα μέλεον. ὡς\nὅπλοισι χρυσέοισιν ἐκπρεπής, γέρον,\nἑῴοις ὅμοια φλεγέθων βολαῖς ἀελίου.\nἥξει δόμους τούσδʼ, ὥστε σʼ ἐμπλῆσαι χαρᾶς,\nἔνσπονδος.\nοὗτος δʼ, ὦ γεραιέ, τίς κυρεῖ,\nὃς ἅρμα λευκὸν ἡνιοστροφεῖ βεβώς;\nὁ μάντις Ἀμφιάραος, ὦ δέσποινʼ, ὅδε·\nσφάγια δʼ ἅμʼ αὐτῷ, γῆς φιλαίματοι ῥοαί.\nὦ λιπαροζώνου θύγατερ Ἀελίου\nΣελαναία, χρυσεόκυκλον φέγγος,\nὡς ἀτρεμαῖα κέντρα καὶ σώφρονα\nπώλοις μεταφέρων ἰθύνει.\nποῦ δʼ ὃς τὰ δεινὰ τῇδʼ ἐφυβρίζει πόλει;\nΚαπανεύς; ἐκεῖνος προσβάσεις τεκμαίρεται\nπύργων ἄνω τε καὶ κάτω τείχη μετρῶν.\nἰώ,\nΝέμεσι καὶ Διὸς βαρύβρομοι βρονταί,\nκεραυνῶν τε φῶς αἰθαλόεν, σύ τοι\nμεγαλαγορίαν ὑπεράνορα κοιμίζεις·\nὅδʼ ἐστίν, αἰχμαλώτιδας\nὃς δορὶ Θηβαίας Μυκηνηΐσιν\nΛερναίᾳ τε δώσειν τριαίνᾳ,\nΠοσειδανίοις Ἀμυμωνίοις\nὕδασι δουλείαν περιβαλών —\nμήποτε μήποτε τάνδʼ, ὦ πότνια,\nχρυσεοβόστρυχον ὦ Διὸς ἔρνος\nἌρτεμι, δουλοσύναν τλαίην.\nὦ τέκνον, ἔσβα δῶμα καὶ κατὰ στέγας\nἐν παρθενῶσι μίμνε σοῖς, ἐπεὶ πόθου\nἐς τέρψιν ἦλθες ὧν ἔχρῃζες εἰσιδεῖν.\nὄχλος γάρ, ὡς ταραγμὸς εἰσῆλθεν πόλιν,\nχωρεῖ γυναικῶν πρὸς δόμους τυραννικούς,\nφιλόψογον δὲ χρῆμα θηλειῶν ἔφυ,\nσμικράς τʼ ἀφορμὰς ἢν λάβωσι τῶν λόγων,\nπλείους ἐπεσφέρουσιν· ἡδονὴ δέ τις\nγυναιξὶ μηδὲν ὑγιὲς ἀλλήλας λέγειν.\nΤύριον οἶδμα λιποῦσʼ ἔβαν\nἀκροθίνια Λοξίᾳ\nΦοινίσσας ἀπὸ νάσου\nΦοίβῳ δούλα μελάθρων,\nἵνʼ ὑπὸ δειράσι νιφοβόλοις\nΠαρνασοῦ κατενάσθη,\nἸόνιον κατὰ πόντον ἐλά-\nτᾳ πλεύσασα περιρρύτῳ\nὑπὲρ ἀκαρπίστων πεδίων\nΣικελίας Ζεφύρου πνοαῖς\nἱππεύσαντος, ἐν οὐρανῷ\nκάλλιστον κελάδημα.\nπόλεος ἐκπροκριθεῖσʼ ἐμᾶς\nκαλλιστεύματα Λοξίᾳ\nΚαδμείων ἔμολον γᾶν,\nκλεινῶν Ἀγηνοριδᾶν\nὁμογενεῖς ἐπὶ Λαΐου\nπεμφθεῖσʼ ἐνθάδε πύργους.\nἴσα δʼ ἀγάλμασι χρυσοτεύ-\nκτοις Φοίβῳ λάτρις ἐγενόμαν·\nἔτι δὲ Κασταλίας ὕδωρ\nπεριμένει με κόμας ἐμᾶς\nδεῦσαι παρθένιον χλιδὰν\nΦοιβείαισι λατρείαις.\nἰὼ λάμπουσα πέτρα πυρὸς\nδικόρυφον σέλας ὑπὲρ ἄκρων\nβακχειῶν Διονύσου,\nοἴνα θʼ ἃ καθαμέριον\nστάζεις τὸν πολύκαρπον\nοἰνάνθας ἱεῖσα βότρυν,\nζάθεά τʼ ἄντρα δράκοντος οὔ-\nρειαί τε σκοπιαὶ θεῶν\nνιφόβολόν τʼ ὄρος ἱερόν, εἱ-\nλίσσων ἀθανάτας θεοῦ\nχορὸς γενοίμαν ἄφοβος\nπαρὰ μεσόμφαλα γύαλα Φοί-\nβου Δίρκαν προλιποῦσα.\nνῦν δέ μοι πρὸ τειχέων\nθούριος μολὼν Ἄρης\nαἷμα δάιον φλέγει\nτᾷδʼ, ὃ μὴ τύχοι, πόλει·\nκοινὰ γὰρ φίλων ἄχη,\nκοινὰ δʼ, εἴ τι πείσεται\nἑπτάπυργος ἅδε γᾶ,\nΦοινίσσᾳ χώρᾳ. φεῦ φεῦ.\nκοινὸν αἷμα, κοινὰ τέκεα\nτᾶς κερασφόρου πέφυκεν Ἰοῦς·\nὧν μέτεστί μοι πόνων.\nἀμφὶ δὲ πτόλιν νέφος\nἀσπίδων πυκνὸν φλέγει\nσχῆμα φοινίου μάχης,\nἃν Ἄρης τάχʼ εἴσεται\nπαισὶν Οἰδίπου φέρων\nπημονὰν Ἐρινύων.\nἌργος ὦ Πελασγικόν,\nδειμαίνω τὰν σὰν ἀλκάν,\nκαὶ τὸ θεόθεν· οὐ γὰρ ἄδικον\nεἰς ἀγῶνα τόνδʼ ἔνοπλος ὁρμᾷ παῖς\nὃς μετέρχεται δόμους.\nτὰ μὲν πυλωρῶν κλῇθρά μʼ εἰσεδέξατο\nδιʼ εὐπετείας τειχέων ἔσω μολεῖν.\nὃ καὶ δέδοικα μή με δικτύων ἔσω\nλαβόντες οὐκ ἐκφρῶσʼ ἀναίμακτον χρόα.\nὧν οὕνεκʼ ὄμμα πανταχῇ διοιστέον\nκἀκεῖσε καὶ τὸ δεῦρο, μὴ δόλος τις ᾖ.\nὡπλισμένος δὲ χεῖρα τῷδε φασγάνῳ\nτὰ πίστʼ ἐμαυτῷ τοῦ θράσους παρέξομαι.\nὠή, τίς οὗτος; ἢ κτύπον φοβούμεθα;\nἅπαντα γὰρ τολμῶσι δεινὰ φαίνεται,\nὅταν διʼ ἐχθρᾶς ποὺς ἀμείβηται χθονός.\nπέποιθα μέντοι μητρί, κοὐ πέποιθʼ ἅμα,\nἥτις μʼ ἔπεισε δεῦρʼ ὑπόσπονδον μολεῖν.\nἀλλʼ ἐγγὺς ἀλκή· βώμιοι γὰρ ἐσχάραι\nπέλας πάρεισι, κοὐκ ἔρημα δώματα.\nφέρʼ ἐς σκοτεινὰς περιβολὰς μεθῶ ξίφος\nκαὶ τάσδʼ ἔρωμαι, τίνες ἐφεστᾶσιν δόμοις.\nξέναι γυναῖκες, εἴπατʼ, ἐκ ποίας πάτρας\nἙλληνικοῖσι δώμασιν πελάζετε;\nΦοίνισσα μὲν γῆ πατρὶς ἡ θρέψασά με,\nἈγήνορος δὲ παῖδες ἐκ παίδων δορὸς\nΦοίβῳ μʼ ἔπεμψαν ἐνθάδʼ ἀκροθίνιον.\nμέλλων δὲ πέμπειν μʼ Οἰδίπου κλεινὸς γόνος\nμαντεῖα σεμνὰ Λοξίου τʼ ἐπʼ ἐσχάρας —\nἐν τῷδʼ ἐπεστράτευσαν Ἀργεῖοι πόλιν.\nσὺ δʼ ἀντάμειψαί μʼ, ὅστις ὢν ἐλήλυθας\nἑπτάστομον πύργωμα Θηβαίας χθονός.\nπατὴρ μὲν ἡμῖν Οἰδίπους ὁ Λαΐου,\nἔτικτε δʼ Ἰοκάστη με, παῖς Μενοικέως·\nκαλεῖ δὲ Πολυνείκη με Θηβαῖος λεώς.\nὦ συγγένεια τῶν Ἀγήνορος τέκνων,\nἐμῶν τυράννων, ὧν ἀπεστάλην ὕπο —\nγονυπετεῖς ἕδρας προσπίτνω σʼ, ἄναξ,\nτὸν οἴκοθεν νόμον σέβουσʼ —\nἔβας ὢ χρόνῳ γᾶν πατρῴαν.\nἰὼ ἰώ· πότνια, μόλε πρόδομος,\nἀμπέτασον πύλας.\nκλύεις, ὦ τεκοῦσα τόνδε μᾶτερ;\nτί μέλλεις ὑπώροφα μέλαθρα περᾶν\nθιγεῖν τʼ ὠλέναισιν τέκνου;\nΦοίνισσαν βοὰν\nκλύουσʼ, ὦ νεάνιδες, γηραιὸν\nπόδʼ ἕλκω, τρομερὰν βάσιν· ἰὼ τέκνον,\nχρόνῳ σὸν ὄμμα μυρίαις τʼ ἐν ἁμέραις\nπροσεῖδον· ἀμφίβαλλε μα-\nστὸν ὠλέναισι ματέρος,\nπαρηίδων τʼ ὄρεγμα βο-\nστρύχων τε κυανόχρωτα χαί-\nτας πλόκαμον, δέραν σκιάζων ἁμάν.\nἰὼ ἰώ, μόλις φανεὶς\nἄελπτα κἀδόκητα ματρὸς ὠλέναις.\nτί φῶ σε; πῶς ἅπαντα\nκαὶ χερσὶ καὶ λόγοισι\nπολυέλικτον ἁδονὰν\nἐκεῖσε καὶ τὸ δεῦρο\nπεριχορεύουσα τέρψιν παλαιᾶν λάβω\nχαρμονᾶν; ἰὼ τέκος,\nἔρημον πατρῷον ἔλιπες δόμον\nφυγὰς ἀποσταλεὶς ὁμαίμου λώβᾳ,\nἦ ποθεινὸς φίλοις,\nἦ ποθεινὸς Θήβαις.\nὅθεν ἐμάν τε λευκόχροα κείρομαι\nδακρυόεσσʼ ἀνεῖσα πένθει κόμαν,\nἄπεπλος φαρέων λευκῶν, ὦ τέκνον,\nδυσόρφναια δʼ ἀμφὶ τρύχη τάδε\nσκότιʼ ἀμείβομαι.\nὁ δʼ ἐν δόμοισι πρέσβυς ὀμματοστερὴς\nἀπήνας ὁμοπτέρου τᾶς ἀπο-\nζυγείσας δόμων\nπόθον ἀμφιδάκρυτον ἀεὶ κατ-\nέχων ἀνῇξε μὲν ξίφους\nἐπʼ αὐτόχειρά τε σφαγάν,\nὑπὲρ τέραμνά τʼ ἀγχόνας,\nστενάζων ἀρὰς τέκνοις·\nσὺν ἀλαλαῖσι δʼ αἰὲν αἰαγμάτων\nσκότια κρύπτεται.\nσὲ δʼ, ὦ τέκνον, καὶ γάμοισι δὴ\nκλύω ζυγέντα παιδοποιὸν ἁδονὰν\nξένοισιν ἐν δόμοις ἔχειν\nξένον τε κῆδος ἀμφέπειν,\nἄλαστα ματρὶ τᾷδε Λα-\nίῳ τε τῷ παλαιγενεῖ,\nγάμων ἐπακτὸν ἄταν.\nἐγὼ δʼ οὔτε σοι πυρὸς ἀνῆψα φῶς\nνόμιμον ἐν γάμοις\nὡς πρέπει ματέρι μακαρίᾳ·\nἀνυμέναια δʼ Ἰσμηνὸς ἐκηδεύθη\nλουτροφόρου χλιδᾶς, ἀνὰ δὲ Θηβαίαν\nπόλιν ἐσιγάθη σᾶς ἔσοδοι νύμφας.\nὄλοιτο, τάδʼ εἴτε σίδαρος\nεἴτʼ ἔρις εἴτε πατὴρ ὁ σὸς αἴτιος,\nεἴτε τὸ δαιμόνιον κατεκώμασε\nδώμασιν Οἰδιπόδα·\nπρὸς ἐμὲ γὰρ κακῶν ἔμολε τῶνδʼ ἄχη.\nδεινὸν γυναιξὶν αἱ διʼ ὠδίνων γοναί,\nκαὶ φιλότεκνόν πως πᾶν γυναικεῖον γένος.\nμῆτερ, φρονῶν εὖ κοὐ φρονῶν ἀφικόμην\nἐχθροὺς ἐς ἄνδρας· ἀλλʼ ἀναγκαίως ἔχει\nπατρίδος ἐρᾶν ἅπαντας· ὃς δʼ ἄλλως λέγει,\nλόγοισι χαίρει τὸν δὲ νοῦν ἐκεῖσʼ ἔχει.\nοὕτω δʼ ἐτάρβουν ἐς φόβον τʼ ἀφικόμην,\nμή τις δόλος με πρὸς κασιγνήτου κτάνῃ,\nὥστε ξιφήρη χεῖρʼ ἔχων διʼ ἄστεως\nκυκλῶν πρόσωπον ἦλθον. ἓν δέ μʼ ὠφελεῖ,\nσπονδαί τε καὶ σὴ πίστις, ἥ μʼ ἐσήγαγε\nτείχη πατρῷα· πολύδακρυς δʼ ἀφικόμην,\nχρόνιος ἰδὼν μέλαθρα καὶ βωμοὺς θεῶν\nγυμνάσιά θʼ οἷσιν ἐνετράφην Δίρκης θʼ ὕδωρ·\nὧν οὐ δικαίως ἀπελαθεὶς ξένην πόλιν\nναίω, διʼ ὄσσων νᾶμʼ ἔχων δακρύρροον.\nἀλλʼ ἐκ γὰρ ἄλγους ἄλγος αὖ σὲ δέρκομαι\nκάρα ξυρῆκες καὶ πέπλους μελαγχίμους\nἔχουσαν, οἴμοι τῶν ἐμῶν ἐγὼ κακῶν.\nὡς δεινὸν ἔχθρα, μῆτερ, οἰκείων φίλων\nκαὶ δυσλύτους ἔχουσα τὰς διαλλαγάς.\nτί γὰρ πατήρ μοι πρέσβυς ἐν δόμοισι δρᾷ,\nσκότον δεδορκώς; τί δὲ κασίγνηται δύο;\nἦ που στένουσι τλήμονες φυγὰς ἐμάς;\nκακῶς θεῶν τις Οἰδίπου φθείρει γένος·\nοὕτω γὰρ ἤρξατʼ, ἄνομα μὲν τεκεῖν ἐμέ,\nκακῶς δὲ γῆμαι πατέρα σὸν φῦναί τε σέ.\nἀτὰρ τί ταῦτα; δεῖ φέρειν τὰ τῶν θεῶν.\nὅπως δʼ ἔρωμαι, μή τι σὴν δάκω φρένα,\nδέδοιχʼ, ἃ χρῄζω· διὰ πόθου δʼ ἐλήλυθα.\nἀλλʼ ἐξερώτα, μηδὲν ἐνδεὲς λίπῃς·\nἃ γὰρ σὺ βούλῃ, ταὔτʼ ἐμοί, μῆτερ, φίλα.\nκαὶ δή σʼ ἐρωτῶ πρῶτον ὧν χρῄζω τυχεῖν,\nτί τὸ στέρεσθαι πατρίδος; ἦ κακὸν μέγα;\nμέγιστον· ἔργῳ δʼ ἐστὶ μεῖζον ἢ λόγῳ.\nτίς ὁ τρόπος αὐτοῦ; τί φυγάσιν τὸ δυσχερές;\nἓν μὲν μέγιστον, οὐκ ἔχει παρρησίαν.\nδούλου τόδʼ εἶπας, μὴ λέγειν ἅ τις φρονεῖ.\nτὰς τῶν κρατούντων ἀμαθίας φέρειν χρεών.\nκαὶ τοῦτο λυπρόν, συνασοφεῖν τοῖς μὴ σοφοῖς.\nἀλλʼ ἐς τὸ κέρδος παρὰ φύσιν δουλευτέον.\nαἱ δʼ ἐλπίδες βόσκουσι φυγάδας, ὡς λόγος.\nκαλοῖς βλέπουσαί γʼ ὄμμασιν, μέλλουσι δέ.\nοὐδʼ ὁ χρόνος αὐτὰς διεσάφησʼ οὔσας κενάς;\nἔχουσιν Ἀφροδίτην τινʼ ἡδεῖαν κακῶν.\nπόθεν δʼ ἐβόσκου, πρὶν γάμοις εὑρεῖν βίον;\nποτὲ μὲν ἐπʼ ἦμαρ εἶχον, εἶτʼ οὐκ εἶχον ἄν.\nφίλοι δὲ πατρὸς καὶ ξένοι σʼ οὐκ ὠφέλουν;\nεὖ πρᾶσσε· τὰ φίλων δʼ οὐδέν, ἤν τι δυστυχῇς.\nοὐδʼ ηὑγένειά σʼ ἦρεν εἰς ὕψος μέγαν;\nκακὸν τὸ μὴ ἔχειν· τὸ γένος οὐκ ἔβοσκέ με.\nἡ πατρίς, ὡς ἔοικε, φίλτατον βροτοῖς.\nοὐδʼ ὀνομάσαι δύναιʼ ἂν ὡς ἐστὶν φίλον.\nπῶς δʼ ἦλθες Ἄργος; τίνʼ ἐπίνοιαν ἔσχεθες;\nἔχρησʼ Ἀδράστῳ Λοξίας χρησμόν τινα.\nποῖον; τί τοῦτʼ ἔλεξας; οὐκ ἔχω μαθεῖν.\nκάπρῳ λέοντί θʼ ἁρμόσαι παίδων γάμους.\nκαὶ σοὶ τί θηρῶν ὀνόματος μετῆν, τέκνον;\nοὐκ οἶδʼ· ὁ δαίμων μʼ ἐκάλεσεν πρὸς τὴν τύχην.\nσοφὸς γὰρ ὁ θεός· τίνι τρόπῳ δʼ ἔσχες λέχος;\nνὺξ ἦν, Ἀδράστου δʼ ἦλθον ἐς παραστάδας.\nκοίτας ματεύων, ᾗ φυγὰς πλανώμενος;\nἦν ταῦτα· κᾆτά γʼ ἦλθεν ἄλλος αὖ φυγάς.\nτίς οὗτος; ὡς ἄρʼ ἄθλιος κἀκεῖνος ἦν.\nΤυδεύς, ὃν Οἰνέως φασὶν ἐκφῦναι πατρός.\nτί θηρσὶν ὑμᾶς δῆτʼ Ἄδραστος ᾔκασεν;\nστρωμνῆς ἐς ἀλκὴν οὕνεκʼ ἤλθομεν πέρι.\nἐνταῦθα Ταλαοῦ παῖς συνῆκε θέσφατα;\nκἄδωκέ γʼ ἡμῖν δύο δυοῖν νεάνιδας.\nἆρʼ εὐτυχεῖς οὖν τοῖς γάμοις ἢ δυστυχεῖς;\nοὐ μεμπτὸς ἡμῖν ὁ γάμος ἐς τόδʼ ἡμέρας.\nπῶς δʼ ἐξέπεισας δεῦρό σοι σπέσθαι στρατόν;\nδισσοῖς Ἄδραστος ὤμοσεν γαμβροῖς τόδε,\nΤυδεῖ τε κἀμοί· σύγγαμος γάρ ἐστʼ ἐμός·\nἄμφω κατάξειν ἐς πάτραν, πρόσθεν δʼ ἐμέ.\nπολλοὶ δὲ Δαναῶν καὶ Μυκηναίων ἄκροι\nπάρεισι, λυπρὰν χάριν, ἀναγκαίαν δʼ, ἐμοὶ\nδιδόντες· ἐπὶ γὰρ τὴν ἐμὴν στρατεύομαι\nπόλιν. θεοὺς δʼ ἐπώμοσʼ ὡς ἀκουσίως\nτοῖς φιλτάτοις ἑκοῦσιν ἠράμην δόρυ.\nἀλλʼ ἐς σὲ τείνει τῶνδε διάλυσις κακῶν,\nμῆτερ, διαλλάξασαν ὁμογενεῖς φίλους\nπαῦσαι πόνων με καὶ σὲ καὶ πᾶσαν πόλιν.\nπάλαι μὲν οὖν ὑμνηθέν, ἀλλʼ ὅμως ἐρῶ·\nτὰ χρήματʼ ἀνθρώποισι τιμιώτατα,\nδύναμίν τε πλείστην τῶν ἐν ἀνθρώποις ἔχει.\nἁγὼ μεθήκω δεῦρο μυρίαν ἄγων\nλόγχην· πένης γὰρ οὐδὲν εὐγενὴς ἀνήρ.\nκαὶ μὴν Ἐτεοκλῆς ἐς διαλλαγὰς ὅδε\nχωρεῖ· σὸν ἔργον, μῆτερ Ἰοκάστη, λέγειν\nτοιούσδε μύθους οἷς διαλλάξεις τέκνα.\nμῆτερ, πάρειμι· τὴν χάριν δὲ σοὶ διδοὺς\nἦλθον. τί χρὴ δρᾶν; ἀρχέτω δέ τις λόγου·\nὡς ἀμφὶ τείχη καὶ ξυνωρίδας λόχων\nτάσσων ἐπέσχον πόλιν, ὅπως κλύοιμί σου\nκοινὰς βραβείας, αἷς ὑπόσπονδον μολεῖν\nτόνδʼ εἰσεδέξω τειχέων πείσασά με.\nἐπίσχες· οὔτοι τὸ ταχὺ τὴν δίκην ἔχει,\nβραδεῖς δὲ μῦθοι πλεῖστον ἀνύουσιν σοφόν.\nσχάσον δὲ δεινὸν ὄμμα καὶ θυμοῦ πνοάς·\nοὐ γὰρ τὸ λαιμότμητον εἰσορᾷς κάρα\nΓοργόνος, ἀδελφὸν δʼ εἰσορᾷς ἥκοντα σόν.\nσύ τʼ αὖ πρόσωπον πρὸς κασίγνητον στρέφε,\nΠολύνεικες· ἐς γὰρ ταὐτὸν ὄμμασιν βλέπων\nλέξεις τʼ ἄμεινον τοῦδέ τʼ ἐνδέξῃ λόγους.\nπαραινέσαι δὲ σφῷν τι βούλομαι σοφόν·\nὅταν φίλος τις ἀνδρὶ θυμωθεὶς φίλῳ\nἐς ἓν συνελθὼν ὄμματʼ ὄμμασιν διδῷ,\nἐφʼ οἷσιν ἥκει, ταῦτα χρὴ μόνον σκοπεῖν,\nκακῶν δὲ τῶν πρὶν μηδενὸς μνείαν ἔχειν.\nλόγος μὲν οὖν σὸς πρόσθε, Πολύνεικες τέκνον·\nσὺ γὰρ στράτευμα Δαναϊδῶν ἥκεις ἄγων,\nἄδικα πεπονθώς, ὡς σὺ φῄς· κριτὴς δέ τις\nθεῶν γένοιτο καὶ διαλλακτὴς κακῶν.\nἁπλοῦς ὁ μῦθος τῆς ἀληθείας ἔφυ,\nκοὐ ποικίλων δεῖ τἄνδιχʼ ἑρμηνευμάτων·\nἔχει γὰρ αὐτὰ καιρόν· ὁ δʼ ἄδικος λόγος\nνοσῶν ἐν αὑτῷ φαρμάκων δεῖται σοφῶν.\nἐγὼ δὲ πατρὸς δωμάτων προυσκεψάμην\nτοὐμόν τε καὶ τοῦδʼ, ἐκφυγεῖν χρῄζων ἀρὰς\nἃς Οἰδίπους ἐφθέγξατʼ εἰς ἡμᾶς ποτε,\nἐξῆλθον ἔξω τῆσδʼ ἑκὼν αὐτὸς χθονός,\nδοὺς τῷδʼ ἀνάσσειν πατρίδος ἐνιαυτοῦ κύκλον,\nὥστʼ αὐτὸς ἄρχειν αὖθις ἀνὰ μέρος λαβὼν\nκαὶ μὴ διʼ ἔχθρας τῷδε καὶ φθόνου μολὼν\nκακόν τι δρᾶσαι καὶ παθεῖν, ἃ γίγνεται.\nὃ δʼ αἰνέσας ταῦθʼ ὁρκίους τε δοὺς θεούς,\nἔδρασεν οὐδὲν ὧν ὑπέσχετʼ, ἀλλʼ ἔχει\nτυραννίδʼ αὐτὸς καὶ δόμων ἐμῶν μέρος.\nκαὶ νῦν ἕτοιμός εἰμι τἀμαυτοῦ λαβὼν\nστρατὸν μὲν ἔξω τῆσδʼ ἀποστεῖλαι χθονός,\nοἰκεῖν δὲ τὸν ἐμὸν οἶκον ἀνὰ μέρος λαβὼν\nκαὶ τῷδʼ ἀφεῖναι τὸν ἴσον αὖθις αὖ χρόνον,\nκαὶ μήτε πορθεῖν πατρίδα μήτε προσφέρειν\nπύργοισι πηκτῶν κλιμάκων προσαμβάσεις,\nἃ μὴ κυρήσας τῆς δίκης πειράσομαι\nδρᾶν. μάρτυρας δὲ τῶνδε δαίμονας καλῶ,\nὡς πάντα πράσσων σὺν δίκῃ, δίκης ἄτερ\nἀποστεροῦμαι πατρίδος ἀνοσιώτατα.\nταῦτʼ αὔθʼ ἕκαστα, μῆτερ, οὐχὶ περιπλοκὰς\nλόγων ἀθροίσας εἶπον, ἀλλὰ καὶ σοφοῖς\nκαὶ τοῖσι φαύλοις ἔνδιχʼ, ὡς ἐμοὶ δοκεῖ.\nἐμοὶ μέν, εἰ καὶ μὴ καθʼ Ἑλλήνων χθόνα\nτεθράμμεθʼ, ἀλλʼ οὖν ξυνετά μοι δοκεῖς λέγειν.\nεἰ πᾶσι ταὐτὸν καλὸν ἔφυ σοφόν θʼ ἅμα,\nοὐκ ἦν ἂν ἀμφίλεκτος ἀνθρώποις ἔρις·\nνῦν δʼ οὔθʼ ὅμοιον οὐδὲν οὔτʼ ἴσον βροτοῖς,\nπλὴν ὀνόμασαι· τὸ δʼ ἔργον οὐκ ἔστιν τόδε.\nἐγὼ γὰρ οὐδέν, μῆτερ, ἀποκρύψας ἐρῶ·\nἄστρων ἂν ἔλθοιμʼ ἡλίου πρὸς ἀντολὰς\nκαὶ γῆς ἔνερθεν, δυνατὸς ὢν δρᾶσαι τάδε,\nτὴν θεῶν μεγίστην ὥστʼ ἔχειν Τυραννίδα.\nτοῦτʼ οὖν τὸ χρηστόν, μῆτερ, οὐχὶ βούλομαι\nἄλλῳ παρεῖναι μᾶλλον ἢ σῴζειν ἐμοί·\nἀνανδρία γάρ, τὸ πλέον ὅστις ἀπολέσας\nτοὔλασσον ἔλαβε. πρὸς δὲ τοῖσδʼ αἰσχύνομαι,\nἐλθόντα σὺν ὅπλοις τόνδε καὶ πορθοῦντα γῆν\nτυχεῖν ἃ χρῄζει· ταῖς γὰρ ἂν Θήβαις τόδε\nγένοιτʼ ὄνειδος, εἰ Μυκηναίου δορὸς\nφόβῳ παρείην σκῆπτρα τἀμὰ τῷδʼ ἔχειν.\nχρῆν δʼ αὐτὸν οὐχ ὅπλοισι τὰς διαλλαγάς,\nμῆτερ, ποιεῖσθαι· πᾶν γὰρ ἐξαιρεῖ λόγος\nὃ καὶ σίδηρος πολεμίων δράσειεν ἄν.\nἀλλʼ, εἰ μὲν ἄλλως τήνδε γῆν οἰκεῖν θέλει,\nἔξεστʼ· ἐκεῖνο δʼ οὐχ ἑκὼν μεθήσομαι.\nἄρχειν παρόν μοι, τῷδε δουλεύσω ποτέ;\nπρὸς ταῦτʼ ἴτω μὲν πῦρ, ἴτω δὲ φάσγανα,\nζεύγνυσθε δʼ ἵππους, πεδία πίμπλαθʼ ἁρμάτων,\nὡς οὐ παρήσω τῷδʼ ἐμὴν τυραννίδα.\nεἴπερ γὰρ ἀδικεῖν χρή, τυραννίδος πέρι\nκάλλιστον ἀδικεῖν, τἄλλα δʼ εὐσεβεῖν χρεών.\nοὐκ εὖ λέγειν χρὴ μὴ ʼπὶ τοῖς ἔργοις καλοῖς·\nοὐ γὰρ καλὸν τοῦτʼ, ἀλλὰ τῇ δίκῃ πικρόν.\nὦ τέκνον, οὐχ ἅπαντα τῷ γήρᾳ κακά,\nἘτεόκλεες, πρόσεστιν· ἀλλʼ ἡμπειρία\nἔχει τι λέξαι τῶν νέων σοφώτερον.\nτί τῆς κακίστης δαιμόνων ἐφίεσαι\nΦιλοτιμίας, παῖ; μὴ σύ γʼ· ἄδικος ἡ θεός·\nπολλοὺς δʼ ἐς οἴκους καὶ πόλεις εὐδαίμονας\nἐσῆλθε κἀξῆλθʼ ἐπʼ ὀλέθρῳ τῶν χρωμένων·\nἐφʼ ᾗ σὺ μαίνῃ. κεῖνο κάλλιον, τέκνον,\nἸσότητα τιμᾶν, ἣ φίλους ἀεὶ φίλοις\nπόλεις τε πόλεσι συμμάχους τε συμμάχοις\nσυνδεῖ· τὸ γὰρ ἴσον μόνιμον ἀνθρώποις ἔφυ,\nτῷ πλέονι δʼ αἰεὶ πολέμιον καθίσταται\nτοὔλασσον ἐχθρᾶς θʼ ἡμέρας κατάρχεται.\nκαὶ γὰρ μέτρʼ ἀνθρώποισι καὶ μέρη σταθμῶν\nἸσότης ἔταξε κἀριθμὸν διώρισε,\nνυκτός τʼ ἀφεγγὲς βλέφαρον ἡλίου τε φῶς\nἴσον βαδίζει τὸν ἐνιαύσιον κύκλον,\nκοὐδέτερον αὐτῶν φθόνον ἔχει νικώμενον.\nεἶθʼ ἥλιος μὲν νύξ τε δουλεύει βροτοῖς\nσὺ δʼ οὐκ ἀνέξῃ δωμάτων ἔχων ἴσον\nκαὶ τῷδε νεῖμαι; κᾆτα ποῦ ʼστιν ἡ δίκη;\nτί τὴν τυραννίδʼ, ἀδικίαν εὐδαίμονα,\nτιμᾷς ὑπέρφευ καὶ μέγʼ ἥγησαι τόδε;\nπεριβλέπεσθαι τίμιον; κενὸν μὲν οὖν.\nἢ πολλὰ μοχθεῖν πόλλʼ ἔχων ἐν δώμασι\nβούλῃ; τί δʼ ἔστι τὸ πλέον; ὄνομʼ ἔχει μόνον·\nἐπεὶ τά γʼ ἀρκοῦνθʼ ἱκανὰ τοῖς γε σώφροσιν.\nοὔτοι τὰ χρήματʼ ἴδια κέκτηνται βροτοί,\nτὰ τῶν θεῶν δʼ ἔχοντες ἐπιμελούμεθα·\nὅταν δὲ χρῄζωσʼ, αὔτʼ ἀφαιροῦνται πάλιν.\nὁ δʼ ὄλβος οὐ βέβαιος, ἀλλʼ ἐφήμερος.\nἄγʼ, ἤν σʼ ἔρωμαι δύο λόγω προθεῖσʼ ἅμα,\nπότερα τυραννεῖν ἢ πόλιν σῷσαι θέλεις,\nἐρεῖς τυραννεῖν; ἢν δὲ νικήσῃ σʼ ὅδε;\nἈργεῖά τʼ ἔγχη δόρυ τὸ Καδμείων ἕλῃ,\nὄψῃ δαμασθὲν ἄστυ Θηβαῖον τόδε,\nὄψῃ δὲ πολλὰς αἰχμαλωτίδας κόρας\nβίᾳ πρὸς ἀνδρῶν πολεμίων πορθουμένας.\nὀδυνηρὸς ἆρʼ ὁ πλοῦτος, ὃν ζητεῖς ἔχειν,\nγενήσεται Θήβαισι, φιλότιμος δὲ σύ.\nσοὶ μὲν τάδʼ αὐδῶ. σοὶ δέ, Πολύνεικες, λέγω·\nἀμαθεῖς Ἄδραστος χάριτας ἔς σʼ ἀνήψατο,\nἀσύνετα δʼ ἦλθες καὶ σὺ πορθήσων πόλιν.\nφέρʼ, ἢν ἕλῃς γῆν τήνδʼ — ὃ μὴ τύχοι ποτέ —\nπρὸς θεῶν, τρόπαια πῶς ἀναστήσεις Διί;\nπῶς δʼ αὖ κατάρξῃ θυμάτων, ἑλὼν πάτραν,\nκαὶ σκῦλα γράψεις πῶς ἐπʼ Ἰνάχου ῥοαῖς;\nΘήβας πυρώσας τάσδε Πολυνείκης θεοῖς\nἀσπίδας ἔθηκε; μήποτʼ, ὦ τέκνον, κλέος\nτοιόνδε σοι γένοιθʼ ὑφʼ Ἑλλήνων λαβεῖν.\nἢν δʼ αὖ κρατηθῇς καὶ τὰ τοῦδʼ ὑπερδράμῃ,\nπῶς Ἄργος ἥξεις μυρίους λιπὼν νεκρούς;\nἐρεῖ δὲ δή τις· ὦ κακὰ μνηστεύματα\nἌδραστε προσθείς, διὰ μιᾶς νύμφης γάμον\nἀπωλόμεσθα. δύο κακὼ σπεύδεις, τέκνον,\nκείνων στέρεσθαι τῶνδέ τʼ ἐν μέσῳ πεσεῖν.\nμέθετον τὸ λίαν, μέθετον· ἀμαθία δυοῖν,\nἐς ταὔθʼ ὅταν μόλητον, ἔχθιστον κακόν.\nὦ θεοί, γένοισθε τῶνδʼ ἀπότροποι κακῶν\nκαὶ ξύμβασίν τινʼ Οἰδίπου τέκνοις δότε.\nμῆτερ, οὐ λόγων ἔθʼ ἁγών, ἀλλʼ ἀναλοῦται χρόνος\nοὑν μέσῳ μάτην, περαίνει δʼ οὐδὲν ἡ προθυμία·\nοὐ γὰρ ἂν ξυμβαῖμεν ἄλλως ἢ ʼπὶ τοῖς εἰρημένοις,\nὥστʼ ἐμὲ σκήπτρων κρατοῦντα τῆσδʼ ἄνακτʼ εἶναι χθονός·\nτῶν μακρῶν δʼ ἀπαλλαγεῖσα νουθετημάτων μʼ ἔα.\nκαὶ σὺ τῶνδʼ ἔξω κομίζου τειχέων, ἢ κατθανῇ.\nπρὸς τίνος; τίς ὧδʼ ἄτρωτος, ὅστις εἰς ἡμᾶς ξίφος\nφόνιον ἐμβαλὼν τὸν αὐτὸν οὐκ ἀποίσεται μόρον;\nἐγγύς, οὐ πρόσω βέβηκεν· ἐς χέρας λεύσσεις ἐμάς;\nεἰσορῶ· δειλὸν δʼ ὁ πλοῦτος καὶ φιλόψυχον κακόν.\nκᾆτα σὺν πολλοῖσιν ἦλθες πρὸς τὸν οὐδὲν ἐς μάχην;\nἀσφαλὴς γάρ ἐστʼ ἀμείνων ἢ θρασὺς στρατηλάτης.\nκομπὸς εἶ σπονδαῖς πεποιθώς, αἵ σε σῴζουσιν θανεῖν.\nκαὶ σέ· δεύτερον δʼ ἀπαιτῶ σκῆπτρα καὶ μέρη χθονός.\nοὐκ ἀπαιτούμεσθʼ· ἐγὼ γὰρ τὸν ἐμὸν οἰκήσω δόμον.\nτοῦ μέρους ἔχων τὸ πλεῖον;\nφήμʼ· ἀπαλλάσσου δὲ γῆς.\nὦ θεῶν βωμοὶ πατρῴων —\nοὓς σὺ πορθήσων πάρει.\nκλύετέ μου —\nτίς δʼ ἂν κλύοι σου πατρίδʼ ἐπεστρατευμένου;\nκαὶ θεῶν τῶν λευκοπώλων δώματα —\nοἳ στυγοῦσί σε.\nἐξελαυνόμεσθα πατρίδος —\nκαὶ γὰρ ἦλθες ἐξελῶν.\nἀδικίᾳ γʼ, ὦ θεοί.\nΜυκήναις, μὴ ʼνθάδʼ ἀνακάλει θεούς.\nἀνόσιος πέφυκας —\nἀλλʼ οὐ πατρίδος, ὡς σύ, πολέμιος.\nὅς μʼ ἄμοιρον ἐξελαύνεις.\nκαὶ κατακτενῶ γε πρός.\nὦ πάτερ, κλύεις ἃ πάσχω;\nκαὶ γὰρ οἷα δρᾷς κλύει.\nκαὶ σύ, μῆτερ;\nἀθέμιτόν σοι μητρὸς ὀνομάζειν κάρα.\nὦ πόλις.\nμολὼν ἐς Ἄργος ἀνακάλει Λέρνης ὕδωρ.\nεἶμι, μὴ πόνει· σὲ δʼ αἰνῶ, μῆτερ.\nἔξιθι χθονός.\nἔξιμεν· πατέρα δέ μοι δὸς εἰσιδεῖν.\nοὐκ ἂν τύχοις.\nἀλλὰ παρθένους ἀδελφάς.\nοὐδὲ τάσδʼ ὄψῃ ποτέ.\nὦ κασίγνηται.\nτί ταύτας ἀνακαλεῖς ἔχθιστος ὤν;\nμῆτερ, ἀλλά μοι σὺ χαῖρε.\nχαρτὰ γοῦν πάσχω, τέκνον.\nοὐκέτʼ εἰμὶ παῖς σός.\nἐς πόλλʼ ἀθλία πέφυκʼ ἐγώ.\nὅδε γὰρ εἰς ἡμᾶς ὑβρίζει.\nκαὶ γὰρ ἀνθυβρίζομαι.\nποῦ ποτε στήσῃ πρὸ πύργων;\nὡς τί μʼ ἱστορεῖς τόδε;\nἀντιτάξομαι κτενῶν σε.\nκἀμὲ τοῦδʼ ἔρως ἔχει.\nὦ τάλαινʼ ἐγώ· τί δράσετʼ, ὦ τέκνα;\nαὐτὸ σημανεῖ.\nπατρὸς οὐ φεύξεσθʼ Ἐρινῦς;\nἐρρέτω πρόπας δόμος.\nὡς τάχʼ οὐκέθʼ αἱματηρὸν τοὐμὸν ἀργήσει ξίφος.\nτὴν δὲ θρέψασάν με γαῖαν καὶ θεοὺς μαρτύρομαι,\nὡς ἄτιμος οἰκτρὰ πάσχων ἐξελαύνομαι χθονός,\nδοῦλος ὥς, ἀλλʼ οὐχὶ ταὐτοῦ πατρὸς Οἰδίπου γεγώς·\nκἄν τί σοι, πόλις, γένηται, μὴ ἐμέ, τόνδε δʼ αἰτιῶ·\nοὐχ ἑκὼν γὰρ ἦλθον, ἄκων δʼ ἐξελαύνομαι χθονός.\nκαὶ σύ, Φοῖβʼ ἄναξ Ἀγυιεῦ, καὶ μέλαθρα, χαίρετε,\nἥλικές θʼ οὑμοί, θεῶν τε δεξίμηλʼ ἀγάλματα.\nοὐ γὰρ οἶδʼ εἴ μοι προσειπεῖν αὖθις ἔσθʼ ὑμᾶς ποτε·\nἐλπίδες δʼ οὔπω καθεύδουσʼ, αἷς πέποιθα σὺν θεοῖς\nτόνδʼ ἀποκτείνας κρατήσειν τῆσδε Θηβαίας χθονός.\nἔξιθʼ ἐκ χώρας· ἀληθῶς δʼ ὄνομα Πολυνείκη πατὴρ\nἔθετό σοι θείᾳ προνοίᾳ νεικέων ἐπώνυμον.\nΚάδμος ἔμολε τάνδε γᾶν\nΤύριος, ᾧ τετρασκελὴς\nμόσχος ἀδάματον πέσημα\nδίκε τελεσφόρον διδοῦσα\nχρησμόν, οὗ κατοικίσαι\nπεδία νιν τὸ θέσφατον\nπυροφόρα δόμων ἔχρη,\nκαλλιπόταμος ὕδατος ἵνα τε\nνοτὶς ἐπέρχεται γύας,\nΔίρκας χλοηφόρους\nκαὶ βαθυσπόρους γύας·\nΒρόμιον ἔνθα τέκετο μά-\nτηρ Διὸς γάμοισι,\nκισσὸς ὃν περιστεφὴς\nἕλικος εὐθὺς ἔτι βρέφος\nχλοηφόροισιν ἔρνεσιν\nκατασκίοισιν ὀλβίσας ἐνώτισεν,\nΒάκχιον χόρευμα παρθένοισι Θηβαΐαισι\nκαὶ γυναιξὶν εὐίοις.\nἔνθα φόνιος ἦν δράκων\nἌρεος ὠμόφρων φύλαξ\nνάματʼ ἔνυδρα καὶ ῥέεθρα\nχλοερὰ δεργμάτων κόραισι\nπολυπλάνοις ἐπισκοπῶν·\nὃν ἐπὶ χέρνιβας μολὼν\nΚάδμος ὄλεσε μαρμάρῳ·\nκρᾶτα φόνιον ὀλεσίθηρος\nὠλένας δικὼν βολαῖς,\nδίας ἀμάτορος δʼ\nἐς βαθυσπόρους γύας\nγαπετεῖς δικὼν ὀδόν-\nτας Παλλάδος φραδαῖσιν·\nἔνθεν ἐξανῆκε γᾶ\nπάνοπλον ὄψιν ὑπὲρ ἄκρων\nὅρων χθονός· σιδαρόφρων\nδέ νιν φόνος πάλιν ξυνῆψε γᾷ φίλᾳ.\nαἵματος δʼ ἔδευσε γαῖαν, ἅ νιν εὐηλίοισι\nδεῖξεν αἰθέρος πνοαῖς.\nκαὶ σέ, τὸν προμάτορος\nἸοῦς ποτʼ ἔκγονον\nἜπαφον, ὦ Διὸς γένεθλον,\nἐκάλεσʼ ἐκάλεσα βαρβάρῳ βοᾷ,\nἰώ, βαρβάροις λιταῖς·\nβᾶθι βᾶθι τάνδε γᾶν·\n— σοί νιν ἔκγονοι κτίσαν\nκαὶ διώνυμοι θεαί,\nΠερσέφασσα καὶ φίλα\nΔαμάτηρ θεά,\nπάντων ἄνασσα, πάντων δὲ Γᾶ τροφός,\nκτήσαντο — πέμπε πυρφόρους\nθεάς, ἄμυνε τᾷδε γᾷ·\nπάντα δʼ εὐπετῆ θεοῖς.\nχώρει σὺ καὶ κόμιζε τὸν Μενοικέως\nΚρέοντʼ, ἀδελφὸν μητρὸς Ἰοκάστης ἐμῆς,\nλέγων τάδʼ, ὡς οἰκεῖα καὶ κοινὰ χθονὸς\nθέλω πρὸς αὐτὸν συμβαλεῖν βουλεύματα,\nπρὶν ἐς μάχην τε καὶ δορὸς τάξιν μολεῖν.\nκαίτοι ποδῶν σῶν μόχθον ἐκλύει παρών·\nὁρῶ γὰρ αὐτὸν πρὸς δόμους στείχοντʼ ἐμούς.\nἦ πόλλʼ ἐπῆλθον εἰσιδεῖν χρῄζων σʼ, ἄναξ\nἘτεόκλεες, πέριξ δὲ Καδμείων πύλας\nφυλακάς τʼ ἐπῆλθον σὸν δέμας θηρώμενος.\nκαὶ μὴν ἐγὼ σʼ ἔχρῃζον εἰσιδεῖν, Κρέον·\nπολλῷ γὰρ ηὗρον ἐνδεεῖς διαλλαγάς\nὡς ἐς λόγους συνῆψα Πολυνείκει μολών.\nἤκουσα μεῖζον αὐτὸν ἢ Θήβας φρονεῖν,\nκήδει τʼ Ἀδράστου καὶ στρατῷ πεποιθότα.\nἀλλʼ ἐς θεοὺς χρὴ ταῦτʼ ἀναρτήσαντʼ ἔχειν·\nἃ δʼ ἐμποδὼν μάλιστα, ταῦθʼ ἥκω φράσων.\nτὰ ποῖα ταῦτα; τὸν λόγον γὰρ ἀγνοῶ.\nἥκει τις αἰχμάλωτος Ἀργείων πάρα.\nλέγει δὲ δὴ τί τῶν ἐκεῖ νεώτερον;\nμέλλειν πέριξ πύργοισι Καδμείων πόλιν\nὅπλοις ἑλίξειν αὐτίκʼ Ἀργείων στρατόν.\nἐξοιστέον τἄρʼ ὅπλα Καδμείων πόλει.\nποῖ; μῶν νεάζων οὐχ ὁρᾷς ἃ χρή σʼ ὁρᾶν;\nἐκτὸς τάφρων τῶνδʼ, ὡς μαχουμένους τάχα.\nσμικρὸν τὸ πλῆθος τῆσδε γῆς, οἳ δʼ ἄφθονοι.\nἐγᾦδα κείνους τοῖς λόγοις ὄντας θρασεῖς.\nἔχει τινʼ ὄγκον τἄργος Ἑλλήνων πάρα.\nθάρσει· τάχʼ αὐτῶν πεδίον ἐμπλήσω φόνου.\nθέλοιμʼ ἄν· ἀλλὰ τοῦθʼ ὁρῶ πολλοῦ πόνου.\nὡς οὐ καθέξω τειχέων ἔσω στρατόν.\nκαὶ μὴν τὸ νικᾶν ἐστι πᾶν εὐβουλία.\nβούλῃ τράπωμαι δῆθʼ ὁδοὺς ἄλλας τινάς;\nπάσας γε, πρὶν κίνδυνον εἰς ἅπαξ μολεῖν.\nεἰ νυκτὸς αὐτοῖς προσβάλοιμεν ἐκ λόχου;\nεἴπερ σφαλείς γε δεῦρο σωθήσῃ πάλιν.\nἴσον φέρει νύξ, τοῖς δὲ τολμῶσιν πλέον.\nἐνδυστυχῆσαι δεινὸν εὐφρόνης κνέφας.\nἀλλʼ ἀμφὶ δεῖπνον οὖσι προσβάλω δόρυ;\nἔκπληξις ἂν γένοιτο· νικῆσαι δὲ δεῖ.\nβαθύς γέ τοι Διρκαῖος ἀναχωρεῖν πόρος.\nἅπαν κάκιον τοῦ φυλάσσεσθαι καλῶς.\nτί δʼ, εἰ καθιππεύσαιμεν Ἀργείων στρατόν;\nκἀκεῖ πέφρακται λαὸς ἅρμασιν πέριξ.\nτί δῆτα δράσω; πολεμίοισι δῶ πόλιν;\nμὴ δῆτα· βουλεύου δʼ, ἐπείπερ εἶ σοφός.\nτίς οὖν πρόνοια γίγνεται σοφωτέρα;\nἕπτʼ ἄνδρας αὐτοῖς φασιν, ὡς ἤκουσʼ ἐγώ —\nτί προστετάχθαι δρᾶν; τὸ γὰρ σθένος βραχύ.\nλόχων ἀνάσσειν ἑπτὰ προσκεῖσθαι πύλαις.\nτί δῆτα δρῶμεν; ἀπορίαν γὰρ οὐ μενῶ.\nἕπτʼ ἄνδρας αὐτοῖς καὶ σὺ πρὸς πύλαις ἑλοῦ.\nλόχων ἀνάσσειν ἢ μονοστόλου δορός;\nλόχων, προκρίνας οἵπερ ἀλκιμώτατοι.\nξυνῆκʼ· ἀμύνειν τειχέων προσαμβάσεις.\nκαὶ ξυστρατήγους γʼ· εἷς δʼ ἀνὴρ οὐ πάνθʼ ὁρᾷ.\nθάρσει προκρίνας ἢ φρενῶν εὐβουλίᾳ;\nἀμφότερον· ἀπολειφθὲν γὰρ οὐδὲν θάτερον.\nἔσται τάδʼ· ἐλθὼν ἑπτάπυργον ἐς πόλιν\nτάξω λοχαγοὺς πρὸς πύλαισιν, ὡς λέγεις,\nἴσους ἴσοισι πολεμίοισιν ἀντιθείς.\nὄνομα δʼ ἑκάστου διατριβὴ πολλὴ λέγειν,\nἐχθρῶν ὑπʼ αὐτοῖς τείχεσιν καθημένων.\nἀλλʼ εἶμʼ, ὅπως ἂν μὴ καταργῶμεν χέρα.\nκαί μοι γένοιτʼ ἀδελφὸν ἀντήρη λαβεῖν\nκαὶ ξυσταθέντα διὰ μάχης ἑλεῖν δορί.\nκτανεῖν θʼ, ὃς ἦλθε πατρίδα πορθήσων ἐμήν.\nγάμους δʼ ἀδελφῆς Ἀντιγόνης παιδός τε σοῦ\nΑἵμονος, ἐάν τι τῆς τύχης ἐγὼ σφαλῶ,\nσοὶ χρὴ μέλεσθαι· τὴν δόσιν δʼ ἐχέγγυον\nτὴν πρόσθε ποιῶ νῦν ἐπʼ ἐξόδοις ἐμαῖς.\nμητρὸς δʼ ἀδελφὸς εἶ· τί δεῖ μακρηγορεῖν;\nτρέφʼ ἀξίως νιν σοῦ τε τήν τʼ ἐμὴν χάριν.\nπατὴρ δʼ ἐς αὑτὸν ἀμαθίαν ὀφλισκάνει,\nὄψιν τυφλώσας· οὐκ ἄγαν σφʼ ἐπῄνεσα·\nἡμᾶς δʼ ἀραῖσιν, ἢν τύχῃ, κατακτενεῖ.\nἓν δʼ ἐστὶν ἡμῖν ἀργόν, εἴ τι θέσφατον\nοἰωνόμαντις Τειρεσίας ἔχει φράσαι,\nτοῦδʼ ἐκπυθέσθαι ταῦτʼ· ἐγὼ δὲ παῖδα σὸν\nΜενοικέα, σοῦ πατρὸς αὐτεπώνυμον,\nλαβόντα πέμψω δεῦρο Τειρεσίαν, Κρέον·\nσοὶ μὲν γὰρ ἡδὺς ἐς λόγους ἀφίξεται,\nἐγὼ δὲ τέχνην μαντικὴν ἐμεμψάμην\nἤδη πρὸς αὐτόν, ὥστε μοι μομφὰς ἔχειν.\nπόλει δὲ καὶ σοὶ ταῦτʼ ἐπισκήπτω, Κρέον·\nἤνπερ κρατήσῃ τἀμά, Πολυνείκους νέκυν\nμήποτε ταφῆναι τῇδε Θηβαίᾳ χθονί,\nθνῄσκειν δὲ τὸν θάψαντα, κἂν φίλων τις ᾖ.\nσοὶ μὲν τάδʼ εἶπον· προσπόλοις δʼ ἐμοῖς λέγω·\nἐκφέρετε τεύχη πάνοπλά τʼ ἀμφιβλήματα,\nὡς εἰς ἀγῶνα τὸν προκείμενον δορὸς\nὁρμώμεθʼ ἤδη ξὺν δίκῃ νικηφόρῳ.\nτῇ δʼ Εὐλαβείᾳ, χρησιμωτάτῃ θεῶν,\nπροσευχόμεσθα τήνδε διασῷσαι πόλιν.\nὦ πολύμοχθος Ἄρης, τί ποθʼ αἵματι\nκαὶ θανάτῳ κατέχῃ Βρομίου παράμουσος ἑορταῖς;\nοὐκ ἐπὶ καλλιχόροις στεφάνοισι νεάνιδος ὥρας\nβόστρυχον ἀμπετάσας λωτοῦ κατὰ πνεύματα μέλπῃ\nμοῦσαν, ἐν ᾇ χάριτες χοροποιοί,\nἀλλὰ σὺν ὁπλοφόροις στρατὸν Ἀργείων ἐπιπνεύσας\nαἵματι Θήβας\nκῶμον ἀναυλότατον προχορεύεις.\nοὐδʼ ὑπὸ θυρσομανεῖ νεβρίδων μέτα δίνᾳ,\nἅρμασι καὶ ψαλίων τετραβάμοσι μωνυχοπώλων\nἱππείαις ἐπὶ χεύμασι βαίνων\nἸσμηνοῖο θοάζεις, Ἀργείοις ἐπιπνεύσας\nΣπαρτῶν γένναν,\nἀσπιδοφέρμονα θίασον ἐνόπλιον,\nἀντίπαλον κατὰ λάινα τείχεα\nχαλκῷ κοσμήσας.\nἦ δεινά τις Ἔρις θεός, ἃ τάδε\nμήσατο πήματα γᾶς βασιλεῦσιν,\nΛαβδακίδαις πολυμόχθοις.\nὦ ζαθέων πετάλων πολυθηρότα-\nτον νάπος, Ἀρτέμιδος χιονοτρόφον ὄμμα Κιθαιρών,\nμήποτε τὸν θανάτῳ προτεθέντα, λόχευμʼ Ἰοκάστας,\nὤφελες Οἰδιπόδαν θρέψαι, βρέφος ἔκβολον οἴκων,\nχρυσοδέτοις περόναις ἐπίσαμον·\nμηδὲ τὸ παρθένιον πτερόν, οὔρειον τέρας, ἐλθεῖν\nπένθεα γαίας\nΣφιγγὸς ἀμουσοτάταισι σὺν ᾠδαῖς,\nἅ ποτε Καδμογενῆ τετραβάμοσι χαλαῖς\nτείχεσι χριμπτομένα φέρεν αἰθέρος εἰς ἄβατον φῶς\nγένναν, ἃν ὁ κατὰ χθονὸς Ἅιδας\nΚαδμείοις ἐπιπέμπει· δυσδαίμων δʼ ἔρις ἄλλα\nθάλλει παίδων\nΟἰδιπόδα κατὰ δώματα καὶ πόλιν.\nοὐ γὰρ ὃ μὴ καλὸν οὔποτʼ ἔφυ καλόν,\nοὐδʼ οἱ μὴ νόμιμοι\nπαῖδες ματρὶ λόχευμα, μίασμα πατρός·\nἣ δὲ συναίμονος ἐς λέχος ἦλθεν.\n\nἔτεκες, ὦ Γαῖʼ, ἔτεκές ποτε,\nβάρβαρον ὡς ἀκοὰν ἐδάην ἐδάην ποτʼ ἐν οἴκοις,\nτὰν ἀπὸ θηροτρόφου φοινικολόφοιο δράκοντος\nγένναν ὀδοντοφυῆ, Θήβαις κάλλιστον ὄνειδος·\nἉρμονίας δέ ποτʼ εἰς ὑμεναίους\nἤλυθον οὐρανίδαι, φόρμιγγί τε τείχεα Θήβας\nτᾶς Ἀμφιονίας τε λύρας ὕπο πύργος ἀνέστα\nδιδύμων ποταμῶν πόρον ἀμφὶ μέσον,\nΔίρκα χλοεροτρόφον ᾇ πεδίον\nπρόπαρ Ἰσμηνοῦ καταδεύει·\nἸώ θʼ, ἁ κερόεσσα προμάτωρ,\nΚαδμείων βασιλῆας ἐγείνατο,\nμυριάδας δʼ ἀγαθῶν ἑτέροις ἑτέ-\nρας μεταμειβομένα πόλις ἅδʼ ἐπʼ ἄκροις ἕστακʼ\nἈρηΐοις στεφάνοισιν.\nἡγοῦ πάροιθε, θύγατερ· ὡς τυφλῷ ποδὶ\nὀφθαλμὸς εἶ σύ, ναυβάταισιν ἄστρον ὥς·\nδεῦρʼ ἐς τὸ λευρὸν πέδον ἴχνος τιθεῖσʼ ἐμόν,\nπρόβαινε, μὴ σφαλῶμεν· ἀσθενὴς πατήρ·\nκλήρους τέ μοι φύλασσε παρθένῳ χερί,\nοὓς ἔλαβον οἰωνίσματʼ ὀρνίθων μαθὼν\nθάκοισιν ἐν ἱεροῖσιν, οὗ μαντεύομαι.\nτέκνον Μενοικεῦ, παῖ Κρέοντος, εἰπέ μοι\nπόση τις ἡ ʼπίλοιπος ἄστεως ὁδὸς\nπρὸς πατέρα τὸν σόν· ὡς ἐμὸν κάμνει γόνυ,\nπυκνὴν δὲ βαίνων ἤλυσιν μόλις περῶ.\nθάρσει· πέλας γάρ, Τειρεσία, φίλοισι σοῖς\nἐξώρμισαι σὸν πόδα· λαβοῦ δʼ αὐτοῦ, τέκνον·\nὡς πᾶσʼ ἀπήνη πούς τε πρεσβύτου φιλεῖ\nχειρὸς θυραίας ἀναμένειν κουφίσματα.\nεἶἑν, πάρεσμεν· τί με καλεῖς σπουδῇ, Κρέον;\nοὔπω λελήσμεθʼ· ἀλλὰ σύλλεξαι σθένος\nκαὶ πνεῦμʼ ἄθροισον, αἶπος ἐκβαλὼν ὁδοῦ.\nκόπῳ παρεῖμαι γοῦν Ἐρεχθειδῶν ἄπο\nδεῦρʼ ἐκκομισθεὶς τῆς πάροιθεν ἡμέρας·\nκἀκεῖ γὰρ ἦν τις πόλεμος Εὐμόλπου δορός,\nοὗ καλλινίκους Κεκροπίδας ἔθηκʼ ἐγώ·\nκαὶ τόνδε χρυσοῦν στέφανον, ὡς ὁρᾷς, ἔχω\nλαβὼν ἀπαρχὰς πολεμίων σκυλευμάτων.\nοἰωνὸν ἐθέμην καλλίνικα σὰ στέφη·\nἐν γὰρ κλύδωνι κείμεθʼ, ὥσπερ οἶσθα σύ,\nδορὸς Δαναϊδῶν, καὶ μέγας Θήβαις ἀγών.\nβασιλεὺς μὲν οὖν βέβηκε κοσμηθεὶς ὅπλοις\nἤδη πρὸς ἀλκὴν Ἐτεοκλῆς Μυκηνίδα·\nἐμοὶ δʼ ἐπέσταλκʼ ἐκμαθεῖν σέθεν πάρα,\nτί δρῶντες ἂν μάλιστα σώσαιμεν πόλιν.\nἘτεοκλέους μὲν οὕνεκʼ ἂν κλῄσας στόμα\nχρησμοὺς ἐπέσχον· σοὶ δʼ, ἐπεὶ χρῄζεις μαθεῖν,\nλέξω. νοσεῖ γὰρ ἥδε γῆ πάλαι, Κρέον,\nἐξ οὗ ʼτεκνώθη Λάιος βίᾳ θεῶν\nπόσιν τʼ ἔφυσε μητρὶ μέλεον Οἰδίπουν·\nαἵ θʼ αἱματωποὶ δεργμάτων διαφθοραὶ\nθεῶν σόφισμα κἀπίδειξις Ἑλλάδι.\nἃ συγκαλύψαι παῖδες Οἰδίπου χρόνῳ\nχρῄζοντες, ὡς δὴ θεοὺς ὑπεκδραμούμενοι,\nἥμαρτον ἀμαθῶς· οὔτε γὰρ γέρα πατρὶ\nοὔτʼ ἔξοδον διδόντες, ἄνδρα δυστυχῆ\nἐξηγρίωσαν· ἐκ δʼ ἔπνευσʼ αὐτοῖς ἀρὰς\nδεινάς, νοσῶν τε καὶ πρὸς ἠτιμασμένος.\nἁγὼ τί οὐ δρῶν, ποῖα δʼ οὐ λέγων ἔπη\nἐς ἔχθος ἦλθον παισὶ τοῖσιν Οἰδίπου;\nἐγγὺς δὲ θάνατος αὐτόχειρ αὐτοῖς, Κρέον·\nπολλοὶ δὲ νεκροὶ περὶ νεκροῖς πεπτωκότες\nἈργεῖα καὶ Καδμεῖα μείξαντες βέλη\nπικροὺς γόους δώσουσι Θηβαίᾳ χθονί.\nσύ τʼ ὦ τάλαινα συγκατασκάπτῃ πόλι,\nεἰ μὴ λόγοισι τοῖς ἐμοῖς τὶς πείσεται.\nἐκεῖνο μὲν γὰρ πρῶτον ἦν, τῶν Οἰδίπου\nμηδένα πολίτην μηδʼ ἄνακτʼ εἶναι χθονός,\nὡς δαιμονῶντας κἀνατρέψοντας πόλιν.\nἐπεὶ δὲ κρεῖσσον τὸ κακόν ἐστι τἀγαθοῦ,\nμίʼ ἔστιν ἄλλη μηχανὴ σωτηρίας.\nἀλλʼ — οὐ γὰρ εἰπεῖν οὔτʼ ἐμοὶ τόδʼ ἀσφαλὲς\nπικρόν τε τοῖσι τὴν τύχην κεκτημένοις\nπόλει παρασχεῖν φάρμακον σωτηρίας —\nἄπειμι. χαίρεθʼ· εἷς γὰρ ὢν πολλῶν μέτα\nτὸ μέλλον, εἰ χρή, πείσομαι· τί γὰρ πάθω;\nἐπίσχες αὐτοῦ, πρέσβυ.\nμὴ ʼπιλαμβάνου.\nμεῖνον, τί φεύγεις;\nἡ τύχη σʼ, ἀλλʼ οὐκ ἐγώ.\nφράσον πολίταις καὶ πόλει σωτηρίαν.\nβούλῃ σὺ μέντοι κοὐχὶ βουλήσῃ τάχα.\nκαὶ πῶς πατρῴαν γαῖαν οὐ σῷσαι θέλω;\nθέλεις ἀκοῦσαι δῆτα καὶ σπουδὴν ἔχεις;\nἐς γὰρ τί μᾶλλον δεῖ προθυμίαν ἔχειν;\nκλύοις ἂν ἤδη τῶν ἐμῶν θεσπισμάτων.\nπρῶτον δʼ ἐκεῖνο βούλομαι σαφῶς μαθεῖν,\nποῦ ʼστιν Μενοικεύς, ὅς με δεῦρʼ ἐπήγαγεν;\nὅδʼ οὐ μακρὰν ἄπεστι, πλησίον δὲ σοῦ.\nἀπελθέτω νυν θεσφάτων ἐμῶν ἑκάς.\nἐμὸς πεφυκὼς παῖς ἃ δεῖ σιγήσεται.\nβούλῃ παρόντος δῆτά σοι τούτου φράσω;\nκλύων γὰρ ἂν τέρποιτο τῆς σωτηρίας.\nἄκουε δή νυν θεσφάτων ἐμῶν ὁδόν·\nἃ δρῶντες ἂν σώσαιτε Καδμείων πόλιν\nσφάξαι Μενοικέα τόνδε δεῖ σʼ ὑπὲρ πάτρας,\nσὸν παῖδʼ, ἐπειδὴ τὴν τύχην αὐτὸς καλεῖς.\nτί φῄς; τίνʼ εἶπας τόνδε μῦθον, ὦ γέρον;\nἅπερ πέφυκε, ταῦτα κἀνάγκη σὲ δρᾶν.\nὦ πολλὰ λέξας ἐν βραχεῖ χρόνῳ κακά.\nσοί γʼ, ἀλλὰ πατρίδι μεγάλα καὶ σωτήρια.\nοὐκ ἔκλυον, οὐκ ἤκουσα· χαιρέτω πόλις.\nἁνὴρ ὅδʼ οὐκέθʼ αὑτός· ἐκνεύει πάλιν.\nχαίρων ἴθʼ· οὐ γὰρ σῶν με δεῖ μαντευμάτων.\nἀπόλωλεν ἡ ἀλήθειʼ, ἐπεὶ σὺ δυστυχεῖς;\nὦ πρός σε γονάτων καὶ γερασμίου τριχὸς —\nτί προσπίτνεις με; δυσφύλακτʼ αἰτῇ κακά.\nσίγα· πόλει δὲ τούσδε μὴ λέξῃς λόγους.\nἀδικεῖν κελεύεις μʼ· οὐ σιωπήσαιμεν ἄν.\nτί δή με δράσεις; παῖδά μου κατακτενεῖς;\nἄλλοις μελήσει ταῦτʼ, ἐμοὶ δʼ εἰρήσεται.\nἐκ τοῦ δʼ ἐμοὶ τόδʼ ἦλθε καὶ τέκνῳ κακόν;\nὀρθῶς μʼ ἐρωτᾷς κεἰς ἀγῶνʼ ἔρχῃ λόγων.\nδεῖ τόνδε θαλάμαις, οὗ δράκων ὁ γηγενὴς\nἐγένετο Δίρκης ναμάτων ἐπίσκοπος,\nσφαγέντα φόνιον αἷμα γῇ δοῦναι χοὰς\nΚάδμου, παλαιῶν Ἄρεος ἐκ μηνιμάτων,\nὃς γηγενεῖ δράκοντι τιμωρεῖ φόνον.\nκαὶ ταῦτα δρῶντες σύμμαχον κτήσεσθʼ Ἄρη.\nχθὼν δʼ ἀντὶ καρποῦ καρπὸν ἀντί θʼ αἵματος\nαἷμʼ ἢν λάβῃ βρότειον, ἕξετʼ εὐμενῆ\nγῆν, ἥ ποθʼ ἡμῖν χρυσοπήληκα στάχυν\nσπαρτῶν ἀνῆκεν· ἐκ γένους δὲ δεῖ θανεῖν\nτοῦδʼ, ὃς δράκοντος γένυος ἐκπέφυκε παῖς.\nσὺ δʼ ἐνθάδʼ ἡμῖν λοιπὸς εἶ σπαρτῶν γένους\nἀκέραιος, ἔκ τε μητρὸς ἀρσένων τʼ ἄπο,\nοἱ σοί τε παῖδες. Αἵμονος μὲν οὖν γάμοι\nσφαγὰς ἀπείργουσʼ. οὐ γάρ ἐστιν ᾔθεος·\nκεἰ μὴ γὰρ εὐνῆς ἥψατʼ, ἀλλʼ ἔχει λέχος.\nοὗτος δὲ πῶλος τῇδʼ ἀνειμένος πόλει\nθανὼν πατρῴαν γαῖαν ἐκσώσειεν ἄν.\nπικρὸν δʼ Ἀδράστῳ νόστον Ἀργείοισί τε\nθήσει, μέλαιναν κῆρʼ ἐπʼ ὄμμασιν βαλών,\nκλεινάς τε Θήβας. τοῖνδʼ ἑλοῦ δυοῖν πότμοιν\nτὸν ἕτερον· ἢ γὰρ παῖδα σῷσον ἢ πόλιν.\nτὰ μὲν παρʼ ἡμῶν πάντʼ ἔχεις· ἡγοῦ, τέκνον,\nπρὸς οἶκον. ὅστις δʼ ἐμπύρῳ χρῆται τέχνῃ,\nμάταιος· ἢν μὲν ἐχθρὰ σημήνας τύχῃ,\nπικρὸς καθέστηχʼ οἷς ἂν οἰωνοσκοπῇ·\nψευδῆ δʼ ὑπʼ οἴκτου τοῖσι χρωμένοις λέγων\nἀδικεῖ τὰ τῶν θεῶν. Φοῖβον ἀνθρώποις μόνον\nχρῆν θεσπιῳδεῖν, ὃς δέδοικεν οὐδένα.\nΚρέον, τί σιγᾷς γῆρυν ἄφθογγον σχάσας;\nκἀμοὶ γὰρ οὐδὲν ἧσσον ἔκπληξις πάρα.\nτί δʼ ἄν τις εἴποι; δῆλον οἵ γʼ ἐμοὶ λόγοι.\nἐγὼ γὰρ οὔποτʼ ἐς τόδʼ εἶμι συμφορᾶς,\nὥστε σφαγέντα παῖδα προσθεῖναι πόλει.\nπᾶσιν γὰρ ἀνθρώποισι φιλότεκνος βίος,\nοὐδʼ ἂν τὸν αὑτοῦ παῖδά τις δοίη κτανεῖν.\nμή μʼ εὐλογείτω τἀμά τις κτείνων τέκνα.\nαὐτὸς δʼ — ἐν ὡραίῳ γὰρ ἕσταμεν βίου —\nθνῄσκειν ἕτοιμος πατρίδος ἐκλυτήριον.\nἀλλʼ εἶα, τέκνον, πρὶν μαθεῖν πᾶσαν πόλιν,\nἀκόλαστʼ ἐάσας μάντεων θεσπίσματα,\nφεῦγʼ ὡς τάχιστα τῆσδʼ ἀπαλλαχθεὶς χθονός·\nλέξει γὰρ ἀρχαῖς καὶ στρατηλάταις τάδε,\nπύλας ἐφʼ ἑπτὰ καὶ λοχαγέτας μολών·\nκἂν μὲν φθάσωμεν, ἔστι σοι σωτηρία·\nἢν δʼ ὑστερήσῃς, οἰχόμεσθα, κατθανῇ.\nποῖ δῆτα φεύγω; τίνα πόλιν; τίνα ξένων;\nὅπου χθονὸς τῆσδʼ ἐκποδὼν μάλιστʼ ἔσῃ.\nοὐκοῦν σὲ φράζειν εἰκός, ἐκπονεῖν δʼ ἐμέ.\nΔελφοὺς περάσας —\nποῖ με χρή, πάτερ, μολεῖν;\nΑἰτωλίδʼ ἐς γῆν.\nἐκ δὲ τῆσδε ποῖ περῶ;\nΘεσπρωτὸν οὖδας.\nσεμνὰ Δωδώνης βάθρα;\nἔγνως.\nτί δὴ τόδʼ ἔρυμά μοι γενήσεται;\nπόμπιμος ὁ δαίμων.\nχρημάτων δὲ τίς πόρος;\nἐγὼ πορεύσω χρυσόν.\nεὖ λέγεις, πάτερ.\nχώρει νυν· ὡς σὴν πρὸς κασιγνήτην μολών,\nἧς πρῶτα μαστὸν εἵλκυσʼ, Ἰοκάστην λέγω,\nμητρὸς στερηθεὶς ὀρφανός τʼ ἀποζυγείς —\nπροσηγορήσων εἶμι καὶ σῴσων βίον.\nἀλλʼ εἶα, χώρει· μὴ τὸ σὸν κωλυέτω. —\nγυναῖκες, ὡς εὖ πατρὸς ἐξεῖλον φόβον,\nκλέψας λόγοισιν, ὥσθʼ ἃ βούλομαι τυχεῖν·\nὅς μʼ ἐκκομίζει, πόλιν ἀποστερῶν τύχης,\nκαὶ δειλίᾳ δίδωσι. καὶ συγγνωστὰ μὲν\nγέροντι, τοὐμὸν δʼ οὐχὶ συγγνώμην ἔχει,\nπροδότην γενέσθαι πατρίδος ἥ μʼ ἐγείνατο.\nὡς οὖν ἂν εἰδῆτʼ, εἶμι καὶ σῴσω πόλιν\nψυχήν τε δώσω τῆσδʼ ὑπερθανεῖν χθονός.\nαἰσχρὸν γάρ· οἱ μὲν θεσφάτων ἐλεύθεροι\nκοὐκ εἰς ἀνάγκην δαιμόνων ἀφιγμένοι\nστάντες παρʼ ἀσπίδʼ οὐκ ὀκνήσουσιν θανεῖν,\nπύργων πάροιθε μαχόμενοι πάτρας ὕπερ·\nἐγὼ δέ, πατέρα καὶ κασίγνητον προδοὺς\nπόλιν τʼ ἐμαυτοῦ, δειλὸς ὣς ἔξω χθονὸς\nἄπειμʼ· ὅπου δʼ ἂν ζῶ, κακὸς φανήσομαι.\nμὰ τὸν μετʼ ἄστρων Ζῆνʼ Ἄρη τε φοίνιον,\nὃς τοὺς ὑπερτείλαντας ἐκ γαίας ποτὲ\nΣπαρτοὺς ἄνακτας τῆσδε γῆς ἱδρύσατο.\nἀλλʼ εἶμι καὶ στὰς ἐξ ἐπάλξεων ἄκρων\nσφάξας ἐμαυτὸν σηκὸν ἐς μελαμβαθῆ\nδράκοντος, ἔνθʼ ὁ μάντις ἐξηγήσατο,\nἐλευθερώσω γαῖαν· εἴρηται λόγος.\nστείχω δέ, θανάτου δῶρον οὐκ αἰσχρὸν πόλει\nδώσων, νόσου δὲ τήνδʼ ἀπαλλάξω χθόνα.\nεἰ γὰρ λαβὼν ἕκαστος ὅ τι δύναιτό τις\nχρηστὸν διέλθοι τοῦτο κἀς κοινὸν φέροι\nπατρίδι, κακῶν ἂν αἱ πόλεις ἐλασσόνων\nπειρώμεναι τὸ λοιπὸν εὐτυχοῖεν ἄν.\nἔβας ἔβας,\nὦ πτεροῦσσα, γᾶς λόχευμα\nνερτέρου τʼ Ἐχίδνας,\nΚαδμείων ἁρπαγά,\nπολύφθορος πολύστονος\nμειξοπάρθενος,\nδάιον τέρας,\nφοιτάσι πτεροῖς\nχαλαῖσί τʼ ὠμοσίτοις·\nΔιρκαίων ἅ ποτʼ ἐκ\nτόπων νέους πεδαίρουσʼ\nἄλυρον ἀμφὶ μοῦσαν\nὀλομέναν τʼ Ἐρινὺν\nἔφερες ἔφερες ἄχεα πατρίδι\nφόνια· φόνιος ἐκ θεῶν\nὃς τάδʼ ἦν ὁ πράξας.\nἰάλεμοι δὲ ματέρων,\nἰάλεμοι δὲ παρθένων\nἐστέναζον οἴκοις·\nἰηιήιον βοάν,\nἰηιήιον μέλος,\nἄλλος ἄλλʼ ἐπωτότυζε\nδιαδοχαῖς ἀνὰ πτόλιν.\nβροντᾷ δὲ στεναγμὸς\nἀχά τʼ ἦν ὅμοιος,\nὁπότε πόλεος ἀφανίσειεν\nἁ πτεροῦσσα παρθένος τινʼ ἀνδρῶν.\nχρόνῳ δʼ ἔβα\nΠυθίαις ἀποστολαῖσιν\nΟἰδίπους ὁ τλάμων\nΘηβαίαν τάνδε γᾶν\nτότʼ ἀσμένοις, πάλιν δʼ ἄχη·\nματρὶ γὰρ γάμους\nδυσγάμους τάλας\nκαλλίνικος ὢν\nαἰνιγμάτων συνάπτει,\nμιαίνει δὲ πτόλιν·\nδιʼ αἱμάτων δʼ ἀμείβει\nμυσαρὸν εἰς ἀγῶνα\nκαταβαλὼν ἀραῖσι\nτέκεα μέλεος. ἀγάμεθʼ ἀγάμεθʼ,\nὃς ἐπὶ θάνατον οἴχεται\nγᾶς ὑπὲρ πατρῴας,\nΚρέοντι μὲν λιπὼν γόους,\nτὰ δʼ ἑπτάπυργα κλῇθρα γᾶς\nκαλλίνικα θήσων.\nγενοίμεθʼ ὧδε ματέρες\nγενοίμεθʼ εὔτεκνοι, φίλα\nΠαλλάς, ἃ δράκοντος αἷμα\nλιθόβολον κατειργάσω,\nΚαδμείαν μέριμναν\nὁρμήσασʼ ἐπʼ ἔργον,\nὅθεν ἐπέσυτο τάνδε γαῖαν\nἁρπαγαῖσι δαιμόνων τις ἄτα.\nὠή, τίς ἐν πύλαισι δωμάτων κυρεῖ;\nἀνοίγετʼ· ἐκπορεύετʼ Ἰοκάστην δόμων.\nὠὴ μάλʼ αὖθις· διὰ μακροῦ μέν, ἀλλʼ ὅμως\nἔξελθʼ, ἄκουσον, Οἰδίπου κλεινὴ δάμαρ,\nλήξασʼ ὀδυρμῶν πενθίμων τε δακρύων.\nὦ φίλτατʼ, οὔ που ξυμφορὰν ἥκεις φέρων\nἘτεοκλέους θανόντος, οὗ παρʼ ἀσπίδα\nβέβηκας αἰεὶ πολεμίων εἴργων βέλη;\nτί μοί ποθʼ ἥκεις καινὸν ἀγγελῶν ἔπος;\nτέθνηκεν ἢ ζῇ παῖς ἐμός; σήμαινέ μοι.\nζῇ, μὴ τρέσῃς τόδʼ, ὥς σʼ ἀπαλλάξω φόβου.\nτί δʼ; ἑπτάπυργοι πῶς ἔχουσι περιβολαί;\nἑστᾶσʼ ἄθραυστοι, κοὐκ ἀνήρπασται πόλις.\nἦλθον δὲ πρὸς κίνδυνον Ἀργείου δορός;\nἀκμήν γʼ ἐπʼ αὐτήν· ἀλλʼ ὁ Καδμείων Ἄρης\nκρείσσων κατέστη τοῦ Μυκηναίου δορός.\nἓν εἰπὲ πρὸς θεῶν, εἴ τι Πολυνείκους πέρι\nοἶσθʼ· ὡς μέλει μοι καὶ τόδʼ, εἰ λεύσσει φάος.\nζῇ σοι ξυνωρὶς ἐς τόδʼ ἡμέρας τέκνων.\nεὐδαιμονοίης. πῶς γὰρ Ἀργείων δόρυ\nπυλῶν ἀπεστήσασθε πυργηρούμενοι;\nλέξον, γέροντα τυφλὸν ὡς κατὰ στέγας\nἐλθοῦσα τέρψω, τῆσδε γῆς σεσῳσμένης.\nἐπεὶ Κρέοντος παῖς ὁ γῆς ὑπερθανὼν\nπύργων ἐπʼ ἄκρων στὰς μελάνδετον ξίφος\nλαιμῶν διῆκε τῇδε γῇ σωτήριον,\nλόχους ἔνειμεν ἑπτὰ καὶ λοχαγέτας\nπύλας ἐφʼ ἑπτά, φύλακας Ἀργείου δορός,\nσὸς παῖς, ἐφέδρους δʼ ἱππότας μὲν ἱππόταις\nἔταξʼ, ὁπλίτας δʼ ἀσπιδηφόροις ἔπι,\nὡς τῷ νοσοῦντι τειχέων εἴη δορὸς\nἀλκὴ διʼ ὀλίγου. περγάμων δʼ ἀπʼ ὀρθίων\nλεύκασπιν εἰσορῶμεν Ἀργείων στρατὸν\nΤευμησὸν ἐκλιπόντα, καὶ τάφρου πέλας\nδρόμῳ ξυνῆψαν ἄστυ Καδμείας χθονός.\nπαιὰν δὲ καὶ σάλπιγγες ἐκελάδουν ὁμοῦ\nἐκεῖθεν ἔκ τε τειχέων ἡμῶν πάρα.\nκαὶ πρῶτα μὲν προσῆγε Νηίταις πύλαις\nλόχον πυκναῖσιν ἀσπίσιν πεφρικότα\nὁ τῆς κυναγοῦ Παρθενοπαῖος ἔκγονος,\nἐπίσημʼ ἔχων οἰκεῖον ἐν μέσῳ σάκει,\nἑκηβόλοις τόξοισιν Ἀταλάντην κάπρον\nχειρουμένην Αἰτωλόν. ἐς δὲ Προιτίδας\nπύλας ἐχώρει σφάγιʼ ἔχων ἐφʼ ἅρματι\nὁ μάντις Ἀμφιάραος, οὐ σημεῖʼ ἔχων\nὑβρισμένʼ, ἀλλὰ σωφρόνως ἄσημʼ ὅπλα.\nὨγύγια δʼ ἐς πυλώμαθʼ Ἱππομέδων ἄναξ\nἔστειχʼ ἔχων σημεῖον ἐν μέσῳ σάκει\nστικτοῖς Πανόπτην ὄμμασιν δεδορκότα,\nτὰ μὲν σὺν ἄστρων ἐπιτολαῖσιν ὄμματα\nβλέποντα, τὰ δὲ κρύπτοντα δυνόντων μέτα,\nὡς ὕστερον θανόντος εἰσορᾶν παρῆν.\nὉμολωίσιν δὲ τάξιν εἶχε πρὸς πύλαις\nΤυδεύς, λέοντος δέρος ἔχων ἐπʼ ἀσπίδι\nχαίτῃ πεφρικός· δεξιᾷ δὲ λαμπάδα\nΤιτὰν Προμηθεὺς ἔφερεν ὡς πρήσων πόλιν.\nὁ σὸς δὲ Κρηναίαισι Πολυνείκης πύλαις\nἌρη προσῆγε· Ποτνιάδες δʼ ἐπʼ ἀσπίδι\nἐπίσημα πῶλοι δρομάδες ἐσκίρτων φόβῳ,\nεὖ πως στρόφιγξιν ἔνδοθεν κυκλούμεναι\nπόρπαχʼ ὑπʼ αὐτόν, ὥστε μαίνεσθαι δοκεῖν.\nὁ δʼ οὐκ ἔλασσον Ἄρεος ἐς μάχην φρονῶν\nΚαπανεὺς προσῆγε λόχον ἐπʼ Ἠλέκτραις πύλαις·\nσιδηρονώτοις δʼ ἀσπίδος τύποις ἐπῆν\nγίγας ἐπʼ ὤμοις γηγενὴς ὅλην πόλιν\nφέρων μοχλοῖσιν ἐξανασπάσας βάθρων,\nὑπόνοιαν ἡμῖν οἷα πείσεται πόλις.\nταῖς δʼ ἑβδόμαις Ἄδραστος ἐν πύλαισιν ἦν,\nἑκατὸν ἐχίδναις ἀσπίδʼ ἐκπληρῶν γραφῇ,\nὕδρας ἔχων λαιοῖσιν ἐν βραχίοσιν\nἈργεῖον αὔχημʼ· ἐκ δὲ τειχέων μέσων\nδράκοντες ἔφερον τέκνα Καδμείων γνάθοις.\nπαρῆν δʼ ἑκάστου τῶνδέ μοι θεάματα\nξύνθημα παρφέροντι ποιμέσιν λόχων.\nκαὶ πρῶτα μὲν τόξοισι καὶ μεσαγκύλοις\nἐμαρνάμεσθα σφενδόναις θʼ ἑκηβόλοις\nπετρῶν τʼ ἀραγμοῖς· ὡς δʼ ἐνικῶμεν μάχῃ,\nἔκλαγξε Τυδεὺς καὶ σὸς ἐξαίφνης γόνος·\nὦ τέκνα Δαναῶν, πρὶν κατεξάνθαι βολαῖς,\nτί μέλλετʼ ἄρδην πάντες ἐμπίπτειν πύλαις,\nγυμνῆτες ἱππῆς ἁρμάτων τʼ ἐπιστάται;\nἠχῆς δʼ ὅπως ἤκουσαν, οὔτις ἀργὸς ἦν·\nπολλοὶ δʼ ἔπιπτον κρᾶτας αἱματούμενοι,\nἡμῶν τʼ ἐς οὖδας εἶδες ἂν πρὸ τειχέων\nπυκνοὺς κυβιστητῆρας ἐκπεπνευκότας·\nξηρὰν δʼ ἔδευον γαῖαν αἵματος ῥοαῖς.\nὁ δʼ Ἀρκάς, οὐκ Ἀργεῖος, Ἀταλάντης γόνος\nτυφὼς πύλαισιν ὥς τις ἐμπεσὼν βοᾷ\nπῦρ καὶ δικέλλας, ὡς κατασκάψων πόλιν·\nἀλλʼ ἔσχε μαργῶντʼ αὐτὸν ἐναλίου θεοῦ\nΠερικλύμενος παῖς λᾶαν ἐμβαλὼν κάρᾳ\nἁμαξοπληθῆ, γεῖσʼ ἐπάλξεων ἄπο·\nξανθὸν δὲ κρᾶτα διεπάλυνε καὶ ῥαφὰς\nἔρρηξεν ὀστέων, ἄρτι δʼ οἰνωπὸν γένυν\nκαθῃμάτωσεν· οὐδʼ ἀποίσεται βίον\nτῇ καλλιτόξῳ μητρὶ Μαινάλου κόρῃ.\nἐπεὶ δὲ τάσδʼ ἐσεῖδεν εὐτυχεῖς πύλας,\nἄλλας ἐπῄει παῖς σός, εἱπόμην δʼ ἐγώ.\nὁρῶ δὲ Τυδέα καὶ παρασπιστὰς πυκνοὺς\nΑἰτωλίσιν λόγχαισιν εἰς ἄκρον στόμα\nπύργων ἀκοντίζοντας, ὥστʼ ἐπάλξεων\nλιπεῖν ἐρίπνας φυγάδας· ἀλλά νιν πάλιν\nκυναγὸς ὡσεὶ παῖς σὸς ἐξαθροίζεται,\nπύργοις δʼ ἐπέστησʼ αὖθις. ἐς δʼ ἄλλας πύλας\nἠπειγόμεσθα, τοῦτο παύσαντες νοσοῦν.\nΚαπανεὺς δὲ πῶς εἴποιμʼ ἂν ὡς ἐμαίνετο;\nμακραύχενος γὰρ κλίμακος προσαμβάσεις\nἔχων ἐχώρει, καὶ τοσόνδʼ ἐκόμπασε,\nμηδʼ ἂν τὸ σεμνὸν πῦρ νιν εἰργαθεῖν Διὸς\nτὸ μὴ οὐ κατʼ ἄκρων περγάμων ἑλεῖν πόλιν.\nκαὶ ταῦθʼ ἅμʼ ἠγόρευε καὶ πετρούμενος\nἀνεῖρφʼ ὑπʼ αὐτὴν ἀσπίδʼ εἱλίξας δέμας,\nκλίμακος ἀμείβων ξέστʼ ἐνηλάτων βάθρα.\nἤδη δʼ ὑπερβαίνοντα γεῖσα τειχέων\nβάλλει κεραυνῷ Ζεύς νιν· ἐκτύπησε δὲ\nχθών, ὥστε δεῖσαι πάντας· ἐκ δὲ κλιμάκων\nἐσφενδονᾶτο χωρὶς ἀλλήλων μέλη,\nκόμαι μὲν εἰς Ὄλυμπον, αἷμα δʼ ἐς χθόνα,\nχεῖρες δὲ καὶ κῶλʼ ὡς κύκλωμʼ Ἰξίονος\nεἱλίσσετʼ· ἐς γῆν δʼ ἔμπυρος πίπτει νεκρός.\nὡς δʼ εἶδʼ Ἄδραστος Ζῆνα πολέμιον στρατῷ,\nἔξω τάφρου καθῖσεν Ἀργείων στρατόν.\nοἱ δʼ αὖ παρʼ ἡμῶν δεξιὸν Διὸς τέρας\nἰδόντες ἐξήλαυνον ἁρμάτων ὄχους\nἱππῆς ὁπλῖται, κἀς μέσʼ Ἀργείων ὅπλα\nσυνῆψαν ἔγχη· πάντα δʼ ἦν ὁμοῦ κακά·\nἔθνῃσκον ἐξέπιπτον ἀντύγων ἄπο,\nτροχοί τʼ ἐπήδων ἄξονές τʼ ἐπʼ ἄξοσι,\nνεκροὶ δὲ νεκροῖς ἐξεσωρεύονθʼ ὁμοῦ.\nπύργων μὲν οὖν γῆς ἔσχομεν κατασκαφὰς\nἐς τὴν παροῦσαν ἡμέραν· εἰ δʼ εὐτυχὴς\nἔσται τὸ λοιπὸν ἥδε γῆ, θεοῖς μέλει·\nκαὶ νῦν γὰρ αὐτὴν δαιμόνων ἔσῳσέ τις.\nκαλὸν τὸ νικᾶν· εἰ δʼ ἀμείνονʼ οἱ θεοὶ\nγνώμην ἔχουσιν — εὐτυχὴς εἴην ἐγώ.\nκαλῶς τὰ τῶν θεῶν καὶ τὰ τῆς τύχης ἔχει·\nπαῖδές τε γάρ μοι ζῶσι κἀκπέφευγε γῆ.\nΚρέων δʼ ἔοικε τῶν ἐμῶν νυμφευμάτων\nτῶν τʼ Οἰδίπου δύστηνος ἀπολαῦσαι κακῶν,\nπαιδὸς στερηθείς, τῇ πόλει μὲν εὐτυχῶς,\nἰδίᾳ δὲ λυπρῶς. ἀλλʼ ἄνελθέ μοι πάλιν,\nτί τἀπὶ τούτοις παῖδʼ ἐμὼ δρασείετον.\nἔα τὰ λοιπά· δεῦρʼ ἀεὶ γὰρ εὐτυχεῖς.\nτοῦτʼ εἰς ὕποπτον εἶπας· οὐκ ἐατέον.\nμεῖζον τί χρῄζεις παῖδας ἢ σεσῳσμένους;\nκαὶ τἀπίλοιπά γʼ εἰ καλῶς πράσσω κλύειν.\nμέθες μʼ· ἔρημος παῖς ὑπασπιστοῦ σέθεν.\nκακόν τι κεύθεις καὶ στέγεις ὑπὸ σκότῳ.\nκοὐκ ἄν γε λέξαιμʼ ἐπʼ ἀγαθοῖσι σοῖς κακά.\nἢν μή γε φεύγων ἐκφύγῃς πρὸς αἰθέρα.\nαἰαῖ· τί μʼ οὐκ εἴασας ἐξ εὐαγγέλου\nφήμης ἀπελθεῖν, ἀλλὰ μηνῦσαι κακά;\nτὼ παῖδε τὼ σὼ μέλλετον, τολμήματα\nαἴσχιστα, χωρὶς μονομαχεῖν παντὸς στρατοῦ,\nλέξαντες Ἀργείοισι Καδμείοισί τε\nἐς κοινὸν οἷον μήποτʼ ὤφελον λόγον.\nἘτεοκλέης δʼ ὑπῆρξʼ ἀπʼ ὀρθίου σταθεὶς\nπύργου, κελεύσας σῖγα κηρῦξαι στρατῷ·\nἔλεξε δʼ· ὦ γῆς Ἑλλάδος στρατηλάται\nΔαναῶν ἀριστῆς, οἵπερ ἤλθετʼ ἐνθάδε,\nΚάδμου τε λαός, μήτε Πολυνείκους χάριν\nψυχὰς ἀπεμπολᾶτε μήθʼ ἡμῶν ὕπερ.\nἐγὼ γὰρ αὐτὸς τόνδε κίνδυνον μεθεὶς\nμόνος συνάψω συγγόνῳ τὠμῷ μάχην·\nκἂν μὲν κτάνω τόνδʼ, οἶκον οἰκήσω μόνος,\nἡσσώμενος δὲ τῷδε παραδώσω μόνῳ·\nὑμεῖς δʼ ἀγῶνʼ ἀφέντες, Ἀργεῖοι, χθόνα\nνίσεσθε, βίοτον μὴ λιπόντες ἐνθάδε,\nΣπαρτῶν τε λαὸς ἅλις ὅσος κεῖται νεκρός.\nτοσαῦτʼ ἔλεξε· σὸς δὲ Πολυνείκης γόνος\nἐκ τάξεων ὤρουσε κἀπῄνει λόγους.\nπάντες δʼ ἐπερρόθησαν Ἀργεῖοι τάδε\nΚάδμου τε λαὸς ὡς δίκαιʼ ἡγούμενοι.\nἐπὶ τοῖσδε δʼ ἐσπείσαντο, κἀν μεταιχμίοις\nὅρκους συνῆψαν ἐμμενεῖν στρατηλάται.\nἤδη δʼ ἔκρυπτον σῶμα παγχάλκοις ὅπλοις\nδισσοὶ γέροντος Οἰδίπου νεανίαι·\nφίλοι δʼ ἐκόσμουν, τῆσδε μὲν πρόμον χθονὸς\nΣπαρτῶν ἀριστῆς, τὸν δὲ Δαναϊδῶν ἄκροι.\nἔσταν δὲ λαμπρὼ χρῶμά τʼ οὐκ ἠλλαξάτην\nμαργῶντʼ ἐπʼ ἀλλήλοισιν ἱέναι δόρυ.\nπαρεξιόντες δʼ ἄλλος ἄλλοθεν φίλων\nλόγοις ἐθάρσυνόν τε κἀξηύδων τάδε·\nΠολύνεικες, ἐν σοὶ Ζηνὸς ὀρθῶσαι βρέτας\nτρόπαιον Ἄργει τʼ εὐκλεᾶ δοῦναι λόγον·\nἘτεοκλέα δʼ αὖ· νῦν πόλεως ὑπερμαχεῖς,\nνῦν καλλίνικος γενόμενος σκήπτρων κρατεῖς.\nτάδʼ ἠγόρευον παρακαλοῦντες ἐς μάχην.\nμάντεις δὲ μῆλʼ ἔσφαζον, ἐμπύρους τʼ ἀκμὰς\nῥήξεις τʼ ἐνώμων ὑγρότητʼ ἐναντίαν\nἄκραν τε λαμπάδʼ, ἣ δυοῖν ὅρους ἔχει,\nνίκης τε σῆμα καὶ τὸ τῶν ἡσσωμένων.\nἀλλʼ, εἴ τινʼ ἀλκὴν ἢ σοφοὺς ἔχεις λόγους\nἢ φίλτρʼ ἐπῳδῶν, στεῖχʼ, ἐρήτυσον τέκνα\nδεινῆς ἁμίλλης· ὡς ὁ κίνδυνος μέγας·\nκἄπαθλα δεινὰ δάκρυά σοι γενήσεται\nδισσοῖν στερείσῃ τῇδʼ ἐν ἡμέρᾳ τέκνοιν.\nὦ τέκνον ἔξελθʼ Ἀντιγόνη δόμων πάρος·\nοὐκ ἐν χορείαις οὐδὲ παρθενεύμασι\nνῦν σοι προχωρεῖ δαιμόνων κατάστασις,\nἀλλʼ ἄνδρʼ ἀρίστω καὶ κασιγνήτω σέθεν\nἐς θάνατον ἐκνεύοντε κωλῦσαί σε δεῖ\nξὺν μητρὶ τῇ σῇ μὴ πρὸς ἀλλήλοιν θανεῖν.\nτίνʼ, ὦ τεκοῦσα μῆτερ, ἔκπληξιν νέαν\nφίλοις ἀυτεῖς τῶνδε δωμάτων πάρος;\nὦ θύγατερ, ἔρρει σῶν κασιγνήτων βίος.\nπῶς εἶπας;\nαἰχμὴν ἐς μίαν καθέστατον.\nοἲ ʼγώ, τί λέξεις, μῆτερ;\nοὐ φίλʼ, ἀλλʼ ἕπου.\nποῖ, παρθενῶνας ἐκλιποῦσʼ;\nἀνὰ στρατόν.\nαἰδούμεθʼ ὄχλον.\nοὐκ ἐν αἰσχύνῃ τὰ σά.\nδράσω δὲ δὴ τί;\nσυγγόνων λύσεις ἔριν.\nτί δρῶσα, μῆτερ;\nπροσπίτνουσʼ ἐμοῦ μέτα.\nἡγοῦ σὺ πρὸς μεταίχμιʼ· οὐ μελλητέον.\nἔπειγʼ ἔπειγε, θύγατερ· ὡς, ἢν μὲν φθάσω\nπαῖδας πρὸ λόγχης, οὑμὸς ἐν φάει βίος·\nθανοῦσι δʼ αὐτοῖς συνθανοῦσα κείσομαι.\nαἰαῖ αἰαῖ, τρομερὰν φρίκᾳ\nτρομερὰν φρένʼ ἔχω· διὰ σάρκα δʼ ἐμὰν\nἔλεος ἔλεος ἔμολε μα-\nτέρος δειλαίας.\nδίδυμα τέκεα πότερος ἄρα\nπότερον αἱμάξει —\nἰώ μοι πόνων, ἰὼ Ζεῦ, ἰὼ γᾶ —\nὁμογενῆ δέραν, ὁμογενῆ ψυχὰν\nδιʼ ἀσπίδων, διʼ αἱμάτων;\nτάλαινʼ ἐγὼ τάλαινα, πό-\nτερον ἄρα νέκυν ὀλόμενον ἰαχήσω;\nφεῦ δᾶ φεῦ δᾶ, δίδυμοι θῆρες,\nφόνιαι ψυχαὶ δορὶ παλλόμεναι\nπέσεα πέσεα δάιʼ αὐ-\nτίχʼ αἱμάξετον.\nτάλανες, ὅ τι ποτὲ μονομάχον\nἐπὶ φρένʼ ἠλθέτην,\nβοᾷ βαρβάρῳ στενακτὰν ἰαχὰν\nμελομέναν νεκροῖς δάκρυσι θρηνήσω.\nσχεδὸν τύχα πέλας φόνου·\nκρινεῖ φάος τὸ μέλλον. ἄ-\nποτμος ἄποτμος ὁ φόνος ἕνεκʼ Ἐρινύων.\nἀλλὰ γὰρ Κρέοντα λεύσσω τόνδε δεῦρο συννεφῆ\nπρὸς δόμους στείχοντα, παύσω τοὺς παρεστῶτας γόους.\nοἴμοι, τί δράσω; πότερʼ ἐμαυτὸν ἢ πόλιν\nστένω δακρύσας, ἣν πέριξ ἔχει νέφος\nτοιοῦτον ὥστε διʼ Ἀχέροντος ἱέναι;\nἐμός τε γὰρ παῖς γῆς ὄλωλʼ ὑπερθανών,\nτοὔνομα λαβὼν γενναῖον, ἀνιαρὸν δʼ ἐμοί·\nὃν ἄρτι κρημνῶν ἐκ δρακοντείων ἑλὼν\nαὐτοσφαγῆ δύστηνος ἐκόμισʼ ἐν χεροῖν,\nβοᾷ δὲ δῶμα πᾶν· ἐγὼ δʼ ἥκω μέτα\nγέρων ἀδελφὴν γραῖαν Ἰοκάστην, ὅπως\nλούσῃ προθῆταί τʼ οὐκέτʼ ὄντα παῖδʼ ἐμόν.\nτοῖς γὰρ θανοῦσι χρὴ τὸν οὐ τεθνηκότα\nτιμὰς διδόντα χθόνιον εὐσεβεῖν θεόν.\nβέβηκʼ ἀδελφὴ σή, Κρέων, ἔξω δόμων\nκόρη τε μητρὸς Ἀντιγόνη κοινῷ ποδί.\nποῖ; κἀπὶ ποίαν συμφοράν; σήμαινέ μοι.\nἤκουσε τέκνα μονομάχῳ μέλλειν δορὶ\nἐς ἀσπίδʼ ἥξειν βασιλικῶν δόμων ὕπερ.\nπῶς φῄς; νέκυν τοι παιδὸς ἀγαπάζων ἐμοῦ\nοὐκ ἐς τόδʼ ἦλθον ὥστε καὶ τάδʼ εἰδέναι.\nἀλλʼ οἴχεται μὲν σὴ κασιγνήτη πάλαι·\nδοκῶ δʼ ἀγῶνα τὸν περὶ ψυχῆς, Κρέον,\nἤδη πεπρᾶχθαι παισὶ τοῖσιν Οἰδίπου.\nοἴμοι, τὸ μὲν σημεῖον εἰσορῶ τόδε,\nσκυθρωπὸν ὄμμα καὶ πρόσωπον ἀγγέλου\nστείχοντος, ὃς πᾶν ἀγγελεῖ τὸ δρώμενον.\nὦ τάλας ἐγώ, τίνʼ εἴπω μῦθον ἢ τίνας γόους;\nοἰχόμεσθʼ· οὐκ εὐπροσώποις φροιμίοις ἄρχῃ λόγου.\nὦ τάλας, δισσῶς ἀυτῶ· μεγάλα γὰρ φέρω κακά.\nπρὸς πεπραγμένοισιν ἄλλοις πήμασιν. λέγεις δὲ τί;\nοὐκέτʼ εἰσὶ σῆς ἀδελφῆς παῖδες ἐν φάει, Κρέον.\nαἰαῖ·\nμεγάλα μοι θροεῖς πάθεα καὶ πόλει.\nὦ δώματʼ εἰσηκούσατʼ Οἰδίπου τάδε\nπαίδων ὁμοίαις συμφοραῖς ὀλωλότων;\nὥστʼ ἂν δακρῦσαί γʼ, εἰ φρονοῦντʼ ἐτύγχανεν.\nοἴμοι ξυμφορᾶς βαρυποτμωτάτας,\nοἴμοι κακῶν δύστηνος· ὦ τάλας ἐγώ.\nεἰ καὶ τὰ πρὸς τούτοισί γʼ εἰδείης κακά.\nκαὶ πῶς γένοιτʼ ἂν τῶνδε δυσποτμώτερα;\nτέθνηκʼ ἀδελφὴ σὴ δυοῖν παίδοιν μέτα.\nἀνάγετʼ ἀνάγετε κωκυ-\nτόν, ἐπὶ κάρα τε λευκοπήχεις κτύπους χεροῖν.\nὦ τλῆμον, οἷον τέρμονʼ, Ἰοκάστη, βίου\nγάμων τε τῶν σῶν Σφιγγὸς αἰνιγμοὺς ἔτλης.\nπῶς καὶ πέπρακται διπτύχων παίδων φόνος\nἀρᾶς τʼ ἀγώνισμʼ Οἰδίπου; σήμαινέ μοι.\nτὰ μὲν πρὸ πύργων εὐτυχήματα χθονὸς\nοἶσθʼ· οὐ μακρὰν γὰρ τειχέων περιπτυχαί.\nὥστʼ οὐχ ἅπαντά σʼ εἰδέναι τὰ δρώμενα.\nἐπεὶ δὲ χαλκέοις σῶμʼ ἐκοσμήσανθʼ ὅπλοις\nοἱ τοῦ γέροντος Οἰδίπου νεανίαι,\nἔστησαν ἐλθόντʼ ἐς μέσον μεταίχμιον\nδισσὼ στρατηγὼ καὶ διπλὼ στρατηλάτα\nὡς εἰς ἀγῶνα μονομάχου τʼ ἀλκὴν δορός.\nβλέψας δʼ ἐπʼ Ἄργος ἧκε Πολυνείκης ἀράς·\nὦ πότνιʼ Ἥρα — σὸς γάρ εἰμʼ, ἐπεὶ γάμοις\nἔζευξʼ Ἀδράστου παῖδα καὶ ναίω χθόνα —\nδός μοι κτανεῖν ἀδελφόν, ἀντήρη δʼ ἐμὴν\nκαθαιματῶσαι δεξιὰν νικηφόρον· —\nαἴσχιστον αἰτῶν στέφανον, ὁμογενῆ κτανεῖν.\nπολλοῖς δʼ ἐπῄει δάκρυα τῆς τύχης ὅση,\nκἄβλεψαν ἀλλήλοισι διαδόντες κόρας.\nἘτεοκλέης δὲ Παλλάδος χρυσάσπιδος\nβλέψας πρὸς οἶκον ηὔξατʼ· ὦ Διὸς κόρη,\nδὸς ἔγχος ἡμῖν καλλίνικον ἐκ χερὸς\nἐς στέρνʼ ἀδελφοῦ τῆσδʼ ἀπʼ ὠλένης βαλεῖν\nκτανεῖν θʼ ὃς ἦλθε πατρίδα πορθήσων ἐμήν.\nἐπεὶ δʼ ἀφείθη πυρσὸς ὣς Τυρσηνικῆς\nσάλπιγγος ἠχὴ σῆμα φοινίου μάχης,\nᾖξαν δράμημα δεινὸν ἀλλήλοις ἔπι·\nκάπροι δʼ ὅπως θήγοντες ἀγρίαν γένυν\nξυνῆψαν, ἀφρῷ διάβροχοι γενειάδας·\nᾖσσον δὲ λόγχαις· ἀλλʼ ὑφίζανον κύκλοις,\nὅπως σίδηρος ἐξολισθάνοι μάτην.\nεἰ δʼ ὄμμʼ ὑπερσχὸν ἴτυος ἅτερος μάθοι,\nλόγχην ἐνώμα, στόματι προφθῆναι θέλων.\nἀλλʼ εὖ προσῆγον ἀσπίδων κεγχρώμασιν\nὀφθαλμόν, ἀργὸν ὥστε γίγνεσθαι δόρυ.\nπλείων δὲ τοῖς ὁρῶσιν ἐστάλασσʼ ἱδρὼς\nἢ τοῖσι δρῶσι, διὰ φίλων ὀρρωδίαν.\nἘτεοκλέης δὲ ποδὶ μεταψαίρων πέτρον\nἴχνους ὑπόδρομον, κῶλον ἐκτὸς ἀσπίδος\nτίθησι· Πολυνείκης δʼ ἀπήντησεν δορί,\nπληγὴν σιδήρῳ παραδοθεῖσαν εἰσιδών,\nκνήμην τε διεπέρασεν Ἀργεῖον δόρυ·\nστρατὸς δʼ ἀνηλάλαξε Δαναϊδῶν ἅπας.\nκἀν τῷδε μόχθῳ γυμνὸν ὦμον εἰσιδὼν\nὁ πρόσθε τρωθεὶς στέρνα Πολυνείκους βίᾳ\nδιῆκε λόγχην, κἀπέδωκεν ἡδονὰς\nΚάδμου πολίταις, ἀπὸ δʼ ἔθραυσʼ ἄκρον δόρυ.\nἐς δʼ ἄπορον ἥκων δορὸς ἐπὶ σκέλος πάλιν\nχωρεῖ, λαβὼν δʼ ἀφῆκε μάρμαρον πέτρον\nμέσον δʼ ἄκοντʼ ἔθραυσεν· ἐξ ἴσου δʼ Ἄρης\nἦν, κάμακος ἀμφοῖν χεῖρʼ ἀπεστερημένοιν.\nἔνθεν δὲ κώπας ἁρπάσαντε φασγάνων\nἐς ταὐτὸν ἧκον, συμβαλόντε δʼ ἀσπίδας\nπολὺν ταραγμὸν ἀμφιβάντʼ εἶχον μάχης.\nκαί πως νοήσας Ἐτεοκλῆς τὸ Θεσσαλὸν\nἐσήγαγεν σόφισμʼ ὁμιλίᾳ χθονός.\nἐξαλλαγεὶς γὰρ τοῦ παρεστῶτος πόνου,\nλαιὸν μὲν ἐς τοὔπισθεν ἀμφέρει πόδα,\nπρόσω τὰ κοῖλα γαστρὸς εὐλαβούμενος,\nπροβὰς δὲ κῶλον δεξιὸν διʼ ὀμφαλοῦ\nκαθῆκεν ἔγχος σφονδύλοις τʼ ἐνήρμοσεν.\nὁμοῦ δὲ κάμψας πλευρὰ καὶ νηδὺν τάλας\nσὺν αἱματηραῖς σταγόσι Πολυνείκης πίτνει.\nὃ δʼ, ὡς κρατῶν δὴ καὶ νενικηκὼς μάχῃ,\nξίφος δικὼν ἐς γαῖαν ἐσκύλευέ νιν\nτὸν νοῦν πρὸς αὑτὸν οὐκ ἔχων, ἐκεῖσε δέ.\nὃ καί νιν ἔσφηλʼ· ἔτι γὰρ ἐμπνέων βραχύ,\nσῴζων σίδηρον ἐν λυγρῷ πεσήματι,\nμόλις μέν, ἐξέτεινε δʼ εἰς ἧπαρ ξίφος.\nἘτεοκλέους ὁ πρόσθε Πολυνείκης πεσών.\nγαῖαν δʼ ὀδὰξ ἑλόντες ἀλλήλων πέλας\nπίπτουσιν ἄμφω κοὐ διώρισαν κράτος.\nφεῦ φεῦ, κακῶν σῶν, Οἰδίπου, σʼ ὅσον στένω·\nτὰς σὰς δʼ ἀρὰς ἔοικεν ἐκπλῆσαι θεός.\nἄκουε δή νυν καὶ τὰ πρὸς τούτοις κακά.\nἐπεὶ τέκνω πεσόντʼ ἐλειπέτην βίον,\nἐν τῷδε μήτηρ ἡ τάλαινα προσπίτνει\nσὺν παρθένῳ τε καὶ προθυμίᾳ ποδός.\nτετρωμένους δʼ ἰδοῦσα καιρίους σφαγὰς\nᾤμωξεν· ὦ τέκνʼ, ὑστέρα βοηδρόμος\nπάρειμι. προσπίτνουσα δʼ ἐν μέρει τέκνα\nἔκλαιʼ, ἐθρήνει, τὸν πολὺν μαστῶν πόνον\nστένουσʼ, ἀδελφή θʼ ἡ παρασπίζουσʼ ὁμοῦ·\nὦ γηροβοσκὼ μητρός, ὦ γάμους ἐμοὺς\nπροδόντʼ ἀδελφὼ φιλτάτω. στέρνων δʼ ἄπο\nφύσημʼ ἀνεὶς δύσθνητον Ἐτεοκλῆς ἄναξ\nἤκουσε μητρός, κἀπιθεὶς ὑγρὰν χέρα\nφωνὴν μὲν οὐκ ἀφῆκεν, ὀμμάτων δʼ ἄπο\nπροσεῖπε δακρύοις, ὥστε σημῆναι φίλα.\nὃ δʼ ἦν ἔτʼ ἔμπνους, πρὸς κασιγνήτην δʼ ἰδὼν\nγραῖάν τε μητέρʼ εἶπε Πολυνείκης τάδε·\nἈπωλόμεσθα, μῆτερ· οἰκτίρω δὲ σὲ\nκαὶ τήνδʼ ἀδελφὴν καὶ κασίγνητον νεκρόν.\nφίλος γὰρ ἐχθρὸς ἐγένετʼ, ἀλλʼ ὅμως φίλος.\nθάψον δέ μʼ, ὦ τεκοῦσα, καὶ σύ, σύγγονε,\nἐν γῇ πατρῴᾳ, καὶ πόλιν θυμουμένην\nπαρηγορεῖτον, ὡς τοσόνδε γοῦν τύχω\nχθονὸς πατρῴας, κεἰ δόμους ἀπώλεσα.\nξυνάρμοσον δὲ βλέφαρά μου τῇ σῇ χερί,\nμῆτερ — τίθησι δʼ αὐτὸς ὀμμάτων ἔπι —\nκαὶ χαίρετʼ· ἤδη γάρ με περιβάλλει σκότος.\nἄμφω δʼ ἅμʼ ἐξέπνευσαν ἄθλιον βίον.\nμήτηρ δʼ, ὅπως ἐσεῖδε τήνδε συμφοράν,\nὑπερπαθήσασʼ, ἥρπασʼ ἐκ νεκρῶν ξίφος\nκἄπραξε δεινά· διὰ μέσου γὰρ αὐχένος\nὠθεῖ σίδηρον, ἐν δὲ τοῖσι φιλτάτοις\nθανοῦσα κεῖται περιβαλοῦσʼ ἀμφοῖν χέρας.\nἀνῇξε δʼ ὀρθὸς λαὸς εἰς ἔριν λόγων,\nἡμεῖς μὲν ὡς νικῶντα δεσπότην ἐμόν,\nοἳ δʼ ὡς ἐκεῖνον. ἦν δʼ ἔρις στρατηλάταις,\nοἳ μὲν πατάξαι πρόσθε Πολυνείκη δορί,\nοἳ δʼ ὡς θανόντων οὐδαμοῦ νίκη πέλοι.\nκἀν τῷδʼ ὑπεξῆλθʼ Ἀντιγόνη στρατοῦ δίχα.\nοἳ δʼ εἰς ὅπλʼ ᾖσσον· εὖ δέ πως προμηθίᾳ\nκαθῆστο Κάδμου λαὸς ἀσπίδων ἔπι·\nκἄφθημεν οὔπω τεύχεσιν πεφραγμένον\nἈργεῖον ἐσπεσόντες ἐξαίφνης στρατόν.\nκοὐδεὶς ὑπέστη, πεδία δʼ ἐξεπίμπλασαν\nφεύγοντες, ἔρρει δʼ αἷμα μυρίων νεκρῶν\nλόγχαις πιτνόντων. ὡς δʼ ἐνικῶμεν μάχῃ,\nοἳ μὲν Διὸς τροπαῖον ἵστασαν βρέτας,\nοἳ δʼ ἀσπίδας συλῶντες Ἀργείων νεκρῶν\nσκυλεύματʼ εἴσω τειχέων ἐπέμπομεν.\nἄλλοι δὲ τοὺς θανόντας Ἀντιγόνης μέτα\nνεκροὺς φέρουσιν ἐνθάδʼ οἰκτίσαι φίλοις.\nπόλει δʼ ἀγῶνες οἳ μὲν εὐτυχέστατοι\nτῇδʼ ἐξέβησαν, οἳ δὲ δυστυχέστατοι.\nοὐκ εἰς ἀκοὰς ἔτι δυστυχία\nδώματος ἥκει· πάρα γὰρ λεύσσειν\nπτώματα νεκρῶν τρισσῶν ἤδη\nτάδε πρὸς μελάθροις κοινῷ θανάτῳ\nσκοτίαν αἰῶνα λαχόντων.\nοὐ προκαλυπτομένα βοτρυχώδεος\nἁβρὰ παρηίδος οὐδʼ ὑπὸ παρθενί-\nας τὸν ὑπὸ βλεφάροις φοίνικʼ, ἐρύθημα προσώπου,\nαἰδομένα φέρομαι βάκχα νεκύ-\nων, κράδεμνα δικοῦσα κόμας ἀπʼ ἐ-\nμᾶς, στολίδος κροκόεσσαν ἀνεῖσα τρυφάν,\nἁγεμόνευμα νεκροῖσι πολύστονον. αἰαῖ, ἰώ μοι.\nὦ Πολύνεικες, ἔφυς ἄρʼ ἐπώνυμος· ὤμοι μοι, Θῆβαι·\nσὰ δʼ ἔρις — οὐκ ἔρις, ἀλλὰ φόνῳ φόνος —\nΟἰδιπόδα δόμον ὤλεσε κρανθεῖσʼ\nαἵματι δεινῷ, αἵματι λυγρῷ.\nτίνα προσῳδὸν\nἢ τίνα μουσοπόλον στοναχὰν ἐπὶ\nδάκρυσι δάκρυσιν, ὦ δόμος, ὦ δόμος,\nἀγκαλέσωμαι,\nτρισσὰ φέρουσα τάδʼ αἵματα σύγγονα,\nματέρα καὶ τέκνα, χάρματʼ Ἐρινύος;\nἃ δόμον Οἰδιπόδα πρόπαν ὤλεσε,\nτᾶς ἀγρίας ὅτε\nδυσξυνέτου ξυνετὸν μέλος ἔγνω\nΣφιγγὸς ἀοιδοῦ σῶμα φονεύσας.\nἰώ μοί μοι, πάτερ,\nτίς Ἑλλὰς ἢ βάρβαρος ἢ\nτῶν προπάροιθʼ εὐγενετᾶν\nἕτερος ἔτλα κακῶν τοσῶνδʼ\nαἵματος ἁμερίου\nτοιάδʼ ἄχεα φανερά;\nτάλαινʼ, ὡς ἐλελίζει —\nτίς ἄρʼ ὄρνις, ἢ δρυὸς ἢ\nἐλάτας ἀκροκόμοις ἀμφὶ κλάδοις ἑζομένα,\nμονομάτορσιν ὀδυρμοῖς\nἐμοῖς ἄχεσι συνῳδός;\nαἴλινον αἰάγμασιν ἃ\nτοῖσδε προκλαίω μονάδʼ αἰ-\nῶνα διάξουσα τὸν αἰεὶ χρόνον ἐν\nλειβομένοισιν δάκρυσιν ἰαχήσω.\nτίνʼ ἐπὶ πρῶτον ἀπὸ χαί-\nτας σπαραγμοῖς ἀπαρχὰς βάλω;\nματρὸς ἐμᾶς ἢ διδύμοι-\nσι γάλακτος παρὰ μαστοῖς\nἢ πρὸς ἀδελ-\nφῶν οὐλόμενʼ αἰκίσματα νεκρῶν;\nὀτοτοτοῖ λεῖπε σοὺς\nδόμους, ἀλαὸν ὄμμα φέρων,\nπάτερ γεραιέ, δεῖξον,\nΟἰδιπόδα, σὸν αἰῶνα μέλεον, ὃς ἐπὶ\nδώμασιν ἀέριον σκότον ὄμμασι\nσοῖσι βαλὼν ἕλκεις μακρόπνουν ζόαν.\nκλύεις, ὦ κατʼ αὐλὰν\nἀλαίνων γεραιὸν\nπόδʼ ἢ δεμνίοις δύ-\nστανος ἰαύων;\nτί μʼ, ὦ παρθένε, βακτρεύμασι τυφλοῦ\nποδὸς ἐξάγαγες ἐς φῶς\nλεχήρη σκοτίων ἐκ θαλάμων οἰκ-\nτροτάτοισιν δακρύοισιν,\nπολιὸν αἰθέρος ἀφανὲς εἴδωλον ἢ\nνέκυν ἔνερθεν ἢ\nπτανὸν ὄνειρον;\nδυστυχὲς ἀγγελίας ἔπος οἴσῃ,\nπάτερ, οὐκέτι σοι τέκνα λεύσσει\nφάος οὐδʼ ἄλοχος, παραβάκτροις\nἃ πόδα σὸν τυφλόπουν θεραπεύμασιν αἰὲν ἐμόχθει,\nὦ πάτερ, ὤμοι.\nὤμοι ἐμῶν παθέων· πάρα γὰρ στενάχειν τάδʼ, ἀυτεῖν.\nτρισσαὶ ψυχαί· ποίᾳ μοίρᾳ\nπῶς ἔλιπον φάος; ὦ τέκνον, αὔδα.\nοὐκ ἐπʼ ὀνείδεσιν οὐδʼ ἐπιχάρμασιν,\nἀλλʼ ὀδύναισι λέγω· σὸς ἀλάστωρ\nξίφεσιν βρίθων\nκαὶ πυρὶ καὶ σχετλίαισι μάχαις ἐπὶ παῖδας ἔβα σούς,\nὦ πάτερ, ὤ μοι.\nαἰαῖ.\nτί τάδε καταστένεις,\nτέκνα.\nδιʼ ὀδύνας ἔβας·\nεἰ δὲ τέθριππά γʼ ἔθʼ ἅρματα λεύσσων\nἀελίου τάδε σώματα νεκρῶν\nὄμματος αὐγαῖς σαῖς ἐπενώμας —\nτῶν μὲν ἐμῶν τεκέων φανερὸν κακόν·\nἁ δὲ τάλαινʼ ἄλοχος τίνι μοι, τέκνον, ὤλετο μοίρᾳ;\nδάκρυα γοερὰ\nφανερὰ πᾶσι τιθεμένα,\nτέκεσι μαστὸν ἔφερεν ἔφερεν\nἱκέτις ἱκέτιν ὀρομένα.\nηὗρε δʼ ἐν Ἠλέκτραισι πύλαις τέκνα\nλωτοτρόφον κατὰ λείμακα λόγχαις,\nκοινὸν ἐνυάλιον,\nμάτηρ, ὥστε λέοντας ἐναύλους,\nμαρναμένους ἐπὶ τραύμασιν, αἵματος\nἤδη ψυχρὰν λοιβὰν φονίαν,\nἃν ἔλαχʼ Ἅιδας, ὤπασε δʼ Ἄρης·\nχαλκόκροτον δὲ λαβοῦσα νεκρῶν πάρα φάσγανον εἴσω\nσαρκὸς ἔβαψεν, ἄχει δὲ τέκνων ἔπεσʼ ἀμφὶ τέκνοισι.\nπάντα δʼ ἐν ἄματι τῷδε συνάγαγεν,\nὦ πάτερ, ἁμετέροισι δόμοισιν ἄχη θεὸς ὃς\nτάδε τελευτᾷ.\nπολλῶν κακῶν κατῆρξεν Οἰδίπου δόμοις\nτόδʼ ἦμαρ· εἴη δʼ εὐτυχέστερος βίος.\nοἴκτων μὲν ἤδη λήγεθʼ, ὡς ὥρα τάφου\nμνήμην τίθεσθαι· τόνδε δʼ, Οἰδίπου, λόγον\nἄκουσον· ἀρχὰς τῆσδε γῆς ἔδωκέ μοι\nἘτεοκλέης παῖς σός, γάμων φερνὰς διδοὺς\nΑἵμονι κόρης τε λέκτρον Ἀντιγόνης σέθεν.\nοὐκ οὖν σʼ ἐάσω τήνδε γῆν οἰκεῖν ἔτι·\nσαφῶς γὰρ εἶπε Τειρεσίας οὐ μή ποτε\nσοῦ τήνδε γῆν οἰκοῦντος εὖ πράξειν πόλιν.\nἀλλʼ ἐκκομίζου. καὶ τάδʼ οὐχ ὕβρει λέγω\nοὐδʼ ἐχθρὸς ὢν σός, διὰ δὲ τοὺς ἀλάστορας\nτοὺς σοὺς δεδοικὼς μή τι γῆ πάθῃ κακόν.\nὦ μοῖρʼ, ἀπʼ ἀρχῆς ὥς μʼ ἔφυσας ἄθλιον\nκαὶ τλήμονʼ, εἴ τις ἄλλος ἀνθρώπων ἔφυ·\nὃν καὶ πρὶν ἐς φῶς μητρὸς ἐκ γονῆς μολεῖν,\nἄγονον Ἀπόλλων Λαΐῳ μʼ ἐθέσπισεν\nφονέα γενέσθαι πατρός· ὦ τάλας ἐγώ.\nἐπεὶ δʼ ἐγενόμην, αὖθις ὁ σπείρας πατὴρ\nκτείνει με νομίσας πολέμιον πεφυκέναι·\nχρῆν γὰρ θανεῖν νιν ἐξ ἐμοῦ· πέμπει δέ με\nμαστὸν ποθοῦντα θηρσὶν ἄθλιον βοράν·\nοὗ σῳζόμεσθα — Ταρτάρου γὰρ ὤφελεν\nἐλθεῖν Κιθαιρὼν εἰς ἄβυσσα χάσματα,\nὅς μʼ οὐ διώλεσʼ, ἀλλὰ\nδουλεῦσαί τέ μοι\nδαίμων ἔδωκε Πόλυβον ἀμφὶ δεσπότην.\nκτανὼν δʼ ἐμαυτοῦ πατέρʼ ὁ δυσδαίμων ἐγὼ\nἐς μητρὸς ἦλθον τῆς ταλαιπώρου λέχος,\nπαῖδάς τʼ ἀδελφοὺς ἔτεκον, οὓς ἀπώλεσα,\nἀρὰς παραλαβὼν Λαΐου καὶ παισὶ δούς.\nοὐ γὰρ τοσοῦτον ἀσύνετος πέφυκʼ ἐγὼ\nὥστʼ εἰς ἔμʼ ὄμματʼ ἔς τʼ ἐμῶν παίδων βίον\nἄνευ θεῶν του ταῦτʼ ἐμηχανησάμην.\nεἶἑν· τί δράσω δῆθʼ ὁ δυσδαίμων ἐγώ;\nτίς ἡγεμών μοι ποδὸς ὁμαρτήσει τυφλοῦ;\nἥδʼ ἡ θανοῦσα; ζῶσά γʼ ἂν σάφʼ οἶδʼ ὅτι.\nἀλλʼ εὔτεκνος ξυνωρίς; ἀλλʼ οὐκ ἔστι μοι.\nἀλλʼ ἔτι νεάζων αὐτὸς εὕροιμʼ ἂν βίον;\nπόθεν; τί μʼ ἄρδην ὧδʼ ἀποκτείνεις, Κρέον;\nἀποκτενεῖς γάρ, εἴ με γῆς ἔξω βαλεῖς.\nοὐ μὴν ἑλίξας γʼ ἀμφὶ σὸν χεῖρας γόνυ\nκακὸς φανοῦμαι· τὸ γὰρ ἐμόν ποτʼ εὐγενὲς\nοὐκ ἂν προδοίην, οὐδέ περ πράσσων κακῶς.\nσοί τʼ εὖ λέλεκται γόνατα μὴ χρῴζειν ἐμά,\nἐγὼ δὲ ναίειν σʼ οὐκ ἐάσαιμʼ ἂν χθόνα.\nνεκρῶν δὲ τῶνδε τὸν μὲν ἐς δόμους χρεὼν\nἤδη κομίζειν, τόνδε δʼ, ὃς πέρσων πόλιν\nπατρίδα σὺν ἄλλοις ἦλθε, Πολυνείκους νέκυν\nἐκβάλετʼ ἄθαπτον τῆσδʼ ὅρων ἔξω χθονός.\nκηρύξεται δὲ πᾶσι Καδμείοις τάδε·\nὃς ἂν νεκρὸν τόνδʼ ἢ καταστέφων ἁλῷ\nἢ γῇ καλύπτων, θάνατον ἀνταλλάξεται.\nἐᾶν δʼ ἄκλαυτον, ἄταφον, οἰωνοῖς βοράν.\nσὺ δʼ ἐκλιποῦσα τριπτύχους θρήνους νεκρῶν\nκόμιζε σαυτήν, Ἀντιγόνη, δόμων ἔσω\nκαὶ παρθενεύου τὴν ἰοῦσαν ἡμέραν\nμένουσʼ, ἐν ᾗ σε λέκτρον Αἵμονος μένει.\nὦ πάτερ, ἐν οἵοις κείμεθʼ ἄθλιοι κακοῖς.\nὥς σε στενάζω τῶν τεθνηκότων πλέον·\nοὐ γὰρ τὸ μέν σοι βαρὺ κακῶν, τὸ δʼ οὐ βαρύ,\nἀλλʼ εἰς ἅπαντα δυστυχὴς ἔφυς, πάτερ.\nἀτὰρ σʼ ἐρωτῶ τὸν νεωστὶ κοίρανον·\nτί τόνδʼ ὑβρίζεις πατέρʼ ἀποστέλλων χθονός;\nτί θεσμοποιεῖς ἐπὶ ταλαιπώρῳ νεκρῷ;\nἘτεοκλέους βουλεύματʼ, οὐχ ἡμῶν, τάδε.\nἄφρονά γε, καὶ σὺ μῶρος ὃς ἐπίθου τάδε.\nπῶς; τἀντεταλμένʼ οὐ δίκαιον ἐκπονεῖν;\nοὔκ, ἢν πονηρά γʼ ᾖ κακῶς τʼ εἰρημένα.\nτί δʼ; οὐ δικαίως ὅδε κυσὶν δοθήσεται;\nοὐκ ἔννομον γὰρ τὴν δίκην πράσσεσθέ νιν.\nεἴπερ γε πόλεως ἐχθρὸς ἦν οὐκ ἐχθρὸς ὤν.\nοὐκοῦν ἔδωκε τῇ τύχῃ τὸν δαίμονα.\nκαὶ τῷ τάφῳ νυν τὴν δίκην παρασχέτω.\nτί πλημμελήσας, τὸ μέρος εἰ μετῆλθε γῆς;\nἄταφος ὅδʼ ἁνήρ, ὡς μάθῃς, γενήσεται.\nἐγώ σφε θάψω, κἂν ἀπεννέπῃ πόλις.\nσαυτὴν ἄρʼ ἐγγὺς τῷδε συνθάψεις νεκρῷ.\nἀλλʼ εὐκλεές τοι δύο φίλω κεῖσθαι πέλας.\nλάζυσθε τήνδε κἀς δόμους κομίζετε.\nοὐ δῆτʼ, ἐπεὶ τοῦδʼ οὐ μεθήσομαι νεκροῦ.\nἔκρινʼ ὁ δαίμων, παρθένʼ, οὐχ ἃ σοὶ δοκεῖ.\nκἀκεῖνο κέκριται, μὴ ἐφυβρίζεσθαι νεκρούς.\nὡς οὔτις ἀμφὶ τῷδʼ ὑγρὰν θήσει κόνιν.\nναὶ πρός σε τῆσδε μητρὸς Ἰοκάστης, Κρέον.\nμάταια μοχθεῖς· οὐ γὰρ ἂν τύχοις τάδε.\nσὺ δʼ ἀλλὰ νεκρῷ λουτρὰ περιβαλεῖν μʼ ἔα.\nἓν τοῦτʼ ἂν εἴη τῶν ἀπορρήτων πόλει.\nἀλλʼ ἀμφὶ τραύματʼ ἄγρια τελαμῶνας βαλεῖν.\nοὐκ ἔσθʼ ὅπως σὺ τόνδε τιμήσεις νέκυν.\nὦ φίλτατʼ, ἀλλὰ στόμα γε σὸν προσπτύξομαι.\nοὐ μὴ ἐς γάμους σοὺς συμφορὰν κτήσῃ γόοις.\nἦ γὰρ γαμοῦμαι ζῶσα παιδὶ σῷ ποτε;\nπολλή σʼ ἀνάγκη· ποῖ γὰρ ἐκφεύξῃ λέχος;\nνὺξ ἆρʼ ἐκείνη Δαναΐδων μʼ ἕξει μίαν.\nεἶδες τὸ τόλμημʼ οἷον ἐξωνείδισεν;\nἴστω σίδηρος ὅρκιόν τέ μοι ξίφος.\nτί δʼ ἐκπροθυμῇ τῶνδʼ ἀπηλλάχθαι γάμων;\nσυμφεύξομαι τῷδʼ ἀθλιωτάτῳ πατρί.\nγενναιότης σοι, μωρία δʼ ἔνεστί τις.\nκαὶ ξυνθανοῦμαί γʼ, ὡς μάθῃς περαιτέρω.\nἴθʼ, οὐ φονεύσεις παῖδʼ ἐμόν, λίπε χθόνα.\nὦ θύγατερ, αἰνῶ μέν σε τῆς προθυμίας.\nἀλλʼ εἰ γαμοίμην, σὺ δὲ μόνος φεύγοις, πάτερ;\nμένʼ εὐτυχοῦσα, τἄμʼ ἐγὼ στέρξω κακά.\nκαὶ τίς σε τυφλὸν ὄντα θεραπεύσει, πάτερ;\nπεσὼν ὅπου μοι μοῖρα κείσομαι πέδῳ.\nὁ δʼ Οἰδίπους ποῦ καὶ τὰ κλείνʼ αἰνίγματα;\nὄλωλʼ· ἓν ἦμάρ μʼ ὤλβισʼ, ἓν δʼ ἀπώλεσεν.\nοὔκουν μετασχεῖν κἀμὲ δεῖ τῶν σῶν κακῶν;\nαἰσχρὰ φυγὴ θυγατρὶ σὺν τυφλῷ πατρί.\nοὔ, σωφρονούσῃ γʼ, ἀλλὰ γενναία, πάτερ.\nπροσάγαγέ νύν με, μητρὸς ὡς ψαύσω σέθεν.\nἰδού, γεραιᾶς φιλτάτης ψαῦσον χερί.\nὦ μῆτερ, ὦ ξυνάορʼ ἀθλιωτάτη.\nοἰκτρὰ πρόκειται, πάντʼ ἔχουσʼ ὁμοῦ κακά.\nἘτεοκλέους δὲ πτῶμα Πολυνείκους τε ποῦ;\nτώδʼ ἐκτάδην σοι κεῖσθον ἀλλήλοιν πέλας.\nπρόσθες τυφλὴν χεῖρʼ ἐπὶ πρόσωπα δυστυχῆ.\nἰδού, θανόντων σῶν τέκνων ἅπτου χερί.\nὦ φίλα πεσήματʼ ἄθλιʼ ἀθλίου πατρός.\nὦ φίλτατον δῆτʼ ὄνομα Πολυνείκους ἐμοί.\nνῦν χρησμός, ὦ παῖ, Λοξίου περαίνεται.\nὁ ποῖος; ἀλλʼ ἦ πρὸς κακοῖς ἐρεῖς κακά;\nἐν ταῖς Ἀθήναις κατθανεῖν μʼ ἀλώμενον.\nποῦ; τίς σε πύργος Ἀτθίδος προσδέξεται;\nἱερὸς Κολωνός, δώμαθʼ ἱππίου θεοῦ.\nἀλλʼ εἶα, τυφλῷ τῷδʼ ὑπηρέτει πατρί,\nἐπεὶ προθυμῇ τῆσδε κοινοῦσθαι φυγῆς.\nἴθʼ ἐς φυγὰν τάλαιναν· ὄρεγε χέρα φίλαν,\nπάτερ γεραιέ, πομπίμαν\nἔχων ἔμʼ ὥστε ναυσίπομπον αὔραν.\nἰδοὺ ἰδού, πορεύομαι·\nτέκνον, σύ μοι ποδαγὸς ἀθλία γενοῦ.\nγενόμεθα γενόμεθʼ, ἄθλιαί\nγε δῆτα Θηβαιᾶν μάλιστα παρθένων.\nπόθι γεραιὸν ἴχνος τίθημι;\nβάκτρα πρόσφερʼ, ὦ τέκνον.\nτᾷδε τᾷδε βᾶθί μοι,\nτᾷδε τᾷδε πόδα τιθείς,\nὥστʼ ὄνειρον ἰσχύν.\nἰὼ ἰώ, δυστυχεστάτας φυγὰς\nἐλαύνων τὸν γέροντά μʼ ἐκ πάτρας.\nἰὼ ἰώ, δεινὰ δείνʼ ἐγὼ τλάς.\nτί τλάς; τί τλάς; οὐχ ὁρᾷ Δίκα κακούς,\nοὐδʼ ἀμείβεται βροτῶν ἀσυνεσίας.\nὅδʼ εἰμὶ μοῦσαν ὃς ἐπὶ καλ-\nλίνικον οὐράνιον ἔβαν\nμειξοπαρθένου κόρας\nαἴνιγμʼ ἀσύνετον εὑρών.\nΣφιγγὸς ἀναφέρεις ὄνειδος.\nἄπαγε τὰ πάρος εὐτυχήματʼ αὐδῶν.\nτάδε σʼ ἐπέμενε μέλεα πάθεα\nφυγάδα πατρίδος ἄπο γενόμενον,\nὦ πάτερ, θανεῖν που.\nποθεινὰ δάκρυα παρὰ φίλαισι παρθένοις\nλιποῦσʼ ἄπειμι πατρίδος ἀποπρὸ γαίας\nἀπαρθένευτʼ ἀλωμένα.\nφεῦ τὸ χρήσιμον φρενῶν\nἐς πατρός γε συμφορὰς\nεὐκλεᾶ με θήσει·\nτάλαινʼ ἐγὼ σῶν συγγόνου θʼ ὑβρισμάτων,\nὃς ἐκ δόμων νέκυς ἄθαπτος οἴχεται\nμέλεος, ὅν, εἴ με καὶ θανεῖν, πάτερ, χρεών,\nσκότια γᾷ καλύψω.\nπρὸς ἥλικας φάνηθι σάς.\nἅλις ὀδυρμάτων ἐμῶν.\nσὺ δʼ ἀμφὶ βωμίους λιτὰς —\nκόρον ἔχουσʼ ἐμῶν κακῶν.\nἴθʼ ἀλλὰ Βρόμιος ἵνα τε σηκὸς\nἄβατος ὄρεσι μαινάδων.\nΚαδμείαν ᾧ νεβρίδα\nστολιδωσαμένα ποτʼ ἐγὼ Σεμέλας\nθίασον ἱερὸν ὄρεσιν ἀνεχόρευσα,\nχάριν ἀχάριτον ἐς θεοὺς διδοῦσα;\nὦ πάτρας κλεινῆς πολῖται, λεύσσετʼ, Οἰδίπους ὅδε,\nὃς τὰ κλείνʼ αἰνίγματʼ ἔγνω καὶ μέγιστος ἦν ἀνήρ,\nὃς μόνος Σφιγγὸς κατέσχον τῆς μιαιφόνου κράτη,\nνῦν ἄτιμος αὐτὸς οἰκτρὸς ἐξελαύνομαι χθονός.\nἀλλὰ γὰρ τί ταῦτα θρηνῶ καὶ μάτην ὀδύρομαι;\nτὰς γὰρ ἐκ θεῶν ἀνάγκας θνητὸν ὄντα δεῖ φέρειν.\nὦ μέγα σεμνὴ Νίκη, τὸν ἐμὸν\nβίοτον κατέχοις\nκαὶ μὴ λήγοις στεφανοῦσα.\n"};
