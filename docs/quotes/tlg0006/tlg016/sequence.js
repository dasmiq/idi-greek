var sequence = {"name":"Euripides. Orestes","data":"\nΟὐκ ἔστιν οὐδὲν δεινὸν ὧδʼ εἰπεῖν ἔπος\nοὐδὲ πάθος οὐδὲ ξυμφορὰ θεήλατος,\nἧς οὐκ ἂν ἄραιτʼ ἄχθος ἀνθρώπου φύσις.\nὁ γὰρ μακάριος — κοὐκ ὀνειδίζω τύχας —\nΔιὸς πεφυκώς, ὡς λέγουσι, Τάνταλος\nκορυφῆς ὑπερτέλλοντα δειμαίνων πέτρον\nἀέρι ποτᾶται· καὶ τίνει ταύτην δίκην,\nὡς μὲν λέγουσιν, ὅτι θεοῖς ἄνθρωπος ὢν\nκοινῆς τραπέζης ἀξίωμʼ ἔχων ἴσον,\nἀκόλαστον ἔσχε γλῶσσαν, αἰσχίστην νόσον.\nοὗτος φυτεύει Πέλοπα, τοῦ δʼ Ἀτρεὺς ἔφυ,\nᾧ στέμματα ξήνασʼ ἐπέκλωσεν θεὰ\nἔριν, Θυέστῃ πόλεμον ὄντι συγγόνῳ\nθέσθαι. τί τἄρρητʼ ἀναμετρήσασθαί με δεῖ;\nἔδαισε δʼ οὖν νιν τέκνʼ ἀποκτείνας Ἀτρεύς.\nἈτρέως δέ· τὰς γὰρ ἐν μέσῳ σιγῶ τύχας·\nὁ κλεινός, εἰ δὴ κλεινός, Ἀγαμέμνων ἔφυ\nΜενέλεώς τε Κρήσσης μητρὸς Ἀερόπης ἄπο.\nγαμεῖ δʼ ὃ μὲν δὴ τὴν θεοῖς στυγουμένην\nΜενέλαος Ἑλένην, ὃ δὲ Κλυταιμήστρας λέχος\nἐπίσημον εἰς Ἕλληνας Ἀγαμέμνων ἄναξ·\nᾧ παρθένοι μὲν τρεῖς ἔφυμεν ἐκ μιᾶς,\nΧρυσόθεμις Ἰφιγένειά τʼ Ἠλέκτρα τʼ ἐγώ,\nἄρσην δʼ Ὀρέστης, μητρὸς ἀνοσιωτάτης,\nἣ πόσιν ἀπείρῳ περιβαλοῦσʼ ὑφάσματι\nἔκτεινεν· ὧν δʼ ἕκατι, παρθένῳ λέγειν\nοὐ καλόν· ἐῶ τοῦτʼ ἀσαφὲς ἐν κοινῷ σκοπεῖν.\nΦοίβου δʼ ἀδικίαν μὲν τί δεῖ κατηγορεῖν;\nπείθει δʼ Ὀρέστην μητέρʼ ἥ σφʼ ἐγείνατο\nκτεῖναι, πρὸς οὐχ ἅπαντας εὔκλειαν φέρον.\nὅμως δʼ ἀπέκτεινʼ οὐκ ἀπειθήσας θεῷ·\nκἀγὼ μετέσχον, οἷα δὴ γυνή, φόνου.\nΠυλάδης θʼ, ὃς ἡμῖν συγκατείργασται τάδε.\nἐντεῦθεν ἀγρίᾳ συντακεὶς νόσῳ νοσεῖ\nτλήμων Ὀρέστης ὅδε πεσὼν ἐν δεμνίοις\nκεῖται, τὸ μητρὸς δʼ αἷμά νιν τροχηλατεῖ\nμανίαισιν· ὀνομάζειν γὰρ αἰδοῦμαι θεὰς\nεὐμενίδας, αἳ τόνδʼ ἐξαμιλλῶνται φόβῳ.\nἕκτον δὲ δὴ τόδʼ ἦμαρ ἐξ ὅτου σφαγαῖς\nθανοῦσα μήτηρ πυρὶ καθήγνισται δέμας,\nὧν οὔτε σῖτα διὰ δέρης ἐδέξατο,\nοὐ λούτρʼ ἔδωκε χρωτί· χλανιδίων δʼ ἔσω\nκρυφθείς, ὅταν μὲν σῶμα κουφισθῇ νόσου,\nἔμφρων δακρύει, ποτὲ δὲ δεμνίων ἄπο\nπηδᾷ δρομαῖος, πῶλος ὣς ὑπὸ ζυγοῦ.\nἔδοξε δʼ Ἄργει τῷδε μήθʼ ἡμᾶς στέγαις,\nμὴ πυρὶ δέχεσθαι, μήτε προσφωνεῖν τινα\nμητροκτονοῦντας· κυρία δʼ ἥδʼ ἡμέρα,\nἐν ᾗ διοίσει ψῆφον Ἀργείων πόλις,\nεἰ χρὴ θανεῖν νὼ λευσίμῳ πετρώματι.\nἢ φάσγανον θήξαντʼ ἐπʼ αὐχένος βαλεῖν.\nἐλπίδα δὲ δή τινʼ ἔχομεν ὥστε μὴ θανεῖν·\nἥκει γὰρ ἐς γῆν Μενέλεως Τροίας ἄπο,\nλιμένα δὲ Ναυπλίειον ἐκπληρῶν πλάτῃ\nἀκταῖσιν ὁρμεῖ, δαρὸν ἐκ Τροίας χρόνον\nἄλαισι πλαγχθείς· τὴν δὲ δὴ πολύστονον\nἙλένην, φυλάξας νύκτα, μή τις εἰσιδὼν\nμεθʼ ἡμέραν στείχουσαν, ὧν ὑπʼ Ἰλίῳ\nπαῖδες τεθνᾶσιν, ἐς πέτρων ἔλθῃ βολάς,\nπρούπεμψεν ἐς δῶμʼ ἡμέτερον· ἔστιν δʼ ἔσω\nκλαίουσʼ ἀδελφὴν συμφοράν τε δωμάτων.\nἔχει δὲ δή τινʼ ἀλγέων παραψυχήν·\nἣν γὰρ κατʼ οἴκους ἔλιφʼ, ὅτʼ ἐς Τροίαν ἔπλει,\nπαρθένον ἐμῇ τε μητρὶ παρέδωκεν τρέφειν\nΜενέλαος ἀγαγὼν Ἑρμιόνην Σπάρτης ἄπο,\nταύτῃ γέγηθε κἀπιλήθεται κακῶν.\nβλέπω δὲ πᾶσαν εἰς ὁδόν, πότʼ ὄψομαι\nΜενέλαον ἥκονθʼ· ὡς τά γʼ ἄλλʼ ἐπʼ ἀσθενοῦς\nῥώμης ὀχούμεθʼ, ἤν τι μὴ κείνου πάρα\nσωθῶμεν. ἄπορον χρῆμα δυστυχῶν δόμος.\nὦ παῖ Κλυταιμήστρας τε καὶ Ἀγαμέμνονος,\nπαρθένε μακρὸν δὴ μῆκος Ἠλέκτρα χρόνου,\nπῶς, ὦ τάλαινα, σύ τε κασίγνητός τε σὸς\nτλήμων Ὀρέστης μητρὸς ὅδε φονεὺς ἔχει;\nπροσφθέγμασιν γὰρ οὐ μιαίνομαι σέθεν,\nἐς Φοῖβον ἀναφέρουσα τὴν ἁμαρτίαν.\nκαίτοι στένω γε τὸν Κλυταιμήστρας μόρον,\nἐμῆς ἀδελφῆς, ἥν, ἐπεὶ πρὸς Ἴλιον\nἔπλευσʼ ὅπως ἔπλευσα θεομανεῖ πότμῳ,\nοὐκ εἶδον, ἀπολειφθεῖσα δʼ αἰάζω τύχας.\nἙλένη, τί σοι λέγοιμʼ ἂν ἅ γε παροῦσʼ ὁρᾷς;\nἐν συμφοραῖσι τὸν Ἀγαμέμνονος δόμον\nἐγὼ μὲν ἄυπνος πάρεδρος ἀθλίῳ νεκρῷ\n— νεκρὸς γὰρ οὗτος οὕνεκα σμικρᾶς πνοῆς —\nθάσσω· τὰ τούτου δʼ οὐκ ὀνειδίζω κακά.\nσὺ δʼ εἶ μακαρία μακάριός θʼ ὁ σὸς πόσις.\nἥκετον ἐφʼ ἡμᾶς ἀθλίως πεπραγότας\nπόσον χρόνον δʼ ἐν δεμνίοις πέπτωχʼ ὅδε;\nἐξ οὗπερ αἷμα γενέθλιον κατήνυσεν.\nὢ μέλεος· ἡ τεκοῦσά θʼ, ὡς διώλετο.\nοὕτως ἔχει τάδʼ, ὥστʼ ἀπείρηκεν κακοῖς.\nπρὸς θεῶν, πίθοιʼ ἂν δῆτά μοί τι, παρθένε;\nὡς ἄσχολός γε συγγόνου προσεδρίᾳ.\nβούλῃ τάφον μοι πρὸς κασιγνήτης μολεῖν;\nμητρὸς κελεύεις τῆς ἐμῆς; τίνος χάριν;\nκόμης ἀπαρχὰς καὶ χοὰς φέρουσʼ ἐμάς.\nσοὶ δʼ οὐχὶ θεμιτὸν πρὸς φίλων στείχειν τάφον;\nδεῖξαι γὰρ Ἀργείοισι σῶμʼ αἰσχύνομαι.\nὀψέ γε φρονεῖς εὖ, τότε λιποῦσʼ αἰσχρῶς δόμους.\nὀρθῶς ἔλεξας, οὐ φίλως δʼ ἐμοὶ λέγεις.\nαἰδὼς δὲ δὴ τίς σʼ ἐς Μυκηναίους ἔχει;\nδέδοικα πατέρας τῶν ὑπʼ Ἰλίῳ νεκρῶν.\nδεινὸν γάρ· Ἄργει τʼ ἀναβοᾷ διὰ στόμα.\nσύ νυν χάριν μοι τὸν φόβον λύσασα δός.\nοὐκ ἂν δυναίμην μητρὸς ἐσβλέψαι τάφον.\nαἰσχρόν γε μέντοι προσπόλους φέρειν τάδε.\nτί δʼ οὐχὶ θυγατρὸς Ἑρμιόνης πέμπεις δέμας;\nἐς ὄχλον ἕρπειν παρθένοισιν οὐ καλόν.\nκαὶ μὴν τίνοι γʼ ἂν τῇ τεθνηκυίᾳ τροφάς.\nὀρθῶς ἔλεξας, πείθομαί τέ σοι, κόρη.\nκαὶ πέμψομέν γε θυγατέρʼ· εὖ γάρ τοι λέγεις.\nὦ τέκνον, ἔξελθʼ, Ἑρμιόνη, δόμων πάρος\nκαὶ λαβὲ χοὰς τάσδʼ ἐν χεροῖν κόμας τʼ ἐμάς·\nἐλθοῦσα δʼ ἀμφὶ τὸν Κλυταιμήστρας τάφον\nμελίκρατʼ ἄφες γάλακτος οἰνωπόν τʼ ἄχνην,\nκαὶ στᾶσʼ ἐπʼ ἄκρου χώματος λέξον τάδε·\nἙλένη σʼ ἀδελφὴ ταῖσδε δωρεῖται χοαῖς,\nφόβῳ προσελθεῖν μνῆμα σόν, ταρβοῦσά τε\nἈργεῖον ὄχλον. πρευμενῆ δʼ ἄνωγέ νιν\nἐμοί τε καὶ σοὶ καὶ πόσει γνώμην ἔχειν\nτοῖν τʼ ἀθλίοιν τοῖνδʼ, οὓς ἀπώλεσεν θεός.\nἃ δʼ εἰς ἀδελφὴν καιρὸς ἐκπονεῖν ἐμέ,\nἅπανθʼ ὑπισχνοῦ νερτέρων δωρήματα.\nἴθʼ, ὦ τέκνον μοι, σπεῦδε καὶ χοὰς τάφῳ\nδοῦσʼ ὡς τάχιστα τῆς πάλιν μέμνησʼ ὁδοῦ.\nὦ φύσις, ἐν ἀνθρώποισιν ὡς μέγʼ εἶ κακόν,\nσωτήριόν τε τοῖς καλῶς κεκτημένοις.\nεἴδετε παρʼ ἄκρας ὡς ἀπέθρισεν τρίχας,\nσῴζουσα κάλλος; ἔστι δʼ ἡ πάλαι γυνή.\nθεοί σε μισήσειαν, ὥς μʼ ἀπώλεσας\nκαὶ τόνδε πᾶσάν θʼ Ἑλλάδα. ὦ τάλαινʼ ἐγώ·\nαἵδʼ αὖ πάρεισι τοῖς ἐμοῖς θρηνήμασι\nφίλαι ξυνῳδοί· τάχα μεταστήσουσʼ ὕπνου\nτόνδʼ ἡσυχάζοντʼ, ὄμμα δʼ ἐκτήξουσʼ ἐμὸν\nδακρύοις, ἀδελφὸν ὅταν ὁρῶ μεμηνότα.\nὦ φίλταται γυναῖκες, ἡσύχῳ ποδὶ\nχωρεῖτε, μὴ ψοφεῖτε, μηδʼ ἔστω κτύπος.\nφιλία γὰρ ἡ σὴ πρευμενὴς μέν, ἀλλʼ ἐμοὶ\nτόνδʼ ἐξεγεῖραι συμφορὰ γενήσεται.\nσῖγα σῖγα, λεπτὸν ἴχνος ἀρβύλης\nτίθετε, μὴ κτυπεῖτʼ.\nἀποπρὸ βᾶτʼ ἐκεῖσʼ, ἀποπρό μοι κοίτας.\nἰδού, πείθομαι.\nἆ ἆ σύριγγος ὅπως πνοὰ\nλεπτοῦ δόνακος, ὦ φίλα, φώνει μοι.\nἴδʼ, ἀτρεμαῖον ὡς ὑπόροφον φέρω\nβοάν.\nναί, οὕτως·\nκάταγε κάταγε, πρόσιθʼ ἀτρέμας, ἀτρέμας ἴθι·\nλόγον ἀπόδος ἐφʼ ὅ τι χρέος ἐμόλετέ ποτε.\nχρόνια γὰρ πεσὼν ὅδʼ εὐνάζεται.\nπῶς ἔχει; λόγου μετάδος, ὦ φίλα·\nτίνα τύχαν εἴπω; τίνα δὲ συμφοράν;\nἔτι μὲν ἐμπνέει, βραχὺ δʼ ἀναστένει.\nτί φῄς; ὦ τάλας.\nὀλεῖς, εἰ βλέφαρα κινήσεις\nὕπνου γλυκυτάταν φερομένῳ χάριν.\nμέλεος ἐχθίστων θεόθεν ἐργμάτων,\nτάλας.\nφεῦ μόχθων.\nἄδικος ἄδικα τότʼ ἄρʼ ἔλακεν ἔλακεν, ἀπό-\nφονον ὅτʼ ἐπὶ τρίποδι Θέμιδος ἄρʼ ἐδίκασε\nφόνον ὁ Λοξίας ἐμᾶς ματέρος.\nὁρᾷς; ἐν πέπλοισι κινεῖ δέμας.\nσὺ γάρ νιν, ὦ τάλαινα,\nθωΰξασʼ ἔβαλες ἐξ ὕπνου.\nεὕδειν μὲν οὖν ἔδοξα.\nοὐκ ἀφʼ ἡμῶν, οὐκ ἀπʼ οἴκων\nπάλιν ἀνὰ πόδα σὸν εἱλίξεις\nμεθεμένα κτύπου;\nὑπνώσσει.\nλέγεις εὖ.\nπότνια, πότνια νύξ,\nὑπνοδότειρα τῶν πολυπόνων βροτῶν,\nἐρεβόθεν ἴθι, μόλε μόλε κατάπτερος\nτὸν Ἀγαμεμνόνιον ἐπὶ δόμον.\nὑπὸ γὰρ ἀλγέων ὑπό τε συμφορᾶς\nδιοιχόμεθʼ, οἰχόμεθα. κτύπον ἠγάγετʼ· οὐχὶ σῖγα\nσῖγα φυλασσομένα στόματος\nἄνα κέλαδον ἀπὸ λέχεος ἥ-\nσυχον ὕπνου χάριν παρέξεις, φίλα;\nθρόει τίς κακῶν τελευτὰ μένει.\nθανεῖν θανεῖν, τί δʼ ἄλλο;\nοὐδὲ γὰρ πόθον ἔχει βορᾶς.\nπρόδηλος ἆρʼ ὁ πότμος.\nἐξέθυσʼ ὁ Φοῖβος ἡμᾶς\nμέλεον ἀπόφονον αἷμα δοὺς\nπατροφόνου ματρός.\nδίκᾳ μέν.\nκαλῶς δʼ οὔ.\nἔκανες ἔθανες, ὦ\nτεκομένα με μᾶτερ, ἀπὸ δʼ ὤλεσας\nπατέρα τέκνα τε τάδε σέθεν ἀφʼ αἵματος·\nὀλόμεθʼ ἰσονέκυες, ὀλόμεθα.\nσύ τε γὰρ ἐν νεκροῖς, τό τʼ ἐμὸν οἴχεται\nβίου τὸ πλέον μέρος ἐν στοναχαῖσί τε καὶ γόοισι\nδάκρυσί τʼ ἐννυχίοις, ἄγαμος\nἐπὶ δʼ ἄτεκνος ἅτε βίοτον ἁ\nμέλεος ἐς τὸν αἰὲν ἕλκω χρόνον.\nὅρα παροῦσα, παρθένʼ Ἠλέκτρα, πέλας,\nμὴ κατθανών σε σύγγονος λέληθʼ ὅδε·\nοὐ γάρ μʼ ἀρέσκει τῷ λίαν παρειμένῳ.\nὦ φίλον ὕπνου θέλγητρον, ἐπίκουρον νόσου,\nὡς ἡδύ μοι προσῆλθες — ἐν δέοντί γε.\nὦ πότνια Λήθη τῶν κακῶν, ὡς εἶ σοφὴ\nκαὶ τοῖσι δυστυχοῦσιν εὐκταία θεός.\nπόθεν ποτʼ ἦλθον δεῦρο; πῶς δʼ ἀφικόμην;\nἀμνημονῶ γάρ, τῶν πρὶν ἀπολειφθεὶς φρενῶν.\nὦ φίλταθʼ, ὥς μʼ ηὔφρανας εἰς ὕπνον πεσών.\nβούλῃ θίγω σου κἀνακουφίσω δέμας;\nλαβοῦ λαβοῦ δῆτʼ, ἐκ δʼ ὄμορξον ἀθλίου\nστόματος ἀφρώδη πέλανον ὀμμάτων τʼ ἐμῶν.\nἰδού· τὸ δούλευμʼ ἡδύ, κοὐκ ἀναίνομαι\nἀδέλφʼ ἀδελφῇ χειρὶ θεραπεύειν μέλη.\nὑπόβαλε πλευροῖς πλευρά, καὐχμώδη κόμην\nἄφελε προσώπου· λεπτὰ γὰρ λεύσσω κόραις.\nὦ βοστρύχων πινῶδες ἄθλιον κάρα,\nὡς ἠγρίωσαι διὰ μακρᾶς ἀλουσίας.\nκλῖνόν μʼ ἐς εὐνὴν αὖθις· ὅταν ἀνῇ νόσος\nμανίας, ἄναρθρός εἰμι κἀσθενῶ μέλη.\nἰδού. φίλον τοι τῷ νοσοῦντι δέμνιον,\nἀνιαρὸν ὂν τὸ κτῆμʼ, ἀναγκαῖον δʼ ὅμως.\nαὖθίς μʼ ἐς ὀρθὸν στῆσον, ἀνακύκλει δέμας·\nδυσάρεστον οἱ νοσοῦντες ἀπορίας ὕπο.\nἦ κἀπὶ γαίας ἁρμόσαι πόδας θέλεις,\nχρόνιον ἴχνος θείς; μεταβολὴ πάντων γλυκύ.\nμάλιστα· δόξαν γὰρ τόδʼ ὑγιείας ἔχει.\nκρεῖσσον δὲ τὸ δοκεῖν, κἂν ἀληθείας ἀπῇ.\nἄκουε δὴ νῦν, ὦ κασίγνητον κάρα,\nἕως ἐῶσιν εὖ φρονεῖν Ἐρινύες.\nλέξεις τι καινόν· κεἰ μὲν εὖ, χάριν φέρεις·\nεἰ δʼ ἐς βλάβην τινʼ, ἅλις ἔχω τὸ δυστυχεῖν.\nΜενέλαος ἥκει, σοῦ κασίγνητος πατρός,\nἐν Ναυπλίᾳ δὲ σέλμαθʼ ὥρμισται νεῶν.\nπῶς εἶπας; ἥκει φῶς ἐμοῖς καὶ σοῖς κακοῖς\nἀνὴρ ὁμογενὴς καὶ χάριτας ἔχων πατρός;\nἥκει — τὸ πιστὸν τόδε λόγων ἐμῶν δέχου —\nἙλένην ἀγόμενος Τρωικῶν ἐκ τειχέων.\nεἰ μόνος ἐσώθη, μᾶλλον ἂν ζηλωτὸς ἦν·\nεἰ δʼ ἄλοχον ἄγεται, κακὸν ἔχων ἥκει μέγα.\nἐπίσημον ἔτεκε Τυνδάρεως ἐς τὸν ψόγον\nγένος θυγατέρων δυσκλεές τʼ ἀνʼ Ἑλλάδα.\nσύ νυν διάφερε τῶν κακῶν· ἔξεστι γάρ·\nκαὶ μὴ μόνον λέγʼ, ἀλλὰ καὶ φρόνει τάδε.\nοἴμοι, κασίγνητʼ, ὄμμα σὸν ταράσσεται,\nταχὺς δὲ μετέθου λύσσαν, ἄρτι σωφρονῶν.\nὦ μῆτερ, ἱκετεύω σε, μὴ ʼπίσειέ μοι\nτὰς αἱματωποὺς καὶ δρακοντώδεις κόρας.\nαὗται γὰρ αὗται πλησίον θρῴσκουσί μου.\nμένʼ, ὦ ταλαίπωρʼ, ἀτρέμα σοῖς ἐν δεμνίοις·\nὁρᾷς γὰρ οὐδὲν ὧν δοκεῖς σάφʼ εἰδέναι.\nὦ Φοῖβʼ, ἀποκτενοῦσί μʼ αἱ κυνώπιδες\nγοργῶπες, ἐνέρων ἱέρεαι, δειναὶ θεαί.\nοὔτοι μεθήσω· χεῖρα δʼ ἐμπλέξασʼ ἐμὴν\nσχήσω σε πηδᾶν δυστυχῆ πηδήματα.\nμέθες· μίʼ οὖσα τῶν ἐμῶν Ἐρινύων\nμέσον μʼ ὀχμάζεις, ὡς βάλῃς ἐς Τάρταρον.\nοἲ ʼγὼ τάλαινα, τίνʼ ἐπικουρίαν λάβω,\nἐπεὶ τὸ θεῖον δυσμενὲς κεκτήμεθα;\nδὸς τόξα μοι κερουλκά, δῶρα Λοξίου,\nοἷς μʼ εἶπʼ Ἀπόλλων ἐξαμύνασθαι θεάς,\nεἴ μʼ ἐκφοβοῖεν μανιάσιν λυσσήμασιν.\nβεβλήσεταί τις θεῶν βροτησίᾳ χερί,\nεἰ μὴ ʼξαμείψει χωρὶς ὀμμάτων ἐμῶν.\nοὐκ εἰσακούετʼ; οὐχ ὁρᾶθʼ ἑκηβόλων\nτόξων πτερωτὰς γλυφίδας ἐξορμωμένας;\nἆ ἆ·\nτί δῆτα μέλλετʼ; ἐξακρίζετʼ αἰθέρα\nπτεροῖς· τὰ Φοίβου δʼ αἰτιᾶσθε θέσφατα.\nἔα·\nτί χρῆμʼ ἀλύω, πνεῦμʼ ἀνεὶς ἐκ πλευμόνων;\nποῖ ποῖ ποθʼ ἡλάμεσθα δεμνίων ἄπο;\nἐκ κυμάτων γὰρ αὖθις αὖ γαλήνʼ ὁρῶ.\nσύγγονε, τί κλαίεις κρᾶτα θεῖσʼ ἔσω πέπλων;\nαἰσχύνομαί σε, μεταδιδοὺς πόνων ἐμῶν\nὄχλον τε παρέχων παρθένῳ νόσοις ἐμαῖς.\nμὴ τῶν ἐμῶν ἕκατι συντήκου κακῶν·\nσὺ μὲν γὰρ ἐπένευσας τάδʼ, εἴργασται δʼ ἐμοὶ\nμητρῷον αἷμα· Λοξίᾳ δὲ μέμφομαι,\nὅστις μʼ ἐπάρας ἔργον ἀνοσιώτατον,\nτοῖς μὲν λόγοις ηὔφρανε, τοῖς δʼ ἔργοισιν οὔ.\nοἶμαι δὲ πατέρα τὸν ἐμόν, εἰ κατʼ ὄμματα\nἐξιστόρουν νιν, μητέρʼ εἰ κτεῖναι χρεών,\nπολλὰς γενείου τοῦδʼ ἂν ἐκτεῖναι λιτὰς\nμήποτε τεκούσης ἐς σφαγὰς ὦσαι ξίφος,\nεἰ μήτʼ ἐκεῖνος ἀναλαβεῖν ἔμελλε φῶς,\nἐγώ θʼ ὁ τλήμων τοιάδʼ ἐκπλήσειν κακά.\nκαὶ νῦν ἀνακάλυπτʼ, ὦ κασιγνήτη, κάρα,\nἐκ δακρύων τʼ ἄπελθε, κεἰ μάλʼ ἀθλίως\nἔχομεν. ὅταν δὲ τἄμʼ ἀθυμήσαντʼ ἴδῃς,\nσύ μου τὸ δεινὸν καὶ διαφθαρὲν φρενῶν\nἴσχναινε παραμυθοῦ θʼ· ὅταν δὲ σὺ στένῃς,\nἡμᾶς παρόντας χρή σε νουθετεῖν φίλα·\nἐπικουρίαι γὰρ αἵδε τοῖς φίλοις καλαί.\nἀλλʼ, ὦ τάλαινα, βᾶσα δωμάτων ἔσω\nὕπνῳ τʼ ἄυπνον βλέφαρον ἐκταθεῖσα δός,\nσίτων τʼ ὄρεξαι λουτρά τʼ ἐπιβαλοῦ χροΐ.\nεἰ γὰρ προλείψεις ἢ προσεδρείᾳ νόσον\nκτήσῃ τινʼ, οἰχόμεσθα· σὲ γὰρ ἔχω μόνην\nἐπίκουρον, ἄλλων, ὡς ὁρᾷς, ἔρημος ὤν.\nοὐκ ἔστι· σὺν σοὶ καὶ θανεῖν αἱρήσομαι\nκαὶ ζῆν· ἔχει γὰρ ταὐτόν· ἢν σὺ κατθάνῃς,\nγυνὴ τί δράσω; πῶς μόνη σωθήσομαι,\nἀνάδελφος ἀπάτωρ ἄφιλος; εἰ δὲ σοὶ δοκεῖ,\nδρᾶν χρὴ τάδʼ. ἀλλὰ κλῖνον εἰς εὐνὴν δέμας,\nκαὶ μὴ τὸ ταρβοῦν κἀκφοβοῦν σʼ ἐκ δεμνίων\nἄγαν ἀποδέχου, μένε δʼ ἐπὶ στρωτοῦ λέχους.\nκἂν μὴ νοσῇς γάρ, ἀλλὰ δοξάζῃς νοσεῖν,\nκάματος βροτοῖσιν ἀπορία τε γίγνεται.\nαἰαῖ,\nδρομάδες ὦ πτεροφόροι\nποτνιάδες θεαί,\nἀβάκχευτον αἳ θίασον ἐλάχετʼ ἐν\nδάκρυσι καὶ γόοις,\nμελάγχρωτες εὐμενίδες, αἵτε τὸν\nταναὸν αἰθέρʼ ἀμπάλλεσθʼ, αἵματος\nτινύμεναι δίκαν, τινύμεναι φόνον,\nκαθικετεύομαι καθικετεύομαι,\nτὸν Ἀγαμέμνονος\nγόνον ἐάσατʼ ἐκλαθέσθαι λύσσας\nμανιάδος φοιταλέου. φεῦ μόχθων,\nοἵων, ὦ τάλας, ὀρεχθεὶς ἔρρεις,\nτρίποδος ἄπο φάτιν, ἃν ὁ Φοῖβος ἔλακε, δε-\nξάμενος ἀνὰ δάπεδον,\nἵνα μεσόμφαλοι λέγονται μυχοί.\nἰὼ Ζεῦ,\nτίς ἔλεος, τίς ὅδʼ ἀγὼν\nφόνιος ἔρχεται,\nθοάζων σε τὸν μέλεον, ᾧ δάκρυα\nδάκρυσι συμβάλλει\nπορεύων τις ἐς δόμον ἀλαστόρων\nματέρος αἷμα σᾶς, ὅ σʼ ἀναβακχεύει;\nὁ μέγας ὄλβος οὐ μόνιμος ἐν βροτοῖς·\nκατολοφύρομαι κατολοφύρομαι.\nἀνὰ δὲ λαῖφος ὥς\nτις ἀκάτου θοᾶς τινάξας δαίμων\nκατέκλυσεν δεινῶν πόνων ὡς πόντου\nλάβροις ὀλεθρίοισιν ἐν κύμασιν.\nτίνα γὰρ ἔτι πάρος οἶκον ἕτερον ἢ τὸν ἀπὸ\nθεογόνων γάμων,\nτὸν ἀπὸ Ταντάλου, σέβεσθαί με χρή;\nκαὶ μὴν βασιλεὺς ὅδε δὴ στείχει,\nΜενέλαος ἄναξ, πολλῇ ἁβροσύνῃ\nδῆλος ὁρᾶσθαι\nτῶν Τανταλιδῶν ἐξ αἵματος ὤν.\nὦ χιλιόναυν στρατὸν ὁρμήσας\nἐς γῆν Ἀσίαν,\nχαῖρʼ, εὐτυχίᾳ δʼ αὐτὸς ὁμιλεῖς,\nθεόθεν πράξας ἅπερ ηὔχου.\nὦ δῶμα, τῇ μέν σʼ ἡδέως προσδέρκομαι\nΤροίαθεν ἐλθών, τῇ δʼ ἰδὼν καταστένω·\nκύκλῳ γὰρ εἱλιχθεῖσαν ἀθλίως κακοῖς\nοὐπώποτʼ ἄλλην μᾶλλον εἶδον ἑστίαν.\nἈγαμέμνονος μὲν γὰρ τύχας ἠπιστάμην\nκαὶ θάνατον, οἵῳ πρὸς δάμαρτος ὤλετο,\nΜαλέᾳ προσίσχων πρῷραν· ἐκ δὲ κυμάτων\nὁ ναυτίλοισι μάντις ἐξήγγειλέ μοι\nΝηρέως προφήτης Γλαῦκος, ἀψευδὴς θεός,\nὅς μοι τόδʼ εἶπεν ἐμφανῶς κατασταθείς·\nΜενέλαε, κεῖται σὸς κασίγνητος θανών,\nλουτροῖσιν ἀλόχου περιπεσὼν πανυστάτοις.\nδακρύων δʼ ἔπλησεν ἐμέ τε καὶ ναύτας ἐμοὺς\nπολλῶν. ἐπεὶ δὲ Ναυπλίας ψαύω χθονός,\nἤδη δάμαρτος ἐνθάδʼ ἐξορμωμένης,\nδοκῶν Ὀρέστην παῖδα τὸν Ἀγαμέμνονος\nφίλαισι χερσὶ περιβαλεῖν καὶ μητέρα,\nὡς εὐτυχοῦντας, ἔκλυον ἁλιτύπων τινὸς\nτῆς Τυνδαρείας παιδὸς ἀνόσιον φόνον.\nκαὶ νῦν ὅπου ʼστὶν εἴπατʼ, ὦ νεάνιδες,\nἈγαμέμνονος παῖς, ὃς τὰ δείνʼ ἔτλη κακά.\nβρέφος γὰρ ἦν τότʼ ἐν Κλυταιμήστρας χεροῖν,\nὅτʼ ἐξέλειπον μέλαθρον ἐς Τροίαν ἰών,\nὥστʼ οὐκ ἂν αὐτὸν γνωρίσαιμʼ ἂν εἰσιδών.\nὅδʼ εἴμʼ Ὀρέστης, Μενέλεως, ὃν ἱστορεῖς.\nἑκὼν ἐγώ σοι τἀμὰ μηνύσω κακά.\nτῶν σῶν δὲ γονάτων πρωτόλεια θιγγάνω\nἱκέτης, ἀφύλλου στόματος ἐξάπτων λιτάς·\nσῷσόν μʼ· ἀφῖξαι δʼ αὐτὸς ἐς καιρὸν κακῶν.\nὦ θεοί, τί λεύσσω; τίνα δέδορκα νερτέρων;\nεὖ γʼ εἶπας· οὐ γὰρ ζῶ κακοῖς, φάος δʼ ὁρῶ.\nὡς ἠγρίωσαι πλόκαμον αὐχμηρόν, τάλας.\nοὐχ ἡ πρόσοψίς μʼ, ἀλλὰ τἄργʼ αἰκίζεται.\nδεινὸν δὲ λεύσσεις ὀμμάτων ξηραῖς κόραις.\nτὸ σῶμα φροῦδον· τὸ δʼ ὄνομʼ οὐ λέλοιπέ μοι.\nὦ παρὰ λόγον μοι σὴ φανεῖσʼ ἀμορφία.\nὅδʼ εἰμὶ μητρὸς τῆς ταλαιπώρου φονεύς.\nἤκουσα, φείδου δʼ· ὀλιγάκις λέγειν κακά.\nφειδόμεθʼ· ὁ δαίμων δʼ ἐς ἐμὲ πλούσιος κακῶν.\nτί χρῆμα πάσχεις; τίς σʼ ἀπόλλυσιν νόσος;\nἡ σύνεσις, ὅτι σύνοιδα δείνʼ εἰργασμένος.\nπῶς φῄς; σοφόν τοι τὸ σαφές, οὐ τὸ μὴ σαφές.\nλύπη μάλιστά γʼ ἡ διαφθείρουσά με —\nδεινὴ γὰρ ἡ θεός, ἀλλʼ ὅμως ἰάσιμος.\nμανίαι τε, μητρὸς αἵματος τιμωρίαι.\nἤρξω δὲ λύσσης πότε; τίς ἡμέρα τότʼ ἦν;\nἐν ᾗ τάλαιναν μητέρʼ ἐξώγκουν τάφῳ.\nπότερα κατʼ οἴκους ἢ προσεδρεύων πυρᾷ;\nνυκτὸς φυλάσσων ὀστέων ἀναίρεσιν.\nπαρῆν τις ἄλλος, ὃς σὸν ὤρθευεν δέμας;\nΠυλάδης, ὁ συνδρῶν αἷμα καὶ μητρὸς φόνον.\nἐκ φασμάτων δὲ τάδε νοσεῖς· ποίων ὕπο;\nἔδοξʼ ἰδεῖν τρεῖς νυκτὶ προσφερεῖς κόρας.\nοἶδʼ ἃς ἔλεξας, ὀνομάσαι δʼ οὐ βούλομαι.\nσεμναὶ γάρ· εὐπαίδευτα δʼ ἀπετρέπου λέγειν.\nαὗταί σε βακχεύουσι συγγενῆ φόνον;\nοἴμοι διωγμῶν, οἷς ἐλαύνομαι τάλας.\nοὐ δεινὰ πάσχειν δεινὰ τοὺς εἰργασμένους.\nἀλλʼ ἔστιν ἡμῖν ἀναφορὰ τῆς συμφορᾶς.\nμὴ θάνατον εἴπῃς· τοῦτο μὲν γὰρ οὐ σοφόν.\nΦοῖβος, κελεύσας μητρὸς ἐκπρᾶξαι φόνον.\nἀμαθέστερός γʼ ὢν τοῦ καλοῦ καὶ τῆς δίκης.\nδουλεύομεν θεοῖς, ὅ τι ποτʼ εἰσὶν οἱ θεοί.\nκᾆτʼ οὐκ ἀμύνει Λοξίας τοῖς σοῖς κακοῖς;\nμέλλει· τὸ θεῖον δʼ ἐστὶ τοιοῦτον φύσει.\nπόσον χρόνον δὲ μητρὸς οἴχονται πνοαί;\nἕκτον τόδʼ ἦμαρ· ἔτι πυρὰ θερμὴ τάφου.\nὡς ταχὺ μετῆλθόν σʼ αἷμα μητέρος θεαί.\nοὐ σοφός, ἀληθὴς δʼ ἐς φίλους ἔφυν φίλος.\nπατρὸς δὲ δή τι σʼ ὠφελεῖ τιμωρία;\nοὔπω· τὸ μέλλον δʼ ἴσον ἀπραξίᾳ λέγω.\nτὰ πρὸς πόλιν δὲ πῶς ἔχεις δράσας τάδε;\nμισούμεθʼ οὕτως ὥστε μὴ προσεννέπειν.\nοὐδʼ ἥγνισαι σὸν αἷμα κατὰ νόμον χεροῖν;\nἐκκλῄομαι γὰρ δωμάτων ὅποι μόλω.\nτίνες πολιτῶν ἐξαμιλλῶνταί σε γῆς;\nΟἴαξ, τὸ Τροίας μῖσος ἀναφέρων πατρί.\nσυνῆκα· Παλαμήδους σε τιμωρεῖ φόνου.\nοὗ γʼ οὐ μετῆν μοι· διὰ τριῶν δʼ ἀπόλλυμαι.\nτίς δʼ ἄλλος; ἦ που τῶν ἀπʼ Αἰγίσθου φίλων;\nοὗτοί μʼ ὑβρίζουσʼ, ὧν πόλις τὰ νῦν κλύει.\nἈγαμέμνονος δὲ σκῆπτρʼ ἐᾷ σʼ ἔχειν πόλις;\nπῶς, οἵτινες ζῆν οὐκ ἐῶσʼ ἡμᾶς ἔτι;\nτί δρῶντες ὅ τι καὶ σαφὲς ἔχεις εἰπεῖν ἐμοί;\nψῆφος καθʼ ἡμῶν οἴσεται τῇδʼ ἡμέρᾳ.\nφεύγειν πόλιν τήνδʼ; ἢ θανεῖν ἢ μὴ θανεῖν;\nθανεῖν ὑπʼ ἀστῶν λευσίμῳ πετρώματι.\nκᾆτʼ οὐχὶ φεύγεις γῆς ὑπερβαλὼν ὅρους;\nκύκλῳ γὰρ εἱλισσόμεθα παγχάλκοις ὅπλοις.\nἰδίᾳ πρὸς ἐχθρῶν ἢ πρὸς Ἀργείας χερός;\nπάντων πρὸς ἀστῶν, ὡς θάνω· βραχὺς λόγος.\nὦ μέλεος, ἥκεις συμφορᾶς ἐς τοὔσχατον.\nἐς σὲ ἐλπὶς ἡμὴ καταφυγὰς ἔχει κακῶν.\nἀλλʼ ἀθλίως πράσσουσιν εὐτυχὴς μολὼν\nμετάδος φίλοισι σοῖσι σῆς εὐπραξίας,\nκαὶ μὴ μόνος τὸ χρηστὸν ἀπολαβὼν ἔχε,\nἀλλʼ ἀντιλάζου καὶ πόνων ἐν τῷ μέρει,\nχάριτας πατρῴας ἐκτίνων ἐς οὕς σε δεῖ.\nὄνομα γάρ, ἔργον δʼ οὐκ ἔχουσιν οἱ φίλοι\nοἱ μὴ ʼπὶ ταῖσι συμφοραῖς ὄντες φίλοι.\nκαὶ μὴν γέροντι δεῦρʼ ἁμιλλᾶται ποδὶ\nὁ Σπαρτιάτης Τυνδάρεως, μελάμπεπλος\nκουρᾷ τε θυγατρὸς πενθίμῳ κεκαρμένος.\nἀπωλόμην, Μενέλαε· Τυνδάρεως ὅδε\nστείχει πρὸς ἡμᾶς, οὗ μάλιστʼ αἰδώς μʼ ἔχει\nἐς ὄμματʼ ἐλθεῖν τοῖσιν ἐξειργασμένοις.\nκαὶ γάρ μʼ ἔθρεψε σμικρὸν ὄντα, πολλὰ δὲ\nφιλήματʼ ἐξέπλησε, τὸν Ἀγαμέμνονος\nπαῖδʼ ἀγκάλαισι περιφέρων, Λήδα θʼ ἅμα,\nτιμῶντέ μʼ οὐδὲν ἧσσον ἢ Διοσκόρω·\nοἷς, ὦ τάλαινα καρδία ψυχή τʼ ἐμή,\nἀπέδωκʼ ἀμοιβὰς οὐ καλάς. τίνα σκότον\nλάβω προσώπῳ; ποῖον ἐπίπροσθεν νέφος\nθῶμαι, γέροντος ὀμμάτων φεύγων κόρας;\nποῦ ποῦ θυγατρὸς τῆς ἐμῆς ἴδω πόσιν,\nΜενέλαον; ἐπὶ γὰρ τῷ Κλυταιμήστρας τάφῳ\nχοὰς χεόμενος ἔκλυον ὡς ἐς Ναυπλίαν\nἥκοι σὺν ἀλόχῳ πολυετὴς σεσῳσμένος.\nἄγετέ με· πρὸς γὰρ δεξιὰν αὐτοῦ θέλω\nστὰς ἀσπάσασθαι, χρόνιος εἰσιδὼν φίλον.\nὦ πρέσβυ, χαῖρε, Ζηνὸς ὁμόλεκτρον κάρα.\nὦ χαῖρε καὶ σύ, Μενέλεως, κήδευμʼ ἐμόν.\nἔα· τὸ μέλλον ὡς κακὸν τὸ μὴ εἰδέναι.\nὁ μητροφόντης ὅδε πρὸ δωμάτων δράκων\nστίλβει νοσώδεις ἀστραπάς, στύγημʼ ἐμόν.\nΜενέλαε, προσφθέγγῃ νιν, ἀνόσιον κάρα;\nτί γάρ; φίλου μοι πατρός ἐστιν ἔκγονος.\nκείνου γὰρ ὅδε πέφυκε, τοιοῦτος γεγώς;\nπέφυκεν· εἰ δὲ δυστυχεῖ, τιμητέος.\nβεβαρβάρωσαι, χρόνιος ὢν ἐν βαρβάροις.\nἙλληνικόν τοι τὸν ὁμόθεν τιμᾶν ἀεί.\nκαὶ τῶν νόμων γε μὴ πρότερον εἶναι θέλειν.\nπᾶν τοὐξ ἀνάγκης δοῦλόν ἐστʼ ἐν τοῖς σοφοῖς.\nκέκτησό νυν σὺ τοῦτʼ, ἐγὼ δʼ οὐ κτήσομαι.\nὀργὴ γὰρ ἅμα σου καὶ τὸ γῆρας οὐ σοφόν.\nπρὸς τόνδʼ ἀγὼν τίς ἀσοφίας ἥκει πέρι;\nεἰ τὰ καλὰ πᾶσι φανερὰ καὶ τὰ μὴ καλά,\nτούτου τίς ἀνδρῶν ἐγένετʼ ἀσυνετώτερος,\nὅστις τὸ μὲν δίκαιον οὐκ ἐσκέψατο\nοὐδʼ ἦλθεν ἐπὶ τὸν κοινὸν Ἑλλήνων νόμον;\nἐπεὶ γὰρ ἐξέπνευσεν Ἀγαμέμνων βίον\nπληγεὶς θυγατρὸς τῆς ἐμῆς ὑπὲρ κάρα,\nαἴσχιστον ἔργον — οὐ γὰρ αἰνέσω ποτέ —\nχρῆν αὐτὸν ἐπιθεῖναι μὲν αἵματος δίκην,\nὁσίαν διώκοντʼ, ἐκβαλεῖν τε δωμάτων\nμητέρα· τὸ σῶφρόν τʼ ἔλαβεν ἀντὶ συμφορᾶς\nκαὶ τοῦ νόμου τʼ ἂν εἴχετʼ εὐσεβής τʼ ἂν ἦν.\nνῦν δʼ ἐς τὸν αὐτὸν δαίμονʼ ἦλθε μητέρι.\nκακὴν γὰρ αὐτὴν ἐνδίκως ἡγούμενος,\nαὐτὸς κακίων μητέρʼ ἐγένετο κτανών.\nἐρήσομαι δέ, Μενέλεως, τοσόνδε σε·\nεἰ τόνδʼ ἀποκτείνειεν ὁμόλεκτρος γυνή,\nχὡ τοῦδε παῖς αὖ μητέρʼ ἀνταποκτενεῖ,\nκἄπειθʼ ὁ κείνου γενόμενος φόνῳ φόνον\nλύσει, πέρας δὴ ποῖ κακῶν προβήσεται;\nκαλῶς ἔθεντο ταῦτα πατέρες οἱ πάλαι·\nἐς ὀμμάτων μὲν ὄψιν οὐκ εἴων περᾶν\nοὐδʼ εἰς ἀπάντημʼ, ὅστις αἷμʼ ἔχων κυροῖ,\nφυγαῖσι δʼ ὁσιοῦν, ἀνταποκτείνειν δὲ μή.\nαἰεὶ γὰρ εἷς ἔμελλʼ ἐνέξεσθαι φόνῳ,\nτὸ λοίσθιον μίασμα λαμβάνων χεροῖν.\nἐγὼ δὲ μισῶ μὲν γυναῖκας ἀνοσίους,\nπρώτην δὲ θυγατέρʼ, ἣ πόσιν κατέκτανεν·\nἙλένην τε, τὴν σὴν ἄλοχον, οὔποτʼ αἰνέσω\nοὐδʼ ἂν προσείποιμʼ· οὐδὲ σὲ ζηλῶ, κακῆς\nγυναικὸς ἐλθόνθʼ οὕνεκʼ ἐς Τροίας πέδον.\nἀμυνῶ δʼ, ὅσονπερ δυνατός εἰμι, τῷ νόμῳ,\nτὸ θηριῶδες τοῦτο καὶ μιαιφόνον\nπαύων, ὃ καὶ γῆν καὶ πόλεις ὄλλυσʼ ἀεί.\nἐπεὶ τίνʼ εἶχες, ὦ τάλας, ψυχὴν τότε,\nὅτʼ ἐξέβαλλε μαστὸν ἱκετεύουσά σε\nμήτηρ; ἐγὼ μὲν οὐκ ἰδὼν τἀκεῖ κακά,\nδακρύοις γέροντʼ ὀφθαλμὸν ἐκτήκω τάλας.\nἓν δʼ οὖν λόγοισι τοῖς ἐμοῖς ὁμορροθεῖ·\nμισῇ γε πρὸς θεῶν καὶ τίνεις μητρὸς δίκας,\nμανίαις ἀλαίνων καὶ φόβοις. τί μαρτύρων\nἄλλων ἀκούειν δεῖ μʼ, ἅ γʼ εἰσορᾶν πάρα;\nὡς οὖν ἂν εἰδῇς, Μενέλεως, τοῖσιν θεοῖς\nμὴ πρᾶσσʼ ἐναντίʼ, ὠφελεῖν τοῦτον θέλων,\nἔα δʼ ὑπʼ ἀστῶν καταφονευθῆναι πέτροις,\nἢ μὴ ʼπίβαινε Σπαρτιάτιδος χθονός.\nθυγάτηρ δʼ ἐμὴ θανοῦσʼ ἔπραξεν ἔνδικα·\nἀλλʼ οὐχὶ πρὸς τοῦτʼ εἰκὸς ἦν αὐτὴν θανεῖν.\nἐγὼ δὲ τἄλλα μακάριος πέφυκʼ ἀνήρ,\nπλὴν ἐς θυγατέρας· τοῦτο δʼ οὐκ εὐδαιμονῶ.\nζηλωτὸς ὅστις εὐτύχησεν ἐς τέκνα\nκαὶ μὴ ʼπισήμους συμφορὰς ἐκτήσατο.\nὦ γέρον, ἐγώ τοι πρὸς σὲ δειμαίνω λέγειν,\nὅπου σὲ μέλλω σήν τε λυπήσειν φρένα.\nἐγᾦδʼ, ἀνόσιός εἰμι μητέρα κτανών,\nὅσιος δέ γʼ ἕτερον ὄνομα, τιμωρῶν πατρί.\nἀπελθέτω δὴ τοῖς λόγοισιν ἐκποδὼν\nτὸ γῆρας ἡμῖν τὸ σόν, ὅ μʼ ἐκπλήσσει λόγου,\nκαὶ καθʼ ὁδὸν εἶμι· νῦν δὲ σὴν ταρβῶ τρίχα.\nτί χρῆν με δρᾶσαι; δύο γὰρ ἀντίθες δυοῖν·\nπατὴρ μὲν ἐφύτευσέν με, σὴ δʼ ἔτικτε παῖς,\nτὸ σπέρμʼ ἄρουρα παραλαβοῦσʼ ἄλλου πάρα·\nἄνευ δὲ πατρὸς τέκνον οὐκ εἴη ποτʼ ἄν.\nἐλογισάμην οὖν τῷ γένους ἀρχηγέτῃ\nμᾶλλόν με φῦναι τῆς ὑποστάσης τροφάς.\nἡ σὴ δὲ θυγάτηρ — μητέρʼ αἰδοῦμαι λέγειν —\nἰδίοισιν ὑμεναίοισι κοὐχὶ σώφροσιν\nἐς ἀνδρὸς ᾔει λέκτρʼ· ἐμαυτόν, ἢν λέγω\nκακῶς ἐκείνην, ἐξερῶ· λέξω δʼ ὅμως.\nΑἴγισθος ἦν ὁ κρυπτὸς ἐν δόμοις πόσις.\nτοῦτον κατέκτεινʼ, ἐπὶ δʼ ἔθυσα μητέρα,\nἀνόσια μὲν δρῶν, ἀλλὰ τιμωρῶν πατρί.\nἐφʼ οἷς δʼ ἀπειλεῖς ὡς πετρωθῆναί με χρή,\nἄκουσον ὡς ἅπασαν Ἑλλάδʼ ὠφελῶ.\nεἰ γὰρ γυναῖκες ἐς τόδʼ ἥξουσιν θράσους,\nἄνδρας φονεύειν, καταφυγὰς ποιούμεναι\nἐς τέκνα, μαστοῖς τὸν ἔλεον θηρώμεναι,\nπαρʼ οὐδὲν αὐταῖς ἦν ἂν ὀλλύναι πόσεις\nἐπίκλημʼ ἐχούσαις ὅ τι τύχοι. δράσας δʼ ἐγὼ\nδείνʼ, ὡς σὺ κομπεῖς, τόνδʼ ἔπαυσα τὸν νόμον.\nμισῶν δὲ μητέρʼ ἐνδίκως ἀπώλεσα,\nἥτις μεθʼ ὅπλων ἄνδρʼ ἀπόντʼ ἐκ δωμάτων\nπάσης ὑπὲρ γῆς Ἑλλάδος στρατηλάτην\nπρούδωκε κοὐκ ἔσῳσʼ ἀκήρατον λέχος·\nἐπεὶ δʼ ἁμαρτοῦσʼ ᾔσθετʼ, οὐχ αὑτῇ δίκην\nἐπέθηκεν, ἀλλʼ, ὡς μὴ δίκην δοίη πόσει,\nἐζημίωσε πατέρα κἀπέκτεινʼ ἐμόν.\nπρὸς θεῶν — ἐν οὐ καλῷ μὲν ἐμνήσθην θεῶν,\nφόνον δικάζων· εἰ δὲ δὴ τὰ μητέρος\nσιγῶν ἐπῄνουν, τί μʼ ἂν ἔδρασʼ ὁ κατθανών;\nοὐκ ἄν με μισῶν ἀνεχόρευʼ Ἐρινύσιν;\nἢ μητρὶ μὲν πάρεισι σύμμαχοι θεαί,\nτῷ δʼ οὐ πάρεισι, μᾶλλον ἠδικημένῳ;\nσύ τοι φυτεύσας θυγατέρʼ, ὦ γέρον, κακὴν\nἀπώλεσάς με· διὰ τὸ γὰρ κείνης θράσος\nπατρὸς στερηθεὶς ἐγενόμην μητροκτόνος.\nὁρᾷς, Ὀδυσσέως ἄλοχον οὐ κατέκτανε\nΤηλέμαχος· οὐ γὰρ ἐπεγάμει πόσει πόσιν,\nμένει δʼ ἐν οἴκοις ὑγιὲς εὐνατήριον.\nὁρᾷς δʼ Ἀπόλλωνʼ, ὃς μεσομφάλους ἕδρας\nναίων βροτοῖσι στόμα νέμει σαφέστατον,\nᾧ πειθόμεσθα πάνθʼ ὅσʼ ἂν κεῖνος λέγῃ·\nτούτῳ πιθόμενος τὴν τεκοῦσαν ἔκτανον.\nἐκεῖνον ἡγεῖσθʼ ἀνόσιον καὶ κτείνετε·\nἐκεῖνος ἥμαρτʼ, οὐκ ἐγώ. τί χρῆν με δρᾶν;\nἢ οὐκ ἀξιόχρεως ὁ θεὸς ἀναφέροντί μοι\nμίασμα λῦσαι; ποῖ τις οὖν ἔτʼ ἂν φύγοι,\nεἰ μὴ ὁ κελεύσας ῥύσεταί με μὴ θανεῖν;\nἀλλʼ ὡς μὲν οὐκ εὖ μὴ λέγʼ εἴργασται τάδε,\nἡμῖν δὲ τοῖς δράσασιν οὐκ εὐδαιμόνως.\nγάμοι δʼ ὅσοις μὲν εὖ καθεστᾶσιν βροτῶν,\nμακάριος αἰών· οἷς δὲ μὴ πίπτουσιν εὖ,\nτά τʼ ἔνδον εἰσὶ τά τε θύραζε δυστυχεῖς.\nαἰεὶ γυναῖκες ἐμποδὼν ταῖς συμφοραῖς\nἔφυσαν ἀνδρῶν πρὸς τὸ δυστυχέστερον.\nἐπεὶ θρασύνῃ κοὐχ ὑποστέλλῃ λόγῳ,\nοὕτω δʼ ἀμείβῃ μʼ ὥστε μʼ ἀλγῆσαι φρένα,\nμᾶλλόν μʼ ἀνάξεις ἐπὶ σὸν ἐξελθεῖν φόνον·\nκαλὸν πάρεργον δʼ αὐτὸ θήσομαι πόνων\nὧν εἵνεκʼ ἦλθον θυγατρὶ κοσμήσων τάφον.\nμολὼν γὰρ εἰς ἔκκλητον Ἀργείων ὄχλον\nἑκοῦσαν οὐχ ἑκοῦσαν ἐπισείσω πόλιν\nσοὶ σῇ τʼ ἀδελφῇ, λεύσιμον δοῦναι δίκην.\nμᾶλλον δʼ ἐκείνη σοῦ θανεῖν ἐστʼ ἀξία,\nἣ τῇ τεκούσῃ σʼ ἠγρίωσʼ, ἐς οὖς ἀεὶ\nπέμπουσα μύθους ἐπὶ τὸ δυσμενέστερον,\nὀνείρατʼ ἀγγέλλουσα τὰ Ἀγαμέμνονος,\nκαὶ τοῦθʼ — ὃ μισήσειαν — Αἰγίσθου λέχος —\nοἱ νέρτεροι θεοί· καὶ γὰρ ἐνθάδʼ ἦν πικρόν·\nἕως ὑφῆψε δῶμʼ ἀνηφαίστῳ πυρί.\nΜενέλαε, σοὶ δὲ τάδε λέγω δράσω τε πρός·\nεἰ τοὐμὸν ἔχθος ἐναριθμῇ κῆδός τʼ ἐμόν,\nμὴ τῷδʼ ἀμύνειν φόνον ἐναντίον θεοῖς·\nἔα δʼ ὑπʼ ἀστῶν καταφονευθῆναι πέτροις,\nἢ μὴ ʼπίβαινε Σπαρτιάτιδος χθονός.\nτοσαῦτʼ ἀκούσας ἴσθι, μηδὲ δυσσεβεῖς\nἕλῃ, παρώσας εὐσεβεστέρους φίλους·\nἡμᾶς δʼ ἀπʼ οἴκων ἄγετε τῶνδε, πρόσπολοι.\nστεῖχʼ, ὡς ἀθορύβως οὑπιὼν ἡμῖν λόγος\nπρὸς τόνδʼ ἵκηται, γῆρας ἀποφυγὼν τὸ σόν.\nΜενέλαε, ποῖ σὸν πόδʼ ἐπὶ συννοίᾳ κυκλεῖς,\nδιπλῆς μερίμνης διπτύχους ἰὼν ὁδούς;\nἔασον· ἐν ἐμαυτῷ τι συννοούμενος\nὅποι τράπωμαι τῆς τύχης ἀμηχανῶ.\nμή νυν πέραινε τὴν δόκησιν, ἀλλʼ ἐμοὺς\nλόγους ἀκούσας πρόσθε, βουλεύου τότε.\nλέγʼ· εὖ γὰρ εἶπας· ἔστι δʼ οὗ σιγὴ λόγου\nκρείσσων γένοιτʼ ἄν. ἔστι δʼ οὗ σιγῆς λόγος.\nλέγοιμʼ ἂν ἤδη. τὰ μακρὰ τῶν σμικρῶν λόγων\nἐπίπροσθέν ἐστι καὶ σαφῆ μᾶλλον κλύειν.\nἐμοὶ σὺ τῶν σῶν, Μενέλεως, μηδὲν δίδου,\nἃ δʼ ἔλαβες ἀπόδος πατρὸς ἐμοῦ λαβὼν πάρα.\n— οὐ χρήματʼ εἶπον· χρήματʼ, ἢν ψυχὴν ἐμὴν\nσῴσῃς, ἅπερ μοι φίλτατʼ ἐστὶ τῶν ἐμῶν. —\nἀδικῶ· λαβεῖν χρή μʼ ἀντὶ τοῦδε τοῦ κακοῦ\nἄδικόν τι παρὰ σοῦ· καὶ γὰρ Ἀγαμέμνων πατὴρ\nἀδίκως ἀθροίσας Ἑλλάδʼ ἦλθʼ ὑπʼ Ἴλιον,\nοὐκ ἐξαμαρτὼν αὐτός, ἀλλʼ ἁμαρτίαν\nτῆς σῆς γυναικὸς ἀδικίαν τʼ ἰώμενος.\nἓν μὲν τόδʼ ἡμῖν ἀνθʼ ἑνὸς δοῦναί σε χρή.\nἀπέδοτο δʼ, ὡς χρὴ τοῖς φίλοισι τοὺς φίλους,\nτὸ σῶμʼ ἀληθῶς, σοὶ παρʼ ἀσπίδʼ ἐκπονῶν,\nὅπως σὺ τὴν σὴν ἀπολάβοις ξυνάορον.\nἀπότεισον οὖν μοι ταὐτὸ τοῦτʼ ἐκεῖ λαβών,\nμίαν πονήσας ἡμέραν, ἡμῶν ὕπερ\nσωτήριος στάς, μὴ δέκʼ ἐκπλήσας ἔτη.\nἃ δʼ Αὐλὶς ἔλαβε σφάγιʼ ἐμῆς ὁμοσπόρου,\nἐῶ σʼ ἔχειν ταῦθʼ· Ἑρμιόνην μὴ κτεῖνε σύ.\nδεῖ γὰρ σʼ ἐμοῦ πράσσοντος ὡς πράσσω τὰ νῦν\nπλέον φέρεσθαι, κἀμὲ συγγνώμην ἔχειν.\nψυχὴν δʼ ἐμὴν δὸς τῷ ταλαιπώρῳ πατρὶ\nκἀμῆς ἀδελφῆς, παρθένου μακρὸν χρόνον·\nθανὼν γὰρ οἶκον ὀρφανὸν λείψω πατρός.\nἐρεῖς· ἀδύνατον. αὐτὸ τοῦτο· τοὺς φίλους\nἐν τοῖς κακοῖς χρὴ τοῖς φίλοισιν ὠφελεῖν·\nὅταν δʼ ὁ δαίμων εὖ διδῷ, τί δεῖ φίλων;\nἀρκεῖ γὰρ αὐτὸς ὁ θεὸς ὠφελεῖν θέλων.\nφιλεῖν δάμαρτα πᾶσιν Ἕλλησιν δοκεῖς·\nκοὐχ ὑποτρέχων σε τοῦτο θωπείᾳ λέγω·\nταύτης ἱκνοῦμαί σʼ — ὦ μέλεος ἐμῶν κακῶν,\nἐς οἷον ἥκω. τί δέ; ταλαιπωρεῖν με δεῖ·\nὑπὲρ γὰρ οἴκου παντὸς ἱκετεύω τάδε.\nὦ πατρὸς ὅμαιμε θεῖε, τὸν κατὰ χθονὸς\nθανόντʼ ἀκούειν τάδε δόκει, ποτωμένην\nψυχὴν ὑπὲρ σοῦ, καὶ λέγειν ἃ ἐγὼ λέγω,\nταὔτʼ ἔς τε δάκρυα καὶ γόους καὶ συμφοράς.\nεἴρηκα κἀπῄτηκα τὴν σωτηρίαν,\nθηρῶν ὃ πάντες κοὐκ ἐγὼ ζητῶ μόνος.\nκἀγώ σʼ ἱκνοῦμαι καὶ γυνή περ οὖσʼ ὅμως\nτοῖς δεομένοισιν ὠφελεῖν· οἷός τε δʼ εἶ.\nὈρέστʼ, ἐγώ τοι σὸν καταιδοῦμαι κάρα\nκαὶ ξυμπονῆσαι σοῖς κακοῖσι βούλομαι·\nκαὶ χρὴ γὰρ οὕτω τῶν ὁμαιμόνων κακὰ\nξυνεκκομίζειν, δύναμιν ἢν διδῷ θεός,\nθνῄσκοντα καὶ κτείνοντα τοὺς ἐναντίους·\nτὸ δʼ αὖ δύνασθαι πρὸς θεῶν χρῄζω τυχεῖν.\nἥκω γὰρ ἀνδρῶν συμμάχων κενὸν δόρυ\nἔχων, πόνοισι μυρίοις ἀλώμενος,\nσμικρᾷ σὺν ἀλκῇ τῶν λελειμμένων φίλων.\nμάχῃ μὲν οὖν ἂν οὐχ ὑπερβαλοίμεθα\nΠελασγὸν Ἄργος· εἰ δὲ μαλθακοῖς λόγοις\nδυναίμεθʼ, ἐνταῦθʼ ἐλπίδος προσήκομεν.\nσμικροῖσι μὲν γὰρ μεγάλα πῶς ἕλοι τις ἄν;\nπόνοισιν; ἀμαθὲς καὶ τὸ βούλεσθαι τάδε.\nὅταν γὰρ ἡβᾷ δῆμος εἰς ὀργὴν πεσών,\nὅμοιον ὥστε πῦρ κατασβέσαι λάβρον·\nεἰ δʼ ἡσύχως τις αὑτὸν ἐντείνοντι μὲν\nχαλῶν ὑπείκοι καιρὸν εὐλαβούμενος,\nἴσως ἂν ἐκπνεύσειεν· ἢν δʼ ἀνῇ πνοάς,\nτύχοις ἂν αὐτοῦ ῥᾳδίως ὅσον θέλεις.\nἔνεστι δʼ οἶκτος, ἔνι δὲ καὶ θυμὸς μέγας,\nκαραδοκοῦντι κτῆμα τιμιώτατον.\nἐλθὼν δὲ Τυνδάρεών τέ σοι πειράσομαι\nπόλιν τε πεῖσαι τῷ λίαν χρῆσθαι καλῶς.\nκαὶ ναῦς γὰρ ἐνταθεῖσα πρὸς βίαν ποδὶ\nἔβαψεν, ἔστη δʼ αὖθις, ἢν χαλᾷ πόδα.\nμισεῖ γὰρ ὁ θεὸς τὰς ἄγαν προθυμίας,\nμισοῦσι δʼ ἀστοί· δεῖ δέ μʼ — οὐκ ἄλλως λέγω —\nσῴζειν σε σοφίᾳ, μὴ βίᾳ τῶν κρεισσόνων.\nἀλκῇ δέ σʼ οὐκ ἄν, ᾗ σὺ δοξάζεις ἴσως,\nσῴσαιμʼ ἄν· οὐ γὰρ ῥᾴδιον λόγχῃ μιᾷ\nστῆσαι τροπαῖα τῶν κακῶν ἅ σοι πάρα.\nοὐ γάρ ποτʼ Ἄργους γαῖαν ἐς τὸ μαλθακὸν\nπροσηγόμεσθα· νῦν δʼ ἀναγκαίως ἔχει.\nδούλοισιν εἶναι τοῖς σοφοῖσι τῆς τύχης\nὦ πλὴν γυναικὸς οὕνεκα στρατηλατεῖν\nτἄλλʼ οὐδέν, ὦ κάκιστε τιμωρεῖν φίλοις,\nφεύγεις ἀποστραφείς με, τὰ δʼ Ἀγαμέμνονος\nφροῦδʼ; ἄφιλος ἦσθʼ ἄρʼ, ὦ πάτερ, πράσσων κακῶς.\nοἴμοι, προδέδομαι, κοὐκέτʼ εἰσὶν ἐλπίδες,\nὅποι τραπόμενος θάνατον Ἀργείων φύγω·\nοὗτος γὰρ ἦν μοι καταφυγὴ σωτηρίας.\nἀλλʼ εἰσορῶ γὰρ τόνδε φίλτατον βροτῶν\nΠυλάδην δρόμῳ στείχοντα Φωκέων ἄπο,\nἡδεῖαν ὄψιν· πιστὸς ἐν κακοῖς ἀνὴρ\nκρείσσων γαλήνης ναυτίλοισιν εἰσορᾶν.\nθᾶσσον ᾗ με χρῆν προβαίνων ἱκόμην διʼ ἄστεως,\nσύλλογον πόλεως ἀκούσας, τὸν δʼ ἰδὼν αὐτὸς σαφῶς,\nἐπὶ σὲ σύγγονόν τε τὴν σήν, ὡς κτενοῦντας αὐτίκα.\nτί τάδε; πῶς ἔχεις; τί πράσσεις, φίλταθʼ ἡλίκων ἐμοὶ\nκαὶ φίλων καὶ συγγενείας; πάντα γὰρ τάδʼ εἶ σύ μοι.\nοἰχόμεσθʼ, ὡς ἐν βραχεῖ σοι τἀμὰ δηλώσω κακά.\nσυγκατασκάπτοις ἂν ἡμᾶς· κοινὰ γὰρ τὰ τῶν φίλων.\nΜενέλεως κάκιστος ἐς ἐμὲ καὶ κασιγνήτην ἐμήν.\nεἰκότως, κακῆς γυναικὸς ἄνδρα γίγνεσθαι κακόν.\nὥσπερ οὐκ ἐλθὼν ἔμοιγε ταὐτὸν ἀπέδωκεν μολών.\nἦ γάρ ἐστιν ὡς ἀληθῶς τήνδʼ ἀφιγμένος χθόνα;\nχρόνιος· ἀλλʼ ὅμως τάχιστα κακὸς ἐφωράθη φίλοις.\nκαὶ δάμαρτα τὴν κακίστην ναυστολῶν ἐλήλυθεν;\nοὐκ ἐκεῖνος, ἀλλʼ ἐκείνη κεῖνον ἐνθάδʼ ἤγαγεν.\nποῦ ʼστιν ἣ πλείστους Ἀχαιῶν ὤλεσεν γυνὴ μία;\nἐν δόμοις ἐμοῖσιν, εἰ δὴ τούσδʼ ἐμοὺς καλεῖν χρεών.\nσὺ δὲ τίνας λόγους ἔλεξας σοῦ κασιγνήτῳ πατρός;\nμή μʼ ἰδεῖν θανόνθʼ ὑπʼ ἀστῶν καὶ κασιγνήτην ἐμήν.\nπρὸς θεῶν, τί πρὸς τάδʼ εἶπε; τόδε γὰρ εἰδέναι θέλω.\nεὐλαβεῖθʼ, ὃ τοῖς φίλοισι δρῶσιν οἱ κακοὶ φίλοι.\nσκῆψιν ἐς ποίαν προβαίνων; τοῦτο πάντʼ ἔχω μαθών.\nοὗτος ἦλθʼ, ὁ τὰς ἀρίστας θυγατέρας σπείρας πατήρ.\nΤυνδάρεων λέγεις· ἴσως σοι θυγατέρος θυμούμενος;\nαἰσθάνῃ. τὸ τοῦδε κῆδος μᾶλλον εἵλετʼ ἢ πατρός.\nκοὐκ ἐτόλμησεν πόνων σῶν ἀντιλάζυσθαι παρών;\nοὐ γὰρ αἰχμητὴς πέφυκεν, ἐν γυναιξὶ δʼ ἄλκιμος.\nἐν κακοῖς ἄρʼ εἶ μεγίστοις· καί σʼ ἀναγκαῖον θανεῖν;\nψῆφον ἀμφʼ ἡμῶν πολίτας ἐπὶ φόνῳ θέσθαι χρεών.\nἣ κρινεῖ τί χρῆμα; λέξον· διὰ φόβου γὰρ ἔρχομαι.\nἢ θανεῖν ἢ ζῆν· ὁ μῦθος οὐ μακρὸς μακρῶν πέρι.\nφεῦγέ νυν λιπὼν μέλαθρα σὺν κασιγνήτῃ σέθεν.\nοὐχ ὁρᾷς; φυλασσόμεσθα φρουρίοισι πανταχῇ.\nεἶδον ἄστεως ἀγυιὰς τεύχεσιν πεφραγμένας.\nὡσπερεὶ πόλις πρὸς ἐχθρῶν σῶμα πυργηρούμεθα.\nκἀμὲ νῦν ἐροῦ τί πάσχω· καὶ γὰρ αὐτὸς οἴχομαι.\nπρὸς τίνος; τοῦτʼ ἂν προσείη τοῖς ἐμοῖς κακοῖς κακόν.\nΣτρόφιος ἤλασέν μʼ ἀπʼ οἴκων φυγάδα θυμωθεὶς πατήρ.\nἴδιον ἢ κοινὸν πολίταις ἐπιφέρων ἔγκλημά τι;\nὅτι συνηράμην φόνον σοι μητρός, ἀνόσιον λέγων.\nὦ τάλας, ἔοικε καὶ σὲ τἀμὰ λυπήσειν κακά.\nοὐχὶ Μενέλεω τρόποισι χρώμεθʼ· οἰστέον τάδε.\nοὐ φοβῇ μή σʼ Ἄργος ὥσπερ κἄμʼ ἀποκτεῖναι θέλῃ;\nοὐ προσήκομεν κολάζειν τοῖσδε, Φωκέων δὲ γῇ.\nδεινὸν οἱ πολλοί, κακούργους ὅταν ἔχωσι προστάτας.\nἀλλʼ ὅταν χρηστοὺς λάβωσι, χρηστὰ βουλεύουσʼ ἀεί.\nεἶἑν. ἐς κοινὸν λέγειν χρή.\nτίνος ἀναγκαίου πέρι;\nεἰ λέγοιμʼ ἀστοῖσιν ἐλθὼν —\nὡς ἔδρασας ἔνδικα;\nπατρὶ τιμωρῶν ἐμαυτοῦ;\nμὴ λάβωσί σʼ ἄσμενοι.\nἀλλʼ ὑποπτήξας σιωπῇ κατθάνω;\nδειλὸν τόδε.\nπῶς ἂν οὖν δρῴην;\nἔχεις τινʼ, ἢν μένῃς, σωτηρίαν;\nοὐκ ἔχω.\nμολόντι δʼ ἐλπίς ἐστι σωθῆναι κακῶν;\nεἰ τύχοι, γένοιτʼ ἄν.\nοὐκοῦν τοῦτο κρεῖσσον ἢ μένειν.\nἀλλὰ δῆτʼ ἔλθω.\nθανὼν γοῦν ὧδε κάλλιον θανῇ.\nεὖ λέγεις· φεύγω τὸ δειλὸν τῇδε.\nμᾶλλον ἢ μένων.\nκαὶ τὸ πρᾶγμά γʼ ἔνδικόν μοι.\nτῷ Δοκεῖν εὔχου μόνον.\nκαί τις ἄν γέ μʼ οἰκτίσειε\nμέγα γὰρ ἡ εὐγένειά σου.\nθάνατον ἀσχάλλων πατρῷον.\nπάντα ταῦτʼ ἐν ὄμμασιν.\nἰτέον, ὡς ἄνανδρον ἀκλεῶς κατθανεῖν.\nαἰνῶ τάδε.\nἦ λέγωμεν οὖν ἀδελφῇ ταῦτʼ ἐμῇ;\nμὴ πρὸς θεῶν.\nδάκρυα γοῦν γένοιτʼ ἄν.\nοὐκοῦν οὗτος οἰωνὸς μέγας.\nδηλαδὴ σιγᾶν ἄμεινον.\nτῷ χρόνῳ δὲ κερδανεῖς.\nκεῖνό μοι μόνον πρόσαντες.\nτί τόδε καινὸν αὖ λέγεις;\nμὴ θεαί μʼ οἴστρῳ κατάσχωσι.\nἀλλὰ κηδεύσω σʼ ἐγώ.\nδυσχερὲς ψαύειν νοσοῦντος ἀνδρός.\nοὐκ ἔμοιγε σοῦ.\nεὐλαβοῦ λύσσης μετασχεῖν τῆς ἐμῆς.\nτόδʼ οὖν ἴτω.\nοὐκ ἄρʼ ὀκνήσεις;\nὄκνος γὰρ τοῖς φίλοις κακὸν μέγα.\nἕρπε νυν οἴαξ ποδός μοι.\nφίλα γʼ ἔχων κηδεύματα.\nκαί με πρὸς τύμβον πόρευσον πατρός.\nὡς τί δὴ τόδε;\nὥς νιν ἱκετεύσω με σῶσαι.\nτό γε δίκαιον ὧδʼ ἔχει.\nμητέρος δὲ μηδʼ ἴδοιμι μνῆμα.\nπολεμία γὰρ ἦν.\nἀλλʼ ἔπειγʼ, ὡς μή σε πρόσθε ψῆφος Ἀργείων ἕλῃ,\nπεριβαλὼν πλευροῖς ἐμοῖσι πλευρὰ νωχελῆ νόσῳ·\nὡς ἐγὼ διʼ ἄστεώς σε, σμικρὰ φροντίζων ὄχλου,\nοὐδὲν αἰσχυνθεὶς ὀχήσω. ποῦ γὰρ ὢν δείξω φίλος,\nεἴ σε μὴ ʼν δειναῖσιν ὄντα συμφοραῖς ἐπαρκέσω;\nτοῦτʼ ἐκεῖνο, κτᾶσθʼ ἑταίρους, μὴ τὸ συγγενὲς μόνον·\nὡς ἀνὴρ ὅστις τρόποισι συντακῇ, θυραῖος ὢν\nμυρίων κρείσσων ὁμαίμων ἀνδρὶ κεκτῆσθαι φίλος.\nὁ μέγας ὄλβος ἅ τʼ ἀρετὰ\nμέγα φρονοῦσʼ ἀνʼ Ἑλλάδα καὶ\nπαρὰ Σιμουντίοις ὀχετοῖς\nπάλιν ἀνῆλθʼ ἐξ εὐτυχίας Ἀτρείδαις\nπάλαι παλαιᾶς ἀπὸ συμφορᾶς δόμων,\nὁπότε χρυσείας ἔρις ἀρνὸς\nἤλυθε Τανταλίδαις,\nοἰκτρότατα θοινάματα καὶ\nσφάγια γενναίων τεκέων·\nὅθεν φόνῳ φόνος ἐξαμεί-\nβων διʼ αἵματος οὐ προλεί-\nπει δισσοῖσιν Ἀτρείδαις.\nτὸ καλὸν οὐ καλόν, τοκέων\nπυριγενεῖ τεμεῖν παλάμᾳ\nχρόα μελάνδετον δὲ φόνῳ\nξίφος ἐς αὐγὰς ἀελίοιο δεῖξαι·\nτὸ δʼ εὖ κακουργεῖν ἀσέβεια ποικίλα\nκακοφρόνων τʼ ἀνδρῶν παράνοια.\nθανάτου γὰρ ἀμφὶ φόβῳ\nΤυνδαρὶς ἰάχησε τάλαι-\nνα· Τέκνον, οὐ τολμᾷς ὅσια\nκτείνων σὰν ματέρα· μὴ πατρῴ-\nαν τιμῶν χάριν ἐξανά-\nψῃ δύσκλειαν ἐς αἰεί.\nτίς νόσος ἢ τίνα δάκρυα καὶ\nτίς ἔλεος μείζων κατὰ γᾶν\nἢ ματροκτόνον αἷμα χειρὶ θέσθαι;\nοἷον ἔργον τελέσας\nβεβάκχευται μανίαις,\nΕὐμενίσι θήραμα, φόνον\nδρομάσι δινεύων βλεφάροις,\nἈγαμεμνόνιος παῖς.\nὦ μέλεος, ματρὸς ὅτε\nχρυσεοπηνήτων φαρέων\nμαστὸν ὑπερτέλλοντʼ ἐσιδὼν\nσφάγιον ἔθετο ματέρα, πατρῴ-\nων παθέων ἀμοιβάν.\nγυναῖκες, ἦ που τῶνδʼ ἀφώρμηται δόμων\nτλήμων Ὀρέστης θεομανεῖ λύσσῃ δαμείς;\nἥκιστα· πρὸς δʼ Ἀργεῖον οἴχεται λεών,\nψυχῆς ἀγῶνα τὸν προκείμενον πέρι\nδώσων, ἐν ᾧ ζῆν ἢ θανεῖν ὑμᾶς χρεών.\nοἴμοι· τί χρῆμʼ ἔδρασε; τίς δʼ ἔπεισέ νιν;\nΠυλάδης· ἔοικε δʼ οὐ μακρὰν ὅδʼ ἄγγελος\nλέξειν τὰ κεῖθεν σοῦ κασιγνήτου πέρι.\nὦ τλῆμον, ὦ δύστηνε τοῦ στρατηλάτου\nἈγαμέμνονος παῖ, πότνιʼ Ἠλέκτρα, λόγους\nἄκουσον οὕς σοι δυστυχεῖς ἥκω φέρων.\nαἰαῖ, διοιχόμεσθα· δῆλος εἶ λόγῳ.\nκακῶν γὰρ ἥκεις, ὡς ἔοικεν, ἄγγελος.\nψήφῳ Πελασγῶν σὸν κασίγνητον θανεῖν\nκαὶ σέ, ὦ τάλαινʼ, ἔδοξε τῇδʼ ἐν ἡμέρᾳ.\nοἴμοι· προσῆλθεν ἐλπίς, ἣν φοβουμένη\nπάλαι τὸ μέλλον ἐξετηκόμην γόοις.\nἀτὰρ τίς ἁγών, τίνες ἐν Ἀργείοις λόγοι\nκαθεῖλον ἡμᾶς κἀπεκύρωσαν θανεῖν;\nλέγʼ, ὦ γεραιέ· πότερα λευσίμῳ χερὶ\nἢ διὰ σιδήρου πνεῦμʼ ἀπορρῆξαί με δεῖ,\nκοινὰς ἀδελφῷ συμφορὰς κεκτημένην;\nἐτύγχανον μὲν ἀγρόθεν πυλῶν ἔσω\nβαίνων, πυθέσθαι δεόμενος τά τʼ ἀμφὶ σοῦ\nτά τʼ ἀμφʼ Ὀρέστου· σῷ γὰρ εὔνοιαν πατρὶ\nἀεί ποτʼ εἶχον, καί μʼ ἔφερβε σὸς δόμος\nπένητα μέν, χρῆσθαι δὲ γενναῖον φίλοις.\nὁρῶ δʼ ὄχλον στείχοντα καὶ θάσσοντʼ ἄκραν,\nοὗ φασι πρῶτον Δαναὸν Αἰγύπτῳ δίκας\nδιδόντʼ ἀθροῖσαι λαὸν ἐς κοινὰς ἕδρας.\nἀστῶν δὲ δή τινʼ ἠρόμην ἄθροισμʼ ἰδών·\nΤί καινὸν Ἄργει; μῶν τι πολεμίων πάρα\nἄγγελμʼ ἀνεπτέρωκε Δαναϊδῶν πόλιν;\nὃ δʼ εἶπʼ· Ὀρέστην κεῖνον οὐχ ὁρᾷς πέλας\nστείχοντʼ, ἀγῶνα θανάσιμον δραμούμενον;\nὁρῶ δʼ ἄελπτον φάσμʼ, ὃ μήποτʼ ὤφελον,\nΠυλάδην τε καὶ σὸν σύγγονον στείχονθʼ ὁμοῦ,\nτὸν μὲν κατηφῆ καὶ παρειμένον νόσῳ,\nτὸν δʼ ὥστʼ ἀδελφὸν ἴσα φίλῳ λυπούμενον,\nνόσημα κηδεύοντα παιδαγωγίᾳ.\nἐπεὶ δὲ πλήρης ἐγένετʼ Ἀργείων ὄχλος,\nκῆρυξ ἀναστὰς εἶπε· Τίς χρῄζει λέγειν,\nπότερον Ὀρέστην κατθανεῖν ἢ μὴ χρεών,\nμητροκτονοῦντα; κἀπὶ τῷδʼ ἀνίσταται\nΤαλθύβιος, ὃς σῷ πατρὶ συνεπόρθει Φρύγας.\nἔλεξε δʼ, ὑπὸ τοῖς δυναμένοισιν ὢν ἀεί,\nδιχόμυθα, πατέρα μὲν σὸν ἐκπαγλούμενος,\nσὸν δʼ οὐκ ἐπαινῶν σύγγονον, καλοὺς κακοὺς\nλόγους ἑλίσσων, ὅτι καθισταίη νόμους\nἐς τοὺς τεκόντας οὐ καλούς· τὸ δʼ ὄμμʼ ἀεὶ\nφαιδρωπὸν ἐδίδου τοῖσιν Αἰγίσθου φίλοις.\nτὸ γὰρ γένος τοιοῦτον· ἐπὶ τὸν εὐτυχῆ\nπηδῶσʼ ἀεὶ κήρυκες· ὅδε δʼ αὐτοῖς φίλος,\nὃς ἂν δύνηται πόλεος ἔν τʼ ἀρχαῖσιν ᾖ.\nἐπὶ τῷδε δʼ ἠγόρευε Διομήδης ἄναξ.\nοὗτος κτανεῖν μὲν οὔτε σὲ οὔτε σύγγονον\nεἴα, φυγῇ δὲ ζημιοῦντας εὐσεβεῖν.\nἐπερρόθησαν δʼ οἳ μὲν ὡς καλῶς λέγοι,\nοἳ δʼ οὐκ ἐπῄνουν. κἀπὶ τῷδʼ ἀνίσταται\nἀνήρ τις ἀθυρόγλωσσος, ἰσχύων θράσει,\nἈργεῖος οὐκ Ἀργεῖος, ἠναγκασμένος,\nθορύβῳ τε πίσυνος κἀμαθεῖ παρρησίᾳ,\nπιθανὸς ἔτʼ αὐτοὺς περιβαλεῖν κακῷ τινι·\nὅταν γὰρ ἡδύς τις λόγοις φρονῶν κακῶς\nπείθῃ τὸ πλῆθος, τῇ πόλει κακὸν μέγα·\nὅσοι δὲ σὺν νῷ χρηστὰ βουλεύουσʼ ἀεί,\nκἂν μὴ παραυτίκʼ, αὖθίς εἰσι χρήσιμοι\nπόλει. θεᾶσθαι δʼ ὧδε χρὴ τὸν προστάτην\nἰδόνθʼ· ὅμοιον γὰρ τὸ χρῆμα γίγνεται\nτῷ τοὺς λόγους λέγοντι καὶ τιμωμένῳ.\nὃς εἶπʼ Ὀρέστην καὶ σὲ ἀποκτεῖναι πέτροις\nβάλλοντας· ὑπὸ δʼ ἔτεινε Τυνδάρεως λόγους\nτῷ σφὼ κατακτείνοντι τοιούτους λέγειν.\nἄλλος δʼ ἀναστὰς ἔλεγε τῷδʼ ἐναντία,\nμορφῇ μὲν οὐκ εὐωπός, ἀνδρεῖος δʼ ἀνήρ,\nὀλιγάκις ἄστυ κἀγορᾶς χραίνων κύκλον,\nαὐτουργός — οἵπερ καὶ μόνοι σῴζουσι γῆν —\nξυνετὸς δέ, χωρεῖν ὁμόσε τοῖς λόγοις θέλων,\nἀκέραιος, ἀνεπίπληκτον ἠσκηκὼς βίον·\nὃς εἶπʼ Ὀρέστην παῖδα τὸν Ἀγαμέμνονος\nστεφανοῦν, ὃς ἠθέλησε τιμωρεῖν πατρί,\nκακὴν γυναῖκα κἄθεον κατακτανών,\nἣ κεῖνʼ ἀφῄρει, μήθʼ ὁπλίζεσθαι χέρα\nμήτε στρατεύειν ἐκλιπόντα δώματα,\nεἰ τἄνδον οἰκουρήμαθʼ οἱ λελειμμένοι\nφθείρουσιν, ἀνδρῶν εὔνιδας λωβώμενοι.\nκαὶ τοῖς γε χρηστοῖς εὖ λέγειν ἐφαίνετο.\nκοὐδεὶς ἔτʼ εἶπε. σὸς δʼ ἐπῆλθε σύγγονος,\nἔλεξε δʼ· ὦ γῆν Ἰνάχου κεκτημένοι,\nπάλαι Πελασγοί, Δαναΐδαι δεύτερον,\nὑμῖν ἀμύνων οὐδὲν ἧσσον ἢ πατρὶ\nἔκτεινα μητέρʼ. εἰ γὰρ ἀρσένων φόνος\nἔσται γυναιξὶν ὅσιος, οὐ φθάνοιτʼ ἔτʼ ἂν\nθνῄσκοντες, ἢ γυναιξὶ δουλεύειν χρεών·\nτοὐναντίον δὲ δράσετʼ ἢ δρᾶσαι χρεών.\nνῦν μὲν γὰρ ἡ προδοῦσα λέκτρʼ ἐμοῦ πατρὸς\nτέθνηκεν· εἰ δὲ δὴ κατακτενεῖτʼ ἐμέ,\nὁ νόμος ἀνεῖται, κοὐ φθάνοι θνῄσκων τις ἄν·\nὡς τῆς γε τόλμης οὐ σπάνις γενήσεται.\nἀλλʼ οὐκ ἔπειθʼ ὅμιλον, εὖ δοκῶν λέγειν.\nνικᾷ δʼ ἐκεῖνος ὁ κακὸς ἐν πλήθει λέγων,\nὃς ἠγόρευσε σύγγονον σέ τε κτανεῖν.\nμόλις δʼ ἔπεισε μὴ πετρουμένους θανεῖν\nτλήμων Ὀρέστης· αὐτόχειρι δὲ σφαγῇ\nὑπέσχετʼ ἐν τῇδʼ ἡμέρᾳ λείψειν βίον\nσὺν σοί. πορεύει δʼ αὐτὸν ἐκκλήτων ἄπο\nΠυλάδης δακρύων· σὺν δʼ ὁμαρτοῦσιν φίλοι\nκλαίοντες, οἰκτίροντες· ἔρχεται δέ σοι\nπικρὸν θέαμα καὶ πρόσοψις ἀθλία.\nἀλλʼ εὐτρέπιζε φάσγανʼ ἢ βρόχον δέρῃ·\nὡς δεῖ λιπεῖν σε φέγγος· ἡ εὐγένεια δὲ\nοὐδέν σʼ ἐπωφέλησεν, οὐδʼ ὁ Πύθιος\nτρίποδα καθίζων Φοῖβος, ἀλλʼ ἀπώλεσεν.\nὦ δυστάλαινα παρθένʼ, ὡς ξυνηρεφὲς\nπρόσωπον εἰς γῆν σὸν βαλοῦσʼ ἄφθογγος εἶ,\nὡς εἰς στεναγμοὺς καὶ γόους δραμουμένη.\nκατάρχομαι στεναγμόν, ὦ Πελασγία,\nτιθεῖσα λευκὸν ὄνυχα διὰ παρηίδων,\nαἱματηρὸν ἄταν,\nκτύπον τε κρατός, ὃν ἔλαχʼ ἁ κατὰ χθονὸς\nνερτέρων Περσέφασσα καλλίπαις θεά.\nἰαχείτω δὲ γᾶ Κυκλωπία,\nσίδαρον ἐπὶ κάρα τιθεῖσα κούριμον,\nπήματʼ οἴκων.\nἔλεος ἔλεος ὅδʼ ἔρχεται\nτῶν θανουμένων ὕπερ,\nστρατηλατᾶν Ἑλλάδος ποτʼ ὄντων.\nβέβακε γὰρ βέβακεν, οἴχεται τέκνων\nπρόπασα γέννα Πέλοπος ὅ τʼ ἐπὶ μακαρίοις\nζῆλος ὤν ποτʼ οἴκοις·\nφθόνος νιν εἷλε θεόθεν, ἅ τε δυσμενὴς\nφοινία ψῆφος ἐν πολίταις.\nἰὼ ἰώ, πανδάκρυτʼ ἐφαμέρων\nἔθνη πολύπονα, λεύσσεθʼ, ὡς παρʼ ἐλπίδας\nμοῖρα βαίνει.\nἕτερα δʼ ἕτερος ἀμείβεται\nπήματʼ ἐν χρόνῳ μακρῷ·\nβροτῶν δʼ ὁ πᾶς ἀστάθμητος αἰών.\nμόλοιμι τὰν οὐρανοῦ\nμέσον χθονός τε τεταμέναν\nαἰωρήμασι πέτραν,\nἁλύσεσιν χρυσέαισι φερομέναν δίναισι,\nβῶλον ἐξ Ὀλύμπου,\nἵνʼ ἐν θρήνοισιν ἀναβοάσω\nγέροντι πατρὶ Ταντάλῳ\nὃς ἔτεκεν ἔτεκε γενέτορας ἐμέθεν δόμων,\nοἳ κατεῖδον ἄτας,\nποτανὸν μὲν δίωγμα πώλων\nτεθριπποβάμονι στόλῳ Πέλοψ ὅτε\nπελάγεσι διεδίφρευσε, Μυρτίλου φόνον\nδικὼν ἐς οἶδμα πόντου,\nλευκοκύμοσιν\nπρὸς Γεραιστίαις\nποντίων σάλων\nᾐόσιν ἁρματεύσας.\nὅθεν δόμοισι τοῖς ἐμοῖς\nἦλθʼ ἀρὰ πολύστονος,\nλόχευμα ποιμνίοισι Μαιάδος τόκου,\nτὸ χρυσόμαλλον ἀρνὸς ὁπότʼ\nἐγένετο τέρας ὀλοὸν ὀλοὸν\nἈτρέος ἱπποβώτα·\nὅθεν Ἔρις τό τε πτερωτὸν\nἁλίου μετέβαλεν ἅρμα,\nτὰν πρὸς ἑσπέραν κέλευθον\nοὐρανοῦ προσαρμόσα-\nσα μονόπωλον ἐς Ἀῶ,\nἑπταπόρου τε δράμημα Πελειάδος\nεἰς ὁδὸν ἄλλαν Ζεὺς μεταβάλλει,\nτῶνδέ τʼ ἀμείβει θανάτους θανά-\nτων τά τʼ ἐπώνυμα δεῖπνα Θυέστου\nλέκτρα τε Κρήσσας Ἀερόπας δολί-\nας δολίοισι γάμοις· τὰ πανύστατα δʼ\nεἰς ἐμὲ καὶ γενέταν ἐμὸν ἤλυθε\nδόμων πολυπόνοις ἀνάγκαις.\nκαὶ μὴν ὅδε σὸς σύγγονος ἕρπει\nψήφῳ θανάτου κατακυρωθείς,\nὅ τε πιστότατος πάντων Πυλάδης,\nἰσάδελφος ἀνήρ, ἰθύνων\nνοσερὸν κῶλον Ὀρέστου,\nποδὶ κηδοσύνῳ παράσειρος.\nοἲ ἐγώ· πρὸ τύμβου γάρ σʼ ὁρῶσʼ ἀναστένω,\nἀδελφέ, καὶ πάροιθε νερτέρου πυρᾶς.\nοἲ ἐγὼ μάλʼ αὖθις· ὥς σʼ ἰδοῦσʼ ἐν ὄμμασιν\nπανυστάτην πρόσοψιν ἐξέστην φρενῶν.\nοὐ σῖγʼ ἀφεῖσα τοὺς γυναικείους γόους\nστέρξεις τὰ κρανθέντʼ; οἰκτρὰ μὲν τάδʼ, ἀλλʼ ὅμως\nφέρειν σʼ ἀνάγκη τὰς παρεστώσας τύχας.\nκαὶ πῶς σιωπῶ; φέγγος εἰσορᾶν θεοῦ\nτόδʼ οὐκέθʼ ἡμῖν τοῖς ταλαιπώροις μέτα.\nσὺ μή μʼ ἀπόκτεινʼ· ἅλις ὑπʼ Ἀργείας χερὸς\nτέθνηχʼ ὁ τλήμων· τὰ δὲ παρόντʼ ἔα κακά.\nὦ μέλεος ἥβης σῆς, Ὀρέστα, καὶ πότμου\nθανάτου τʼ ἀώρου. ζῆν ἐχρῆν σʼ, ὅτʼ οὐκέτʼ εἶ.\nμὴ πρὸς θεῶν μοι περιβάλῃς ἀνανδρίαν,\nἐς δάκρυα πορθμεύουσʼ ὑπομνήσει κακῶν.\nθανούμεθʼ· οὐχ οἷόν τε μὴ στένειν κακά.\nπᾶσιν γὰρ οἰκτρὸν ἡ φίλη ψυχὴ βροτοῖς.\nτόδʼ ἦμαρ ἡμῖν κύριον· δεῖ δʼ ἢ βρόχους\nἅπτειν κρεμαστοὺς ἢ ξίφος θήγειν χερί.\nσύ νύν μʼ, ἀδελφέ, μή τις Ἀργείων κτάνῃ\nὕβρισμα θέμενος τὸν Ἀγαμέμνονος γόνον.\nἅλις τὸ μητρὸς αἷμʼ ἔχω· σὲ δʼ οὐ κτενῶ,\nἀλλʼ αὐτόχειρι θνῇσχʼ ὅτῳ βούλῃ τρόπῳ.\nἔσται τάδʼ· οὐδὲν σοῦ ξίφους λελείψομαι.\nἀλλʼ ἀμφιθεῖναι σῇ δέρῃ θέλω χέρας.\nτέρπου κενὴν ὄνησιν, εἰ τερπνὸν τόδε\nθανάτου πέλας βεβῶσι, περιβαλεῖν χέρας.\nὦ φίλτατʼ, ὦ ποθεινὸν ἥδιστόν τʼ ἔχων\nτῆς σῆς ἀδελφῆς ὄνομα καὶ ψυχὴν μίαν.\nἔκ τοί με τήξεις· καί σʼ ἀμείψασθαι θέλω\nφιλότητι χειρῶν. τί γὰρ ἔτʼ αἰδοῦμαι τάλας;\nὦ στέρνʼ ἀδελφῆς, ὦ φίλον πρόσπτυγμʼ ἐμόν,\nτάδʼ ἀντὶ παίδων καὶ γαμηλίου λέχους —\nπροσφθέγματʼ ἀμφοῖν τοῖς ταλαιπώροις πάρα.\nφεῦ·\nπῶς ἂν ξίφος νὼ ταὐτόν, εἰ θέμις, κτάνοι\nκαὶ μνῆμα δέξαιθʼ ἕν, κέδρου τεχνάσματα;\nἥδιστʼ ἂν εἴη ταῦθʼ· ὁρᾷς δὲ δὴ φίλων\nὡς ἐσπανίσμεθʼ, ὥστε κοινωνεῖν τάφου.\nοὐδʼ εἶφʼ ὑπὲρ σοῦ, μὴ θανεῖν σπουδὴν ἔχων,\nΜενέλαος ὁ κακός, ὁ προδότης τοὐμοῦ πατρός;\nοὐδʼ ὄμμʼ ἔδειξεν, ἀλλʼ ἐπὶ σκήπτροις ἔχων\nτὴν ἐλπίδʼ, εὐλαβεῖτο μὴ σῴζειν φίλους.\nἀλλʼ εἶʼ ὅπως γενναῖα καὶ Ἀγαμέμνονος\nδράσαντε κατθανούμεθʼ ἀξιώτατα.\nκἀγὼ μὲν εὐγένειαν ἀποδείξω πόλει,\nπαίσας πρὸς ἧπαρ φασγάνῳ· σὲ δʼ αὖ χρεὼν\nὅμοια πράσσειν τοῖς ἐμοῖς τολμήμασιν.\nΠυλάδη, σὺ δʼ ἡμῖν τοῦ φόνου γενοῦ βραβεύς,\nκαὶ κατθανόντοιν εὖ περίστειλον δέμας\nθάψον τε κοινῇ πρὸς πατρὸς τύμβον φέρων.\nκαὶ χαῖρʼ· ἐπʼ ἔργον δʼ, ὡς ὁρᾷς, πορεύομαι.\nἐπίσχες. ἓν μὲν πρῶτά σοι μομφὴν ἔχω,\nεἰ ζῆν με χρῄζειν σοῦ θανόντος ἤλπισας.\nτί γὰρ προσήκει κατθανεῖν σʼ ἐμοῦ μέτα;\nἤρου; τί δὲ ζῆν σῆς ἑταιρίας ἄτερ;\nοὐκ ἔκτανες σὴν μητέρʼ, ὡς ἐγὼ τάλας.\nσὺν σοί γε κοινῇ· ταὐτὰ καὶ πάσχειν με δεῖ.\nἀπόδος τὸ σῶμα πατρί, μὴ σύνθνῃσκέ μοι.\nσοὶ μὲν γὰρ ἔστι πόλις, ἐμοὶ δʼ οὐκ ἔστι δή,\nκαὶ δῶμα πατρὸς καὶ μέγας πλούτου λιμήν.\nγάμων δὲ τῆς μὲν δυσπότμου τῆσδʼ ἐσφάλης,\nἥν σοι κατηγγύησʼ ἑταιρίαν σέβων·\nσὺ δʼ ἄλλο λέκτρον παιδοποίησαι λαβών,\nκῆδος δὲ τοὐμὸν καὶ σὸν οὐκέτʼ ἔστι δή.\nἀλλʼ, ὦ ποθεινὸν ὄμμʼ ὁμιλίας ἐμῆς,\nχαῖρʼ· οὐ γὰρ ἡμῖν ἔστι τοῦτο, σοί γε μήν·\nοἱ γὰρ θανόντες χαρμάτων τητώμεθα.\nἦ πολὺ λέλειψαι τῶν ἐμῶν βουλευμάτων.\nμήθʼ αἷμά μου δέξαιτο κάρπιμον πέδον,\nμὴ λαμπρὸς αἰθήρ, εἴ σʼ ἐγὼ προδούς ποτε\nἐλευθερώσας τοὐμὸν ἀπολίποιμι σέ.\nκαὶ συγκατέκτανον γάρ, οὐκ ἀρνήσομαι,\nκαὶ πάντʼ ἐβούλευσʼ ὧν σὺ νῦν τίνεις δίκας·\nκαὶ ξυνθανεῖν οὖν δεῖ με σοὶ καὶ τῇδʼ ὁμοῦ.\nἐμὴν γὰρ αὐτήν, ἧς γε λέχος ἐπῄνεσα,\nκρίνω δάμαρτα· τί γὰρ ἐρῶ κἀγώ ποτε\nγῆν Δελφίδʼ ἐλθὼν Φωκέων ἀκρόπτολιν,\nὃς πρὶν μὲν ὑμᾶς δυστυχεῖν φίλος παρῆ,\nνῦν δʼ οὐκέτʼ εἰμὶ δυστυχοῦντί σοι φίλος;\nοὐκ ἔστιν. ἀλλὰ ταῦτα μὲν κἀμοὶ μέλει·\nἐπεὶ δὲ κατθανούμεθʼ, ἐς κοινοὺς λόγους\nἔλθωμεν, ὡς ἂν Μενέλεως συνδυστυχῇ.\nὦ φίλτατʼ, εἰ γὰρ τοῦτο κατθάνοιμʼ ἰδών.\nπιθοῦ νυν, ἄμμεινόν τε φασγάνου τομάς.\nμενῶ, τὸν ἐχθρὸν εἴ τι τιμωρήσομαι.\nσίγα νυν· ὡς γυναιξὶ πιστεύω βραχύ.\nμηδὲν τρέσῃς τάσδʼ· ὡς πάρεισʼ ἡμῖν φίλαι.\nἙλένην κτάνωμεν, Μενέλεῳ λύπην πικράν.\nπῶς; τὸ γὰρ ἕτοιμον ἔστιν, εἴ γʼ ἔσται καλῶς.\nσφάξαντες. ἐν δόμοις δὲ κρύπτεται σέθεν.\nμάλιστα· καὶ δὴ πάντʼ ἀποσφραγίζεται.\nἀλλʼ οὐκέθʼ, Ἅιδην νυμφίον κεκτημένη.\nκαὶ πῶς; ἔχει γὰρ βαρβάρους ὀπάονας.\nτίνας; Φρυγῶν γὰρ οὐδένʼ ἂν τρέσαιμʼ ἐγώ.\nοἵους ἐνόπτρων καὶ μύρων ἐπιστάτας.\nτρυφὰς γὰρ ἥκει δεῦρʼ ἔχουσα Τρωικάς;\nὥσθʼ Ἑλλὰς αὐτῇ σμικρὸν οἰκητήριον.\nοὐδὲν τὸ δοῦλον πρὸς τὸ μὴ δοῦλον γένος.\nκαὶ μὴν τόδʼ ἔρξας δὶς θανεῖν οὐχ ἅζομαι.\nἀλλʼ οὐδʼ ἐγὼ μήν, σοί γε τιμωρούμενος.\nτὸ πρᾶγμα δήλου καὶ πέραινʼ, ὅπως λέγεις.\nἔσιμεν ἐς οἴκους δῆθεν ὡς θανούμενοι.\nἔχω τοσοῦτον, τἀπίλοιπα δʼ οὐκ ἔχω.\nγόους πρὸς αὐτὴν θησόμεσθʼ ἃ πάσχομεν.\nὥστʼ ἐκδακρῦσαί γʼ ἔνδοθεν κεχαρμένην.\nκαὶ νῷν παρέσται ταῦθʼ ἅπερ κείνῃ τότε.\nἔπειτʼ ἀγῶνα πῶς ἀγωνιούμεθα;\nκρύπτʼ ἐν πέπλοισι τοισίδʼ ἕξομεν ξίφη.\nπρόσθεν δʼ ὀπαδῶν τίς ὄλεθρος γενήσεται;\nἐκκλῄσομεν σφᾶς ἄλλον ἄλλοσε στέγης.\nκαὶ τόν γε μὴ σιγῶντʼ ἀποκτείνειν χρεών.\nεἶτʼ αὐτὸ δηλοῖ τοὔργον οἷ τείνειν χρεών.\nἙλένην φονεύειν· μανθάνω τὸ σύμβολον.\nἔγνως· ἄκουσον δʼ ὡς καλῶς βουλεύομαι.\nεἰ μὲν γὰρ ἐς γυναῖκα σωφρονεστέραν\nξίφος μεθεῖμεν, δυσκλεὴς ἂν ἦν φόνος·\nνῦν δʼ ὑπὲρ ἁπάσης Ἑλλάδος δώσει δίκην,\nὧν πατέρας ἔκτεινʼ, ὧν δʼ ἀπώλεσεν τέκνα,\nνύμφας τʼ ἔθηκεν ὀρφανὰς ξυναόρων.\nὀλολυγμὸς ἔσται, πῦρ τʼ ἀνάψουσιν θεοῖς,\nσοὶ πολλὰ κἀμοὶ κέδνʼ ἀρώμενοι τυχεῖν,\nκακῆς γυναικὸς οὕνεχʼ αἷμʼ ἐπράξαμεν.\nὁ μητροφόντης δʼ οὐ καλῇ ταύτην κτανών,\nἀλλʼ ἀπολιπὼν τοῦτʼ ἐπὶ τὸ βέλτιον πεσῇ,\nἙλένης λεγόμενος τῆς πολυκτόνου φονεύς.\nοὐ δεῖ ποτʼ, οὐ δεῖ, Μενέλεων μὲν εὐτυχεῖν,\nτὸν σὸν δὲ πατέρα καὶ σὲ κἀδελφὴν θανεῖν,\nμητέρα τε — ἐῶ τοῦτʼ· οὐ γὰρ εὐπρεπὲς λέγειν —\nδόμους δʼ ἔχειν σοὺς διʼ Ἀγαμέμνονος δόρυ\nλαβόντα νύμφην· μὴ γὰρ οὖν ζῴην ἔτι,\nἢν μὴ ʼπʼ ἐκείνῃ φάσγανον σπασώμεθα.\nἢν δʼ οὖν τὸν Ἑλένης μὴ κατάσχωμεν φόνον,\nπρήσαντες οἴκους τούσδε κατθανούμεθα.\nἑνὸς γὰρ οὐ σφαλέντες ἕξομεν κλέος,\nκαλῶς θανόντες ἢ καλῶς σεσῳσμένοι.\nπάσαις γυναιξὶν ἀξία στυγεῖν ἔφυ\nἡ Τυνδαρὶς παῖς, ἣ κατῄσχυνεν γένος.\nφεῦ·\nοὐκ ἔστιν οὐδὲν κρεῖσσον ἢ φίλος σαφής,\nοὐ πλοῦτος, οὐ τυραννίς· ἀλόγιστον δέ τι\nτὸ πλῆθος ἀντάλλαγμα γενναίου φίλου.\nσὺ γὰρ τά τʼ εἰς Αἴγισθον ἐξηῦρες κακὰ\nκαὶ πλησίον παρῆσθα κινδύνων ἐμοί,\nνῦν τʼ αὖ δίδως μοι πολεμίων τιμωρίαν\nκοὐκ ἐκποδὼν εἶ — παύσομαί σʼ αἰνῶν, ἐπεὶ\nβάρος τι κἀν τῷδʼ ἐστίν, αἰνεῖσθαι λίαν.\nἐγὼ δὲ πάντως ἐκπνέων ψυχὴν ἐμὴν\nδράσας τι χρῄζω τοὺς ἐμοὺς ἐχθροὺς θανεῖν,\nἵνʼ ἀνταναλώσω μὲν οἵ με προύδοσαν,\nστένωσι δʼ οἵπερ κἄμʼ ἔθηκαν ἄθλιον.\nἈγαμέμνονός τοι παῖς πέφυχʼ, ὃς Ἑλλάδος\nἦρξʼ ἀξιωθείς, οὐ τύραννος, ἀλλʼ ὅμως\nῥώμην θεοῦ τινʼ ἔσχε· ὃν οὐ καταισχυνῶ\nδοῦλον παρασχὼν θάνατον, ἀλλʼ ἐλευθέρως\nψυχὴν ἀφήσω, Μενέλεων δὲ τείσομαι.\nἑνὸς γὰρ εἰ λαβοίμεθʼ, εὐτυχοῖμεν ἄν,\nεἴ ποθεν ἄελπτος παραπέσοι σωτηρία\nκτανοῦσι μὴ θανοῦσιν· εὔχομαι τάδε.\nὃ βούλομαι γάρ, ἡδὺ καὶ διὰ στόμα\nπτηνοῖσι μύθοις ἀδαπάνως τέρψαι φρένα.\nἐγώ, κασίγνητʼ, αὐτὸ τοῦτʼ ἔχειν δοκῶ,\nσωτηρίαν σοὶ τῷδέ τʼ ἐκ τρίτων τʼ ἐμοί.\nθεοῦ λέγεις πρόνοιαν. ἀλλὰ ποῦ τόδε;\nἐπεὶ τὸ συνετόν γʼ οἶδα σῇ ψυχῇ παρόν.\nἄκουε δή νυν· καὶ σὺ δεῦρο νοῦν ἔχε.\nλέγʼ· ὡς τὸ μέλλειν ἀγάθʼ ἔχει τινʼ ἡδονήν.\nἙλένης κάτοισθα θυγατέρʼ; εἰδότʼ ἠρόμην.\nοἶδʼ, ἣν ἔθρεψεν Ἑρμιόνην μήτηρ ἐμή.\nαὕτη βέβηκε πρὸς Κλυταιμήστρας τάφον.\nτί χρῆμα δράσουσʼ; ὑποτίθης τίνʼ ἐλπίδα;\nχοὰς κατασπείσουσʼ ὑπὲρ μητρὸς τάφῳ.\nκαὶ δὴ τί μοι τοῦτʼ εἶπας ἐς σωτηρίαν;\nξυλλάβεθʼ ὅμηρον τήνδʼ, ὅταν στείχῃ πάλιν.\nτίνος τόδʼ εἶπας φάρμακον τρισσοῖς φίλοις;\nἙλένης θανούσης, ἤν τι Μενέλεώς σε δρᾷ\nἢ τόνδε κἀμέ — πᾶν γὰρ ἓν φίλον τόδε —\nλέγʼ ὡς φονεύσεις Ἑρμιόνην· ξίφος δὲ χρὴ\nδέρῃ πρὸς αὐτῇ παρθένου σπάσαντʼ ἔχειν.\nκἂν μέν σε σῴζῃ μὴ θανεῖν χρῄζων κόρην\nἙλένης Μενέλεως πτῶμʼ ἰδὼν ἐν αἵματι,\nμέθες πεπᾶσθαι πατρὶ παρθένου δέμας·\nἢν δʼ ὀξυθύμου μὴ κρατῶν φρονήματος\nκτείνῃ σε, καὶ σὺ σφάζε παρθένου δέρην.\nκαί νιν δοκῶ, τὸ πρῶτον ἢν πολὺς παρῇ,\nχρόνῳ μαλάξειν σπλάγχνον· οὔτε γὰρ θρασὺς\nοὔτʼ ἄλκιμος πέφυκε. τήνδʼ ἡμῖν ἔχω\nσωτηρίας ἔπαλξιν. εἴρηται λόγος.\nὦ τὰς φρένας μὲν ἄρσενας κεκτημένη,\nτὸ σῶμα δʼ ἐν γυναιξὶ θηλείαις πρέπον,\nὡς ἀξία ζῆν μᾶλλον ἢ θανεῖν ἔφυς.\nΠυλάδη, τοιαύτης ἆρʼ ἁμαρτήσῃ τάλας\nγυναικὸς ἢ ζῶν μακάριον κτήσῃ λέχος.\nεἰ γὰρ γένοιτο, Φωκέων δʼ ἔλθοι πόλιν\nκαλοῖσιν ὑμεναίοισιν ἀξιουμένη.\nἥξει δʼ ἐς οἴκους Ἑρμιόνη τίνος χρόνου;\nὡς τἄλλα γʼ εἶπας, εἴπερ εὐτυχήσομεν,\nκάλλισθʼ, ἑλόντες σκύμνον ἀνοσίου πατρός.\nκαὶ δὴ πέλας νιν δωμάτων εἶναι δοκῶ·\nτοῦ γὰρ χρόνου τὸ μῆκος αὐτὸ συντρέχει.\nκαλῶς· σὺ μέν νυν, σύγγονʼ Ἠλέκτρα, δόμων\nπάρος μένουσα παρθένου δέχου πόδα,\nφύλασσε δʼ ἤν τις, πρὶν τελευτηθῇ φόνος,\nἢ ξύμμαχός τις ἢ κασίγνητος πατρός,\nἐλθὼν ἐς οἴκους φθῇ, γέγωνέ τʼ ἐς δόμους,\nἢ σανίδα παίσασʼ ἢ λόγους πέμψασʼ ἔσω·\nἡμεῖς δʼ ἔσω στείχοντες ἐπὶ τὸν ἔσχατον\nἀγῶνʼ ὁπλιζώμεσθα φασγάνῳ χέρας,\nΠυλάδη· σὺ γὰρ δὴ συμπονεῖς ἐμοὶ πόνους.\nὦ δῶμα ναίων νυκτὸς ὀρφναίας πάτερ,\nκαλεῖ σʼ Ὀρέστης παῖς σὸς ἐπίκουρον μολεῖν\nτοῖς δεομένοισι. διὰ σὲ γὰρ πάσχω τάλας\nἀδίκως· προδέδομαι δʼ ὑπὸ κασιγνήτου σέθεν,\nδίκαια πράξας· οὗ θέλω δάμαρθʼ ἑλὼν\nκτεῖναι· σὺ δʼ ἡμῖν τοῦδε συλλήπτωρ γενοῦ.\nὦ πάτερ, ἱκοῦ δῆτʼ, εἰ κλύεις ἔσω χθονὸς\nτέκνων καλούντων, οἳ σέθεν θνῄσκουσʼ ὕπερ.\nὦ συγγένεια πατρὸς ἐμοῦ, κἀμὰς λιτάς,\nἈγάμεμνον, εἰσάκουσον· ἔκσῳσον τέκνα.\nἔκτεινα μητέρα —\nἡψάμην δʼ ἐγὼ ξίφους —\nἐγὼ δʼ ἐπεβούλευσα κἀπέλυσʼ ὄκνου —\nσοί, πάτερ, ἀρήγων.\nοὐδʼ ἐγὼ προύδωκά σε.\nοὔκουν ὀνείδη τάδε κλύων ῥύσῃ τέκνα;\nδακρύοις κατασπένδω σε.\nἐγὼ δʼ οἴκτοισί γε.\nπαύσασθε, καὶ πρὸς ἔργον ἐξορμώμεθα.\nεἴπερ γὰρ εἴσω γῆς ἀκοντίζουσʼ ἀραί,\nκλύει. σὺ δʼ, ὦ Ζεῦ πρόγονε καὶ Δίκης σέβας,\nδότʼ εὐτυχῆσαι τῷδʼ ἐμοί τε τῇδέ τε·\nτρισσοῖς φίλοις γὰρ εἷς ἀγών, δίκη μία,\nἢ ζῆν ἅπασιν ἢ — θανεῖν ὀφείλεται.\nΜυκηνίδες ὦ φίλαι,\nτὰ πρῶτα κατὰ Πελασγὸν ἕδος Ἀργείων.\nτίνα θροεῖς αὐδάν, πότνια; παραμένει\nγὰρ ἔτι σοι τόδʼ ἐν Δαναϊδῶν πόλει.\nστῆθʼ αἳ μὲν ὑμῶν τόνδʼ ἁμαξήρη τρίβον,\nαἳ δʼ ἐνθάδʼ ἄλλον οἶμον ἐς φρουρὰν δόμων.\nτί δέ με τόδε χρέος ἀπύεις;\nἔνεπέ μοι, φίλα.\nφόβος ἔχει με μή τις ἐπὶ δώμασι\nσταθεὶς ἐπὶ φοίνιον αἷμα\nπήματα πήμασιν ἐξεύρῃ.\nχωρεῖτʼ, ἐπειγώμεσθʼ· ἐγὼ μὲν οὖν τρίβον\nτόνδʼ ἐκφυλάξω, τὸν πρὸς ἡλίου βολάς.\nκαὶ μὴν ἐγὼ τόνδʼ, ὃς πρὸς ἑσπέραν φέρει.\nδόχμιά νυν κόρας διάφερʼ ὀμμάτων.\nἐκεῖθεν ἐνθάδʼ, εἶτα παλινσκοπιὰν\nἔχομεν, ὡς θροεῖς.\nἑλίσσετέ νυν βλέφαρα,\nκόραισι δίδοτε πάντα διὰ βοστρύχων.\nὅδε τις ἐν τρίβῳ προσέρχεται. τίς ὅδʼ ἄρʼ ἀμ-\nφὶ μέλαθρον πολεῖ σὸν ἀγρότας ἀνήρ;\nἀπωλόμεσθʼ ἄρʼ, ὦ φίλαι· κεκρυμμένους\nθῆρας ξιφήρεις αὐτίκʼ ἐχθροῖσιν φανεῖ.\nἄφοβος ἔχε· κενός, ὦ φίλα,\nστίβος ὃν οὐ δοκεῖς.\nτί δέ; τὸ σὸν βέβαιον ἔτι μοι μένει;\nδὸς ἀγγελίαν ἀγαθάν τινʼ,\nεἰ τάδʼ ἔρημα τὰ πρόσθʼ αὐλᾶς.\nκαλῶς τά γʼ ἐνθένδʼ. ἀλλὰ τἀπὶ σοῦ σκόπει·\nὡς οὔτις ἡμῖν Δαναϊδῶν πελάζεται.\nἐς ταὐτὸν ἥκεις· καὶ γὰρ οὐδὲ τῇδʼ ὄχλος.\nφέρε νυν ἐν πύλαισιν ἀκοὰν βάλω.\nτί μέλλεθʼ οἱ κατʼ οἶκον ἐν ἡσυχίᾳ\nσφάγια φοινίσσειν;\nοὐκ εἰσακούουσʼ· ὦ τάλαινʼ ἐγὼ κακῶν.\nἆρʼ ἐς τὸ κάλλος ἐκκεκώφηται ξίφη;\nτάχα τις Ἀργείων ἔνοπλος ὁρμήσας\nποδὶ βοηδρόμῳ μέλαθρα προσμείξει.\nσκέψασθέ νυν ἄμεινον· οὐχ ἕδρας ἀγών·\nἀλλʼ αἳ μὲν ἐνθάδʼ, αἳ δʼ ἐκεῖσʼ ἑλίσσετε.\nἀμείβω κέλευθον σκοποῦσα πάντῃ.\nἰὼ Πελασγὸν Ἄργος, ὄλλυμαι κακῶς.\n— ἠκούσαθʼ; ἅνδρες χεῖρʼ ἔχουσιν ἐν φόνῳ.\n— Ἑλένης τὸ κώκυμʼ ἐστίν, ὡς ἀπεικάσαι.\nὦ Διός, ὦ Διὸς ἀέναον κράτος,\nἔλθʼ ἐπίκουρος ἐμοῖς φίλοισι πάντως.\nΜενέλαε, θνῄσκω· σὺ δὲ παρών μʼ οὐκ ὠφελεῖς.\nφονεύετε, καίνετε,\nὄλλυτε, δίπτυχα δίστομα φάσγανα\nἐκ χερὸς ἱέμενοι\nτὰν λιποπάτορα λιπόγαμον, ἃ\nπλείστους ἔκανεν Ἑλλάνων\nδορὶ παρὰ ποταμὸν ὀλομένους,\nὅθι δάκρυα δάκρυσιν ἔπεσεν\nσιδαρέοισι βέλεσιν ἀμ-\nφὶ τὰς Σκαμάνδρου δίνας.\nσιγᾶτε σιγᾶτʼ· ᾐσθόμην κτύπου τινὸς\nκέλευθον ἐσπεσόντος ἀμφὶ δώματα.\nὦ φίλταται γυναῖκες, ἐς μέσον φόνον\nἥδʼ Ἑρμιόνη πάρεστι· παύσωμεν βοήν.\nστείχει γὰρ ἐσπεσοῦσα δικτύων βρόχους.\nκαλὸν τὸ θήραμʼ, ἢν ἁλῷ, γενήσεται.\nπάλιν κατάστηθʼ ἡσύχῳ μὲν ὄμματι,\nχρόᾳ δʼ ἀδήλῳ τῶν δεδραμένων πέρι·\nκἀγὼ σκυθρωποὺς ὀμμάτων ἕξω κόρας,\nὡς δῆθεν οὐκ εἰδυῖα τἀξειργασμένα.\nὦ παρθένʼ, ἥκεις τὸν Κλυταιμήστρας τάφον\nστέψασα καὶ σπείσασα νερτέροις χοάς;\nἥκω, λαβοῦσα πρευμένειαν. ἀλλά μοι\nφόβος τις εἰσελήλυθʼ, ἥντινʼ ἐν δόμοις\nτηλουρὸς οὖσα δωμάτων κλύω βοήν.\nτί δʼ; ἄξιʼ ἡμῖν τυγχάνει στεναγμάτων.\nεὔφημος ἴσθι· τί δὲ νεώτερον λέγεις;\nθανεῖν Ὀρέστην κἄμʼ ἔδοξε τῇδε γῇ.\nμὴ δῆτʼ, ἐμοῦ γε συγγενεῖς πεφυκότας.\nἄραρʼ· ἀνάγκης δʼ ἐς ζυγὸν καθέσταμεν.\nἦ τοῦδʼ ἕκατι καὶ βοὴ κατὰ στέγας;\nἱκέτης γὰρ Ἑλένης γόνασι προσπεσὼν βοᾷ —\nτίς; οὐδὲν οἶδα μᾶλλον, ἢν σὺ μὴ λέγῃς.\nτλήμων Ὀρέστης· μὴ θανεῖν, ἐμοῦ θʼ ὕπερ.\nἐπʼ ἀξίοισί τἄρʼ ἀνευφημεῖ δόμος.\nπερὶ τοῦ γὰρ ἄλλου μᾶλλον ἂν φθέγξαιτό τις;\nἀλλʼ ἐλθὲ καὶ μετάσχες ἱκεσίας φίλοις,\nσῇ μητρὶ προσπεσοῦσα τῇ μέγʼ ὀλβίᾳ,\nΜενέλαον ἡμᾶς μὴ θανόντας εἰσιδεῖν.\nἀλλʼ, ὦ τραφεῖσα μητρὸς ἐν χεροῖν ἐμῆς,\nοἴκτιρον ἡμᾶς κἀπικούφισον κακῶν.\nἴθʼ εἰς ἀγῶνα δεῦρʼ, ἐγὼ δʼ ἡγήσομαι·\nσωτηρίας γὰρ τέρμʼ ἔχεις ἡμῖν μόνη.\nἰδού, διώκω τὸν ἐμὸν ἐς δόμους πόδα.\nσώθηθʼ ὅσον γε τοὐπʼ ἐμέ.\nὦ κατὰ στέγας\nφίλοι ξιφήρεις, οὐχὶ συλλήψεσθʼ ἄγραν;\nοἲ ἐγώ· τίνας τούσδʼ εἰσορῶ;\nσιγᾶν χρεών·\nἡμῖν γὰρ ἥκεις, οὐχὶ σοί, σωτηρία.\nἔχεσθʼ ἔχεσθε· φάσγανον δὲ πρὸς δέρῃ\nβάλλοντες ἡσυχάζεθʼ, ὡς εἰδῇ τόδε\nΜενέλαος, οὕνεκʼ ἄνδρας, οὐ Φρύγας κακούς,\nεὑρὼν ἔπραξεν οἷα χρὴ πράσσειν κακούς.\n— ἰὼ ἰὼ φίλαι,\nκτύπον ἐγείρετε, κτύπον καὶ βοὰν\nπρὸ μελάθρων, ὅπως ὁ πραχθεὶς φόνος\nμὴ δεινὸν Ἀργείοισιν ἐμβάλῃ φόβον,\nβοηδρομῆσαι πρὸς δόμους τυραννικούς,\nπρὶν ἐτύμως ἴδω τὸν Ἑλένας φόνον\nκαθαιμακτὸν ἐν δόμοις κείμενον,\nἢ καὶ λόγον του προσπόλων πυθώμεθα·\nτὰ μὲν γὰρ οἶδα συμφορᾶς, τὰ δʼ οὐ σαφῶς.\n— διὰ δίκας ἔβα θεῶν\nνέμεσις ἐς Ἑλέναν.\nδακρύοισι γὰρ Ἑλλάδʼ ἅπασαν ἔπλησε,\nδιὰ τὸν ὀλόμενον ὀλόμενον Ἰδαῖον\nΠάριν, ὃς ἄγαγʼ Ἑλλάδʼ εἰς Ἴλιον.\nἀλλὰ κτυπεῖ γὰρ κλῇθρα βασιλείων δόμων,\nσιγήσατʼ· ἔξω γάρ τις ἐκβαίνει Φρυγῶν,\nοὗ πευσόμεσθα τἀν δόμοις ὅπως ἔχει.\nἈργέϊον ξίφος ἐκ θανάτου πέφευγα\nβαρβάροις ἐν εὐμάρι-\nσιν, κεδρωτὰ παστάδων ὑπὲρ τέραμνα\nΔωρικάς τε τριγλύφους,\nφροῦδα φροῦδα, γᾶ γᾶ,\nβαρβάροισι δρασμοῖς.\nαἰαῖ·\nπᾷ φύγω, ξέναι, πολιὸν αἰθέρʼ ἀμ-\nπτάμενος ἢ πόντον, Ὠκεανὸς ὃν\nταυρόκρανος ἀγκάλαις\nἑλίσσων κυκλοῖ χθόνα;\nτί δʼ ἔστιν, Ἑλένης πρόσπολʼ. Ἰδαῖον κάρα;\nἼλιον Ἴλιον, ὤμοι μοι,\nΦρύγιον ἄστυ καὶ καλλίβωλον Ἴ-\nδας ὄρος ἱερόν, ὥς σʼ ὀλόμενον στένω\nἁρμάτειον ἁρμάτειον μέλος\nβαρβάρῳ βοᾷ διʼ ὀρνιθόγονον\nὄμμα κυκνοπτέρου καλλοσύνας, Λήδας\nσκύμνου, δυσελένας\nδυσελένας,\nξεστῶν περγάμων Ἀπολλωνίων\nἐρινύν· ὀττοτοῖ·\nἰαλέμων ἰαλέμων\nΔαρδανία τλᾶμον Γανυμήδεος\nἱπποσύνᾳ, Διὸς εὐνέτα.\nσαφῶς λέγʼ ἡμῖν αὔθʼ ἕκαστα τἀν δόμοις.\nτὰ γὰρ πρὶν οὐκ εὔγνωστα συμβαλοῦσʼ ἔχω.\nαἴλινον αἴλινον ἀρχὰν θανάτου\nβάρβαροι λέγουσιν, αἰαῖ,\nἈσιάδι φωνᾷ, βασιλέων\nὅταν αἷμα χυθῇ κατὰ γᾶν ξίφεσιν\nσιδαρέοισιν Ἅιδα.\nἦλθον ἐς δόμους, ἵνʼ αὔθʼ ἕ-\nκαστά σοι λέγω, λέοντες\nἝλλανες δύο διδύμω·\nτῷ μὲν ὁ στρατηλάτας πατὴρ ἐκλῄζεθʼ,\nὃ δὲ παῖς Στροφίου, κακόμητις ἀνήρ,\nοἷος Ὀδυσσεύς, σιγᾷ δόλιος,\nπιστὸς δὲ φίλοις, θρασὺς εἰς ἀλκάν,\nξυνετὸς πολέμου, φόνιός τε δράκων.\nἔρροι τᾶς ἡσύχου\nπρονοίας κακοῦργος ὤν.\nοἳ δὲ πρὸς θρόνους ἔσω\nμολόντες ἇς ἔγημʼ ὁ τοξότας Πάρις\nγυναικός, ὄμμα δακρύοις\nπεφυρμένοι, ταπεινοὶ\nἕζονθʼ, ὃ μὲν τὸ κεῖθεν, ὃ δὲ\nτὸ κεῖθεν, ἄλλος ἄλλοθεν πεφραγμένοι.\nπερὶ δὲ γόνυ χέρας ἱκεσίους ἔβαλον ἔβαλον\nἙλένας ἄμφω.\nἀνὰ δὲ δρομάδες ἔθορον ἔθορον\nἀμφίπολοι Φρύγες·\nπροσεῖπε δʼ ἄλλος ἄλλον ἐν φόβῳ πεσών,\nμή τις εἴη δόλος.\nκἀδόκει τοῖς μὲν οὔ,\nτοῖς δʼ ἐς ἀρκυστάταν\nμηχανὰν ἐμπλέκειν\nπαῖδα τὰν Τυνδαρίδʼ ὁ\nμητροφόντας δράκων.\nσὺ δʼ ἦσθα ποῦ τότʼ; ἢ πάλαι φεύγεις φόβῳ,\nΦρυγίοις ἔτυχον Φρυγίοισι νόμοις\nπαρὰ βόστρυχον αὔραν αὔραν\nἙλένας Ἑλένας εὐπαγεῖ\nκύκλῳ πτερίνῳ πρὸ παρηίδος\nἀίσσων βαρβάροις νόμοισιν.\nἃ δὲ λίνον ἠλακάτᾳ\nδακτύλοις ἕλισσεν,\nνῆμα δʼ ἵετο πέδῳ,\nσκύλων Φρυγίων ἐπὶ τύμβον ἀγάλ-\nματα συστολίσαι χρῄζουσα λίνῳ,\nφάρεα πορφύρεα, δῶρα Κλυταιμήστρᾳ.\nπροσεῖπεν δʼ Ὀρέστας\nΛάκαιναν κόραν· ὦ\nΔιὸς παῖ, θὲς ἴχνος\nπέδῳ δεῦρʼ ἀποστᾶσα κλισμοῦ,\nΠέλοπος ἐπὶ προπάτορος ἕδραν\nπαλαιᾶς ἑστίας,\nἵνʼ εἰδῇς λόγους ἐμούς. —\nἄγει δʼ ἄγει νιν· ἃ δʼ ἐφείπετʼ,\nοὐ πρόμαντις ὧν ἔμελλεν·\nὁ δὲ συνεργὸς ἄλλʼ ἔπρασσʼ\nἰὼν κακὸς Φωκεύς·\nοὐκ ἐκποδὼν ἴτʼ; ἀλλʼ ἀεὶ κακοὶ Φρύγες.\nἔκλῃσε δʼ ἄλλον ἄλλοσʼ ἐν\nστέγαισι· τοὺς μὲν ἐν σταθμοῖ-\nσιν ἱππικοῖσι, τοὺς δʼ ἐν ἐξ-\nέδραισι, τοὺς δʼ ἐκεῖσʼ ἐκεῖθεν ἄλλον ἄλ-\nλοσε διαρμόσας ἀποπρὸ δεσποίνας.\nτί τοὐπὶ τῷδε συμφορᾶς ἐγίγνετο;\nἸδαία μᾶτερ\nμᾶτερ ὀβρίμα ὀβρίμα,\nαἰαὶ φονίων παθέων ἀνόμων\nτε κακῶν ἅπερ ἔδρακον ἔδρακον\nἐν δόμοις τυράννων.\nἀμφιπορφυρέων πέπλων\nὑπὸ σκότου ξίφη σπάσα-\nντες ἄλλος ἄλλοσʼ ἐν χεροῖν\nδίνασεν ὄμμα, μή τις παρὼν τύχοι.\nὡς κάπροι δʼ ὀρέστεροι γυ-\nναικὸς ἀντίοι σταθέντες\nἐννέπουσι· Κατθανῇ\nκατθανῇ,\nκακός σʼ ἀποκτείνει πόσις,\nκασιγνήτου προδοὺς\nἐν Ἄργει θανεῖν γόνον.\nἃ δʼ ἀνίαχεν ἴ-\nαχεν· Ὤμοι μοι.\nλευκὸν δʼ ἐμβαλοῦσα πῆχυν στέρνοις\nκτύπησε κρᾶτα μέλεον πλαγᾷ·\nφυγᾷ δὲ ποδὶ τὸ χρυσεοσάνδαλον\nἴχνος ἔφερεν ἔφερεν· ἐς\nκόμας δὲ δακτύλους δικὼν Ὀρέστας,\nΜυκηνίδʼ ἀρβύλαν προβάς,\nὤμοις ἀριστεροῖσιν ἀνακλάσας δέρην,\nπαίειν λαιμῶν ἔμελ-\nλεν εἴσω μέλαν ξίφος.\nποῦ δʼ ἦτʼ ἀμύνειν οἱ κατὰ στέγας Φρύγες;\nἰαχᾷ\nδόμων θύρετρα καὶ σταθμοὺς\nμοχλοῖσιν ἐκβαλόντες, ἔνθʼ ἐμίμνομεν,\nβοηδρομοῦμεν ἄλλος ἄλλοθεν στέγης,\nὃ μὲν πέτρους, ὃ δʼ ἀγκύλας,\nὃ δὲ ξίφος πρόκωπον ἐν χεροῖν ἔχων.\nἔναντα δʼ ἦλθε Πυλάδης\nἀλίαστος, οἷος οἷος Ἕκ-\nτωρ ὁ Φρύγιος ἢ τρικόρυθος Αἴας,\nὃν εἶδον εἶδον ἐν πύλαις\nΠριαμίσι· φασγάνων δʼ ἀκμὰς\nσυνήψαμεν.\nδὴ τότε διαπρεπεῖς τότʼ ἐγένοντο Φρύγες,\nὅσον Ἄρεως ἀλκὰν\nἥσσονες Ἑλλάδος ἐγενόμεθʼ αἰχμᾶς,\nὃ μὲν οἰχόμενος φυγάς, ὃ δὲ νέκυς ὤν,\nὃ δὲ τραῦμα φέρων, ὃ δὲ λισσόμενος,\nθανάτου προβολάν·\nὑπὸ σκότον δʼ ἐφεύγομεν·\nνεκροὶ δʼ ἔπιπτον, οἳ δʼ ἔμελλον, οἳ δʼ ἔκειντʼ.\nἔμολε δʼ ἁ τάλαινʼ Ἑρμιόνα δόμους\nἐπὶ φόνῳ χαμαιπετεῖ ματρός, ἅ\nνιν ἔτεκεν τλάμων.\nἄθυρσοι δʼ\nοἷά νιν δραμόντε Βάκχαι\nσκύμνον ἐν χεροῖν ὀρείαν\nξυνήρπασαν· πάλιν δὲ τὰν Διὸς κόραν\nἐπὶ σφαγὰν ἔτεινον· ἃ δʼ\nἐκ θαλάμων\nἐγένετο διαπρὸ δωμάτων\nἄφαντος, ὦ Ζεῦ καὶ γᾶ\nκαὶ φῶς καὶ νύξ,\nἤτοι φαρμάκοισιν ἢ\nμάγων τέχναις ἢ θεῶν κλοπαῖς.\nτὰ δʼ ὕστερʼ οὐκέτʼ οἶδα· δρα-\nπέτην γὰρ ἐξέκλεπτον ἐκ δόμων πόδα.\nπολύπονα δὲ πολύπονα πάθεα\nΜενέλεως ἀνασχόμενος ἀνόνητον ἀ-\nπὸ Τροίας ἔλαβε τὸν Ἑλένας γάμον.\nκαὶ μὴν ἀμείβει καινὸν ἐκ καινῶν τόδε·\nξιφηφόρον γὰρ εἰσορῶ πρὸ δωμάτων\nβαίνοντʼ Ὀρέστην ἐπτοημένῳ ποδί.\nποῦ ʼστιν οὗτος ὃς πέφευγεν ἐκ δόμων τοὐμὸν ξίφος;\nπροσκυνῶ σʼ, ἄναξ, νόμοισι βαρβάροισι προσπίτνων.\nοὐκ ἐν Ἰλίῳ τάδʼ ἐστίν, ἀλλʼ ἐν Ἀργείᾳ χθονί.\nπανταχοῦ ζῆν ἡδὺ μᾶλλον ἢ θανεῖν τοῖς σώφροσιν.\nοὔτι που κραυγὴν ἔθηκας Μενέλεῳ βοηδρομεῖν;\nσοὶ μὲν οὖν ἔγωγʼ ἀμύνειν· ἀξιώτερος γὰρ εἶ.\nἐνδίκως ἡ Τυνδάρειος ἆρα παῖς διώλετο;\nἐνδικώτατʼ, εἴ γε λαιμοὺς εἶχε τριπτύχους θανεῖν.\nδειλίᾳ γλώσσῃ χαρίζῃ, τἄνδον οὐχ οὕτω φρονῶν.\nοὐ γάρ, ἥτις Ἑλλάδʼ αὐτοῖς Φρυξὶ διελυμήνατο;\nὄμοσον — εἰ δὲ μή, κτενῶ σε — μὴ λέγειν ἐμὴν χάριν.\nτὴν ἐμὴν ψυχὴν κατώμοσʼ, ἣν ἂν εὐορκοῖμʼ ἐγώ.\nὧδε κἀν Τροίᾳ σίδηρος πᾶσι Φρυξὶν ἦν φόβος;\nἄπεχε φάσγανον· πέλας γὰρ δεινὸν ἀνταυγεῖ φόνον.\nμὴ πέτρος γένῃ δέδοικας ὥστε Γοργόνʼ εἰσιδών;\nμὴ μὲν οὖν νεκρός· τὸ Γοργοῦς δʼ οὐ κάτοιδʼ ἐγὼ κάρα.\nδοῦλος ὢν φοβῇ τὸν Ἅιδην, ὅς σʼ ἀπαλλάξει κακῶν;\nπᾶς ἀνήρ, κἂν δοῦλος ᾖ τις, ἥδεται τὸ φῶς ὁρῶν.\nεὖ λέγεις· σῴζει σε σύνεσις. ἀλλὰ βαῖνʼ ἔσω δόμων.\nοὐκ ἄρα κτενεῖς με;\nἀφεῖσαι.\nκαλὸν ἔπος λέγεις τόδε.\nἀλλὰ μεταβουλευσόμεσθα.\nτοῦτο δʼ οὐ καλῶς λέγεις.\nμῶρος, εἰ δοκεῖς με τλῆναι σὴν καθαιμάξαι δέρην·\nοὔτε γὰρ γυνὴ πέφυκας — οὔτʼ ἐν ἀνδράσιν σύ γʼ εἶ.\nτοῦ δὲ μὴ στῆσαί σε κραυγὴν οὕνεκʼ ἐξῆλθον δόμων·\nὀξὺ γὰρ βοῆς ἀκοῦσαν Ἄργος ἐξεγείρεται.\nΜενέλεων δʼ οὐ τάρβος ἡμῖν ἀναλαβεῖν ἔσω ξίφους·\nἀλλʼ ἴτω ξανθοῖς ἐπʼ ὤμων βοστρύχοις γαυρούμενος·\nεἰ γὰρ Ἀργείους ἐπάξει τοῖσδε δώμασιν λαβών,\nτὸν Ἑλένης φόνον διώκων, κἀμὲ μὴ σῴζειν θέλει\nσύγγονόν τʼ ἐμὴν Πυλάδην τε τὸν τάδε ξυνδρῶντά μοι,\nπαρθένον τε καὶ δάμαρτα δύο νεκρὼ κατόψεται.\n— ἰὼ ἰὼ τύχα,\nἕτερον εἰς ἀγῶνʼ, ἕτερον αὖ δόμος\nφοβερὸν ἀμφὶ τοὺς Ἀτρείδας πίτνει.\n— τί δρῶμεν; ἀγγέλλωμεν ἐς πόλιν τάδε;\nἢ σῖγʼ ἔχωμεν; ἀσφαλέστερον, φίλαι.\n— ἴδε πρὸ δωμάτων ἴδε προκηρύσσει\nθοάζων ὅδʼ αἰθέρος ἄνω καπνός.\n— ἅπτουσι πεύκας, ὡς πυρώσοντες δόμους\nτοὺς Τανταλείους, οὐδʼ ἀφίστανται φόνου.\n— τέλος ἔχει δαίμων βροτοῖς,\nτέλος ὅπᾳ θέλῃ.\n— μεγάλα δέ τις ἁ δύναμις διʼ ἀλαστόρων\nἔπεσʼ ἔπεσε μέλαθρα τάδε διʼ αἱμάτων\nδιὰ τὸ Μυρτίλου πέσημʼ ἐκ δίφρου.\nἀλλὰ μὴν καὶ τόνδε λεύσσω Μενέλεων δόμων πέλας\nὀξύπουν, ᾐσθημένον που τὴν τύχην ἣ νῦν πάρα.\nοὐκέτʼ ἂν φθάνοιτε κλῇθρα συμπεραίνοντες μοχλοῖς,\nὦ κατὰ στέγας Ἀτρεῖδαι. δεινὸν εὐτυχῶν ἀνὴρ\nπρὸς κακῶς πράσσοντας, ὡς σὺ νῦν, Ὀρέστα, δυστυχεῖς.\nἥκω κλύων τὰ δεινὰ καὶ δραστήρια\nδισσοῖν λεόντοιν· οὐ γὰρ ἄνδρʼ αὐτὼ καλῶ.\nἤκουσα γὰρ δὴ τὴν ἐμὴν ξυνάορον\nὡς οὐ τέθνηκεν, ἀλλʼ ἄφαντος οἴχεται —\nκενὴν ἀκούσας βάξιν, ἣν φόβῳ σφαλεὶς\nἤγγειλέ μοί τις. ἀλλὰ τοῦ μητροκτόνου\nτεχνάσματʼ ἐστὶ ταῦτα καὶ πολὺς γέλως.\nἀνοιγέτω τις δῶμα· προσπόλοις λέγω\nὠθεῖν πύλας τάσδʼ, ὡς ἂν ἀλλὰ παῖδʼ ἐμὴν\nῥυσώμεθʼ ἀνδρῶν ἐκ χερῶν μιαιφόνων,\nκαὶ τὴν τάλαιναν ἀθλίαν δάμαρτʼ ἐμὴν\nλάβωμεν, ᾗ δεῖ ξυνθανεῖν ἐμῇ χερὶ\nτοὺς διολέσαντας τὴν ἐμὴν ξυνάορον.\nοὗτος σύ, κλῄθρων τῶνδε μὴ ψαύσῃς χερί·\nΜενέλαον εἶπον, ὃς πεπύργωσαι θράσει·\nἢ τῷδε θριγκῷ κρᾶτα συνθραύσω σέθεν,\nῥήξας παλαιὰ γεῖσα, τεκτόνων πόνον.\nμοχλοῖς δʼ ἄραρε κλῇθρα, σῆς βοηδρόμου\nσπουδῆς ἅ σʼ εἴρξει, μὴ δόμων ἔσω περᾶν.\nἔα, τί χρῆμα; λαμπάδων ὁρῶ σέλας,\nδόμων δʼ ἐπʼ ἄκρων τούσδε πυργηρουμένους,\nξίφος δʼ ἐμῆς θυγατρὸς ἐπίφρουρον δέρῃ.\nπότερον ἐρωτᾶν ἢ κλύειν ἐμοῦ θέλεις;\nοὐδέτερʼ· ἀνάγκη δʼ, ὡς ἔοικε, σου κλύειν.\nμέλλω κτενεῖν σου θυγατέρʼ, εἰ βούλῃ μαθεῖν.\nἙλένην φονεύσας ἐπὶ φόνῳ πράσσεις φόνον;\nεἰ γὰρ κατέσχον μὴ θεῶν κλεφθεὶς ὕπο.\nἀρνῇ κατακτὰς κἀφʼ ὕβρει λέγεις τάδε;\nλυπράν γε τὴν ἄρνησιν· εἰ γὰρ ὤφελον —\nτί χρῆμα δρᾶσαι; παρακαλεῖς γὰρ ἐς φόβον.\nτὴν Ἑλλάδος μιάστορʼ εἰς Ἅιδου βαλεῖν.\nἀπόδος δάμαρτος νέκυν, ὅπως χώσω τάφῳ.\nθεοὺς ἀπαίτει. παῖδα δὲ κτενῶ σέθεν.\nὁ μητροφόντης ἐπὶ φόνῳ πράσσει φόνον;\nὁ πατρὸς ἀμύντωρ, ὃν σὺ προύδωκας θανεῖν.\nοὐκ ἤρκεσέν σοι τὸ παρὸν αἷμα μητέρος;\nοὐκ ἂν κάμοιμι τὰς κακὰς κτείνων ἀεί.\nἦ καὶ σύ, Πυλάδη, τοῦδε κοινωνεῖς φόνου;\nφησὶν σιωπῶν· ἀρκέσω δʼ ἐγὼ λέγων.\nἀλλʼ οὔτι χαίρων, ἤν γε μὴ φύγῃς πτεροῖς.\nοὐ φευξόμεσθα· πυρὶ δʼ ἀνάψομεν δόμους.\nἦ γὰρ πατρῷον δῶμα πορθήσεις τόδε;\nὡς μή γʼ ἔχῃς σύ, τήνδʼ ἐπισφάξας πυρί.\nκτεῖνʼ· ὡς κτανών γε τῶνδέ μοι δώσεις δίκην.\nἔσται τάδε.\nἆ ἆ, μηδαμῶς δράσῃς τάδε.\nσίγα νυν, ἀνέχου δʼ ἐνδίκως πράσσων κακῶς.\nἦ γὰρ δίκαιον ζῆν σε;\nκαὶ κρατεῖν γε γῆς.\nποίας;\nἐν Ἄργει τῷδε τῷ Πελασγικῷ.\nεὖ γοῦν θίγοις ἂν χερνίβων —\nτί δὴ γὰρ οὔ;\nκαὶ σφάγια πρὸ δορὸς καταβάλοις.\nσὺ δʼ ἂν καλῶς;\nἁγνὸς γάρ εἰμι χεῖρας.\nἀλλʼ οὐ τὰς φρένας.\nτίς δʼ ἂν προσείποι σέ;\nὅστις ἐστὶ φιλοπάτωρ.\nὅστις δὲ τιμᾷ μητέρα;\nεὐδαίμων ἔφυ.\nοὔκουν σύ γε.\nοὐ γὰρ ἁνδάνουσιν αἱ κακαί.\nἄπαιρε θυγατρὸς φάσγανον.\nψευδὴς ἔφυς.\nἀλλὰ κτενεῖς μου θυγατέρα;\nοὐ ψευδὴς ἔτʼ εἶ.\nοἴμοι, τί δράσω;\nπεῖθʼ ἐς Ἀργείους μολὼν —\nπειθὼ τίνα;\nἡμᾶς μὴ θανεῖν· αἰτοῦ πόλιν.\nἢ παῖδά μου φονεύσετε;\nὧδʼ ἔχει τάδε.\nὦ τλῆμον Ἑλένη —\nτἀμὰ δʼ οὐχὶ τλήμονα;\nσὲ σφάγιον ἐκόμισʼ ἐκ Φρυγῶν —\nεἰ γὰρ τόδʼ ἦν.\nπόνους πονήσας μυρίους.\nπλήν γʼ εἰς ἐμέ.\nπέπονθα δεινά.\nτότε γὰρ ἦσθʼ ἀνωφελής.\nἔχεις με.\nσαυτὸν σύ γʼ ἔλαβες κακὸς γεγώς.\nἀλλʼ εἶʼ, ὕφαπτε δώματʼ, Ἠλέκτρα, τάδε·\nσύ τʼ, ὦ φίλων μοι τῶν ἐμῶν σαφέστατε,\nΠυλάδη, κάταιθε γεῖσα τειχέων τάδε.\nὦ γαῖα Δαναῶν ἱππίου τʼ Ἄργους κτίται,\nοὐκ εἶʼ ἐνόπλῳ ποδὶ βοηδρομήσετε;\nπᾶσαν γὰρ ὑμῶν ὅδε βιάζεται πόλιν\nζῆν, αἷμα μητρὸς μυσαρὸν ἐξειργασμένος.\nΜενέλαε, παῦσαι λῆμʼ ἔχων τεθηγμένον·\nΦοῖβός σʼ ὁ Λητοῦς παῖς ὅδʼ ἐγγὺς ὢν καλῶ·\nσύ θʼ ὃς ξιφήρης τῇδʼ ἐφεδρεύεις κόρῃ,\nὈρέσθʼ, ἵνʼ εἰδῇς οὓς φέρων ἥκω λόγους.\nἙλένην μὲν ἣν σὺ διολέσαι πρόθυμος ὢν\nἥμαρτες, ὀργὴν Μενέλεῳ ποιούμενος,\nἥδʼ ἐστίν, ἣν ὁρᾶτʼ ἐν αἰθέρος πτυχαῖς,\nσεσῳσμένη τε κοὐ θανοῦσα πρὸς σέθεν.\nἐγώ νιν ἐξέσῳσα κἀπὸ φασγάνου\nτοῦ σοῦ κελευσθεὶς ἥρπασʼ ἐκ Διὸς πατρός.\nΖηνὸς γὰρ οὖσαν ζῆν νιν ἄφθιτον χρεών,\nΚάστορί τε Πολυδεύκει τʼ ἐν αἰθέρος πτυχαῖς\nσύνθακος ἔσται, ναυτίλοις σωτήριος.\nἄλλην δὲ νύμφην ἐς δόμους κτῆσαι λαβών,\nἐπεὶ θεοὶ τῷ τῆσδε καλλιστεύματι\nἝλληνας εἰς ἓν καὶ Φρύγας συνήγαγον,\nθανάτους τʼ ἔθηκαν, ὡς ἀπαντλοῖεν χθονὸς\nὕβρισμα θνητῶν ἀφθόνου πληρώματος.\nτὰ μὲν καθʼ Ἑλένην ὧδʼ ἔχει· σὲ δʼ αὖ χρεών,\nὈρέστα, γαίας τῆσδʼ ὑπερβαλόνθʼ ὅρους\nΠαρράσιον οἰκεῖν δάπεδον ἐνιαυτοῦ κύκλον.\nκεκλήσεται δὲ σῆς φυγῆς ἐπώνυμον\nἈζᾶσιν Ἀρκάσιν τʼ Ὀρέστειον καλεῖν.\nἐνθένδε δʼ ἐλθὼν τὴν Ἀθηναίων πόλιν\nδίκην ὑπόσχες αἵματος μητροκτόνου\nΕὐμενίσι τρισσαῖς· θεοὶ δέ σοι δίκης βραβῆς\nπάγοισιν ἐν Ἀρείοισιν εὐσεβεστάτην\nψῆφον διοίσουσʼ, ἔνθα νικῆσαί σε χρή.\nἐφʼ ἧς δʼ ἔχεις, Ὀρέστα, φάσγανον δέρῃ,\nγῆμαι πέπρωταί σʼ Ἑρμιόνην· ὃς δʼ οἴεται\nΝεοπτόλεμος γαμεῖν νιν, οὐ γαμεῖ ποτε.\nθανεῖν γὰρ αὐτῷ μοῖρα Δελφικῷ ξίφει,\nδίκας Ἀχιλλέως πατρὸς ἐξαιτοῦντά με.\nΠυλάδῃ δʼ ἀδελφῆς λέκτρον, ὥς ποτʼ ᾔνεσας,\nδός· ὁ δʼ ἐπιών νιν βίοτος εὐδαίμων μένει.\nἌργους δʼ Ὀρέστην, Μενέλεως, ἔα κρατεῖν,\nἐλθὼν δʼ ἄνασσε Σπαρτιάτιδος χθονός,\nφερνὰς ἔχων δάμαρτος, ἥ σε μυρίοις\nπόνοις διδοῦσα δεῦρʼ ἀεὶ διήνυσεν.\nτὰ πρὸς πόλιν δὲ τῷδʼ ἐγὼ θήσω καλῶς,\nὅς νιν φονεῦσαι μητέρʼ ἐξηνάγκασα.\nὦ Λοξία μαντεῖε, σῶν θεσπισμάτων.\nοὐ ψευδόμαντις ἦσθʼ ἄρʼ, ἀλλʼ ἐτήτυμος.\nκαίτοι μʼ ἐσῄει δεῖμα, μή τινος κλύων\nἀλαστόρων δόξαιμι σὴν κλύειν ὄπα.\nἀλλʼ εὖ τελεῖται, πείσομαι δὲ σοῖς λόγοις.\nἰδού, μεθίημʼ Ἑρμιόνην ἀπὸ σφαγῆς,\nκαὶ λέκτρʼ ἐπῄνεσʼ, ἡνίκʼ ἂν διδῷ πατήρ.\nὦ Ζηνὸς Ἑλένη χαῖρε παῖ· ζηλῶ δέ σε\nθεῶν κατοικήσασαν ὄλβιον δόμον.\nὈρέστα, σοὶ δὲ παῖδʼ ἐγὼ κατεγγυῶ,\nΦοίβου λέγοντος· εὐγενὴς δʼ ἀπʼ εὐγενοῦς\nγήμας ὄναιο καὶ σὺ χὡ διδοὺς ἐγώ.\nχωρεῖτέ νυν ἕκαστος οἷ προστάσσομεν,\nνείκας τε διαλύεσθε.\nπείθεσθαι χρεών.\nκἀγὼ τοιοῦτος· σπένδομαι δὲ συμφοραῖς,\nΜενέλαε, καὶ σοῖς, Λοξία, θεσπίσμασιν.\nἴτε νυν καθʼ ὁδόν, τὴν καλλίστην\nθεῶν Εἰρήνην τιμῶντες· ἐγὼ δʼ\nἙλένην Δίοις μελάθροις πελάσω,\nλαμπρῶν ἄστρων πόλον ἐξανύσας,\nἔνθα παρʼ Ἥρᾳ τῇ θʼ Ἡρακλέους\nἭβῃ πάρεδρος θεὸς ἀνθρώποις\nἔσται σπονδαῖς ἔντιμος ἀεί,\nσὺν Τυνδαρίδαις, τοῖς Διὸς υἱοῖς,\nναύταις μεδέουσα θαλάσσης.\nὦ μέγα σεμνὴ Νίκη, τὸν ἐμὸν\nβίοτον κατέχοις\nκαὶ μὴ λήγοις στεφανοῦσα.\n"};
