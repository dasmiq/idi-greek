var sequence = {"name":"Euripides. Bacchae","data":"\nἥκω Διὸς παῖς τήνδε Θηβαίων χθόνα\nΔιόνυσος, ὃν τίκτει ποθʼ ἡ Κάδμου κόρη\nΣεμέλη λοχευθεῖσʼ ἀστραπηφόρῳ πυρί·\nμορφὴν δʼ ἀμείψας ἐκ θεοῦ βροτησίαν\nπάρειμι Δίρκης νάματʼ Ἰσμηνοῦ θʼ ὕδωρ.\nὁρῶ δὲ μητρὸς μνῆμα τῆς κεραυνίας\nτόδʼ ἐγγὺς οἴκων καὶ δόμων ἐρείπια\nτυφόμενα Δίου πυρὸς ἔτι ζῶσαν φλόγα,\nἀθάνατον Ἥρας μητέρʼ εἰς ἐμὴν ὕβριν.\nαἰνῶ δὲ Κάδμον, ἄβατον ὃς πέδον τόδε\nτίθησι, θυγατρὸς σηκόν· ἀμπέλου δέ νιν\nπέριξ ἐγὼ ʼκάλυψα βοτρυώδει χλόῃ.\nλιπὼν δὲ Λυδῶν τοὺς πολυχρύσους γύας\nΦρυγῶν τε, Περσῶν θʼ ἡλιοβλήτους πλάκας\nΒάκτριά τε τείχη τήν τε δύσχιμον χθόνα\nΜήδων ἐπελθὼν Ἀραβίαν τʼ εὐδαίμονα\nἈσίαν τε πᾶσαν, ἣ παρʼ ἁλμυρὰν ἅλα\nκεῖται μιγάσιν Ἕλλησι βαρβάροις θʼ ὁμοῦ\nπλήρεις ἔχουσα καλλιπυργώτους πόλεις,\nἐς τήνδε πρῶτον ἦλθον Ἑλλήνων πόλιν,\nτἀκεῖ χορεύσας καὶ καταστήσας ἐμὰς\nτελετάς, ἵνʼ εἴην ἐμφανὴς δαίμων βροτοῖς.\nπρώτας δὲ Θήβας τῆσδε γῆς Ἑλληνίδος\nἀνωλόλυξα, νεβρίδʼ ἐξάψας χροὸς\nθύρσον τε δοὺς ἐς χεῖρα, κίσσινον βέλος·\nἐπεί μʼ ἀδελφαὶ μητρός, ἃς ἥκιστα χρῆν,\nΔιόνυσον οὐκ ἔφασκον ἐκφῦναι Διός,\nΣεμέλην δὲ νυμφευθεῖσαν ἐκ θνητοῦ τινος\nἐς Ζῆνʼ ἀναφέρειν τὴν ἁμαρτίαν λέχους,\nΚάδμου σοφίσμαθʼ, ὧν νιν οὕνεκα κτανεῖν\nΖῆνʼ ἐξεκαυχῶνθʼ, ὅτι γάμους ἐψεύσατο.\nτοιγάρ νιν αὐτὰς ἐκ δόμων ᾤστρησʼ ἐγὼ\nμανίαις, ὄρος δʼ οἰκοῦσι παράκοποι φρενῶν·\nσκευήν τʼ ἔχειν ἠνάγκασʼ ὀργίων ἐμῶν,\nκαὶ πᾶν τὸ θῆλυ σπέρμα Καδμείων, ὅσαι\nγυναῖκες ἦσαν, ἐξέμηνα δωμάτων·\nὁμοῦ δὲ Κάδμου παισὶν ἀναμεμειγμέναι\nχλωραῖς ὑπʼ ἐλάταις ἀνορόφοις ἧνται πέτραις.\nδεῖ γὰρ πόλιν τήνδʼ ἐκμαθεῖν, κεἰ μὴ θέλει,\nἀτέλεστον οὖσαν τῶν ἐμῶν βακχευμάτων,\nΣεμέλης τε μητρὸς ἀπολογήσασθαί μʼ ὕπερ\nφανέντα θνητοῖς δαίμονʼ ὃν τίκτει Διί.\nΚάδμος μὲν οὖν γέρας τε καὶ τυραννίδα\nΠενθεῖ δίδωσι θυγατρὸς ἐκπεφυκότι,\nὃς θεομαχεῖ τὰ κατʼ ἐμὲ καὶ σπονδῶν ἄπο\nὠθεῖ μʼ, ἐν εὐχαῖς τʼ οὐδαμοῦ μνείαν ἔχει.\nὧν οὕνεκʼ αὐτῷ θεὸς γεγὼς ἐνδείξομαι\nπᾶσίν τε Θηβαίοισιν. ἐς δʼ ἄλλην χθόνα,\nτἀνθένδε θέμενος εὖ, μεταστήσω πόδα,\nδεικνὺς ἐμαυτόν· ἢν δὲ Θηβαίων πόλις\nὀργῇ σὺν ὅπλοις ἐξ ὄρους βάκχας ἄγειν\nζητῇ, ξυνάψω μαινάσι στρατηλατῶν.\nὧν οὕνεκʼ εἶδος θνητὸν ἀλλάξας ἔχω\nμορφήν τʼ ἐμὴν μετέβαλον εἰς ἀνδρὸς φύσιν.\nἀλλʼ, ὦ λιποῦσαι Τμῶλον ἔρυμα Λυδίας,\nθίασος ἐμός, γυναῖκες, ἃς ἐκ βαρβάρων\nἐκόμισα παρέδρους καὶ ξυνεμπόρους ἐμοί,\nαἴρεσθε τἀπιχώριʼ ἐν πόλει Φρυγῶν\nτύμπανα, Ῥέας τε μητρὸς ἐμά θʼ εὑρήματα,\nβασίλειά τʼ ἀμφὶ δώματʼ ἐλθοῦσαι τάδε\nκτυπεῖτε Πενθέως, ὡς ὁρᾷ Κάδμου πόλις.\nἐγὼ δὲ βάκχαις, ἐς Κιθαιρῶνος πτυχὰς\nἐλθὼν ἵνʼ εἰσί, συμμετασχήσω χορῶν.\nἈσίας ἀπὸ γᾶς\nἱερὸν Τμῶλον ἀμείψασα θοάζω\nΒρομίῳ πόνον ἡδὺν κάματόν τʼ εὐκάματον,\nΒάκχιον εὐαζομένα.\nτίς ὁδῷ τίς ὁδῷ; τίς;\nμελάθροις ἔκτοπος ἔστω, στόμα τʼ εὔφημον\nἅπας ἐξοσιούσθω·\nτὰ νομισθέντα γὰρ αἰεὶ\nΔιόνυσον ὑμνήσω.\ná½¦\nμάκαρ, ὅστις εὐδαίμων\nτελετὰς θεῶν εἰδὼς\nβιοτὰν ἁγιστεύει καὶ\nθιασεύεται ψυχὰν\nἐν ὄρεσσι βακχεύων\nὁσίοις καθαρμοῖσιν,\nτά τε ματρὸς μεγάλας ὄργια\nΚυβέλας θεμιτεύων,\nἀνὰ θύρσον τε τινάσσων,\nκισσῷ τε στεφανωθεὶς\nΔιόνυσον θεραπεύει.\nἴτε βάκχαι, ἴτε βάκχαι,\nΒρόμιον παῖδα θεὸν θεοῦ\nΔιόνυσον κατάγουσαι\nΦρυγίων ἐξ ὀρέων Ἑλλάδος εἰς\nεὐρυχόρους ἀγυιάς, τὸν Βρόμιον·\nὅν\nποτʼ ἔχουσʼ ἐν ὠδίνων\nλοχίαις ἀνάγκαισι\nπταμένας Διὸς βροντᾶς νηδύος\nἔκβολον μάτηρ\nἔτεκεν, λιποῦσʼ αἰῶνα\nκεραυνίῳ πληγᾷ·\nλοχίοις δʼ αὐτίκα νιν δέξατο\nθαλάμαις Κρονίδας Ζεύς,\nκατὰ μηρῷ δὲ καλύψας\nχρυσέαισιν συνερείδει\nπερόναις κρυπτὸν ἀφʼ Ἥρας.\nἔτεκεν δʼ, ἁνίκα Μοῖραι\nτέλεσαν, ταυρόκερων θεὸν\nστεφάνωσέν τε δρακόντων\nστεφάνοις, ἔνθεν ἄγραν θηροτρόφον\nμαινάδες ἀμφιβάλλονται\nπλοκάμοις.\nὦ Σεμέλας τροφοὶ Θῆβαι,\nστεφανοῦσθε κισσῷ·\nβρύετε βρύετε χλοήρει\nμίλακι καλλικάρπῳ\nκαὶ καταβακχιοῦσθε δρυὸς\nἢ ἐλάτας κλάδοισι,\nστικτῶν τʼ ἐνδυτὰ νεβρίδων\nστέφετε λευκοτρίχων πλοκάμων\nμαλλοῖς· ἀμφὶ δὲ νάρθηκας ὑβριστὰς\nὁσιοῦσθʼ· αὐτίκα γᾶ πᾶσα χορεύσει—\nΒρόμιος ὅστις ἄγῃ θιάσουσ—\nεἰς ὄρος εἰς ὄρος, ἔνθα μένει\nθηλυγενὴς ὄχλος\nἀφʼ ἱστῶν παρὰ κερκίδων τʼ\nοἰστρηθεὶς Διονύσῳ.\nὦ θαλάμευμα Κουρήτων\nζάθεοί τε Κρήτας\nΔιογενέτορες ἔναυλοι,\nἔνθα τρικόρυθες ἄντροις\nβυρσότονον κύκλωμα τόδε\nμοι Κορύβαντες ηὗρον·\nβακχείᾳ δʼ ἀνὰ συντόνῳ\nκέρασαν ἁδυβόᾳ Φρυγίων\nαὐλῶν πνεύματι ματρός τε Ῥέας ἐς\nχέρα θῆκαν, κτύπον εὐάσμασι Βακχᾶν·\nπαρὰ δὲ μαινόμενοι Σάτυροι\nματέρος ἐξανύσαντο θεᾶς,\nἐς δὲ χορεύματα\nσυνῆψαν τριετηρίδων,\nαἷς χαίρει Διόνυσος.\nἡδὺς ἐν ὄρεσιν, ὅταν ἐκ θιάσων δρομαίων\nπέσῃ πεδόσε, νεβρίδος\nἔχων ἱερὸν ἐνδυτόν, ἀγρεύων\nαἷμα τραγοκτόνον, ὠμοφάγον χάριν, ἱέμενος\nἐς ὄρεα Φρύγια, Λύδιʼ, ὁ δʼ ἔξαρχος Βρόμιος,\nεὐοἷ.\nῥεῖ δὲ γάλακτι πέδον, ῥεῖ δʼ οἴνῳ, ῥεῖ δὲ μελισσᾶν\nνέκταρι.\nΣυρίας δʼ ὡς λιβάνου καπνὸν\nὁ Βακχεὺς ἀνέχων\nπυρσώδη φλόγα πεύκας\nἐκ νάρθηκος ἀίσσει\nδρόμῳ καὶ χοροῖσιν\nπλανάτας ἐρεθίζων\nἰαχαῖς τʼ ἀναπάλλων,\nτρυφερόν τε πλόκαμον εἰς αἰθέρα ῥίπτων.\nἅμα δʼ εὐάσμασι τοιάδʼ ἐπιβρέμει·\nὮ ἴτε βάκχαι,\nὦ ἴτε βάκχαι,\nΤμώλου χρυσορόου χλιδᾷ\nμέλπετε τὸν Διόνυσον\nβαρυβρόμων ὑπὸ τυμπάνων,\nεὔια τὸν εὔιον ἀγαλλόμεναι θεὸν\nἐν Φρυγίαισι βοαῖς ἐνοπαῖσί τε,\nλωτὸς ὅταν εὐκέλαδος\nἱερὸς ἱερὰ παίγματα βρέμῃ, σύνοχα\nφοιτάσιν εἰς ὄρος εἰς ὄρος· ἡδομένα\nδʼ ἄρα, πῶλος ὅπως ἅμα ματέρι\nφορβάδι, κῶλον ἄγει ταχύπουν σκιρτήμασι βάκχα.\nτίς ἐν πύλαισι; Κάδμον ἐκκάλει δόμων,\nἈγήνορος παῖδʼ, ὃς πόλιν Σιδωνίαν\nλιπὼν ἐπύργωσʼ ἄστυ Θηβαίων τόδε.\nἴτω τις, εἰσάγγελλε Τειρεσίας ὅτι\nζητεῖ νιν· οἶδε δʼ αὐτὸς ὧν ἥκω πέρι\nἅ τε ξυνεθέμην πρέσβυς ὢν γεραιτέρῳ,\nθύρσους ἀνάπτειν καὶ νεβρῶν δορὰς ἔχειν\nστεφανοῦν τε κρᾶτα κισσίνοις βλαστήμασιν.\nὦ φίλταθʼ, ὡς σὴν γῆρυν ᾐσθόμην κλύων\nσοφὴν σοφοῦ παρʼ ἀνδρός, ἐν δόμοισιν ὤν·\nἥκω δʼ ἕτοιμος τήνδʼ ἔχων σκευὴν θεοῦ·\nδεῖ γάρ νιν ὄντα παῖδα θυγατρὸς ἐξ ἐμῆς\nΔιόνυσον ὃς πέφηνεν ἀνθρώποις θεὸς\nὅσον καθʼ ἡμᾶς δυνατὸν αὔξεσθαι μέγαν.\nποῖ δεῖ χορεύειν, ποῖ καθιστάναι πόδα\nκαὶ κρᾶτα σεῖσαι πολιόν; ἐξηγοῦ σύ μοι\nγέρων γέροντι, Τειρεσία· σὺ γὰρ σοφός.\nὡς οὐ κάμοιμʼ ἂν οὔτε νύκτʼ οὔθʼ ἡμέραν\nθύρσῳ κροτῶν γῆν· ἐπιλελήσμεθʼ ἡδέως\nγέροντες ὄντες.\nταὔτʼ ἐμοὶ πάσχεις ἄρα·\nκἀγὼ γὰρ ἡβῶ κἀπιχειρήσω χοροῖς.\nοὐκοῦν ὄχοισιν εἰς ὄρος περάσομεν;\nἀλλʼ οὐχ ὁμοίως ἂν ὁ θεὸς τιμὴν ἔχοι.\nγέρων γέροντα παιδαγωγήσω σʼ ἐγώ.\nὁ θεὸς ἀμοχθὶ κεῖσε νῷν ἡγήσεται.\nμόνοι δὲ πόλεως Βακχίῳ χορεύσομεν;\nμόνοι γὰρ εὖ φρονοῦμεν, οἱ δʼ ἄλλοι κακῶς.\nμακρὸν τὸ μέλλειν· ἀλλʼ ἐμῆς ἔχου χερός.\nἰδού, ξύναπτε καὶ ξυνωρίζου χέρα.\nοὐ καταφρονῶ ʼγὼ τῶν θεῶν θνητὸς γεγώς.\nοὐδὲν σοφιζόμεσθα τοῖσι δαίμοσιν.\nπατρίους παραδοχάς, ἅς θʼ ὁμήλικας χρόνῳ\nκεκτήμεθʼ, οὐδεὶς αὐτὰ καταβαλεῖ λόγος,\nοὐδʼ εἰ διʼ ἄκρων τὸ σοφὸν ηὕρηται φρενῶν.\nἐρεῖ τις ὡς τὸ γῆρας οὐκ αἰσχύνομαι,\nμέλλων χορεύειν κρᾶτα κισσώσας ἐμόν;\nοὐ γὰρ διῄρηχʼ ὁ θεός, οὔτε τὸν νέον\nεἰ χρὴ χορεύειν οὔτε τὸν γεραίτερον,\nἀλλʼ ἐξ ἁπάντων βούλεται τιμὰς ἔχειν\nκοινάς, διαριθμῶν δʼ οὐδένʼ αὔξεσθαι θέλει.\nἐπεὶ σὺ φέγγος, Τειρεσία, τόδʼ οὐχ ὁρᾷς,\nἐγὼ προφήτης σοι λόγων γενήσομαι.\nΠενθεὺς πρὸς οἴκους ὅδε διὰ σπουδῆς περᾷ,\nἘχίονος παῖς, ᾧ κράτος δίδωμι γῆς.\nὡς ἐπτόηται· τί ποτʼ ἐρεῖ νεώτερον;\nἔκδημος ὢν μὲν τῆσδʼ ἐτύγχανον χθονός,\nκλύω δὲ νεοχμὰ τήνδʼ ἀνὰ πτόλιν κακά,\nγυναῖκας ἡμῖν δώματʼ ἐκλελοιπέναι\nπλασταῖσι βακχείαισιν, ἐν δὲ δασκίοις\nὄρεσι θοάζειν, τὸν νεωστὶ δαίμονα\nΔιόνυσον, ὅστις ἔστι, τιμώσας χοροῖς·\nπλήρεις δὲ θιάσοις ἐν μέσοισιν ἑστάναι\nκρατῆρας, ἄλλην δʼ ἄλλοσʼ εἰς ἐρημίαν\nπτώσσουσαν εὐναῖς ἀρσένων ὑπηρετεῖν,\nπρόφασιν μὲν ὡς δὴ μαινάδας θυοσκόους,\nτὴν δʼ Ἀφροδίτην πρόσθʼ ἄγειν τοῦ Βακχίου.\nὅσας μὲν οὖν εἴληφα, δεσμίους χέρας\nσῴζουσι πανδήμοισι πρόσπολοι στέγαις·\nὅσαι δʼ ἄπεισιν, ἐξ ὄρους θηράσομαι,\nἸνώ τʼ Ἀγαύην θʼ, ἥ μʼ ἔτικτʼ Ἐχίονι,\nἈκταίονός τε μητέρʼ, Αὐτονόην λέγω.\nκαὶ σφᾶς σιδηραῖς ἁρμόσας ἐν ἄρκυσιν\nπαύσω κακούργου τῆσδε βακχείας τάχα.\nλέγουσι δʼ ὥς τις εἰσελήλυθε ξένος,\nγόης ἐπῳδὸς Λυδίας ἀπὸ χθονός,\nξανθοῖσι βοστρύχοισιν εὐοσμῶν κόμην,\nοἰνῶπας ὄσσοις χάριτας Ἀφροδίτης ἔχων,\nὃς ἡμέρας τε κεὐφρόνας συγγίγνεται\nτελετὰς προτείνων εὐίους νεάνισιν.\nεἰ δʼ αὐτὸν εἴσω τῆσδε λήψομαι στέγης,\nπαύσω κτυποῦντα θύρσον ἀνασείοντά τε\nκόμας, τράχηλον σώματος χωρὶς τεμών.\nἐκεῖνος εἶναί φησι Διόνυσον θεόν,\nἐκεῖνος ἐν μηρῷ ποτʼ ἐρράφθαι Διός,\nὃς ἐκπυροῦται λαμπάσιν κεραυνίαις\nσὺν μητρί, Δίους ὅτι γάμους ἐψεύσατο.\nταῦτʼ οὐχὶ δεινῆς ἀγχόνης ἔστʼ ἄξια,\nὕβρεις ὑβρίζειν, ὅστις ἔστιν ὁ ξένος;\nἀτὰρ τόδʼ ἄλλο θαῦμα, τὸν τερασκόπον\nἐν ποικίλαισι νεβρίσι Τειρεσίαν ὁρῶ\nπατέρα τε μητρὸς τῆς ἐμῆσ—πολὺν γέλων—\nνάρθηκι βακχεύοντʼ· ἀναίνομαι, πάτερ,\nτὸ γῆρας ὑμῶν εἰσορῶν νοῦν οὐκ ἔχον.\nοὐκ ἀποτινάξεις κισσόν; οὐκ ἐλευθέραν\nθύρσου μεθήσεις χεῖρʼ, ἐμῆς μητρὸς πάτερ;\nσὺ ταῦτʼ ἔπεισας, Τειρεσία· τόνδʼ αὖ θέλεις\nτὸν δαίμονʼ ἀνθρώποισιν ἐσφέρων νέον\nσκοπεῖν πτερωτοὺς κἀμπύρων μισθοὺς φέρειν.\nεἰ μή σε γῆρας πολιὸν ἐξερρύετο,\nκαθῆσʼ ἂν ἐν βάκχαισι δέσμιος μέσαις,\nτελετὰς πονηρὰς εἰσάγων· γυναιξὶ γὰρ\nὅπου βότρυος ἐν δαιτὶ γίγνεται γάνος,\nοὐχ ὑγιὲς οὐδὲν ἔτι λέγω τῶν ὀργίων.\nτῆς δυσσεβείας. ὦ ξένʼ, οὐκ αἰδῇ θεοὺς\nΚάδμον τε τὸν σπείραντα γηγενῆ στάχυν,\nἘχίονος δʼ ὢν παῖς καταισχύνεις γένος;\nὅταν λάβῃ τις τῶν λόγων ἀνὴρ σοφὸς\nκαλὰς ἀφορμάς, οὐ μέγʼ ἔργον εὖ λέγειν·\nσὺ δʼ εὔτροχον μὲν γλῶσσαν ὡς φρονῶν ἔχεις,\nἐν τοῖς λόγοισι δʼ οὐκ ἔνεισί σοι φρένες.\nθράσει δὲ δυνατὸς καὶ λέγειν οἷός τʼ ἀνὴρ\nκακὸς πολίτης γίγνεται νοῦν οὐκ ἔχων.\nοὗτος δʼ ὁ δαίμων ὁ νέος, ὃν σὺ διαγελᾷς,\nοὐκ ἂν δυναίμην μέγεθος ἐξειπεῖν ὅσος\nκαθʼ Ἑλλάδʼ ἔσται. δύο γάρ, ὦ νεανία,\nτὰ πρῶτʼ ἐν ἀνθρώποισι· Δημήτηρ θεά—\nγῆ δʼ ἐστίν, ὄνομα δʼ ὁπότερον βούλῃ κάλει·\nαὕτη μὲν ἐν ξηροῖσιν ἐκτρέφει βροτούς·\nὃς δʼ ἦλθʼ ἔπειτʼ, ἀντίπαλον ὁ Σεμέλης γόνος\nβότρυος ὑγρὸν πῶμʼ ηὗρε κεἰσηνέγκατο\nθνητοῖς, ὃ παύει τοὺς ταλαιπώρους βροτοὺς\nλύπης, ὅταν πλησθῶσιν ἀμπέλου ῥοῆς,\nὕπνον τε λήθην τῶν καθʼ ἡμέραν κακῶν\nδίδωσιν, οὐδʼ ἔστʼ ἄλλο φάρμακον πόνων.\nοὗτος θεοῖσι σπένδεται θεὸς γεγώς,\nὥστε διὰ τοῦτον τἀγάθʼ ἀνθρώπους ἔχειν.\nκαὶ καταγελᾷς νιν, ὡς ἐνερράφη Διὸς\nμηρῷ; διδάξω σʼ ὡς καλῶς ἔχει τόδε.\nἐπεί νιν ἥρπασʼ ἐκ πυρὸς κεραυνίου\nΖεύς, ἐς δʼ Ὄλυμπον βρέφος ἀνήγαγεν θεόν,\nἭρα νιν ἤθελʼ ἐκβαλεῖν ἀπʼ οὐρανοῦ·\nΖεὺς δʼ ἀντεμηχανήσαθʼ οἷα δὴ θεός.\nῥήξας μέρος τι τοῦ χθόνʼ ἐγκυκλουμένου\nαἰθέρος, ἔθηκε τόνδʼ ὅμηρον ἐκδιδούς,\n\nΔιόνυσον Ἥρας νεικέων· χρόνῳ δέ νιν\nβροτοὶ ῥαφῆναί φασιν ἐν μηρῷ Διός,\nὄνομα μεταστήσαντες, ὅτι θεᾷ θεὸς\nἭρᾳ ποθʼ ὡμήρευσε, συνθέντες λόγον.\nμάντις δʼ ὁ δαίμων ὅδε· τὸ γὰρ βακχεύσιμον\nκαὶ τὸ μανιῶδες μαντικὴν πολλὴν ἔχει·\nὅταν γὰρ ὁ θεὸς ἐς τὸ σῶμʼ ἔλθῃ πολύς,\nλέγειν τὸ μέλλον τοὺς μεμηνότας ποιεῖ.\nἌρεώς τε μοῖραν μεταλαβὼν ἔχει τινά·\nστρατὸν γὰρ ἐν ὅπλοις ὄντα κἀπὶ τάξεσιν\nφόβος διεπτόησε πρὶν λόγχης θιγεῖν.\nμανία δὲ καὶ τοῦτʼ ἐστὶ Διονύσου πάρα.\nἔτʼ αὐτὸν ὄψῃ κἀπὶ Δελφίσιν πέτραις\nπηδῶντα σὺν πεύκαισι δικόρυφον πλάκα,\nπάλλοντα καὶ σείοντα βακχεῖον κλάδον,\nμέγαν τʼ ἀνʼ Ἑλλάδα. ἀλλʼ ἐμοί, Πενθεῦ, πιθοῦ·\nμὴ τὸ κράτος αὔχει δύναμιν ἀνθρώποις ἔχειν,\nμηδʼ, ἢν δοκῇς μέν, ἡ δὲ δόξα σου νοσῇ,\nφρονεῖν δόκει τι· τὸν θεὸν δʼ ἐς γῆν δέχου\nκαὶ σπένδε καὶ βάκχευε καὶ στέφου κάρα.\nοὐχ ὁ Διόνυσος σωφρονεῖν ἀναγκάσει\nγυναῖκας ἐς τὴν Κύπριν, ἀλλʼ ἐν τῇ φύσει\nτὸ σωφρονεῖν ἔνεστιν εἰς τὰ πάντʼ ἀεί\nτοῦτο σκοπεῖν χρή· καὶ γὰρ ἐν βακχεύμασιν\nοὖσʼ ἥ γε σώφρων οὐ διαφθαρήσεται.\nὁρᾷς, σὺ χαίρεις, ὅταν ἐφεστῶσιν πύλαις\nπολλοί, τὸ Πενθέως δʼ ὄνομα μεγαλύνῃ πόλις·\nκἀκεῖνος, οἶμαι, τέρπεται τιμώμενος.\nἐγὼ μὲν οὖν καὶ Κάδμος, ὃν σὺ διαγελᾷς,\nκισσῷ τʼ ἐρεψόμεσθα καὶ χορεύσομεν,\nπολιὰ ξυνωρίς, ἀλλʼ ὅμως χορευτέον,\nκοὐ θεομαχήσω σῶν λόγων πεισθεὶς ὕπο.\nμαίνῃ γὰρ ὡς ἄλγιστα, κοὔτε φαρμάκοις\nἄκη λάβοις ἂν οὔτʼ ἄνευ τούτων νοσεῖς.\nὦ πρέσβυ, Φοῖβόν τʼ οὐ καταισχύνεις λόγοις,\nτιμῶν τε Βρόμιον σωφρονεῖς, μέγαν θεόν.\nὦ παῖ, καλῶς σοι Τειρεσίας παρῄνεσεν.\nοἴκει μεθʼ ἡμῶν, μὴ θύραζε τῶν νόμων.\nνῦν γὰρ πέτῃ τε καὶ φρονῶν οὐδὲν φρονεῖς.\nκεἰ μὴ γὰρ ἔστιν ὁ θεὸς οὗτος, ὡς σὺ φῄς,\nπαρὰ σοὶ λεγέσθω· καὶ καταψεύδου καλῶς\nὡς ἔστι, Σεμέλη θʼ ἵνα δοκῇ θεὸν τεκεῖν,\nἡμῖν τε τιμὴ παντὶ τῷ γένει προσῇ.\nὁρᾷς τὸν Ἀκτέωνος ἄθλιον μόρον,\nὃν ὠμόσιτοι σκύλακες ἃς ἐθρέψατο\nδιεσπάσαντο, κρείσσονʼ ἐν κυναγίαις\nἈρτέμιδος εἶναι κομπάσαντʼ, ἐν ὀργάσιν.\nὃ μὴ πάθῃς σύ· δεῦρό σου στέψω κάρα\nκισσῷ· μεθʼ ἡμῶν τῷ θεῷ τιμὴν δίδου.\nοὐ μὴ προσοίσεις χεῖρα, βακχεύσεις δʼ ἰών,\nμηδʼ ἐξομόρξῃ μωρίαν τὴν σὴν ἐμοί;\nτῆς σῆς δʼ ἀνοίας τόνδε τὸν διδάσκαλον\nδίκην μέτειμι. στειχέτω τις ὡς τάχος,\nἐλθὼν δὲ θάκους τοῦδʼ ἵνʼ οἰωνοσκοπεῖ\nμοχλοῖς τριαίνου κἀνάτρεψον ἔμπαλιν,\nἄνω κάτω τὰ πάντα συγχέας ὁμοῦ,\nκαὶ στέμματʼ ἀνέμοις καὶ θυέλλαισιν μέθες.\nμάλιστα γάρ νιν δήξομαι δράσας τάδε.\nοἳ δʼ ἀνὰ πόλιν στείχοντες ἐξιχνεύσατε\nτὸν θηλύμορφον ξένον, ὃς ἐσφέρει νόσον\nκαινὴν γυναιξὶ καὶ λέχη λυμαίνεται.\nκἄνπερ λάβητε, δέσμιον πορεύσατε\nδεῦρʼ αὐτόν, ὡς ἂν λευσίμου δίκης τυχὼν\nθάνῃ, πικρὰν βάκχευσιν ἐν Θήβαις ἰδών.\nὦ σχέτλιʼ, ὡς οὐκ οἶσθα ποῦ ποτʼ εἶ λόγων.\nμέμηνας ἤδη· καὶ πρὶν ἐξέστης φρενῶν.\nστείχωμεν ἡμεῖς, Κάδμε, κἀξαιτώμεθα\nὑπέρ τε τούτου καίπερ ὄντος ἀγρίου\nὑπέρ τε πόλεως τὸν θεὸν μηδὲν νέον\nδρᾶν. ἀλλʼ ἕπου μοι κισσίνου βάκτρου μέτα,\nπειρῶ δʼ ἀνορθοῦν σῶμʼ ἐμόν, κἀγὼ τὸ σόν·\nγέροντε δʼ αἰσχρὸν δύο πεσεῖν· ἴτω δʼ ὅμως,\nτῷ Βακχίῳ γὰρ τῷ Διὸς δουλευτέον.\nΠενθεὺς δʼ ὅπως μὴ πένθος εἰσοίσει δόμοις\nτοῖς σοῖσι, Κάδμε· μαντικῇ μὲν οὐ λέγω,\nτοῖς πράγμασιν δέ· μῶρα γὰρ μῶρος λέγει.\nὉσία πότνα θεῶν,\nὉσία δʼ ἃ κατὰ γᾶν\nχρυσέαν πτέρυγα φέρεις,\nτάδε Πενθέως ἀίεις;\nἀίεις οὐχ ὁσίαν\nὕβριν ἐς τὸν Βρόμιον, τὸν\nΣεμέλας, τὸν παρὰ καλλιστεφάνοις\nεὐφροσύναις δαίμονα\nπρῶτον μακάρων; ὃς τάδʼ ἔχει,\nθιασεύειν τε χοροῖς\nμετά τʼ αὐλοῦ γελάσαι\nἀποπαῦσαί τε μερίμνας,\nὁπόταν βότρυος ἔλθῃ\nγάνος ἐν δαιτὶ θεῶν, κισσοφόροις\nδʼ ἐν θαλίαις ἀνδράσι\nκρατὴρ ὕπνον ἀμφιβάλλῃ\nἀχαλίνων στομάτων\nἀνόμου τʼ ἀφροσύνας\nτὸ τέλος δυστυχία·\nὁ δὲ τᾶς ἡσυχίας\nβίοτος καὶ τὸ φρονεῖν\nἀσάλευτόν τε μένει καὶ\nσυνέχει δώματα· πόρσω\nγὰρ ὅμως αἰθέρα ναίοντες\nὁρῶσιν τὰ βροτῶν οὐρανίδαι.\nτὸ σοφὸν δʼ οὐ σοφία\nτό τε μὴ θνητὰ φρονεῖν.\nβραχὺς αἰών· ἐπὶ τούτῳ\nδέ τις ἂν μεγάλα διώκων\nτὰ παρόντʼ οὐχὶ φέροι. μαινομένων\nοἵδε τρόποι καὶ\nκακοβούλων παρʼ ἔμοιγε φωτῶν.\nἱκοίμαν ποτὶ Κύπρον,\nνᾶσον τᾶς Ἀφροδίτας,\nἵνʼ οἱ θελξίφρονες νέμονται\nθνατοῖσιν Ἔρωτες,\nΠάφον θʼ ἃν ἑκατόστομοι\nβαρβάρου ποταμοῦ ῥοαὶ\nκαρπίζουσιν ἄνομβροι.\nοὗ δʼ ἁ καλλιστευομένα\nΠιερία μούσειος ἕδρα,\nσεμνὰ κλιτὺς Ὀλύμπου,\nἐκεῖσʼ ἄγε με, Βρόμιε Βρόμιε,\nπρόβακχʼ εὔιε δαῖμον.\nἐκεῖ Χάριτες,\nἐκεῖ δὲ Πόθος· ἐκεῖ δὲ βάκχαις\nθέμις ὀργιάζειν.\nὁ δαίμων ὁ Διὸς παῖς\nχαίρει μὲν θαλίαισιν,\nφιλεῖ δʼ ὀλβοδότειραν Εἰρήναν,\nκουροτρόφον θεάν.\nἴσαν δʼ ἔς τε τὸν ὄλβιον\nτόν τε χείρονα δῶκʼ ἔχειν\nοἴνου τέρψιν ἄλυπον·\nμισεῖ δʼ ᾧ μὴ ταῦτα μέλει,\nκατὰ φάος νύκτας τε φίλας\nεὐαίωνα διαζῆν,\nσοφὰν δʼ ἀπέχειν πραπίδα φρένα τε\nπερισσῶν παρὰ φωτῶν·\nτὸ πλῆθος ὅ τι\nτὸ φαυλότερον ἐνόμισε χρῆταί\nτε, τόδʼ ἂν δεχοίμαν.\nΠενθεῦ, πάρεσμεν τήνδʼ ἄγραν ἠγρευκότες\nἐφʼ ἣν ἔπεμψας, οὐδʼ ἄκρανθʼ ὡρμήσαμεν.\nὁ θὴρ δʼ ὅδʼ ἡμῖν πρᾶος οὐδʼ ὑπέσπασεν\nφυγῇ πόδʼ, ἀλλʼ ἔδωκεν οὐκ ἄκων χέρας\nοὐδʼ ὠχρός, οὐδʼ ἤλλαξεν οἰνωπὸν γένυν,\nγελῶν δὲ καὶ δεῖν κἀπάγειν ἐφίετο\nἔμενέ τε, τοὐμὸν εὐτρεπὲς ποιούμενος.\nκἀγὼ διʼ αἰδοῦς εἶπον· Ὦ ξένʼ, οὐχ ἑκὼν\nἄγω σε, Πενθέως δʼ ὅς μʼ ἔπεμψʼ ἐπιστολαῖς.\nἃς δʼ αὖ σὺ βάκχας εἷρξας, ἃς συνήρπασας\nκἄδησας ἐν δεσμοῖσι πανδήμου στέγης,\nφροῦδαί γʼ ἐκεῖναι λελυμέναι πρὸς ὀργάδας\nσκιρτῶσι Βρόμιον ἀνακαλούμεναι θεόν·\nαὐτόματα δʼ αὐταῖς δεσμὰ διελύθη ποδῶν\nκλῇδές τʼ ἀνῆκαν θύρετρʼ ἄνευ θνητῆς χερός.\nπολλῶν δʼ ὅδʼ ἁνὴρ θαυμάτων ἥκει πλέως\nἐς τάσδε Θήβας. σοὶ δὲ τἄλλα χρὴ μέλειν.\nμέθεσθε χειρῶν τοῦδʼ· ἐν ἄρκυσιν γὰρ ὢν\nοὐκ ἔστιν οὕτως ὠκὺς ὥστε μʼ ἐκφυγεῖν.\nἀτὰρ τὸ μὲν σῶμʼ οὐκ ἄμορφος εἶ, ξένε,\nὡς ἐς γυναῖκας, ἐφʼ ὅπερ ἐς Θήβας πάρει·\nπλόκαμός τε γάρ σου ταναός, οὐ πάλης ὕπο,\nγένυν παρʼ αὐτὴν κεχυμένος, πόθου πλέως·\nλευκὴν δὲ χροιὰν ἐκ παρασκευῆς ἔχεις,\nοὐχ ἡλίου βολαῖσιν, ἀλλʼ ὑπὸ σκιᾶς,\nτὴν Ἀφροδίτην καλλονῇ θηρώμενος.\nπρῶτον μὲν οὖν μοι λέξον ὅστις εἶ γένος.\nοὐ κόμπος οὐδείς· ῥᾴδιον δʼ εἰπεῖν τόδε.\nτὸν ἀνθεμώδη Τμῶλον οἶσθά που κλύων.\nοἶδʼ, ὃς τὸ Σάρδεων ἄστυ περιβάλλει κύκλῳ.\nἐντεῦθέν εἰμι, Λυδία δέ μοι πατρίς.\nπόθεν δὲ τελετὰς τάσδʼ ἄγεις ἐς Ἑλλάδα;\nΔιόνυσος ἡμᾶς εἰσέβησʼ, ὁ τοῦ Διός.\nΖεὺς δʼ ἔστʼ ἐκεῖ τις, ὃς νέους τίκτει θεούς;\nοὔκ, ἀλλʼ ὁ Σεμέλην ἐνθάδε ζεύξας γάμοις.\nπότερα δὲ νύκτωρ σʼ ἢ κατʼ ὄμμʼ ἠνάγκασεν;\nὁρῶν ὁρῶντα, καὶ δίδωσιν ὄργια.\nτὰ δʼ ὄργιʼ ἐστὶ τίνʼ ἰδέαν ἔχοντά σοι;\nἄρρητʼ ἀβακχεύτοισιν εἰδέναι βροτῶν.\nἔχει δʼ ὄνησιν τοῖσι θύουσιν τίνα;\nοὐ θέμις ἀκοῦσαί σʼ, ἔστι δʼ ἄξιʼ εἰδέναι.\nεὖ τοῦτʼ ἐκιβδήλευσας, ἵνʼ ἀκοῦσαι θέλω.\nἀσέβειαν ἀσκοῦντʼ ὄργιʼ ἐχθαίρει θεοῦ.\nτὸν θεὸν ὁρᾶν γὰρ φῂς σαφῶς, ποῖός τις ἦν;\nὁποῖος ἤθελʼ· οὐκ ἐγὼ ʼτασσον τόδε.\nτοῦτʼ αὖ παρωχέτευσας εὖ κοὐδὲν λέγων.\nδόξει τις ἀμαθεῖ σοφὰ λέγων οὐκ εὖ φρονεῖν.\nἦλθες δὲ πρῶτα δεῦρʼ ἄγων τὸν δαίμονα;\nπᾶς ἀναχορεύει βαρβάρων τάδʼ ὄργια.\nφρονοῦσι γὰρ κάκιον Ἑλλήνων πολύ.\nτάδʼ εὖ γε μᾶλλον· οἱ νόμοι δὲ διάφοροι.\nτὰ δʼ ἱερὰ νύκτωρ ἢ μεθʼ ἡμέραν τελεῖς;\nνύκτωρ τὰ πολλά· σεμνότητʼ ἔχει σκότος.\nτοῦτʼ ἐς γυναῖκας δόλιόν ἐστι καὶ σαθρόν.\nκἀν ἡμέρᾳ τό γʼ αἰσχρὸν ἐξεύροι τις ἄν.\nδίκην σε δοῦναι δεῖ σοφισμάτων κακῶν.\nσὲ δʼ ἀμαθίας γε κἀσεβοῦντʼ ἐς τὸν θεόν.\nὡς θρασὺς ὁ βάκχος κοὐκ ἀγύμναστος λόγων.\nεἴφʼ ὅ τι παθεῖν δεῖ· τί με τὸ δεινὸν ἐργάσῃ;\nπρῶτον μὲν ἁβρὸν βόστρυχον τεμῶ σέθεν.\nἱερὸς ὁ πλόκαμος· τῷ θεῷ δʼ αὐτὸν τρέφω.\nἔπειτα θύρσον τόνδε παράδος ἐκ χεροῖν.\nαὐτός μʼ ἀφαιροῦ· τόνδε Διονύσου φορῶ.\nεἱρκταῖσί τʼ ἔνδον σῶμα σὸν φυλάξομεν.\nλύσει μʼ ὁ δαίμων αὐτός, ὅταν ἐγὼ θέλω.\nὅταν γε καλέσῃς αὐτὸν ἐν βάκχαις σταθείς.\nκαὶ νῦν ἃ πάσχω πλησίον παρὼν ὁρᾷ.\nκαὶ ποῦ ʼστιν; οὐ γὰρ φανερὸς ὄμμασίν γʼ ἐμοῖς.\nπαρʼ ἐμοί· σὺ δʼ ἀσεβὴς αὐτὸς ὢν οὐκ εἰσορᾷς.\nλάζυσθε· καταφρονεῖ με καὶ Θήβας ὅδε.\nαὐδῶ με μὴ δεῖν σωφρονῶν οὐ σώφροσιν.\nἐγὼ δὲ δεῖν γε, κυριώτερος σέθεν.\nοὐκ οἶσθʼ ὅ τι ζῇς, οὐδʼ ὃ δρᾷς, οὐδʼ ὅστις εἶ.\nΠενθεύς, Ἀγαύης παῖς, πατρὸς δʼ Ἐχίονος.\nἐνδυστυχῆσαι τοὔνομʼ ἐπιτήδειος εἶ.\nχώρει· καθείρξατʼ αὐτὸν ἱππικαῖς πέλας\nφάτναισιν, ὡς ἂν σκότιον εἰσορᾷ κνέφας.\nἐκεῖ χόρευε· τάσδε δʼ ἃς ἄγων πάρει\nκακῶν συνεργοὺς ἢ διεμπολήσομεν\nἢ χεῖρα δούπου τοῦδε καὶ βύρσης κτύπου\nπαύσας, ἐφʼ ἱστοῖς δμωίδας κεκτήσομαι.\nστείχοιμʼ ἄν· ὅ τι γὰρ μὴ χρεών, οὔτοι χρεὼν\nπαθεῖν. ἀτάρ τοι τῶνδʼ ἄποινʼ ὑβρισμάτων\nμέτεισι Διόνυσός σʼ, ὃν οὐκ εἶναι λέγεις·\nἡμᾶς γὰρ ἀδικῶν κεῖνον εἰς δεσμοὺς ἄγεις.\n\nἈχελῴου θύγατερ,\nπότνιʼ εὐπάρθενε Δίρκα,\nσὺ γὰρ ἐν σαῖς ποτε παγαῖς\nτὸ Διὸς βρέφος ἔλαβες,\nὅτε μηρῷ πυρὸς ἐξ ἀθανάτου\nΖεὺς ὁ τεκὼν ἥρπασέ\nνιν, τάδʼ ἀναβοάσας·\nἼθι, Διθύραμβʼ, ἐμὰν ἄρσενα\nτάνδε βᾶθι νηδύν·\nἀναφαίνω σε τόδʼ, ὦ Βάκχιε,\nΘήβαις ὀνομάζειν.\nσὺ δέ μʼ, ὦ μάκαιρα Δίρκα,\nστεφανηφόρους ἀπωθῇ\nθιάσους ἔχουσαν ἐν σοί.\nτί μʼ ἀναίνῃ; τί με φεύγεις;\nἔτι ναὶ τὰν βοτρυώδη\nΔιονύσου χάριν οἴνας,\nἔτι σοι τοῦ Βρομίου μελήσει.\nοἵαν οἵαν ὀργὰν\nἀναφαίνει χθόνιον\nγένος ἐκφύς τε δράκοντός\nποτε Πενθεύς, ὃν Ἐχίων\nἐφύτευσε χθόνιος,\nἀγριωπὸν τέρας, οὐ φῶτα\nβρότειον, φόνιον δʼ ὥστε\nγίγαντʼ ἀντίπαλον θεοῖς·\nὃς ἔμʼ ἐν βρόχοισι τὰν τοῦ\nΒρομίου τάχα ξυνάψει,\nτὸν ἐμὸν δʼ ἐντὸς ἔχει δώματος\nἤδη θιασώταν\nσκοτίαις κρυπτὸν ἐν εἱρκταῖς.\nἐσορᾷς τάδʼ, ὦ Διὸς παῖ\nΔιόνυσε, σοὺς προφήτας\nἐν ἁμίλλαισιν ἀνάγκας;\nμόλε, χρυσῶπα τινάσσων,\nἄνα, θύρσον κατʼ Ὄλυμπον,\nφονίου δʼ ἀνδρὸς ὕβριν κατάσχες.\nπόθι Νύσας ἄρα τᾶς θηροτρόφου\nθυρσοφορεῖς\nθιάσους, ὦ Διόνυσʼ, ἢ\nκορυφαῖς Κωρυκίαις;\nτάχα δʼ ἐν ταῖς πολυδένδρεσσιν\nὈλύμπου θαλάμαις, ἔνθα\nποτʼ Ὀρφεὺς κιθαρίζων\nσύναγεν δένδρεα μούσαις,\nσύναγεν θῆρας ἀγρώτας.\nμάκαρ ὦ Πιερία,\nσέβεταί σʼ Εὔιος, ἥξει\nτε χορεύσων ἅμα βακχεύμασι,\nτόν τʼ ὠκυρόαν\nδιαβὰς Ἀξιὸν εἱλισσομένας\nΜαινάδας ἄξει,\nΛυδίαν πατέρα τε, τὸν\nτᾶς εὐδαιμονίας βροτοῖς\nὀλβοδόταν, τὸν ἔκλυον\nεὔιππον χώραν ὕδασιν\nκαλλίστοισι λιπαίνειν.\nἰώ,\nκλύετʼ ἐμᾶς κλύετʼ αὐδᾶς,\nἰὼ βάκχαι, ἰὼ βάκχαι.\nτίς ὅδε, τίς ὅδε πόθεν ὁ κέλαδος\nἀνά μʼ ἐκάλεσεν Εὐίου;\nἰὼ ἰώ, πάλιν αὐδῶ,\nὁ Σεμέλας, ὁ Διὸς παῖς.\nἰὼ ἰὼ δέσποτα δέσποτα,\nμόλε νυν ἡμέτερον ἐς\nθίασον, ὦ Βρόμιε Βρόμιε.\nσεῖε πέδον χθονὸς Ἔννοσι πότνια.\nἆ ἆ,\nτάχα τὰ Πενθέως μέλαθρα διατινάξεται\nπεσήμασιν.\n— ὁ Διόνυσος ἀνὰ μέλαθρα·\nσέβετέ νιν. — σέβομεν ὤ.\n— εἴδετε λάινα κίοσιν ἔμβολα\nδιάδρομα τάδε; Βρόμιος ὅδʼ ἀλαλάζεται\nλάζεται στέγας ἔσω.\nἅπτε κεραύνιον αἴθοπα λαμπάδα·\nσύμφλεγε σύμφλεγε δώματα Πενθέος.\nἆ ἆ,\nπῦρ οὐ λεύσσεις, οὐδʼ αὐγάζῃ,\nΣεμέλας ἱερὸν ἀμφὶ τάφον, ἅν\nποτε κεραυνόβολος ἔλιπε φλόγα\nΔίου βροντᾶς;\nδίκετε πεδόσε τρομερὰ σώματα\nδίκετε, Μαινάδες· ὁ γὰρ ἄναξ\nἄνω κάτω τιθεὶς ἔπεισι\nμέλαθρα τάδε Διὸς γόνος.\nβάρβαροι γυναῖκες, οὕτως ἐκπεπληγμέναι φόβῳ\nπρὸς πέδῳ πεπτώκατʼ; ᾔσθησθʼ, ὡς ἔοικε, Βακχίου\nδιατινάξαντος δῶμα Πενθέως· ἀλλʼ ἐξανίστατε\nσῶμα καὶ θαρσεῖτε σαρκὸς ἐξαμείψασαι τρόμον.\nὦ φάος μέγιστον ἡμῖν εὐίου βακχεύματος,\nὡς ἐσεῖδον ἀσμένη σε, μονάδʼ ἔχουσʼ ἐρημίαν.\nεἰς ἀθυμίαν ἀφίκεσθʼ, ἡνίκʼ εἰσεπεμπόμην,\nΠενθέως ὡς ἐς σκοτεινὰς ὁρκάνας πεσούμενος;\nπῶς γὰρ οὔ; τίς μοι φύλαξ ἦν, εἰ σὺ συμφορᾶς τύχοις;\nἀλλὰ πῶς ἠλευθερώθης ἀνδρὸς ἀνοσίου τυχών;\nαὐτὸς ἐξέσῳσʼ ἐμαυτὸν ῥᾳδίως ἄνευ πόνου.\nοὐδέ σου συνῆψε χεῖρε δεσμίοισιν ἐν βρόχοις;\nταῦτα καὶ καθύβρισʼ αὐτόν, ὅτι με δεσμεύειν δοκῶν\nοὔτʼ ἔθιγεν οὔθʼ ἥψαθʼ ἡμῶν, ἐλπίσιν δʼ ἐβόσκετο.\nπρὸς φάτναις δὲ ταῦρον εὑρών, οὗ καθεῖρξʼ ἡμᾶς ἄγων,\nτῷδε περὶ βρόχους ἔβαλλε γόνασι καὶ χηλαῖς ποδῶν,\nθυμὸν ἐκπνέων, ἱδρῶτα σώματος στάζων ἄπο,\nχείλεσιν διδοὺς ὀδόντας· πλησίον δʼ ἐγὼ παρὼν\nἥσυχος θάσσων ἔλευσσον. ἐν δὲ τῷδε τῷ χρόνῳ\nἀνετίναξʼ ἐλθὼν ὁ Βάκχος δῶμα καὶ μητρὸς τάφῳ\nπῦρ ἀνῆψʼ· ὃ δʼ ὡς ἐσεῖδε, δώματʼ αἴθεσθαι δοκῶν,\nᾖσσʼ ἐκεῖσε κᾆτʼ ἐκεῖσε, δμωσὶν Ἀχελῷον φέρειν\nἐννέπων, ἅπας δʼ ἐν ἔργῳ δοῦλος ἦν, μάτην πονῶν.\nδιαμεθεὶς δὲ τόνδε μόχθον, ὡς ἐμοῦ πεφευγότος,\nἵεται ξίφος κελαινὸν ἁρπάσας δόμων ἔσω.\nκᾆθʼ ὁ Βρόμιος, ὡς ἔμοιγε φαίνεται, δόξαν λέγω,\nφάσμʼ ἐποίησεν κατʼ αὐλήν· ὃ δʼ ἐπὶ τοῦθʼ ὡρμημένος\nᾖσσε κἀκέντει φαεννὸν αἰθέρʼ, ὡς σφάζων ἐμέ.\nπρὸς δὲ τοῖσδʼ αὐτῷ τάδʼ ἄλλα Βάκχιος λυμαίνεται·\nδώματʼ ἔρρηξεν χαμᾶζε· συντεθράνωται δʼ ἅπαν\nπικροτάτους ἰδόντι δεσμοὺς τοὺς ἐμούς· κόπου δʼ ὕπο\nδιαμεθεὶς ξίφος παρεῖται· πρὸς θεὸν γὰρ ὢν ἀνὴρ\nἐς μάχην ἐλθεῖν ἐτόλμησε. ἥσυχος δʼ ἐκβὰς ἐγὼ\nδωμάτων ἥκω πρὸς ὑμᾶς, Πενθέως οὐ φροντίσας.\nὡς δέ μοι δοκεῖ — ψοφεῖ γοῦν ἀρβύλη δόμων ἔσω —\nἐς προνώπιʼ αὐτίχʼ ἥξει. τί ποτʼ ἄρʼ ἐκ τούτων ἐρεῖ;\nῥᾳδίως γὰρ αὐτὸν οἴσω, κἂν πνέων ἔλθῃ μέγα.\nπρὸς σοφοῦ γὰρ ἀνδρὸς ἀσκεῖν σώφρονʼ εὐοργησίαν.\nπέπονθα δεινά· διαπέφευγέ μʼ ὁ ξένος,\nὃς ἄρτι δεσμοῖς ἦν κατηναγκασμένος.\nἔα ἔα·\nὅδʼ ἐστὶν ἁνήρ· τί τάδε; πῶς προνώπιος\nφαίνῃ πρὸς οἴκοις τοῖς ἐμοῖς, ἔξω βεβώς;\nστῆσον πόδʼ, ὀργῇ δʼ ὑπόθες ἥσυχον πόδα.\nπόθεν σὺ δεσμὰ διαφυγὼν ἔξω περᾷς;\nοὐκ εἶπον—ἢ οὐκ ἤκουσασ—ὅτι λύσει μέ τις;\nτίς; τοὺς λόγους γὰρ ἐσφέρεις καινοὺς ἀεί.\nὃς τὴν πολύβοτρυν ἄμπελον φύει βροτοῖς.\n\nὠνείδισας δὴ τοῦτο Διονύσῳ καλόν.\nκλῄειν κελεύω πάντα πύργον ἐν κύκλῳ.\nτί δʼ; οὐχ ὑπερβαίνουσι καὶ τείχη θεοί;\nσοφὸς σοφὸς σύ, πλὴν ἃ δεῖ σʼ εἶναι σοφόν.\nἃ δεῖ μάλιστα, ταῦτʼ ἔγωγʼ ἔφυν σοφός.\nκείνου δʼ ἀκούσας πρῶτα τοὺς λόγους μάθε,\nὃς ἐξ ὄρους πάρεστιν ἀγγελῶν τί σοι·\nἡμεῖς δέ σοι μενοῦμεν, οὐ φευξούμεθα.\nΠενθεῦ κρατύνων τῆσδε Θηβαίας χθονός,\nἥκω Κιθαιρῶνʼ ἐκλιπών, ἵνʼ οὔποτε\nλευκῆς χιόνος ἀνεῖσαν εὐαγεῖς βολαί.\nἥκεις δὲ ποίαν προστιθεὶς σπουδὴν λόγου;\nβάκχας ποτνιάδας εἰσιδών, αἳ τῆσδε γῆς\nοἴστροισι λευκὸν κῶλον ἐξηκόντισαν,\nἥκω φράσαι σοὶ καὶ πόλει χρῄζων, ἄναξ,\nὡς δεινὰ δρῶσι θαυμάτων τε κρείσσονα.\nθέλω δʼ ἀκοῦσαι, πότερά σοι παρρησίᾳ\nφράσω τὰ κεῖθεν ἢ λόγον στειλώμεθα·\nτὸ γὰρ τάχος σου τῶν φρενῶν δέδοικʼ, ἄναξ,\nκαὶ τοὐξύθυμον καὶ τὸ βασιλικὸν λίαν.\nλέγʼ, ὡς ἀθῷος ἐξ ἐμοῦ πάντως ἔσῃ.\nτοῖς γὰρ δικαίοις οὐχὶ θυμοῦσθαι χρεών.\nὅσῳ δʼ ἂν εἴπῃς δεινότερα βακχῶν πέρι,\nτοσῷδε μᾶλλον τὸν ὑποθέντα τὰς τέχνας\nγυναιξὶ τόνδε τῇ δίκῃ προσθήσομεν.\nἀγελαῖα μὲν βοσκήματʼ ἄρτι πρὸς λέπας\nμόσχων ὑπεξήκριζον, ἡνίχʼ ἥλιος\nἀκτῖνας ἐξίησι θερμαίνων χθόνα.\nὁρῶ δὲ θιάσους τρεῖς γυναικείων χορῶν,\nὧν ἦρχʼ ἑνὸς μὲν Αὐτονόη, τοῦ δευτέρου\nμήτηρ Ἀγαύη σή, τρίτου δʼ Ἰνὼ χοροῦ.\nηὗδον δὲ πᾶσαι σώμασιν παρειμέναι,\nαἳ μὲν πρὸς ἐλάτης νῶτʼ ἐρείσασαι φόβην,\nαἳ δʼ ἐν δρυὸς φύλλοισι πρὸς πέδῳ κάρα\nεἰκῇ βαλοῦσαι σωφρόνως, οὐχ ὡς σὺ φῂς\nᾠνωμένας κρατῆρι καὶ λωτοῦ ψόφῳ\nθηρᾶν καθʼ ὕλην Κύπριν ἠρημωμένας.\nἡ σὴ δὲ μήτηρ ὠλόλυξεν ἐν μέσαις\nσταθεῖσα βάκχαις, ἐξ ὕπνου κινεῖν δέμας,\nμυκήμαθʼ ὡς ἤκουσε κεροφόρων βοῶν.\nαἳ δʼ ἀποβαλοῦσαι θαλερὸν ὀμμάτων ὕπνον\nἀνῇξαν ὀρθαί, θαῦμʼ ἰδεῖν εὐκοσμίας,\nνέαι παλαιαὶ παρθένοι τʼ ἔτʼ ἄζυγες.\nκαὶ πρῶτα μὲν καθεῖσαν εἰς ὤμους κόμας\nνεβρίδας τʼ ἀνεστείλανθʼ ὅσαισιν ἁμμάτων\nσύνδεσμʼ ἐλέλυτο, καὶ καταστίκτους δορὰς\nὄφεσι κατεζώσαντο λιχμῶσιν γένυν.\nαἳ δʼ ἀγκάλαισι δορκάδʼ ἢ σκύμνους λύκων\nἀγρίους ἔχουσαι λευκὸν ἐδίδοσαν γάλα,\nὅσαις νεοτόκοις μαστὸς ἦν σπαργῶν ἔτι\nβρέφη λιπούσαις· ἐπὶ δʼ ἔθεντο κισσίνους\nστεφάνους δρυός τε μίλακός τʼ ἀνθεσφόρου.\nθύρσον δέ τις λαβοῦσʼ ἔπαισεν ἐς πέτραν,\nὅθεν δροσώδης ὕδατος ἐκπηδᾷ νοτίς·\nἄλλη δὲ νάρθηκʼ ἐς πέδον καθῆκε γῆς,\nκαὶ τῇδε κρήνην ἐξανῆκʼ οἴνου θεός·\nὅσαις δὲ λευκοῦ πώματος πόθος παρῆν,\nἄκροισι δακτύλοισι διαμῶσαι χθόνα\nγάλακτος ἑσμοὺς εἶχον· ἐκ δὲ κισσίνων\nθύρσων γλυκεῖαι μέλιτος ἔσταζον ῥοαί.\nὥστʼ, εἰ παρῆσθα, τὸν θεὸν τὸν νῦν ψέγεις\nεὐχαῖσιν ἂν μετῆλθες εἰσιδὼν τάδε.\nξυνήλθομεν δὲ βουκόλοι καὶ ποιμένες,\nκοινῶν λόγων δώσοντες ἀλλήλοις ἔριν\nὡς δεινὰ δρῶσι θαυμάτων τʼ ἐπάξια·\nκαί τις πλάνης κατʼ ἄστυ καὶ τρίβων λόγων\nἔλεξεν εἰς ἅπαντας· Ὦ σεμνὰς πλάκας\nναίοντες ὀρέων, θέλετε θηρασώμεθα\nΠενθέως Ἀγαύην μητέρʼ ἐκ βακχευμάτων\nχάριν τʼ ἄνακτι θώμεθα; εὖ δʼ ἡμῖν λέγειν\nἔδοξε, θάμνων δʼ ἐλλοχίζομεν φόβαις\nκρύψαντες αὑτούς· αἳ δὲ τὴν τεταγμένην\nὥραν ἐκίνουν θύρσον ἐς βακχεύματα,\nἼακχον ἀθρόῳ στόματι τὸν Διὸς γόνον\nΒρόμιον καλοῦσαι· πᾶν δὲ συνεβάκχευʼ ὄρος\nκαὶ θῆρες, οὐδὲν δʼ ἦν ἀκίνητον δρόμῳ.\nκυρεῖ δʼ Ἀγαύη πλησίον θρῴσκουσά μου·\nκἀγὼ ʼξεπήδησʼ ὡς συναρπάσαι θέλων,\nλόχμην κενώσας ἔνθʼ ἐκρυπτόμην δέμας.\nἣ δʼ ἀνεβόησεν· Ὦ δρομάδες ἐμαὶ κύνες,\nθηρώμεθʼ ἀνδρῶν τῶνδʼ ὕπʼ· ἀλλʼ ἕπεσθέ μοι,\nἕπεσθε θύρσοις διὰ χερῶν ὡπλισμέναι.\nἡμεῖς μὲν οὖν φεύγοντες ἐξηλύξαμεν\nβακχῶν σπαραγμόν, αἳ δὲ νεμομέναις χλόην\nμόσχοις ἐπῆλθον χειρὸς ἀσιδήρου μέτα.\nκαὶ τὴν μὲν ἂν προσεῖδες εὔθηλον πόριν\nμυκωμένην ἔχουσαν ἐν χεροῖν δίχα,\nἄλλαι δὲ δαμάλας διεφόρουν σπαράγμασιν.\nεἶδες δʼ ἂν ἢ πλεύρʼ ἢ δίχηλον ἔμβασιν\nῥιπτόμενʼ ἄνω τε καὶ κάτω· κρεμαστὰ δὲ\nἔσταζʼ ὑπʼ ἐλάταις ἀναπεφυρμένʼ αἵματι.\nταῦροι δʼ ὑβρισταὶ κἀς κέρας θυμούμενοι\nτὸ πρόσθεν ἐσφάλλοντο πρὸς γαῖαν δέμας,\nμυριάσι χειρῶν ἀγόμενοι νεανίδων.\nθᾶσσον δὲ διεφοροῦντο σαρκὸς ἐνδυτὰ\nἢ σὲ ξυνάψαι βλέφαρα βασιλείοις κόραις.\nχωροῦσι δʼ ὥστʼ ὄρνιθες ἀρθεῖσαι δρόμῳ\nπεδίων ὑποτάσεις, αἳ παρʼ Ἀσωποῦ ῥοαῖς\nεὔκαρπον ἐκβάλλουσι Θηβαίων στάχυν·\nὙσιάς τʼ Ἐρυθράς θʼ, αἳ Κιθαιρῶνος λέπας\nνέρθεν κατῳκήκασιν, ὥστε πολέμιοι,\nἐπεσπεσοῦσαι πάντʼ ἄνω τε καὶ κάτω\nδιέφερον· ἥρπαζον μὲν ἐκ δόμων τέκνα·\nὁπόσα δʼ ἐπʼ ὤμοις ἔθεσαν, οὐ δεσμῶν ὕπο\nπροσείχετʼ οὐδʼ ἔπιπτεν ἐς μέλαν πέδον,\nοὐ χαλκός, οὐ σίδηρος· ἐπὶ δὲ βοστρύχοις\nπῦρ ἔφερον, οὐδʼ ἔκαιεν. οἳ δʼ ὀργῆς ὕπο\nἐς ὅπλʼ ἐχώρουν φερόμενοι βακχῶν ὕπο·\nοὗπερ τὸ δεινὸν ἦν θέαμʼ ἰδεῖν, ἄναξ.\nτοῖς μὲν γὰρ οὐχ ᾕμασσε λογχωτὸν βέλος,\nκεῖναι δὲ θύρσους ἐξανιεῖσαι χερῶν\nἐτραυμάτιζον κἀπενώτιζον φυγῇ\nγυναῖκες ἄνδρας, οὐκ ἄνευ θεῶν τινος.\nπάλιν δʼ ἐχώρουν ὅθεν ἐκίνησαν πόδα,\nκρήνας ἐπʼ αὐτὰς ἃς ἀνῆκʼ αὐταῖς θεός.\nνίψαντο δʼ αἷμα, σταγόνα δʼ ἐκ παρηίδων\nγλώσσῃ δράκοντες ἐξεφαίδρυνον χροός.\nτὸν δαίμονʼ οὖν τόνδʼ ὅστις ἔστʼ, ὦ δέσποτα,\nδέχου πόλει τῇδʼ· ὡς τά τʼ ἄλλʼ ἐστὶν μέγας,\nκἀκεῖνό φασιν αὐτόν, ὡς ἐγὼ κλύω,\nτὴν παυσίλυπον ἄμπελον δοῦναι βροτοῖς.\nοἴνου δὲ μηκέτʼ ὄντος οὐκ ἔστιν Κύπρις\nοὐδʼ ἄλλο τερπνὸν οὐδὲν ἀνθρώποις ἔτι.\nταρβῶ μὲν εἰπεῖν τοὺς λόγους ἐλευθέρους\nπρὸς τὸν τύραννον, ἀλλʼ ὅμως εἰρήσεται·\nΔιόνυσος ἥσσων οὐδενὸς θεῶν ἔφυ.\nἤδη τόδʼ ἐγγὺς ὥστε πῦρ ὑφάπτεται\nὕβρισμα βακχῶν, ψόγος ἐς Ἕλληνας μέγας.\nἀλλʼ οὐκ ὀκνεῖν δεῖ· στεῖχʼ ἐπʼ Ἠλέκτρας ἰὼν\nπύλας· κέλευε πάντας ἀσπιδηφόρους\nἵππων τʼ ἀπαντᾶν ταχυπόδων ἐπεμβάτας\nπέλτας θʼ ὅσοι πάλλουσι καὶ τόξων χερὶ\nψάλλουσι νευράς, ὡς ἐπιστρατεύσομεν\nβάκχαισιν· οὐ γὰρ ἀλλʼ ὑπερβάλλει τάδε,\nεἰ πρὸς γυναικῶν πεισόμεσθʼ ἃ πάσχομεν.\nπείθῃ μὲν οὐδέν, τῶν ἐμῶν λόγων κλύων,\nΠενθεῦ· κακῶς δὲ πρὸς σέθεν πάσχων ὅμως\nοὔ φημι χρῆναί σʼ ὅπλʼ ἐπαίρεσθαι θεῷ,\nἀλλʼ ἡσυχάζειν· Βρόμιος οὐκ ἀνέξεται\nκινοῦντα βάκχας σʼ εὐίων ὀρῶν ἄπο.\nοὐ μὴ φρενώσεις μʼ, ἀλλὰ δέσμιος φυγὼν\nσῴσῃ τόδʼ; ἢ σοὶ πάλιν ἀναστρέψω δίκην;\nθύοιμʼ ἂν αὐτῷ μᾶλλον ἢ θυμούμενος\nπρὸς κέντρα λακτίζοιμι θνητὸς ὢν θεῷ.\nθύσω, φόνον γε θῆλυν, ὥσπερ ἄξιαι,\nπολὺν ταράξας ἐν Κιθαιρῶνος πτυχαῖς.\nφεύξεσθε πάντες· καὶ τόδʼ αἰσχρόν, ἀσπίδας\nθύρσοισι βακχῶν ἐκτρέπειν χαλκηλάτους\nἀπόρῳ γε τῷδε συμπεπλέγμεθα ξένῳ,\nὃς οὔτε πάσχων οὔτε δρῶν σιγήσεται.\nὦ τᾶν, ἔτʼ ἔστιν εὖ καταστῆσαι τάδε.\nτί δρῶντα; δουλεύοντα δουλείαις ἐμαῖς;\nἐγὼ γυναῖκας δεῦρʼ ὅπλων ἄξω δίχα.\nοἴμοι· τόδʼ ἤδη δόλιον ἔς με μηχανᾷ.\nποῖόν τι, σῷσαί σʼ εἰ θέλω τέχναις ἐμαῖς;\nξυνέθεσθε κοινῇ τάδʼ, ἵνα βακχεύητʼ ἀεί.\nκαὶ μὴν ξυνεθέμην—τοῦτό γʼ ἔστι—τῷ θεῷ.\nἐκφέρετέ μοι δεῦρʼ ὅπλα, σὺ δὲ παῦσαι λέγων.\ná¼†.\nβούλῃ σφʼ ἐν ὄρεσι συγκαθημένας ἰδεῖν;\nμάλιστα, μυρίον γε δοὺς χρυσοῦ σταθμόν.\nτί δʼ εἰς ἔρωτα τοῦδε πέπτωκας μέγαν;\nλυπρῶς νιν εἰσίδοιμʼ ἂν ἐξῳνωμένας.\nὅμως δʼ ἴδοις ἂν ἡδέως ἅ σοι πικρά;\nσάφʼ ἴσθι, σιγῇ γʼ ὑπʼ ἐλάταις καθήμενος.\nἀλλʼ ἐξιχνεύσουσίν σε, κἂν ἔλθῃς λάθρᾳ.\nἀλλʼ ἐμφανῶς· καλῶς γὰρ ἐξεῖπας τάδε.\nἄγωμεν οὖν σε κἀπιχειρήσεις ὁδῷ;\nἄγʼ ὡς τάχιστα, τοῦ χρόνου δέ σοι φθονῶ.\nστεῖλαί νυν ἀμφὶ χρωτὶ βυσσίνους πέπλους.\nτί δὴ τόδʼ; ἐς γυναῖκας ἐξ ἀνδρὸς τελῶ;\nμή σε κτάνωσιν, ἢν ἀνὴρ ὀφθῇς ἐκεῖ.\nεὖ γʼ εἶπας αὖ τόδʼ· ὥς τις εἶ πάλαι σοφός.\nΔιόνυσος ἡμᾶς ἐξεμούσωσεν τάδε.\nπῶς οὖν γένοιτʼ ἂν ἃ σύ με νουθετεῖς καλῶς;\nἐγὼ στελῶ σε δωμάτων ἔσω μολών.\nτίνα στολήν; ἦ θῆλυν; ἀλλʼ αἰδώς μʼ ἔχει.\nοὐκέτι θεατὴς μαινάδων πρόθυμος εἶ.\nστολὴν δὲ τίνα φῂς ἀμφὶ χρῶτʼ ἐμὸν βαλεῖν;\nκόμην μὲν ἐπὶ σῷ κρατὶ ταναὸν ἐκτενῶ.\nτὸ δεύτερον δὲ σχῆμα τοῦ κόσμου τί μοι;\nπέπλοι ποδήρεις· ἐπὶ κάρᾳ δʼ ἔσται μίτρα.\nἦ καί τι πρὸς τοῖσδʼ ἄλλο προσθήσεις ἐμοί;\nθύρσον γε χειρὶ καὶ νεβροῦ στικτὸν δέρας.\nοὐκ ἂν δυναίμην θῆλυν ἐνδῦναι στολήν.\nἀλλʼ αἷμα θήσεις συμβαλὼν βάκχαις μάχην.\nὀρθῶς· μολεῖν χρὴ πρῶτον εἰς κατασκοπήν.\nσοφώτερον γοῦν ἢ κακοῖς θηρᾶν κακά.\nκαὶ πῶς διʼ ἄστεως εἶμι Καδμείους λαθών;\nὁδοὺς ἐρήμους ἴμεν· ἐγὼ δʼ ἡγήσομαι.\nπᾶν κρεῖσσον ὥστε μὴ ʼγγελᾶν βάκχας ἐμοί.\nἐλθόντʼ ἐς οἴκους ἃν δοκῇ βουλεύσομαι.\nἔξεστι· πάντῃ τό γʼ ἐμὸν εὐτρεπὲς πάρα.\nστείχοιμʼ ἄν· ἢ γὰρ ὅπλʼ ἔχων πορεύσομαι\nἢ τοῖσι σοῖσι πείσομαι βουλεύμασιν.\nγυναῖκες, ἁνὴρ ἐς βόλον καθίσταται,\nἥξει δὲ βάκχας, οὗ θανὼν δώσει δίκην.\nΔιόνυσε, νῦν σὸν ἔργον· οὐ γὰρ εἶ πρόσω·\nτεισώμεθʼ αὐτόν. πρῶτα δʼ ἔκστησον φρενῶν,\nἐνεὶς ἐλαφρὰν λύσσαν· ὡς φρονῶν μὲν εὖ\nοὐ μὴ θελήσῃ θῆλυν ἐνδῦναι στολήν,\nἔξω δʼ ἐλαύνων τοῦ φρονεῖν ἐνδύσεται.\nχρῄζω δέ νιν γέλωτα Θηβαίοις ὀφλεῖν\nγυναικόμορφον ἀγόμενον διʼ ἄστεως\nἐκ τῶν ἀπειλῶν τῶν πρίν, αἷσι δεινὸς ἦν.\nἀλλʼ εἶμι κόσμον ὅνπερ εἰς Ἅιδου λαβὼν\nἄπεισι μητρὸς ἐκ χεροῖν κατασφαγείς,\nΠενθεῖ προσάψων· γνώσεται δὲ τὸν Διὸς\nΔιόνυσον, ὃς πέφυκεν ἐν τέλει θεός,\nδεινότατος, ἀνθρώποισι δʼ ἠπιώτατος.\nἆρʼ ἐν παννυχίοις χοροῖς\nθήσω ποτὲ λευκὸν\nπόδʼ ἀναβακχεύουσα, δέραν\nεἰς αἰθέρα δροσερὸν ῥίπτουσʼ,\nὡς νεβρὸς χλοεραῖς ἐμπαίζουσα\nλείμακος ἡδοναῖς,\nἡνίκʼ ἂν φοβερὰν φύγῃ\nθήραν ἔξω φυλακᾶς\nεὐπλέκτων ὑπὲρ ἀρκύων,\nθωΰσσων δὲ κυναγέτας\nσυντείνῃ δράμημα κυνῶν·\nμόχθοις τʼ ὠκυδρόμοις τʼ ἀέλλαις\nθρῴσκει πεδίον\nπαραποτάμιον, ἡδομένα\nβροτῶν ἐρημίαις σκιαροκόμοιό\nτʼ ἔρνεσιν ὕλας.\nτί τὸ σοφόν; ἢ τί τὸ κάλλιον\nπαρὰ θεῶν γέρας ἐν βροτοῖς\nἢ χεῖρʼ ὑπὲρ κορυφᾶς\nτῶν ἐχθρῶν κρείσσω κατέχειν;\nὅ τι καλὸν φίλον ἀεί.\nὁρμᾶται μόλις, ἀλλʼ ὅμως\nπιστόν τι τὸ θεῖον\nσθένος· ἀπευθύνει δὲ βροτῶν\nτούς τʼ ἀγνωμοσύναν τιμῶντας\nκαὶ μὴ τὰ θεῶν αὔξοντας\nσὺν μαινομένᾳ δόξᾳ.\nκρυπτεύουσι δὲ ποικίλως\nδαρὸν χρόνου πόδα καὶ\nθηρῶσιν τὸν ἄσεπτον. οὐ\nγὰρ κρεῖσσόν ποτε τῶν νόμων\nγιγνώσκειν χρὴ καὶ μελετᾶν.\nκούφα γὰρ δαπάνα νομίζειν\nἰσχὺν τόδʼ ἔχειν,\nὅ τι ποτʼ ἄρα τὸ δαιμόνιον,\nτό τʼ ἐν χρόνῳ μακρῷ νόμιμον\nἀεὶ φύσει τε πεφυκός.\nτί τὸ σοφόν; ἢ τί τὸ κάλλιον\nπαρὰ θεῶν γέρας ἐν βροτοῖς\nἢ χεῖρʼ ὑπὲρ κορυφᾶς\nτῶν ἐχθρῶν κρείσσω κατέχειν;\nὅ τι καλὸν φίλον ἀεί.\nεὐδαίμων μὲν ὃς ἐκ θαλάσσας\nἔφυγε χεῖμα, λιμένα δʼ ἔκιχεν·\nεὐδαίμων δʼ ὃς ὕπερθε μόχθων\nἐγένεθʼ· ἑτέρᾳ δʼ ἕτερος ἕτερον\nὄλβῳ καὶ δυνάμει παρῆλθεν.\nμυρίαι δʼ ἔτι μυρίοις\nεἰσὶν ἐλπίδες· αἳ μὲν\nτελευτῶσιν ἐν ὄλβῳ\nβροτοῖς, αἳ δʼ ἀπέβησαν·\nτὸ δὲ κατʼ ἦμαρ ὅτῳ βίοτος\nεὐδαίμων, μακαρίζω.\nσὲ τὸν πρόθυμον ὄνθʼ ἃ μὴ χρεὼν ὁρᾶν\nσπεύδοντά τʼ ἀσπούδαστα, Πενθέα λέγω,\nἔξιθι πάροιθε δωμάτων, ὄφθητί μοι,\nσκευὴν γυναικὸς μαινάδος βάκχης ἔχων,\nμητρός τε τῆς σῆς καὶ λόχου κατάσκοπος·\nπρέπεις δὲ Κάδμου θυγατέρων μορφὴν μιᾷ.\nκαὶ μὴν ὁρᾶν μοι δύο μὲν ἡλίους δοκῶ,\nδισσὰς δὲ Θήβας καὶ πόλισμʼ ἑπτάστομον·\nκαὶ ταῦρος ἡμῖν πρόσθεν ἡγεῖσθαι δοκεῖς\nκαὶ σῷ κέρατα κρατὶ προσπεφυκέναι.\nἀλλʼ ἦ ποτʼ ἦσθα θήρ; τεταύρωσαι γὰρ οὖν.\nὁ θεὸς ὁμαρτεῖ, πρόσθεν ὢν οὐκ εὐμενής,\nἔνσπονδος ἡμῖν· νῦν δʼ ὁρᾷς ἃ χρή σʼ ὁρᾶν.\nτί φαίνομαι δῆτʼ; οὐχὶ τὴν Ἰνοῦς στάσιν\nἢ τὴν Ἀγαύης ἑστάναι, μητρός γʼ ἐμῆς;\nαὐτὰς ἐκείνας εἰσορᾶν δοκῶ σʼ ὁρῶν.\nἀλλʼ ἐξ ἕδρας σοι πλόκαμος ἐξέστηχʼ ὅδε,\nοὐχ ὡς ἐγώ νιν ὑπὸ μίτρᾳ καθήρμοσα.\nἔνδον προσείων αὐτὸν ἀνασείων τʼ ἐγὼ\nκαὶ βακχιάζων ἐξ ἕδρας μεθώρμισα.\nἀλλʼ αὐτὸν ἡμεῖς, οἷς σε θεραπεύειν μέλει,\nπάλιν καταστελοῦμεν· ἀλλʼ ὄρθου κάρα.\nἰδού, σὺ κόσμει· σοὶ γὰρ ἀνακείμεσθα δή.\nζῶναί τέ σοι χαλῶσι κοὐχ ἑξῆς πέπλων\nστολίδες ὑπὸ σφυροῖσι τείνουσιν σέθεν.\nκἀμοὶ δοκοῦσι παρά γε δεξιὸν πόδα·\nτἀνθένδε δʼ ὀρθῶς παρὰ τένοντʼ ἔχει πέπλος.\nἦ πού με τῶν σῶν πρῶτον ἡγήσῃ φίλων,\nὅταν παρὰ λόγον σώφρονας βάκχας ἴδῃς.\nπότερα δὲ θύρσον δεξιᾷ λαβὼν χερὶ\nἢ τῇδε, βάκχῃ μᾶλλον εἰκασθήσομαι;\nἐν δεξιᾷ χρὴ χἅμα δεξιῷ ποδὶ\nαἴρειν νιν· αἰνῶ δʼ ὅτι μεθέστηκας φρενῶν.\nἆρʼ ἂν δυναίμην τὰς Κιθαιρῶνος πτυχὰς\nαὐταῖσι βάκχαις τοῖς ἐμοῖς ὤμοις φέρειν;\nδύναιʼ ἄν, εἰ βούλοιο· τὰς δὲ πρὶν φρένας\nοὐκ εἶχες ὑγιεῖς, νῦν δʼ ἔχεις οἵας σε δεῖ.\nμοχλοὺς φέρωμεν; ἢ χεροῖν ἀνασπάσω\nκορυφαῖς ὑποβαλὼν ὦμον ἢ βραχίονα;\nμὴ σύ γε τὰ Νυμφῶν διολέσῃς ἱδρύματα\nκαὶ Πανὸς ἕδρας ἔνθʼ ἔχει συρίγματα.\nκαλῶς ἔλεξας· οὐ σθένει νικητέον\nγυναῖκας· ἐλάταισιν δʼ ἐμὸν κρύψω δέμας.\nκρύψῃ σὺ κρύψιν ἥν σε κρυφθῆναι χρεών,\nἐλθόντα δόλιον μαινάδων κατάσκοπον.\nκαὶ μὴν δοκῶ σφᾶς ἐν λόχμαις ὄρνιθας ὣς\nλέκτρων ἔχεσθαι φιλτάτοις ἐν ἕρκεσιν.\nοὐκοῦν ἐπʼ αὐτὸ τοῦτʼ ἀποστέλλῃ φύλαξ·\nλήψῃ δʼ ἴσως σφᾶς, ἢν σὺ μὴ ληφθῇς πάρος.\nκόμιζε διὰ μέσης με Θηβαίας χθονός·\nμόνος γὰρ αὐτῶν εἰμʼ ἀνὴρ τολμῶν τόδε.\nμόνος σὺ πόλεως τῆσδʼ ὑπερκάμνεις, μόνος·\nτοιγάρ σʼ ἀγῶνες ἀναμένουσιν οὓς ἐχρῆν.\nἕπου δέ· πομπὸς δʼ εἶμʼ ἐγὼ σωτήριος,\nκεῖθεν δʼ ἀπάξει σʼ ἄλλος.\nἡ τεκοῦσά γε.\nἐπίσημον ὄντα πᾶσιν.\nἐπὶ τόδʼ ἔρχομαι.\nφερόμενος ἥξεις\nἁβρότητʼ ἐμὴν λέγεις.\nἐν χερσὶ μητρός.\nκαὶ τρυφᾶν μʼ ἀναγκάσεις.\nτρυφάς γε τοιάσδε.\nἀξίων μὲν ἅπτομαι.\nδεινὸς σὺ δεινὸς κἀπὶ δείνʼ ἔρχῃ πάθη,\nὥστʼ οὐρανῷ στηρίζον εὑρήσεις κλέος.\nἔκτεινʼ, Ἀγαύη, χεῖρας αἵ θʼ ὁμόσποροι\nΚάδμου θυγατέρες· τὸν νεανίαν ἄγω\nτόνδʼ εἰς ἀγῶνα μέγαν, ὁ νικήσων δʼ ἐγὼ\nκαὶ Βρόμιος ἔσται. τἄλλα δʼ αὐτὸ σημανεῖ.\nἴτε θοαὶ Λύσσας κύνες ἴτʼ εἰς ὄρος,\nθίασον ἔνθʼ ἔχουσι Κάδμου κόραι,\nἀνοιστρήσατέ νιν\nἐπὶ τὸν ἐν γυναικομίμῳ στολᾷ\nλυσσώδη κατάσκοπον μαινάδων.\nμάτηρ πρῶτά νιν λευρᾶς ἀπὸ πέτρας\nἢ σκόλοπος ὄψεται\nδοκεύοντα, μαινάσιν δʼ ἀπύσει·\nΤίς ὅδʼ ὀρειδρόμων\nμαστὴρ Καδμείων ἐς ὄρος ἐς ὄρος ἔμολʼ\nἔμολεν, ὦ βάκχαι; τίς ἄρα νιν ἔτεκεν;\nοὐ γὰρ ἐξ αἵματος\nγυναικῶν ἔφυ, λεαίνας δέ τινος\nὅδʼ ἢ Γοργόνων Λιβυσσᾶν γένος.\nἴτω δίκα φανερός, ἴτω ξιφηφόρος\nφονεύουσα λαιμῶν διαμπὰξ\nτὸν ἄθεον ἄνομον ἄδικον Ἐχίονος\nγόνον γηγενῆ.\nὃς ἀδίκῳ γνώμᾳ παρανόμῳ τʼ ὀργᾷ\nπερὶ σὰ Βάκχιʼ, ὄργια ματρός τε σᾶς\nμανείσᾳ πραπίδι\nπαρακόπῳ τε λήματι στέλλεται,\nτἀνίκατον ὡς κρατήσων βίᾳ,\nγνωμᾶν σωφρόνα θάνατος ἀπροφάσιστος\nἐς τὰ θεῶν ἔφυ·\nβροτείως τʼ ἔχειν ἄλυπος βίος.\nτὸ σοφὸν οὐ φθονῶ·\nχαίρω θηρεύουσα· τὰ δʼ ἕτερα μεγάλα\nφανερά τʼ· ὤ, νάειν ἐπὶ τὰ καλὰ βίον,\nἦμαρ ἐς νύκτα τʼ εὐαγοῦντʼ\nεὐσεβεῖν, τὰ δʼ ἔξω νόμιμα\nδίκας ἐκβαλόντα τιμᾶν θεούς.\nἴτω δίκα φανερός, ἴτω ξιφηφόρος\nφονεύουσα λαιμῶν διαμπὰξ\nτὸν ἄθεον ἄνομον ἄδικον Ἐχίονος\nτόκον γηγενῆ.\nφάνηθι ταῦρος ἢ πολύκρανος ἰδεῖν\nδράκων ἢ πυριφλέγων ὁρᾶσθαι λέων.\nἴθʼ, ὦ Βάκχε, θηραγρευτᾷ βακχᾶν\nγελῶντι προσώπῳ περίβαλε βρόχον\nθανάσιμον ὑπʼ ἀγέλαν πεσόντι\nτὰν μαινάδων.\nὦ δῶμʼ ὃ πρίν ποτʼ εὐτύχεις ἀνʼ Ἑλλάδα,\nΣιδωνίου γέροντος, ὃς τὸ γηγενὲς\nδράκοντος ἔσπειρʼ Ὄφεος ἐν γαίᾳ θέρος,\nὥς σε στενάζω, δοῦλος ὢν μέν, ἀλλʼ ὅμως\nχρηστοῖσι δούλοις συμφορὰ τὰ δεσποτῶν.\nτί δʼ ἔστιν; ἐκ βακχῶν τι μηνύεις νέον;\nΠενθεὺς ὄλωλεν, παῖς Ἐχίονος πατρός.\nὦναξ Βρόμιε, θεὸς φαίνῃ μέγας.\nπῶς φῄς; τί τοῦτʼ ἔλεξας; ἦ ʼπὶ τοῖς ἐμοῖς\nχαίρεις κακῶς πράσσουσι δεσπόταις, γύναι;\nεὐάζω ξένα μέλεσι βαρβάροις·\nοὐκέτι γὰρ δεσμῶν ὑπὸ φόβῳ πτήσσω.\nΘήβας δʼ ἀνάνδρους ὧδʼ ἄγεις\n\nὁ Διόνυσος ὁ Διόνυσος, οὐ Θῆβαι\nκράτος ἔχουσʼ ἐμόν.\nσυγγνωστὰ μέν σοι, πλὴν ἐπʼ ἐξειργασμένοις\nκακοῖσι χαίρειν, ὦ γυναῖκες, οὐ καλόν.\nἔννεπέ μοι, φράσον, τίνι μόρῳ θνῄσκει\nἄδικος ἄδικά τʼ ἐκπορίζων ἀνήρ;\nἐπεὶ θεράπνας τῆσδε Θηβαίας χθονὸς\nλιπόντες ἐξέβημεν Ἀσωποῦ ῥοάς,\nλέπας Κιθαιρώνειον εἰσεβάλλομεν\nΠενθεύς τε κἀγώ—δεσπότῃ γὰρ εἱπόμην—\nξένος θʼ ὃς ἡμῖν πομπὸς ἦν θεωρίας.\nπρῶτον μὲν οὖν ποιηρὸν ἵζομεν νάπος,\nτά τʼ ἐκ ποδῶν σιγηλὰ καὶ γλώσσης ἄπο\nσῴζοντες, ὡς ὁρῷμεν οὐχ ὁρώμενοι.\nἦν δʼ ἄγκος ἀμφίκρημνον, ὕδασι διάβροχον,\nπεύκαισι συσκιάζον, ἔνθα μαινάδες\nκαθῆντʼ ἔχουσαι χεῖρας ἐν τερπνοῖς πόνοις.\nαἳ μὲν γὰρ αὐτῶν θύρσον ἐκλελοιπότα\nκισσῷ κομήτην αὖθις ἐξανέστεφον,\nαἳ δʼ, ἐκλιποῦσαι ποικίλʼ ὡς πῶλοι ζυγά,\nβακχεῖον ἀντέκλαζον ἀλλήλαις μέλος.\nΠενθεὺς δʼ ὁ τλήμων θῆλυν οὐχ ὁρῶν ὄχλον\nἔλεξε τοιάδʼ· Ὦ ξένʼ, οὗ μὲν ἕσταμεν,\nοὐκ ἐξικνοῦμαι μαινάδων ὄσσοις νόθων·\nὄχθων δʼ ἔπʼ, ἀμβὰς ἐς ἐλάτην ὑψαύχενα,\nἴδοιμʼ ἂν ὀρθῶς μαινάδων αἰσχρουργίαν.\nτοὐντεῦθεν ἤδη τοῦ ξένου τὸ θαῦμʼ ὁρῶ·\nλαβὼν γὰρ ἐλάτης οὐράνιον ἄκρον κλάδον\nκατῆγεν, ἦγεν, ἦγεν ἐς μέλαν πέδον·\nκυκλοῦτο δʼ ὥστε τόξον ἢ κυρτὸς τροχὸς\nτόρνῳ γραφόμενος περιφορὰν ἕλκει δρόμον·\nὣς κλῶνʼ ὄρειον ὁ ξένος χεροῖν ἄγων\nἔκαμπτεν ἐς γῆν, ἔργματʼ οὐχὶ θνητὰ δρῶν.\nΠενθέα δʼ ἱδρύσας ἐλατίνων ὄζων ἔπι,\nὀρθὸν μεθίει διὰ χερῶν βλάστημʼ ἄνω\nἀτρέμα, φυλάσσων μὴ ἀναχαιτίσειέ νιν,\nὀρθὴ δʼ ἐς ὀρθὸν αἰθέρʼ ἐστηρίζετο,\nἔχουσα νώτοις δεσπότην ἐφήμενον·\nὤφθη δὲ μᾶλλον ἢ κατεῖδε μαινάδας.\nὅσον γὰρ οὔπω δῆλος ἦν θάσσων ἄνω,\nκαὶ τὸν ξένον μὲν οὐκέτʼ εἰσορᾶν παρῆν,\nἐκ δʼ αἰθέρος φωνή τις, ὡς μὲν εἰκάσαι\nΔιόνυσος, ἀνεβόησεν· Ὦ νεάνιδες,\nἄγω τὸν ὑμᾶς κἀμὲ τἀμά τʼ ὄργια\nγέλων τιθέμενον· ἀλλὰ τιμωρεῖσθέ νιν.\nκαὶ ταῦθʼ ἅμʼ ἠγόρευε καὶ πρὸς οὐρανὸν\nκαὶ γαῖαν ἐστήριξε φῶς σεμνοῦ πυρός.\nσίγησε δʼ αἰθήρ, σῖγα δʼ ὕλιμος νάπη\nφύλλʼ εἶχε, θηρῶν δʼ οὐκ ἂν ἤκουσας βοήν.\nαἳ δʼ ὠσὶν ἠχὴν οὐ σαφῶς δεδεγμέναι\nἔστησαν ὀρθαὶ καὶ διήνεγκαν κόρας.\nὃ δʼ αὖθις ἐπεκέλευσεν· ὡς δʼ ἐγνώρισαν\nσαφῆ κελευσμὸν Βακχίου Κάδμου κόραι,\nᾖξαν πελείας ὠκύτητʼ οὐχ ἥσσονες\nποδῶν τρέχουσαι συντόνοις δραμήμασι,\nμήτηρ Ἀγαύη σύγγονοί θʼ ὁμόσποροι\nπᾶσαί τε βάκχαι· διὰ δὲ χειμάρρου νάπης\nἀγμῶν τʼ ἐπήδων θεοῦ πνοαῖσιν ἐμμανεῖς.\nὡς δʼ εἶδον ἐλάτῃ δεσπότην ἐφήμενον,\nπρῶτον μὲν αὐτοῦ χερμάδας κραταιβόλους\nἔρριπτον, ἀντίπυργον ἐπιβᾶσαι πέτραν,\nὄζοισί τʼ ἐλατίνοισιν ἠκοντίζετο.\nἄλλαι δὲ θύρσους ἵεσαν διʼ αἰθέρος\nΠενθέως, στόχον δύστηνον· ἀλλʼ οὐκ ἤνυτον.\nκρεῖσσον γὰρ ὕψος τῆς προθυμίας ἔχων\nκαθῆσθʼ ὁ τλήμων, ἀπορίᾳ λελημμένος.\nτέλος δὲ δρυΐνους συγκεραυνοῦσαι κλάδους\nῥίζας ἀνεσπάρασσον ἀσιδήροις μοχλοῖς.\nἐπεὶ δὲ μόχθων τέρματʼ οὐκ ἐξήνυτον,\nἔλεξʼ Ἀγαύη· Φέρε, περιστᾶσαι κύκλῳ\nπτόρθου λάβεσθε, μαινάδες, τὸν ἀμβάτην\nθῆρʼ ὡς ἕλωμεν, μηδʼ ἀπαγγείλῃ θεοῦ\nχοροὺς κρυφαίους. αἳ δὲ μυρίαν χέρα\nπροσέθεσαν ἐλάτῃ κἀξανέσπασαν χθονός·\nὑψοῦ δὲ θάσσων ὑψόθεν χαμαιριφὴς\nπίπτει πρὸς οὖδας μυρίοις οἰμώγμασιν\nΠενθεύς· κακοῦ γὰρ ἐγγὺς ὢν ἐμάνθανεν.\nπρώτη δὲ μήτηρ ἦρξεν ἱερέα φόνου\nκαὶ προσπίτνει νιν· ὃ δὲ μίτραν κόμης ἄπο\nἔρριψεν, ὥς νιν γνωρίσασα μὴ κτάνοι\nτλήμων Ἀγαύη, καὶ λέγει, παρηίδος\nψαύων· Ἐγώ τοι, μῆτερ, εἰμί, παῖς σέθεν\nΠενθεύς, ὃν ἔτεκες ἐν δόμοις Ἐχίονος·\nοἴκτιρε δʼ ὦ μῆτέρ με, μηδὲ ταῖς ἐμαῖς\nἁμαρτίαισι παῖδα σὸν κατακτάνῃς.\nἣ δʼ ἀφρὸν ἐξιεῖσα καὶ διαστρόφους\nκόρας ἑλίσσουσʼ, οὐ φρονοῦσʼ ἃ χρὴ φρονεῖν,\nἐκ Βακχίου κατείχετʼ, οὐδʼ ἔπειθέ νιν.\nλαβοῦσα δʼ ὠλένης ἀριστερὰν χέρα,\nπλευραῖσιν ἀντιβᾶσα τοῦ δυσδαίμονος\nἀπεσπάραξεν ὦμον, οὐχ ὑπὸ σθένους,\nἀλλʼ ὁ θεὸς εὐμάρειαν ἐπεδίδου χεροῖν·\nἸνὼ δὲ τἀπὶ θάτερʼ ἐξειργάζετο,\nῥηγνῦσα σάρκας, Αὐτονόη τʼ ὄχλος τε πᾶς\nἐπεῖχε βακχῶν· ἦν δὲ πᾶσʼ ὁμοῦ βοή,\nὃ μὲν στενάζων ὅσον ἐτύγχανʼ ἐμπνέων,\nαἳ δʼ ἠλάλαζον. ἔφερε δʼ ἣ μὲν ὠλένην,\nἣ δʼ ἴχνος αὐταῖς ἀρβύλαις· γυμνοῦντο δὲ\nπλευραὶ σπαραγμοῖς· πᾶσα δʼ ᾑματωμένη\nχεῖρας διεσφαίριζε σάρκα Πενθέως.\nκεῖται δὲ χωρὶς σῶμα, τὸ μὲν ὑπὸ στύφλοις\nπέτραις, τὸ δʼ ὕλης ἐν βαθυξύλῳ φόβῃ,\nοὐ ῥᾴδιον ζήτημα· κρᾶτα δʼ ἄθλιον,\nὅπερ λαβοῦσα τυγχάνει μήτηρ χεροῖν,\nπήξασʼ ἐπʼ ἄκρον θύρσον ὡς ὀρεστέρου\nφέρει λέοντος διὰ Κιθαιρῶνος μέσου,\nλιποῦσʼ ἀδελφὰς ἐν χοροῖσι μαινάδων.\nχωρεῖ δὲ θήρᾳ δυσπότμῳ γαυρουμένη\nτειχέων ἔσω τῶνδʼ, ἀνακαλοῦσα Βάκχιον\nτὸν ξυγκύναγον, τὸν ξυνεργάτην ἄγρας,\nτὸν καλλίνικον, ᾧ δάκρυα νικηφορεῖ.\nἐγὼ μὲν οὖν τῇδʼ ἐκποδὼν τῇ ξυμφορᾷ\nἄπειμʼ, Ἀγαύην πρὶν μολεῖν πρὸς δώματα.\nτὸ σωφρονεῖν δὲ καὶ σέβειν τὰ τῶν θεῶν\nκάλλιστον· οἶμαι δʼ αὐτὸ καὶ σοφώτατον\nθνητοῖσιν εἶναι κτῆμα τοῖσι χρωμένοις.\nἀναχορεύσωμεν Βάκχιον,\nἀναβοάσωμεν ξυμφορὰν\nτὰν τοῦ δράκοντος Πενθέος ἐκγενέτα·\nὃς τὰν θηλυγενῆ στολὰν\nνάρθηκά τε, πιστὸν Ἅιδαν,\nἔλαβεν εὔθυρσον,\nταῦρον προηγητῆρα συμφορᾶς ἔχων.\nβάκχαι Καδμεῖαι,\nτὸν καλλίνικον κλεινὸν ἐξεπράξατε\nἐς στόνον, ἐς δάκρυα.\nκαλὸς ἀγών, χέρʼ αἵματι στάζουσαν\nπεριβαλεῖν τέκνου.\nἀλλʼ, εἰσορῶ γὰρ ἐς δόμους ὁρμωμένην\nΠενθέως Ἀγαύην μητέρʼ ἐν διαστρόφοις\nὄσσοις, δέχεσθε κῶμον εὐίου θεοῦ.\nἈσιάδες βάκχαι —\nτί μʼ ὀροθύνεις, ὤ;\nφέρομεν ἐξ ὀρέων\nἕλικα νεότομον ἐπὶ μέλαθρα,\nμακάριον θήραν.\nὁρῶ καί σε δέξομαι σύγκωμον.\nἔμαρψα τόνδʼ ἄνευ βρόχων\nλέοντος ἀγροτέρου νέον ἶνιν·\nὡς ὁρᾶν πάρα.\nπόθεν ἐρημίας;\nΚιθαιρὼν\nΚιθαιρών;\nκατεφόνευσέ νιν.\nτίς ἁ βαλοῦσα;\nπρῶτον ἐμὸν τὸ γέρας.\nμάκαιρʼ Ἀγαύη κλῃζόμεθʼ ἐν θιάσοις.\nτίς ἄλλα;\nτὰ Κάδμου\nτί Κάδμου;\nγένεθλα\nμετʼ ἐμὲ μετʼ ἐμὲ τοῦδʼ\nἔθιγε θηρός· εὐτυχής γʼ ἅδʼ ἄγρα.\n\nμέτεχέ νυν θοίνας.\nτί; μετέχω, τλᾶμον;\nνέος ὁ μόσχος ἄρτι\nγένυν ὑπὸ κόρυθʼ ἁπαλότριχα\nκατάκομον θάλλει.\nπρέπει γʼ ὥστε θὴρ ἄγραυλος φόβῃ.\nὁ Βάκχιος κυναγέτας\nσοφὸς σοφῶς ἀνέπηλʼ ἐπὶ θῆρα\nτόνδε μαινάδας.\nὁ γὰρ ἄναξ ἀγρεύς.\nἐπαινεῖς;\nἐπαινῶ.\nτάχα δὲ Καδμεῖοι\nκαὶ παῖς γε Πενθεὺς\nματέρʼ ἐπαινέσεται,\nλαβοῦσαν ἄγραν τάνδε λεοντοφυῆ.\nπερισσάν.\nπερισσῶς.\nἀγάλλῃ;\nγέγηθα,\nμεγάλα μεγάλα καὶ\nφανερὰ τᾷδʼ ἄγρᾳ κατειργασμένα.\nδεῖξόν νυν, ὦ τάλαινα, σὴν νικηφόρον\nἀστοῖσιν ἄγραν ἣν φέρουσʼ ἐλήλυθας.\nὦ καλλίπυργον ἄστυ Θηβαίας χθονὸς\nναίοντες, ἔλθεθʼ ὡς ἴδητε τήνδʼ ἄγραν,\nΚάδμου θυγατέρες θηρὸς ἣν ἠγρεύσαμεν,\nοὐκ ἀγκυλητοῖς Θεσσαλῶν στοχάσμασιν,\nοὐ δικτύοισιν, ἀλλὰ λευκοπήχεσι\nχειρῶν ἀκμαῖσιν. κᾆτα κομπάζειν χρεὼν\nκαὶ λογχοποιῶν ὄργανα κτᾶσθαι μάτην;\nἡμεῖς δέ γʼ αὐτῇ χειρὶ τόνδε θʼ εἵλομεν,\nχωρίς τε θηρὸς ἄρθρα διεφορήσαμεν.\nποῦ μοι πατὴρ ὁ πρέσβυς; ἐλθέτω πέλας.\nΠενθεύς τʼ ἐμὸς παῖς ποῦ ʼστιν; αἰρέσθω λαβὼν\nπηκτῶν πρὸς οἴκους κλιμάκων προσαμβάσεις,\nὡς πασσαλεύσῃ κρᾶτα τριγλύφοις τόδε\nλέοντος ὃν πάρειμι θηράσασʼ ἐγώ.\nἕπεσθέ μοι φέροντες ἄθλιον βάρος\nΠενθέως, ἕπεσθε, πρόσπολοι, δόμων πάρος,\nοὗ σῶμα μοχθῶν μυρίοις ζητήμασιν\nφέρω τόδʼ, εὑρὼν ἐν Κιθαιρῶνος πτυχαῖς\nδιασπαρακτόν, κοὐδὲν ἐν ταὐτῷ πέδῳ\nλαβών, ἐν ὕλῃ κείμενον δυσευρέτῳ.\nἤκουσα γάρ του θυγατέρων τολμήματα,\nἤδη κατʼ ἄστυ τειχέων ἔσω βεβὼς\nσὺν τῷ γέροντι Τειρεσίᾳ Βακχῶν πάρα·\nπάλιν δὲ κάμψας εἰς ὄρος κομίζομαι\nτὸν κατθανόντα παῖδα Μαινάδων ὕπο.\nκαὶ τὴν μὲν Ἀκτέωνʼ Ἀρισταίῳ ποτὲ\nτεκοῦσαν εἶδον Αὐτονόην Ἰνώ θʼ ἅμα\nἔτʼ ἀμφὶ δρυμοὺς οἰστροπλῆγας ἀθλίας,\nτὴν δʼ εἶπέ τίς μοι δεῦρο βακχείῳ ποδὶ\nστείχειν Ἀγαύην, οὐδʼ ἄκραντʼ ἠκούσαμεν·\nλεύσσω γὰρ αὐτήν, ὄψιν οὐκ εὐδαίμονα.\nπάτερ, μέγιστον κομπάσαι πάρεστί σοι,\nπάντων ἀρίστας θυγατέρας σπεῖραι μακρῷ\nθνητῶν· ἁπάσας εἶπον, ἐξόχως δʼ ἐμέ,\nἣ τὰς παρʼ ἱστοῖς ἐκλιποῦσα κερκίδας\nἐς μείζονʼ ἥκω, θῆρας ἀγρεύειν χεροῖν.\nφέρω δʼ ἐν ὠλέναισιν, ὡς ὁρᾷς, τάδε\nλαβοῦσα τἀριστεῖα, σοῖσι πρὸς δόμοις\nὡς ἀγκρεμασθῇ· σὺ δέ, πάτερ, δέξαι χεροῖν·\nγαυρούμενος δὲ τοῖς ἐμοῖς ἀγρεύμασιν\nκάλει φίλους ἐς δαῖτα· μακάριος γὰρ εἶ,\nμακάριος, ἡμῶν τοιάδʼ ἐξειργασμένων.\nὦ πένθος οὐ μετρητὸν οὐδʼ οἷόν τʼ ἰδεῖν,\nφόνον ταλαίναις χερσὶν ἐξειργασμένων.\nκαλὸν τὸ θῦμα καταβαλοῦσα δαίμοσιν\nἐπὶ δαῖτα Θήβας τάσδε κἀμὲ παρακαλεῖς.\nοἴμοι κακῶν μὲν πρῶτα σῶν, ἔπειτʼ ἐμῶν·\nὡς ὁ θεὸς ἡμᾶς ἐνδίκως μέν, ἀλλʼ ἄγαν,\nΒρόμιος ἄναξ ἀπώλεσʼ οἰκεῖος γεγώς.\nὡς δύσκολον τὸ γῆρας ἀνθρώποις ἔφυ\nἔν τʼ ὄμμασι σκυθρωπόν. εἴθε παῖς ἐμὸς\nεὔθηρος εἴη, μητρὸς εἰκασθεὶς τρόποις,\nὅτʼ ἐν νεανίαισι Θηβαίοις ἅμα\nθηρῶν ὀριγνῷτʼ· ἀλλὰ θεομαχεῖν μόνον\nοἷός τʼ ἐκεῖνος. νουθετητέος, πάτερ,\nσοὐστίν. τίς αὐτὸν δεῦρʼ ἂν ὄψιν εἰς ἐμὴν\nκαλέσειεν, ὡς ἴδῃ με τὴν εὐδαίμονα;\nφεῦ φεῦ· φρονήσασαι μὲν οἷʼ ἐδράσατε\nἀλγήσετʼ ἄλγος δεινόν· εἰ δὲ διὰ τέλους\nἐν τῷδʼ ἀεὶ μενεῖτʼ ἐν ᾧ καθέστατε,\nοὐκ εὐτυχοῦσαι δόξετʼ οὐχὶ δυστυχεῖν.\nτί δʼ οὐ καλῶς τῶνδʼ ἢ τί λυπηρῶς ἔχει;\nπρῶτον μὲν ἐς τόνδʼ αἰθέρʼ ὄμμα σὸν μέθες.\nἰδού· τί μοι τόνδʼ ἐξυπεῖπας εἰσορᾶν;\nἔθʼ αὑτὸς ἤ σοι μεταβολὰς ἔχειν δοκεῖ;\nλαμπρότερος ἢ πρὶν καὶ διειπετέστερος.\nτὸ δὲ πτοηθὲν τόδʼ ἔτι σῇ ψυχῇ πάρα;\nοὐκ οἶδα τοὔπος τοῦτο. γίγνομαι δέ πως\nἔννους, μετασταθεῖσα τῶν πάρος φρενῶν.\nκλύοις ἂν οὖν τι κἀποκρίναιʼ ἂν σαφῶς;\nὡς ἐκλέλησμαί γʼ ἃ πάρος εἴπομεν, πάτερ.\nἐς ποῖον ἦλθες οἶκον ὑμεναίων μέτα;\nΣπαρτῷ μʼ ἔδωκας, ὡς λέγουσʼ, Ἐχίονι.\nτίς οὖν ἐν οἴκοις παῖς ἐγένετο σῷ πόσει;\nΠενθεύς, ἐμῇ τε καὶ πατρὸς κοινωνίᾳ.\nτίνος πρόσωπον δῆτʼ ἐν ἀγκάλαις ἔχεις;\nλέοντος, ὥς γʼ ἔφασκον αἱ θηρώμεναι.\nσκέψαι νυν ὀρθῶς· βραχὺς ὁ μόχθος εἰσιδεῖν.\nἔα, τί λεύσσω; τί φέρομαι τόδʼ ἐν χεροῖν;\nἄθρησον αὐτὸ καὶ σαφέστερον μάθε.\nὁρῶ μέγιστον ἄλγος ἡ τάλαινʼ ἐγώ.\nμῶν σοι λέοντι φαίνεται προσεικέναι;\nοὔκ, ἀλλὰ Πενθέως ἡ τάλαινʼ ἔχω κάρα.\nᾠμωγμένον γε πρόσθεν ἢ σὲ γνωρίσαι.\nτίς ἔκτανέν νιν;—πῶς ἐμὰς ἦλθεν χέρας;\nδύστηνʼ ἀλήθειʼ, ὡς ἐν οὐ καιρῷ πάρει.\nλέγʼ, ὡς τὸ μέλλον καρδία πήδημʼ ἔχει.\nσύ νιν κατέκτας καὶ κασίγνηται σέθεν.\nποῦ δʼ ὤλετʼ; ἦ κατʼ οἶκον; ἢ ποίοις τόποις;\nοὗπερ πρὶν Ἀκτέωνα διέλαχον κύνες.\nτί δʼ ἐς Κιθαιρῶνʼ ἦλθε δυσδαίμων ὅδε;\nἐκερτόμει θεὸν σάς τε βακχείας μολών.\nἡμεῖς δʼ ἐκεῖσε τίνι τρόπῳ κατήραμεν;\nἐμάνητε, πᾶσά τʼ ἐξεβακχεύθη πόλις.\nΔιόνυσος ἡμᾶς ὤλεσʼ, ἄρτι μανθάνω.\nὕβριν γʼ ὑβρισθείς· θεὸν γὰρ οὐχ ἡγεῖσθέ νιν.\nτὸ φίλτατον δὲ σῶμα ποῦ παιδός, πάτερ;\nἐγὼ μόλις τόδʼ ἐξερευνήσας φέρω.\nἦ πᾶν ἐν ἄρθροις συγκεκλῃμένον καλῶς;\n\nΠενθεῖ δὲ τί μέρος ἀφροσύνης προσῆκʼ ἐμῆς;\nὑμῖν ἐγένεθʼ ὅμοιος, οὐ σέβων θεόν.\nτοιγὰρ συνῆψε πάντας ἐς μίαν βλάβην,\nὑμᾶς τε τόνδε θʼ, ὥστε διολέσαι δόμους\nκἄμʼ, ὅστις ἄτεκνος ἀρσένων παίδων γεγὼς\nτῆς σῆς τόδʼ ἔρνος, ὦ τάλαινα, νηδύος\nαἴσχιστα καὶ κάκιστα κατθανόνθʼ ὁρῶ,\nᾧ δῶμʼ ἀνέβλεφʼ—ὃς συνεῖχες, ὦ τέκνον,\nτοὐμὸν μέλαθρον, παιδὸς ἐξ ἐμῆς γεγώς,\nπόλει τε τάρβος ἦσθα· τὸν γέροντα δὲ\nοὐδεὶς ὑβρίζειν ἤθελʼ εἰσορῶν τὸ σὸν\nκάρα· δίκην γὰρ ἀξίαν ἐλάμβανες.\nνῦν δʼ ἐκ δόμων ἄτιμος ἐκβεβλήσομαι\nὁ Κάδμος ὁ μέγας, ὃς τὸ Θηβαίων γένος\nἔσπειρα κἀξήμησα κάλλιστον θέρος.\nὦ φίλτατʼ ἀνδρῶν—καὶ γὰρ οὐκέτʼ ὢν ὅμως\nτῶν φιλτάτων ἔμοιγʼ ἀριθμήσῃ, τέκνον—\nοὐκέτι γενείου τοῦδε θιγγάνων χερί,\nτὸν μητρὸς αὐδῶν πατέρα προσπτύξῃ, τέκνον,\nλέγων· Τίς ἀδικεῖ, τίς σʼ ἀτιμάζει, γέρον;\nτίς σὴν ταράσσει καρδίαν λυπηρὸς ὤν;\nλέγʼ, ὡς κολάζω τὸν ἀδικοῦντά σʼ, ὦ πάτερ.\nνῦν δʼ ἄθλιος μέν εἰμʼ ἐγώ, τλήμων δὲ σύ.\nοἰκτρὰ δὲ μήτηρ, τλήμονες δὲ σύγγονοι.\nεἰ δʼ ἔστιν ὅστις δαιμόνων ὑπερφρονεῖ,\nἐς τοῦδʼ ἀθρήσας θάνατον ἡγείσθω θεούς.\nτὸ μὲν σὸν ἀλγῶ, Κάδμε· σὸς δʼ ἔχει δίκην\nπαῖς παιδὸς ἀξίαν μέν, ἀλγεινὴν δὲ σοί.\nὦ πάτερ, ὁρᾷς γὰρ τἄμʼ ὅσῳ μετεστράφη\n\nδράκων γενήσῃ μεταβαλών, δάμαρ τε σὴ\nἐκθηριωθεῖσʼ ὄφεος ἀλλάξει τύπον,\nἣν Ἄρεος ἔσχες Ἁρμονίαν θνητὸς γεγώς.\nὄχον δὲ μόσχων, χρησμὸς ὡς λέγει Διός,\nἐλᾷς μετʼ ἀλόχου, βαρβάρων ἡγούμενος.\nπολλὰς δὲ πέρσεις ἀναρίθμῳ στρατεύματι\nπόλεις· ὅταν δὲ Λοξίου χρηστήριον\nδιαρπάσωσι, νόστον ἄθλιον πάλιν\nσχήσουσι· σὲ δʼ Ἄρης Ἁρμονίαν τε ῥύσεται\nμακάρων τʼ ἐς αἶαν σὸν καθιδρύσει βίον.\nταῦτʼ οὐχὶ θνητοῦ πατρὸς ἐκγεγὼς λέγω\nΔιόνυσος, ἀλλὰ Ζηνός· εἰ δὲ σωφρονεῖν\nἔγνωθʼ, ὅτʼ οὐκ ἠθέλετε, τὸν Διὸς γόνον\nεὐδαιμονεῖτʼ ἂν σύμμαχον κεκτημένοι.\nΔιόνυσε, λισσόμεσθά σʼ, ἠδικήκαμεν.\nὄψʼ ἐμάθεθʼ ἡμᾶς, ὅτε δὲ χρῆν, οὐκ ᾔδετε.\nἐγνώκαμεν ταῦτʼ· ἀλλʼ ἐπεξέρχῃ λίαν.\nκαὶ γὰρ πρὸς ὑμῶν θεὸς γεγὼς ὑβριζόμην.\nὀργὰς πρέπει θεοὺς οὐχ ὁμοιοῦσθαι βροτοῖς.\nπάλαι τάδε Ζεὺς οὑμὸς ἐπένευσεν πατήρ.\nαἰαῖ, δέδοκται, πρέσβυ, τλήμονες φυγαί.\nτί δῆτα μέλλεθʼ ἅπερ ἀναγκαίως ἔχει;\nὦ τέκνον, ὡς ἐς δεινὸν ἤλθομεν κακὸν\nπάντες, σύ θʼ ἡ τάλαινα σύγγονοί τε σαί,\nἐγώ θʼ ὁ τλήμων· βαρβάρους ἀφίξομαι\nγέρων μέτοικος· ἔτι δέ μοι τὸ θέσφατον\nἐς Ἑλλάδʼ ἀγαγεῖν μιγάδα βάρβαρον στρατόν.\nκαὶ τὴν Ἄρεως παῖδʼ Ἁρμονίαν, δάμαρτʼ ἐμήν,\nδράκων δρακαίνης φύσιν ἔχουσαν ἀγρίαν\nἄξω ʼπὶ βωμοὺς καὶ τάφους Ἑλληνικούς,\nἡγούμενος λόγχαισιν· οὐδὲ παύσομαι\nκακῶν ὁ τλήμων, οὐδὲ τὸν καταιβάτην\nἈχέροντα πλεύσας ἥσυχος γενήσομαι.\nὦ πάτερ, ἐγὼ δὲ σοῦ στερεῖσα φεύξομαι.\nτί μʼ ἀμφιβάλλεις χερσίν, ὦ τάλαινα παῖ,\nὄρνις ὅπως κηφῆνα πολιόχρων κύκνος;\nποῖ γὰρ τράπωμαι πατρίδος ἐκβεβλημένη;\nοὐκ οἶδα, τέκνον· μικρὸς ἐπίκουρος πατήρ.\nχαῖρʼ, ὦ μέλαθρον, χαῖρʼ, ὦ πατρία\nπόλις· ἐκλείπω σʼ ἐπὶ δυστυχίᾳ\nφυγὰς ἐκ θαλάμων.\nστεῖχέ νυν, ὦ παῖ, τὸν Ἀρισταίου\n\nστένομαί σε, πάτερ.\nκἀγὼ σέ, τέκνον,\nκαὶ σὰς ἐδάκρυσα κασιγνήτας.\nδεινῶς γὰρ τάνδʼ αἰκείαν\nΔιόνυσος ἄναξ τοὺς σοὺς εἰς\nοἴκους ἔφερεν.\nκαὶ γὰρ ἔπασχον δεινὰ πρὸς ὑμῶν,\nἀγέραστον ἔχων ὄνομʼ ἐν Θήβαις.\nχαῖρε, πάτερ, μοι.\nχαῖρʼ, ὦ μελέα\nθύγατερ. χαλεπῶς δʼ ἐς τόδʼ ἂν ἥκοις.\nἄγετʼ, ὦ πομποί, με κασιγνήτας\nἵνα συμφυγάδας ληψόμεθʼ οἰκτράς.\nἔλθοιμι δʼ ὅπου\nμήτε Κιθαιρὼν ἔμʼ ἴδοι μιαρὸς\nμήτε Κιθαιρῶνʼ ὄσσοισιν ἐγώ,\nμήθʼ ὅθι θύρσου μνῆμʼ ἀνάκειται·\nΒάκχαις δʼ ἄλλαισι μέλοιεν.\nπολλαὶ μορφαὶ τῶν δαιμονίων,\nπολλὰ δʼ ἀέλπτως κραίνουσι θεοί·\nκαὶ τὰ δοκηθέντʼ οὐκ ἐτελέσθη,\nτῶν δʼ ἀδοκήτων πόρον ηὗρε θεός.\nτοιόνδʼ ἀπέβη τόδε πρᾶγμα.\n"};
