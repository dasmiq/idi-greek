var sequence = {"name":"Euripides. Iphigenia in Aulis","data":"\nἘγένοντο Λήδᾳ Θεστιάδι τρεῖς παρθένοι,\nΦοίβη Κλυταιμήστρα τʼ, ἐμὴ ξυνάορος,\nἙλένη τε· ταύτης οἱ τὰ πρῶτʼ ὠλβισμένοι\nμνηστῆρες ἦλθον Ἑλλάδος νεανίαι.\nδειναὶ δʼ ἀπειλαὶ καὶ κατʼ ἀλλήλων φόνος\nξυνίσταθʼ, ὅστις μὴ λάβοι τὴν παρθένον.\nτὸ πρᾶγμα δʼ ἀπόρως εἶχε Τυνδάρεῳ πατρί,\nδοῦναί τε μὴ δοῦναί τε, τῆς τύχης ὅπως\nἅψαιτʼ ἄριστα. καί νιν εἰσῆλθεν τάδε·\nὅρκους συνάψαι δεξιάς τε συμβαλεῖν\nμνηστῆρας ἀλλήλοισι καὶ διʼ ἐμπύρων\nσπονδὰς καθεῖναι κἀπαράσασθαι τάδε·\nὅτου γυνὴ γένοιτο Τυνδαρὶς κόρη,\nτούτῳ ξυναμυνεῖν, εἴ τις ἐκ δόμων λαβὼν\nοἴχοιτο τόν τʼ ἔχοντʼ ἀπωθοίη λέχους,\nκἀπιστρατεύσειν καὶ κατασκάψειν πόλιν\nἝλληνʼ ὁμοίως βάρβαρόν θʼ ὅπλων μέτα.\nἐπεὶ δʼ ἐπιστώθησαν — εὖ δέ πως γέρων\nὑπῆλθεν αὐτοὺς Τυνδάρεως πυκνῇ φρενί —\nδίδωσʼ ἑλέσθαι θυγατρὶ μνηστήρων ἕνα,\nὅτου πνοαὶ φέροιεν Ἀφροδίτης φίλαι.\nἣ δʼ εἵλεθʼ, ὅς σφε μήποτʼ ὤφελεν λαβεῖν,\nΜενέλαον. ἐλθὼν δʼ ἐκ Φρυγῶν ὁ τὰς θεὰς\nκρίνων ὅδʼ, ὡς ὁ μῦθος Ἀργείων ἔχει,\nΛακεδαίμονʼ, ἀνθηρὸς μὲν εἱμάτων στολῇ\nχρυσῷ δὲ λαμπρός, βαρβάρῳ χλιδήματι,\nἐρῶν ἐρῶσαν ᾤχετʼ ἐξαναρπάσας\nἙλένην πρὸς Ἴδης βούσταθμʼ, ἔκδημον λαβὼν\nΜενέλαον. ὃ δὲ καθʼ Ἑλλάδʼ οἰστρήσας δρόμῳ\nὅρκους παλαιοὺς Τυνδάρεω μαρτύρεται,\nὡς χρὴ βοηθεῖν τοῖσιν ἠδικημένοις.\nτοὐντεῦθεν οὖν Ἕλληνες ᾄξαντες δορί,\nτεύχη λαβόντες στενόπορʼ Αὐλίδος βάθρα\nἥκουσι τῆσδε, ναυσὶν ἀσπίσιν θʼ ὁμοῦ\nἵπποις τε πολλοῖς ἅρμασίν τʼ ἠσκημένοι.\nκἀμὲ στρατηγεῖν κἆτα Μενέλεω χάριν\nεἵλοντο, σύγγονόν γε. τἀξίωμα δὲ\nἄλλος τις ὤφελʼ ἀντʼ ἐμοῦ λαβεῖν τόδε.\nἠθροισμένου δὲ καὶ ξυνεστῶτος στρατοῦ\nἥμεσθʼ ἀπλοίᾳ χρώμενοι κατʼ Αὐλίδα.\nΚάλχας δʼ ὁ μάντις ἀπορίᾳ κεχρημένοις\nἀνεῖλεν Ἰφιγένειαν ἣν ἔσπειρʼ ἐγὼ\nἈρτέμιδι θῦσαι τῇ τόδʼ οἰκούσῃ πέδον,\nκαὶ πλοῦν τʼ ἔσεσθαι καὶ κατασκαφὰς Φρυγῶν\nθύσασι, μὴ θύσασι δʼ οὐκ εἶναι τάδε.\nκλύων δʼ ἐγὼ ταῦτʼ, ὀρθίῳ κηρύγματι\nΤαλθύβιον εἶπον πάντʼ ἀφιέναι στρατόν,\nὡς οὔποτʼ ἂν τλὰς θυγατέρα κτανεῖν ἐμήν.\nοὗ δή μʼ ἀδελφὸς πάντα προσφέρων λόγον\nἔπεισε τλῆναι δεινά. κἀν δέλτου πτυχαῖς\nγράψας ἔπεμψα πρὸς δάμαρτα τὴν ἐμὴν\nπέμπειν Ἀχιλλεῖ θυγατέρʼ ὡς γαμουμένην,\nτό τʼ ἀξίωμα τἀνδρὸς ἐκγαυρούμενος,\nσυμπλεῖν τʼ Ἀχαιοῖς οὕνεκʼ οὐ θέλοι λέγων,\nεἰ μὴ παρʼ ἡμῶν εἶσιν ἐς Φθίαν λέχος·\nπειθὼ γὰρ εἶχον τήνδε πρὸς δάμαρτʼ ἐμήν,\nψευδῆ συνάψας ἀντὶ παρθένου γάμον.\nμόνοι δʼ Ἀχαιῶν ἴσμεν ὡς ἔχει τάδε\nΚάλχας Ὀδυσσεὺς Μενέλεώς θʼ. ἃ δʼ οὐ καλῶς\nἔγνων τότʼ, αὖθις μεταγράφω καλῶς πάλιν\nἐς τήνδε δέλτον, ἣν κατʼ εὐφρόνης σκιὰν\nλύοντα καὶ συνδοῦντά μʼ εἰσεῖδες, γέρον.\nἀλλʼ εἶα χώρει τάσδʼ ἐπιστολὰς λαβὼν\nπρὸς Ἄργος. ἃ δὲ κέκευθε δέλτος ἐν πτυχαῖς,\nλόγῳ φράσω σοι πάντα τἀγγεγραμμένα·\nπιστὸς γὰρ ἀλόχῳ τοῖς τʼ ἐμοῖς δόμοισιν εἶ.\nὮ πρέσβυ, δόμων τῶνδε πάροιθεν\nστεῖχε.\nστείχω. τί δὲ καινουργεῖς,\nἈγάμεμνον ἄναξ;\nσπεύσεις;\nσπεύδω.\nμάλα τοι γῆρας τοὐμὸν ἄυπνον\nκαὶ ἐπʼ ὀφθαλμοῖς ὀξὺ πάρεστιν.\nτίς ποτʼ ἄρʼ ἀστὴρ ὅδε πορθμεύει;\nΣείριος ἐγγὺς τῆς ἑπταπόρου\nΠλειάδος ᾄσσων ἔτι μεσσήρης.\nοὔκουν φθόγγος γʼ οὔτʼ ὀρνίθων\nοὔτε θαλάσσης· σιγαὶ δʼ ἀνέμων\nτόνδε κατʼ Εὔριπον ἔχουσιν.\nτί δὲ σὺ σκηνῆς ἐκτὸς ἀίσσεις,\nἈγάμεμνον ἄναξ;\nἔτι δʼ ἡσυχία τῇδε κατʼ Αὖλιν\nκαὶ ἀκίνητοι φυλακαὶ τειχέων.\nστείχωμεν ἔσω.\nζηλῶ σέ, γέρον,\nζηλῶ δʼ ἀνδρῶν ὃς ἀκίνδυνον\nβίον ἐξεπέρασʼ ἀγνὼς ἀκλεής·\nτοὺς δʼ ἐν τιμαῖς ἧσσον ζηλῶ.\nκαὶ μὴν τὸ καλόν γʼ ἐνταῦθα βίου.\nτοῦτο δέ γʼ ἐστὶν τὸ καλὸν σφαλερόν,\nκαὶ τὸ πρότιμον\nγλυκὺ μέν, λυπεῖ δὲ προσιστάμενον.\nτοτὲ μὲν τὰ θεῶν οὐκ ὀρθωθέντʼ\nἀνέτρεψε βίον, τοτὲ δʼ ἀνθρώπων\nγνῶμαι πολλαὶ\nκαὶ δυσάρεστοι διέκναισαν.\nοὐκ ἄγαμαι ταῦτʼ ἀνδρὸς ἀριστέως.\nοὐκ ἐπὶ πᾶσίν σʼ ἐφύτευσʼ ἀγαθοῖς,\nἈγάμεμνον, Ἀτρεύς.\nδεῖ δέ σε χαίρειν καὶ λυπεῖσθαι·\nθνητὸς γὰρ ἔφυς. κἂν μὴ σὺ θέλῃς,\nτὰ θεῶν οὕτω βουλόμενʼ ἔσται.\nσὺ δὲ λαμπτῆρος φάος ἀμπετάσας\nδέλτον τε γράφεις\nτήνδʼ ἣν πρὸ χερῶν ἔτι βαστάζεις,\nκαὶ ταὐτὰ πάλιν γράμματα συγχεῖς\nκαὶ σφραγίζεις λύεις τʼ ὀπίσω\nῥίπτεις τε πέδῳ πεύκην, θαλερὸν\nκατὰ δάκρυ χέων,\nκαὶ τῶν ἀπόρων οὐδενὸς ἐνδεῖς\nμὴ οὐ μαίνεσθαι.\nτί πονεῖς; τί νέον περὶ σοί, βασιλεῦ;\nφέρε κοίνωσον μῦθον ἐς ἡμᾶς.\nπρὸς δʼ ἄνδρʼ ἀγαθὸν πιστόν τε φράσεις·\nσῇ γάρ μʼ ἀλόχῳ τότε Τυνδάρεως\nπέμπει φερνὴν\nσυννυμφοκόμον τε δίκαιον.\nπέμπω σοι πρὸς ταῖς πρόσθεν\nδέλτους, ὦ Λήδας ἔρνος—\nλέγε καὶ σήμαινʼ, ἵνα καὶ γλώσσῃ\nσύντονα τοῖς σοῖς γράμμασιν αὐδῶ.\nμὴ στέλλειν τὰν σὰν ἶνιν πρὸς\nτὰν κολπώδη πτέρυγʼ Εὐβοίας\nΑὖλιν ἀκλύσταν.\nεἰς ἄλλας ὥρας γὰρ δὴ\nπαιδὸς δαίσομεν ὑμεναίους.\nκαὶ πῶς Ἀχιλεὺς λέκτρων ἀπλακὼν\nοὐ μέγα φυσῶν θυμὸν ἐπαρεῖ\nσοὶ σῇ τʼ ἀλόχῳ;\nτόδε καὶ δεινόν· σήμαινʼ ὅ τι φῄς.\nὄνομʼ, οὐκ ἔργον, παρέχων Ἀχιλεὺς\nοὐκ οἶδε γάμους, οὐδʼ ὅ τι πράσσομεν,\nοὐδʼ ὅτι κείνῳ παῖδʼ ἐπεφήμισα\nνυμφείους εἰς ἀγκώνων\nεὐνὰς ἐκδώσειν λέκτροις.\nδεινά γʼ ἐτόλμας, Ἀγάμεμνον ἄναξ,\nὃς τῷ τῆς θεᾶς σὴν παῖδʼ ἄλοχον\nφατίσας ἦγες σφάγιον Δαναοῖς.\nοἴμοι, γνώμας ἐξέσταν,\nαἰαῖ, πίπτω δʼ εἰς ἄταν.\nἀλλʼ ἴθʼ ἐρέσσων σὸν πόδα, γήρᾳ\nμηδὲν ὑπείκων.\nσπεύδω, βασιλεῦ.\nμή νυν μήτʼ ἀλσώδεις ἵζου\nκρήνας μήθʼ ὕπνῳ θελχθῇς.\nεὔφημα θρόει.\nπάντῃ δὲ πόρον σχιστὸν ἀμείβων\nλεῦσσε, φυλάσσων μή τίς σε λάθῃ\nτροχαλοῖσιν ὄχοις παραμειψαμένη\nπαῖδα κομίζουσʼ ἐνθάδʼ ἀπήνη\nΔαναῶν πρὸς ναῦς.\nἔσται τάδε.\nκλῄθρων δʼ ἐξόρμοις\nἤν νιν πομπαῖς ἀντήσῃς,\nπάλιν εἰσόρμα, σεῖε χαλινούς,\nἐπὶ Κυκλώπων ἱεὶς θυμέλας.\nπιστὸς δὲ φράσας τάδε πῶς ἔσομαι,\nλέγε, παιδὶ σέθεν τῇ σῇ τʼ ἀλόχῳ;\nσφραγῖδα φύλασσʼ ἣν ἐπὶ δέλτῳ\nτήνδε κομίζεις. ἴθι. λευκαίνει\nτόδε φῶς ἤδη λάμπουσʼ ἠὼς\nπῦρ τε τεθρίππων τῶν Ἀελίου·\nσύλλαβε μόχθων.\nθνητῶν δʼ ὄλβιος ἐς τέλος οὐδεὶς\nοὐδʼ εὐδαίμων·\nοὔπω γὰρ ἔφυ τις ἄλυπος.\n—ἔμολον ἀμφὶ παρακτίαν\nψάμαθον Αὐλίδος ἐναλίας,\nΕὐρίπου διὰ χευμάτων\nκέλσασα στενοπόρθμων,\nΧαλκίδα πόλιν ἐμὰν προλιποῦσʼ,\nἀγχιάλων ὑδάτων τροφὸν\nτᾶς κλεινᾶς Ἀρεθούσας,\nἈχαιῶν στρατιὰν ὡς ἐσιδοίμαν\nἈχαιῶν τε πλάτας ναυσιπόρους ἡ-\nμιθέων, οὓς ἐπὶ Τροίαν\nἐλάταις χιλιόναυσιν\nτὸν ξανθὸν Μενέλαόν θʼ\nἁμέτεροι πόσεις\nἐνέπουσʼ Ἀγαμέμνονά τʼ εὐπατρίδαν\nστέλλειν ἐπὶ τὰν Ἑλέναν, ἀπʼ\nΕὐρώτα δονακοτρόφου\nΠάρις ὁ βουκόλος ἃν ἔλαβε\nδῶρον τᾶς Ἀφροδίτας,\nὅτʼ ἐπὶ κρηναίαισι δρόσοις\nἭρᾳ Παλλάδι τʼ ἔριν ἔριν\nμορφᾶς ἁ Κύπρις ἔσχεν.\n—πολύθυτον δὲ διʼ ἄλσος Ἀρ-\nτέμιδος ἤλυθον ὀρομένα,\nφοινίσσουσα παρῇδʼ ἐμὰν\nαἰσχύνᾳ νεοθαλεῖ,\nἀσπίδος ἔρυμα καὶ κλισίας\nὁπλοφόρους Δαναῶν θέλουσʼ\nἵππων τʼ ὄχλον ἰδέσθαι.\nκατεῖδον δὲ δύʼ Αἴαντε συνέδρω,\nτὸν Οἰλέως Τελαμῶνός τε γόνον, τὸν\nΣαλαμῖνος στέφανον· Πρω-\nτεσίλαόν τʼ ἐπὶ θάκοις\nπεσσῶν ἡδομένους μορ-\nφαῖσι πολυπλόκοις\nΠαλαμήδεά θʼ, ὃν τέκε παῖς ὁ Ποσει-\nδᾶνος, Διομήδεά θʼ ἡδο-\nναῖς δίσκου κεχαρημένον,\nπαρὰ δὲ Μηριόνην, Ἄρεος\nὄζον, θαῦμα βροτοῖσιν,\nτὸν ἀπὸ νησαίων τʼ ὀρέων\nΛαέρτα τόκον, ἅμα δὲ Νι-\nρέα, κάλλιστον Ἀχαιῶν.\n—τὸν ἰσάνεμόν τε ποδοῖν\nλαιψηροδρόμον Ἀχιλῆα,\nτὸν ἁ Θέτις τέκε καὶ Χείρων\nἐξεπόνησεν, εἶδον\nαἰγιαλοῖς παρά τε κροκάλαις\nδρόμον ἔχοντα σὺν ὅπλοις·\nἅμιλλαν δʼ ἐπόνει ποδοῖν\nπρὸς ἅρμα τέτρωρον\nἑλίσσων περὶ νίκας.\nὁ δὲ διφρηλάτας ἐβοᾶτʼ,\nΕὔμηλος Φερητιάδας,\nᾧ καλλίστους ἰδόμαν\nχρυσοδαιδάλτους στομίοις\nπώλους κέντρῳ θεινομένους,\nτοὺς μὲν μέσους ζυγίους\nλευκοστίκτῳ τριχὶ βαλιούς,\nτοὺς δʼ ἔξω σειροφόρους\nἀντήρεις καμπαῖσι δρόμων,\nπυρσότριχας, μονόχαλα δʼ ὑπὸ σφυρὰ\nποικιλοδέρμονας· οἷς παρεπάλλετο\nΠηλεΐδας σὺν ὅπλοισι παρʼ ἄντυγα καὶ σύ-\nριγγας ἁρματείους.\n—ναῶν δʼ εἰς ἀριθμὸν ἤλυθον\nκαὶ θέαν ἀθέσφατον,\nτὰν γυναικεῖον ὄψιν ὀμμάτων\nὡς πλήσαιμι, μέλινον ἁδονάν.\nκαὶ κέρας μὲν ἦν\nδεξιὸν πλάτας ἔχων\nΦθιώτας ὁ Μυρμιδὼν Ἄρης\nπεντήκοντα ναυσὶ θουρίαις.\nχρυσέαις δʼ εἰκόσιν κατʼ ἄκρα Νη-\nρῇδες ἕστασαν θεαί,\nπρύμναις σῆμʼ Ἀχιλλείου στρατοῦ.\n—Ἀργείων δὲ ταῖσδʼ ἰσήρετμοι\nνᾶες ἕστασαν πέλας·\nὧν ὁ Μηκιστέως στρατηλάτας\nπαῖς ἦν, Ταλαὸς ὃν τρέφει πατήρ,\nΚαπανέως τε παῖς\nΣθένελος· Ἀτθίδας δʼ ἄγων\nἑξήκοντα ναῦς ὁ Θησέως\nπαῖς ἑξῆς ἐναυλόχει, θεὰν\nΠαλλάδʼ ἐν μωνύχοις ἔχων πτερω-\nτοῖσιν ἅρμασιν θετόν,\nεὔσημόν γε φάσμα ναυβάταις.\nΒοιωτῶν δʼ ὅπλισμα πόντιον\nπεντήκοντα νῆας εἰδόμαν\nσημείοισιν ἐστολισμένας·\nτοῖς δὲ Κάδμος ἦν\nχρύσεον δράκοντʼ ἔχων\nἀμφὶ ναῶν κόρυμβα·\nΛήιτος δʼ ὁ γηγενὴς\nἆρχε ναΐου στρατοῦ·\nΦωκίδος δʼ ἀπὸ χθονὸς\nΛοκρᾶς τε τοῖσδʼ ἴσας ἄγων\nναῦς ἦλθʼ Οἰλέως τόκος κλυτὰν\nΘρονιάδʼ ἐκλιπὼν πόλιν.\n—Μυκήνας δὲ τᾶς Κυκλωπίας\nπαῖς Ἀτρέως ἔπεμπε ναυβάτας\nναῶν ἑκατὸν ἠθροϊσμένους·\nσὺν δʼ Ἄδραστος ἦν\nταγός, ὡς φίλος φίλῳ,\nτᾶς φυγούσας μέλαθρα\nβαρβάρων χάριν γάμων\nπρᾶξιν Ἑλλὰς ὡς λάβοι.\nἐκ Πύλου δὲ Νέστορος\nΓερηνίου κατειδόμαν\nπρύμνας σῆμα ταυρόπουν ὁρᾶν,\nτὸν πάροικον Ἀλφεόν.\n—Αἰνιάνων δὲ δωδεκάστολοι\nνᾶες ἦσαν, ὧν ἄναξ\nΓουνεὺς ἆρχε· τῶνδε δʼ αὖ πέλας\nἬλιδος δυνάστορες,\nοὓς Ἐπειοὺς ὠνόμαζε πᾶς λεώς·\nΕὔρυτος δʼ ἄνασσε τῶνδε,\nλευκήρετμον δʼ Ἄρη\nΤάφιον ἦγεν, ὧν Μέγης ἄνασσε,\nΦυλέως λόχευμα,\nτὰς Ἐχίνας λιπὼν\nνήσους ναυβάταις ἀπροσφόρους.\n—Αἴας δʼ ὁ Σαλαμῖνος ἔντροφος\nδεξιὸν κέρας πρὸς τὸ λαιὸν ξυνᾶγε,\nτῶν ἆσσον ὥρμει πλάταισιν\nἐσχάταισι συμπλέκων\nδώδεκʼ εὐστροφωτάταισι ναυσίν. ὣς\nἄιον καὶ ναυβάταν\nεἰδόμαν λεών·\nᾧ τις εἰ προσαρμόσει\nβαρβάρους βάριδας,\nνόστον οὐκ ἀποίσεται,\nἐνθάδʼ οἷον εἰδόμαν\nνάιον πόρευμα,\nτὰ δὲ κατʼ οἴκους κλύουσα συγκλήτου\nμνήμην σῴζομαι στρατεύματος.\nΜενέλαε, τολμᾷς δείνʼ, ἅ σʼ οὐ τολμᾶν χρεών.\nἄπελθε· λίαν δεσπόταισι πιστὸς εἶ.\nκαλόν γέ μοι τοὔνειδος ἐξωνείδισας.\nκλαίοις ἄν, εἰ πράσσοις ἃ μὴ πράσσειν σε δεῖ.\nοὐ χρῆν σε λῦσαι δέλτον, ἣν ἐγὼ ʼφερον.\nοὐδέ γε φέρειν σὲ πᾶσιν Ἕλλησιν κακά.\nἄλλοις ἁμιλλῶ ταῦτʼ· ἄφες δὲ τήνδʼ ἐμοί.\nοὐκ ἂν μεθείμην.\nοὐδʼ ἔγωγʼ ἀφήσομαι.\nσκήπτρῳ τάχʼ ἆρα σὸν καθαιμάξω κάρα.\nἀλλʼ εὐκλεές τοι δεσποτῶν θνῄσκειν ὕπερ.\nμέθες· μακροὺς δὲ δοῦλος ὢν λέγεις λόγους.\nὦ δέσποτʼ, ἀδικούμεσθα. σὰς δʼ ἐπιστολὰς\nἐξαρπάσας ὅδʼ ἐκ χερῶν ἐμῶν βίᾳ,\nἈγάμεμνον, οὐδὲν τῇ δίκῃ χρῆσθαι θέλει.\nἔα·\nτίς ποτʼ ἐν πύλαισι θόρυβος καὶ λόγων ἀκοσμία;\nοὑμὸς οὐχ ὁ τοῦδε μῦθος κυριώτερος λέγειν.\nσὺ δὲ τί τῷδʼ ἐς ἔριν ἀφῖξαι, Μενέλεως, βίᾳ τʼ ἄγεις;\nβλέψον εἰς ἡμᾶς, ἵνʼ ἀρχὰς τῶν λόγων ταύτας λάβω.\nμῶν τρέσας οὐκ ἀνακαλύψω βλέφαρον, Ἀτρέως γεγώς;\nτήνδʼ ὁρᾷς δέλτον, κακίστων γραμμάτων ὑπηρέτιν;\nεἰσορῶ· καὶ πρῶτα ταύτην σῶν ἀπάλλαξον χερῶν.\nοὔ, πρὶν ἂν δείξω γε Δαναοῖς πᾶσι τἀγγεγραμμένα.\nἦ γὰρ οἶσθʼ ἃ μή σε καιρὸς εἰδέναι σήμαντρʼ ἀνείς;\nὥστε σʼ ἀλγῦναί γʼ, ἀνοίξας ἃ σὺ κάκʼ εἰργάσω λάθρᾳ.\nποῦ δὲ κἄλαβές νιν; ὦ θεοί, σῆς ἀναισχύντου φρενός.\nπροσδοκῶν σὴν παῖδʼ ἀπʼ Ἄργους, εἰ στράτευμʼ ἀφίξεται.\nτί δέ σε τἀμὰ δεῖ φυλάσσειν; οὐκ ἀναισχύντου τόδε;\nὅτι τὸ βούλεσθαί μʼ ἔκνιζε· σὸς δὲ δοῦλος οὐκ ἔφυν.\nοὐχὶ δεινά; τὸν ἐμὸν οἰκεῖν οἶκον οὐκ ἐάσομαι;\nπλάγια γὰρ φρονεῖς, τὰ μὲν νῦν, τὰ δὲ πάλαι, τὰ δʼ αὐτίκα.\nεὖ κεκόμψευσαι πονηρά· γλῶσσʼ ἐπίφθονον σοφή.\nνοῦς δέ γʼ οὐ βέβαιος ἄδικον κτῆμα κοὐ σαφὲς φίλοις.\nβούλομαι δέ σʼ ἐξελέγξαι, καὶ σὺ μήτʼ ὀργῆς ὕπο\nἀποτρέπου τἀληθὲς οὔτʼ αὖ κατατενῶ λίαν ἐγώ.\nοἶσθʼ, ὅτʼ ἐσπούδαζες ἄρχειν Δαναΐδαις πρὸς Ἴλιον,\nτῷ δοκεῖν μὲν οὐχὶ χρῄζων, τῷ δὲ βούλεσθαι θέλων,\nὡς ταπεινὸς ἦσθα, πάσης δεξιᾶς προσθιγγάνων\nκαὶ θύρας ἔχων ἀκλῄστους τῷ θέλοντι δημοτῶν\nκαὶ διδοὺς πρόσρησιν ἑξῆς πᾶσι — κεἰ μή τις θέλοι —\nτοῖς τρόποις ζητῶν πρίασθαι τὸ φιλότιμον ἐκ μέσου;\nκᾆτʼ, ἐπεὶ κατέσχες ἀρχάς, μεταβαλὼν ἄλλους τρόπους\nτοῖς φίλοισιν οὐκέτʼ ἦσθα τοῖς πρὶν ὡς πρόσθεν φίλος,\nδυσπρόσιτος ἔσω τε κλῄθρων σπάνιος. ἄνδρα δʼ οὐ χρεὼν\nτὸν ἀγαθὸν πράσσοντα μεγάλα τοὺς τρόπους μεθιστάναι,\nἀλλὰ καὶ βέβαιον εἶναι τότε μάλιστα τοῖς φίλοις,\nἡνίκʼ ὠφελεῖν μάλιστα δυνατός ἐστιν εὐτυχῶν.\nταῦτα μέν σε πρῶτʼ ἐπῆλθον, ἵνα σε πρῶθʼ ηὗρον κακόν.\nὡς δʼ ἐς Αὖλιν ἦλθες αὖθις χὡ Πανελλήνων στρατός,\nοὐδὲν ἦσθʼ, ἀλλʼ ἐξεπλήσσου τῇ τύχῃ τῇ τῶν θεῶν,\nοὐρίας πομπῆς σπανίζων· Δαναΐδαι δʼ ἀφιέναι\nναῦς διήγγελλον, μάτην δὲ μὴ πονεῖν ἐν Αὐλίδι.\nὡς ἄνολβον εἶχες ὄμμα σύγχυσίν τʼ, εἰ μὴ νεῶν\nχιλίων ἄρχων τὸ Πριάμου πεδίον ἐμπλήσεις δορός.\nκἀμὲ παρεκάλεις· Τί δράσω; τίνα δὲ πόρον εὕρω πόθεν; —\nὥστε μὴ στερέντα σʼ ἀρχῆς ἀπολέσαι καλὸν κλέος.\nκᾆτʼ, ἐπεὶ Κάλχας ἐν ἱεροῖς εἶπε σὴν θῦσαι κόρην\nἈρτέμιδι, καὶ πλοῦν ἔσεσθαι Δαναΐδαις, ἡσθεὶς φρένας\nἄσμενος θύσειν ὑπέστης παῖδα· καὶ πέμπεις ἑκών,\nοὐ βίᾳ — μὴ τοῦτο λέξῃς — σῇ δάμαρτι, παῖδα σὴν\nδεῦρʼ ἀποστέλλειν, Ἀχιλλεῖ πρόφασιν ὡς γαμουμένην.\nκᾆθʼ ὑποστρέψας λέληψαι μεταβαλὼν ἄλλας γραφάς,\nὡς φονεὺς οὐκέτι θυγατρὸς σῆς ἔσῃ. μάλιστά γε.\nοὗτος αὑτός ἐστιν αἰθὴρ ὃς τάδʼ ἤκουσεν σέθεν.\nμυρίοι δέ τοι πεπόνθασʼ αὐτό· πρὸς τὰ πράγματα\nἐκπονοῦσʼ ἔχοντες, εἶτα δʼ ἐξεχώρησαν κακῶς,\nτὰ μὲν ὑπὸ γνώμης πολιτῶν ἀσυνέτου, τὰ δʼ ἐνδίκως\nἀδύνατοι γεγῶτες αὐτοὶ διαφυλάξασθαι πόλιν.\nἙλλάδος μάλιστʼ ἔγωγε τῆς ταλαιπώρου στένω,\nἥ, θέλουσα δρᾶν τι κεδνόν, βαρβάρους τοὺς οὐδένας\nκαταγελῶντας ἐξανήσει διὰ σὲ καὶ τὴν σὴν κόρην.\nμηδένʼ ἀνδρείας ἕκατι προστάτην θείμην χθονός,\nμηδʼ ὅπλων ἄρχοντα· νοῦν χρὴ τὸν στρατηλάτην ἔχειν·\nπόλεος ὡς ἄρχων ἀνὴρ πᾶς, ξύνεσιν ἢν ἔχων τύχῃ.\nδεινὸν κασιγνήτοισι γίγνεσθαι λόγους\nμάχας θʼ, ὅταν ποτʼ ἐμπέσωσιν εἰς ἔριν.\nβούλομαί σʼ εἰπεῖν κακῶς εὖ, βραχέα, μὴ λίαν ἄνω\nβλέφαρα πρὸς τἀναιδὲς ἀγαγών, ἀλλὰ σωφρονεστέρως,\nὡς ἀδελφὸν ὄντʼ· ἀνὴρ γὰρ χρηστὸς αἰδεῖσθαι φιλεῖ.\nεἰπέ μοι, τί δεινὰ φυσᾷς αἱματηρὸν ὄμμʼ ἔχων;\nτίς ἀδικεῖ σε; τοῦ κέχρησαι; χρηστὰ λέκτρʼ ἐρᾷς λαβεῖν;\nοὐκ ἔχοιμʼ ἄν σοι παρασχεῖν· ὧν γὰρ ἐκτήσω, κακῶς\nἦρχες. εἶτʼ ἐγὼ δίκην δῶ σῶν κακῶν, ὁ μὴ σφαλείς;\nοὐ δάκνει σε τὸ φιλότιμον τοὐμόν, ἀλλʼ ἐν ἀγκάλαις\nεὐπρεπῆ γυναῖκα χρῄζεις, τὸ λελογισμένον παρεὶς\nκαὶ τὸ καλόν, ἔχειν. πονηροῦ φωτὸς ἡδοναὶ κακαί.\nεἰ δʼ ἐγώ, γνοὺς πρόσθεν οὐκ εὖ, μετετέθην εὐβουλίᾳ,\nμαίνομαι; σὺ μᾶλλον, ὅστις ἀπολέσας κακὸν λέχος\nἀναλαβεῖν θέλεις, θεοῦ σοι τὴν τύχην διδόντος εὖ.\nὤμοσαν τὸν Τυνδάρειον ὅρκον οἱ κακόφρονες\nφιλόγαμοι μνηστῆρες — ἡ δέ γʼ Ἐλπίς, οἶμαι μέν, θεός,\nκἀξέπραξεν αὐτὸ μᾶλλον ἢ σὺ καὶ τὸ σὸν σθένος —\nοὓς λαβὼν στράτευε· ἕτοιμοι δʼ εἰσὶ μωρίᾳ φρενῶν.\nοὐ γὰρ ἀσύνετον τὸ θεῖον, ἀλλʼ ἔχει συνιέναι\nτοὺς κακῶς παγέντας ὅρκους καὶ κατηναγκασμένους.\nτἀμὰ δʼ οὐκ ἀποκτενῶ ʼγὼ τέκνα· κοὐ τὸ σὸν μὲν εὖ\nπαρὰ δίκην ἔσται κακίστης εὔνιδος τιμωρίᾳ,\nἐμὲ δὲ συντήξουσι νύκτες ἡμέραι τε δακρύοις,\nἄνομα δρῶντα κοὐ δίκαια παῖδας οὓς ἐγεινάμην.\nταῦτά σοι βραχέα λέλεκται καὶ σαφῆ καὶ ῥᾴδια·\nεἰ δὲ μὴ βούλῃ φρονεῖν εὖ, τἄμʼ ἐγὼ θήσω καλῶς.\nοἵδʼ αὖ διάφοροι τῶν πάρος λελεγμένων\nμύθων, καλῶς δʼ ἔχουσι, φείδεσθαι τέκνων.\nαἰαῖ, φίλους ἄρʼ οὐχὶ κεκτήμην τάλας.\nεἰ τοὺς φίλους γε μὴ θέλεις ἀπολλύναι.\nδείξεις δὲ ποῦ μοι πατρὸς ἐκ ταὐτοῦ γεγώς;\nσυνσωφρονεῖν σοι βούλομʼ, ἀλλʼ οὐ συννοσεῖν.\nἐς κοινὸν ἀλγεῖν τοῖς φίλοισι χρὴ φίλους.\nεὖ δρῶν παρακάλει μʼ, ἀλλὰ μὴ λυπῶν ἐμέ.\nοὐκ ἄρα δοκεῖ σοι τάδε πονεῖν σὺν Ἑλλάδι;\nἙλλὰς δὲ σὺν σοὶ κατὰ θεὸν νοσεῖ τινα.\nσκήπτρῳ νυν αὔχει, σὸν κασίγνητον προδούς.\nἐγὼ δʼ ἐπʼ ἄλλας εἶμι μηχανάς τινας\nφίλους τʼ ἐπʼ ἄλλους —\nὦ Πανελλήνων ἄναξ,\nἈγάμεμνον, ἥκω παῖδά σοι τὴν σὴν ἄγων,\nἣν Ἰφιγένειαν ὠνόμαζες ἐν δόμοις.\nμήτηρ δʼ ὁμαρτεῖ, σῆς Κλυταιμήστρας δέμας,\nκαὶ παῖς Ὀρέστης, ὥς τι τερφθείης ἰδών,\nχρόνον παλαιὸν δωμάτων ἔκδημος ὤν.\nἀλλʼ ὡς μακρὰν ἔτεινον, εὔρυτον παρὰ\nκρήνην ἀναψύχουσι θηλύπουν βάσιν,\nαὐταί τε πῶλοί τʼ· ἐς δὲ λειμώνων χλόην\nκαθεῖμεν αὐτάς, ὡς βορᾶς γευσαίατο.\nἐγὼ δὲ πρόδρομος σῆς παρασκευῆς χάριν\nἥκω· πέπυσται γὰρ στρατός — ταχεῖα γὰρ\nδιῇξε φήμη — παῖδα σὴν ἀφιγμένην.\nπᾶς δʼ ἐς θένα ὅμιλος ἔρχεται δρόμῳ,\nσὴν παῖδʼ ὅπως ἴδωσιν· οἱ δʼ εὐδαίμονες\nἐν πᾶσι κλεινοὶ καὶ περίβλεπτοι βροτοῖς.\nλέγουσι δʼ· Ὑμέναιός τις ἢ τί πράσσεται;\nἢ πόθον ἔχων θυγατρὸς Ἀγαμέμνων ἄναξ\nἐκόμισε παῖδα; τῶν δʼ ἂν ἤκουσας τάδε·\nἈρτέμιδι προτελίζουσι τὴν νεάνιδα,\nΑὐλίδος ἀνάσσῃ. τίς νιν ἄξεταί ποτε;\nἀλλʼ εἶα, τἀπὶ τοισίδʼ ἐξάρχου κανᾶ,\nστεφανοῦσθε κρᾶτα καὶ σύ, Μενέλεως ἄναξ,\nὑμέναιον εὐτρέπιζε καὶ κατὰ στέγας\nλωτὸς βοάσθω καὶ ποδῶν ἔστω κτύπος·\nφῶς γὰρ τόδʼ ἥκει μακάριον τῇ παρθένῳ.\nἐπῄνεσʼ, ἀλλὰ στεῖχε δωμάτων ἔσω·\nτὰ δʼ ἄλλʼ ἰούσης τῆς τύχης ἔσται καλῶς.\nοἴμοι, τί φῶ δύστηνος; ἄρξωμαι πόθεν;\nἐς οἷʼ ἀνάγκης ζεύγματʼ ἐμπεπτώκαμεν.\nὑπῆλθε δαίμων, ὥστε τῶν σοφισμάτων\nπολλῷ γενέσθαι τῶν ἐμῶν σοφώτερος.\nἡ δυσγένεια δʼ ὡς ἔχει τι χρήσιμον.\nκαὶ γὰρ δακρῦσαι ῥᾳδίως αὐτοῖς ἔχει,\nἅπαντά τʼ εἰπεῖν. τῷ δὲ γενναίῳ φύσιν\nἄνολβα ταῦτα. προστάτην δὲ τοῦ βίου\nτὸν ὄγκον ἔχομεν τῷ τʼ ὄχλῳ δουλεύομεν.\nἐγὼ γὰρ ἐκβαλεῖν μὲν αἰδοῦμαι δάκρυ,\nτὸ μὴ δακρῦσαι δʼ αὖθις αἰδοῦμαι τάλας,\nἐς τὰς μεγίστας συμφορὰς ἀφιγμένος.\nεἶἑν· τί φήσω πρὸς δάμαρτα τὴν ἐμήν;\nπῶς δέξομαί νιν; ποῖον ὄμμα συμβαλῶ;\nκαὶ γάρ μʼ ἀπώλεσʼ ἐπὶ κακοῖς ἅ μοι πάρος\nἐλθοῦσʼ ἄκλητος. εἰκότως δʼ ἅμʼ ἕσπετο\nθυγατρὶ νυμφεύσουσα καὶ τὰ φίλτατα\nδώσουσʼ, ἵνʼ ἡμᾶς ὄντας εὑρήσει κακούς.\nτὴν δʼ αὖ τάλαιναν παρθένον — τί παρθένον;\nἍιδης νιν, ὡς ἔοικε, νυμφεύσει τάχα —\nὡς ᾤκτισʼ· οἶμαι γάρ νιν ἱκετεύσειν τάδε·\nὮ πάτερ, ἀποκτενεῖς με; τοιούτους γάμους\nγήμειας αὐτὸς χὥστις ἐστί σοι φίλος.\nπαρὼν δʼ Ὀρέστης ἐγγὺς ἀναβοήσεται\nοὐ συνετὰ συνετῶς· ἔτι γάρ ἐστι νήπιος.\nαἰαῖ, τὸν Ἑλένης ὥς μʼ ἀπώλεσεν γάμον\nγήμας ὁ Πριάμου Πάρις, ὃς εἴργασται τάδε.\nκἀγὼ κατῴκτιρʼ, ὡς γυναῖκα δεῖ ξένην\nὑπὲρ τυράννων συμφορᾶς καταστένειν.\nἀδελφέ, δός μοι δεξιᾶς τῆς σῆς θιγεῖν.\nδίδωμι· σὸν γὰρ τὸ κράτος, ἄθλιος δʼ ἐγώ.\nΠέλοπα κατόμνυμʼ, ὃς πατὴρ τοὐμοῦ πατρὸς\nτοῦ σοῦ τʼ ἐκλήθη, τὸν τεκόντα τʼ Ἀτρέα,\nἦ μὴν ἐρεῖν σοι τἀπὸ καρδίας σαφῶς\nκαὶ μὴ ʼπίτηδες μηδέν, ἀλλʼ ὅσον φρονῶ.\nἐγώ σʼ ἀπʼ ὄσσων ἐκβαλόντʼ ἰδὼν δάκρυ\nᾤκτιρα, καὐτὸς ἀνταφῆκά σοι πάλιν\nκαὶ τῶν παλαιῶν ἐξαφίσταμαι λόγων,\nοὐκ ἐς σὲ δεινός· εἰμὶ δʼ οὗπερ εἶ σὺ νῦν·\nκαί σοι παραινῶ μήτʼ ἀποκτείνειν τέκνον\nμήτʼ ἀνθελέσθαι τοὐμόν. οὐ γὰρ ἔνδικον\nσὲ μὲν στενάζειν, τἀμὰ δʼ ἡδέως ἔχειν,\nθνῄσκειν τε τοὺς σούς, τοὺς δʼ ἐμοὺς ὁρᾶν φάος.\nτί βούλομαι γάρ; οὐ γάμους ἐξαιρέτους\nἄλλους λάβοιμʼ ἄν, εἰ γάμων ἱμείρομαι;\nἀλλʼ ἀπολέσας ἀδελφόν, ὅν μʼ ἥκιστα χρῆν,\nἙλένην ἕλωμαι, τὸ κακὸν ἀντὶ τἀγαθοῦ;\nἄφρων νέος τʼ ἦ, πρὶν τὰ πράγματʼ ἐγγύθεν\nσκοπῶν ἐσεῖδον οἷον ἦν κτείνειν τέκνα.\nἄλλως τέ μʼ ἔλεος τῆς ταλαιπώρου κόρης\nἐσῆλθε, συγγένειαν ἐννοουμένῳ,\nἣ τῶν ἐμῶν ἕκατι θύεσθαι γάμων\nμέλλει. τί δʼ Ἑλένης παρθένῳ τῇ σῇ μέτα;\nἴτω στρατεία διαλυθεῖσʼ ἐξ Αὐλίδος,\nσὺ δʼ ὄμμα παῦσαι δακρύοις τέγγων τὸ σόν,\nἀδελφέ, κἀμὲ παρακαλῶν ἐς δάκρυα.\nεἰ δέ τι κόρης σῆς θεσφάτων μέτεστι σοί,\nμὴ ʼμοὶ μετέστω· σοὶ νέμω τοὐμὸν μέρος.\nἀλλʼ ἐς μεταβολὰς ἦλθον ἀπὸ δεινῶν λόγων;\nεἰκὸς πέπονθα· τὸν ὁμόθεν πεφυκότα\nστέργων μετέπεσον. ἀνδρὸς οὐ κακοῦ τροπαὶ\nτοιαίδε, χρῆσθαι τοῖσι βελτίστοις ἀεί.\nγενναῖʼ ἔλεξας Ταντάλῳ τε τῷ Διὸς\nπρέποντα· προγόνους οὐ καταισχύνεις σέθεν.\nαἰνῶ σε, Μενέλαʼ, ὅτι παρὰ γνώμην ἐμὴν\nὑπέθηκας ὀρθῶς τοὺς λόγους σοῦ τʼ ἀξίως.\nταραχὴ δʼ ἀδελφῶν διά τʼ ἔρωτα γίγνεται\nπλεονεξίαν τε δωμάτων· ἀπέπτυσα\nτοιάνδε συγγένειαν ἀλλήλοιν πικράν.\nἀλλʼ ἥκομεν γὰρ εἰς ἀναγκαίας τύχας,\nθυγατρὸς αἱματηρὸν ἐκπρᾶξαι φόνον.\nπῶς; τίς δʼ ἀναγκάσει σε τήν γε σὴν κτανεῖν;\nἅπας Ἀχαιῶν σύλλογος στρατεύματος.\nοὔκ, ἤν νιν εἰς Ἄργος γʼ ἀποστείλῃς πάλιν.\nλάθοιμι τοῦτʼ ἄν. ἀλλʼ ἐκεῖνʼ οὐ λήσομεν.\nτὸ ποῖον; οὔτοι χρὴ λίαν ταρβεῖν ὄχλον.\nΚάλχας ἐρεῖ μαντεύματʼ Ἀργείων στρατῷ.\nοὔκ, ἢν θάνῃ γε πρόσθε· τοῦτο δʼ εὐμαρές.\nτὸ μαντικὸν πᾶν σπέρμα φιλότιμον κακόν.\nκοὐδέν γʼ ἄχρηστον, οὐδὲ χρήσιμον παρόν.\nἐκεῖνο δʼ οὐ δέδοικας ὃ ἔμʼ ἐσέρχεται;\nὃν μὴ σὺ φράζεις, πῶς ὑπολάβοιμʼ ἂν λόγον;\nτὸ Σισύφειον σπέρμα πάντʼ οἶδεν τάδε.\nοὐκ ἔστʼ Ὀδυσσεὺς ὅ τι σὲ κἀμὲ πημανεῖ.\nποικίλος ἀεὶ πέφυκε τοῦ τʼ ὄχλου μέτα.\nφιλοτιμίᾳ μὲν ἐνέχεται, δεινῷ κακῷ.\nοὐκ οὖν δοκεῖς νιν στάντʼ ἐν Ἀργείοις μέσοις\nλέξειν ἃ Κάλχας θέσφατʼ ἐξηγήσατο,\nκἄμʼ ὡς ὑπέστην θῦμα, κᾆτʼ ἐψευδόμην,\nἈρτέμιδι θύσειν; οὐ ξυναρπάσας στρατόν,\nσὲ κἄμʼ ἀποκτείναντας Ἀργείους κόρην\nσφάξαι κελεύσει; κἂν πρὸς Ἄργος ἐκφύγω,\nἐλθόντες αὐτοῖς τείχεσιν Κυκλωπίοις\nσυναρπάσουσι καὶ κατασκάψουσι γῆν.\nτοιαῦτα τἀμὰ πήματʼ· ὦ τάλας ἐγώ,\nὡς ἠπόρημαι πρὸς θεῶν τὰ νῦν τάδε.\nἕν μοι φύλαξον, Μενέλεως, ἀνὰ στρατὸν\nἐλθών, ὅπως ἂν μὴ Κλυταιμήστρα τάδε\nμάθῃ, πρὶν Ἅιδῃ παῖδʼ ἐμὴν προσθῶ λαβών,\nὡς ἐπʼ ἐλαχίστοις δακρύοις πράσσω κακῶς.\nὑμεῖς τε σιγήν, ὦ ξέναι, φυλάσσετε.\n—μάκαρες οἳ μετρίας θεοῦ\nμετά τε σωφροσύνας μετέ-\nσχον λέκτρων Ἀφροδίτας,\nγαλανείᾳ χρησάμενοι\nμανιάδων οἴστρων, ὅθι δὴ\nδίδυμʼ Ἔρως ὁ χρυσοκόμας\nτόξʼ ἐντείνεται χαρίτων,\nτὸ μὲν ἐπʼ εὐαίωνι πότμῳ,\nτὸ δʼ ἐπὶ συγχύσει βιοτᾶς.\nἀπενέπω νιν ἁμετέρων,\nΚύπρι καλλίστα, θαλάμων.\nεἴη δέ μοι μετρία μὲν\nχάρις, πόθοι δʼ ὅσιοι,\nκαὶ μετέχοιμι τᾶς Ἀφροδί-\nτας, πολλὰν δʼ ἀποθείμαν.\n—διάφοροι δὲ φύσεις βροτῶν,\nδιάφοροι δὲ τρόποι· τὸ δʼ ὀρ-\nθῶς ἐσθλὸν σαφὲς αἰεί·\nτροφαί θʼ αἱ παιδευόμεναι\nμέγα φέρουσʼ ἐς τὰν ἀρετάν·\nτό τε γὰρ αἰδεῖσθαι σοφία,\nτάν τʼ ἐξαλλάσσουσαν ἔχει\nχάριν ὑπὸ γνώμας ἐσορᾶν\nτὸ δέον, ἔνθα δόξα φέρει\nκλέος ἀγήρατον βιοτᾷ.\nμέγα τι θηρεύειν ἀρετάν,\nγυναιξὶ μὲν κατὰ Κύπριν\nκρυπτάν, ἐν ἀνδράσι δʼ αὖ\nκόσμος ἐνὼν ὁ μυριοπλη-\nθὴς μείζω πόλιν αὔξει.\n—ἔμολες, ὦ Πάρις, ᾗτε σύ γε\nβουκόλος ἀργενναῖς ἐτράφης\nἸδαίαις παρὰ μόσχοις,\nβάρβαρα συρίζων, Φρυγίων\nαὐλῶν Ὀλύμπου καλάμοις\nμιμήματα πνείων.\nεὔθηλοι δὲ τρέφοντο βόες,\nὅτε σε κρίσις ἔμηνε θεᾶν,\nἅ σʼ Ἑλλάδα πέμπει·\nἐλεφαντοδέτων πάροι-\nθεν δόμων δὲ στὰς Ἑλένας\nἐν ἀντωποῖς βλεφάροισιν\nἔρωτά τʼ ἔδωκας, ἔρωτι δʼ\nαὐτὸς ἐπτοάθης.\nὅθεν ἔρις ἔριν\nἙλλάδα σὺν δορὶ ναυσί τʼ ἄγει\nἐς Τροίας πέργαμα\nἰὼ ἰώ· μεγάλαι μεγάλων\nεὐδαιμονίαι· τὴν τοῦ βασιλέως\nἴδετʼ Ἰφιγένειαν, ἄνασσαν ἐμήν,\nτὴν Τυνδάρεω τε Κλυταιμήστραν·\nὡς ἐκ μεγάλων ἐβλαστήκασʼ\nἐπί τʼ εὐμήκεις ἥκουσι τύχας.\nθεοί γʼ οἱ κρείσσους οἵ τʼ ὀλβοφόροι\nτοῖς οὐκ εὐδαίμοσι θνητῶν.\nστῶμεν, Χαλκίδος ἔκγονα θρέμματα,\nτὴν βασίλειαν δεξώμεθʼ ὄχων\nἄπο μὴ σφαλερῶς ἐπὶ γαῖαν,\nἀγανῶς δὲ χεροῖν μαλακῇ ῥώμῃ,\nμὴ ταρβήσῃ νεωστί μοι μολὸν\nκλεινὸν τέκνον Ἀγαμέμνονος,\nμηδὲ θόρυβον μηδʼ ἔκπληξιν\nταῖς Ἀργείαις\nξεῖναι ξείναις παρέχωμεν.\nὄρνιθα μὲν τόνδʼ αἴσιον ποιούμεθα,\nτὸ σόν τε χρηστὸν καὶ λόγων εὐφημίαν·\nἐλπίδα δʼ ἔχω τινʼ ὡς ἐπʼ ἐσθλοῖσιν γάμοις\nπάρειμι νυμφαγωγός. ἀλλʼ ὀχημάτων\nἔξω πορεύεθʼ ἃς φέρω φερνὰς κόρῃ,\nκαὶ πέμπετʼ ἐς μέλαθρον εὐλαβούμενοι.\nσὺ δʼ, ὦ τέκνον μοι, λεῖπε πωλικοὺς ὄχους,\nἁβρὸν τιθεῖσα κῶλον ἀσθενές θʼ ἅμα.\nὑμεῖς δέ, νεάνιδές, νιν ἀγκάλαις ἔπι\nδέξασθε καὶ πορεύσατʼ ἐξ ὀχημάτων.\nκἀμοὶ χερός τις ἐνδότω στηρίγματα,\nθάκους ἀπήνης ὡς ἂν ἐκλίπω καλῶς.\nαἳ δʼ ἐς τὸ πρόσθεν στῆτε πωλικῶν ζυγῶν·\nφοβερὸν γὰρ ἀπαράμυθον ὄμμα πωλικόν·\nκαὶ παῖδα τόνδε, τὸν Ἀγαμέμνονος γόνον,\nλάζυσθʼ, Ὀρέστην· ἔτι γάρ ἐστι νήπιος.\nτέκνον, καθεύδεις πωλικῷ δαμεὶς ὄχῳ;\nἔγειρʼ ἀδελφῆς ἐφʼ ὑμέναιον εὐτυχῶς·\nἀνδρὸς γὰρ ἀγαθοῦ κῆδος αὐτὸς ἐσθλὸς ὢν\nλήψῃ, κόρης Νηρῇδος ἰσόθεον γένος.\nἑξῆς κάθησο δεῦρό μου ποδός, τέκνον·\nπρὸς μητέρʼ, Ἰφιγένεια, μακαρίαν δέ με\nξέναισι ταῖσδε πλησία σταθεῖσα δός,\nκαὶ — δεῦρο δὴ — πατέρα πρόσειπε σὸν φίλον.\nὦ μῆτερ, ὑποδραμοῦσά σʼ· ὀργισθῇς δὲ μή·\nπρὸς στέρνα πατρὸς στέρνα τἀμὰ περιβαλῶ.\nὦ σέβας ἐμοὶ μέγιστον, Ἀγαμέμνων ἄναξ,\nἥκομεν, ἐφετμαῖς οὐκ ἀπιστοῦσαι σέθεν.\nἐγὼ δὲ βούλομαι τὰ σὰ στέρνʼ, ὦ πάτερ,\nὑποδραμοῦσα προσβαλεῖν διὰ χρόνου·\nποθῶ γὰρ ὄμμα δὴ σόν. ὀργισθῇς δὲ μή.\nἀλλʼ, ὦ τέκνον, χρή· φιλοπάτωρ δʼ ἀεί ποτʼ εἶ\nμάλιστα παίδων τῷδʼ ὅσους ἐγὼ ʼτεκον.\nὦ πάτερ, ἐσεῖδόν σʼ ἀσμένη πολλῷ χρόνῳ.\nκαὶ γὰρ πατὴρ σέ· τόδʼ ἴσον ὑπὲρ ἀμφοῖν λέγεις.\nχαῖρʼ· εὖ δέ μʼ ἀγαγὼν πρὸς σʼ ἐποίησας, πάτερ.\nοὐκ οἶδʼ ὅπως φῶ τοῦτο καὶ μὴ φῶ, τέκνον.\nἔα·\nὡς οὐ βλέπεις ἕκηλον ἄσμενός μʼ ἰδών.\nπόλλʼ ἀνδρὶ βασιλεῖ καὶ στρατηλάτῃ μέλει.\nπαρʼ ἐμοὶ γενοῦ νῦν, μὴ ʼπὶ φροντίδας τρέπου.\nἀλλʼ εἰμὶ παρὰ σοὶ νῦν ἅπας κοὐκ ἄλλοθι.\nμέθες νυν ὀφρὺν ὄμμα τʼ ἔκτεινον φίλον.\nἰδού, γέγηθά σʼ ὡς γέγηθʼ ὁρῶν, τέκνον.\nκἄπειτα λείβεις δάκρυʼ ἀπʼ ὀμμάτων σέθεν;\nμακρὰ γὰρ ἡμῖν ἡ ʼπιοῦσʼ ἀπουσία.\nοὐκ οἶδʼ ὅ τι φῄς, οὐκ οἶδα, φίλτατʼ ἐμοὶ πάτερ.\nσυνετὰ λέγουσα μᾶλλον εἰς οἶκτόν μʼ ἄγεις.\nἀσύνετά νυν ἐροῦμεν, εἰ σέ γʼ εὐφρανῶ.\nπαπαῖ. τὸ σιγᾶν οὐ σθένω· σὲ δʼ ᾔνεσα.\nμένʼ, ὦ πάτερ, κατʼ οἶκον ἐπὶ τέκνοις σέθεν.\nθέλω γε· τὸ θέλειν δʼ οὐκ ἔχων ἀλγύνομαι.\nὄλοιντο λόγχαι καὶ τὰ Μενέλεω κακά.\nἄλλους ὀλεῖ πρόσθʼ ἃ ἐμὲ διολέσαντʼ ἔχει.\nὡς πολὺν ἀπῆσθα χρόνον ἐν Αὐλίδος μυχοῖς.\nκαὶ νῦν γέ μʼ ἴσχει δή τι μὴ στέλλειν στρατόν.\nποῦ τοὺς Φρύγας λέγουσιν ᾠκίσθαι, πάτερ;\nοὗ μήποτʼ οἰκεῖν ὤφελʼ ὁ Πριάμου Πάρις.\nμακρὰν ἀπαίρεις, ὦ πάτερ, λιπὼν ἐμέ.\nεἰς ταὐτόν, ὦ θύγατερ, ἥκεις σῷ πατρί.\nφεῦ·\nεἴθʼ ἦν καλόν μοι σοί τʼ ἄγειν σύμπλουν ἐμέ.\nἔτʼ ἔστι καὶ σοὶ πλοῦς, ἵνʼ ἀμμνήσῃ πατρός.\nσὺν μητρὶ πλεύσασʼ ἢ μόνη πορεύσομαι;\nμόνη, μονωθεῖσʼ ἀπὸ πατρὸς καὶ μητέρος.\nοὔ πού μʼ ἐς ἄλλα δώματʼ οἰκίζεις, πάτερ;\nἐατέʼ· οὐ χρὴ τοιάδʼ εἰδέναι κόρας.\nσπεῦδʼ ἐκ Φρυγῶν μοι, θέμενος εὖ τἀκεῖ, πάτερ.\nθῦσαί με θυσίαν πρῶτα δεῖ τινʼ ἐνθάδε.\nἀλλὰ ξὺν ἱεροῖς χρὴ τό γʼ εὐσεβὲς σκοπεῖν.\nεἴσῃ σύ· χερνίβων γὰρ ἑστήξῃ πέλας.\nστήσομεν ἄρʼ ἀμφὶ βωμόν, ὦ πάτερ, χορούς;\nζηλῶ σὲ μᾶλλον ἢ ʼμὲ τοῦ μηδὲν φρονεῖν.\nχώρει δὲ μελάθρων ἐντός — ὀφθῆναι κόραις\nπικρόν — φίλημα δοῦσα δεξιάν τέ μοι,\nμέλλουσα δαρὸν πατρὸς ἀποικήσειν χρόνον.\nὦ στέρνα καὶ παρῇδες, ὦ ξανθαὶ κόμαι,\nὡς ἄχθος ὑμῖν ἐγένεθʼ ἡ Φρυγῶν πόλις\nἙλένη τε. — παύω τοὺς λόγους· ταχεῖα γὰρ\nνοτὶς διώκει μʼ ὀμμάτων ψαύσαντά σου.\nἴθʼ ἐς μέλαθρα. σὲ δὲ παραιτοῦμαι τάδε,\nΛήδας γένεθλον, εἰ κατῳκτίσθην ἄγαν,\nμέλλων Ἀχιλλεῖ θυγατέρʼ ἐκδώσειν ἐμήν.\nἀποστολαὶ γὰρ μακάριαι μέν, ἀλλʼ ὅμως\nδάκνουσι τοὺς τεκόντας, ὅταν ἄλλοις δόμοις\nπαῖδας παραδιδῷ πολλὰ μοχθήσας πατήρ.\nοὐχ ὧδʼ ἀσύνετός εἰμι, πείσεσθαι δέ με\nκαὐτὴν δόκει τάδʼ, ὥστε μή σε νουθετεῖν,\nὅταν σὺν ὑμεναίοισιν ἐξάγω κόρην·\nἀλλʼ ὁ νόμος αὐτὰ τῷ χρόνῳ συνισχανεῖ.\nτοὔνομα μὲν οὖν παῖδʼ οἶδʼ ὅτῳ κατῄνεσας,\nγένους δʼ ὁποίου χὡπόθεν, μαθεῖν θέλω.\nΑἴγινα θυγάτηρ ἐγένετʼ Ἀσωποῦ πατρός.\nταύτην δὲ θνητῶν ἢ θεῶν ἔζευξε τίς;\nΖεύς· Αἰακὸν δʼ ἔφυσεν, Οἰνώνης πρόμον.\nτὰ δʼ Αἰακοῦ παῖς τίς κατέσχε δώματα;\nΠηλεύς· ὁ Πηλεὺς δʼ ἔσχε Νηρέως κόρην.\nθεοῦ διδόντος, ἢ βίᾳ θεῶν λαβών;\nΖεὺς ἠγγύησε καὶ δίδωσʼ ὁ κύριος.\nγαμεῖ δὲ ποῦ νιν; ἦ κατʼ οἶδμα πόντιον;\nΧείρων ἵνʼ οἰκεῖ σεμνὰ Πηλίου βάθρα.\nοὗ φασι Κενταύρειον ᾠκίσθαι γένος;\nἐνταῦθʼ ἔδαισαν Πηλέως γάμους θεοί.\nΘέτις δʼ ἔθρεψεν ἢ πατὴρ Ἀχιλλέα;\nΧείρων, ἵνʼ ἤθη μὴ μάθοι κακῶν βροτῶν.\nφεῦ·\nσοφός γʼ ὁ θρέψας χὡ διδοὺς σοφώτερος.\nτοιόσδε παιδὸς σῆς ἀνὴρ ἔσται πόσις.\nοὐ μεμπτός. οἰκεῖ δʼ ἄστυ ποῖον Ἑλλάδος;\nἈπιδανὸν ἀμφὶ ποταμὸν ἐν Φθίας ὅροις.\nἐκεῖσʼ ἀπάξει σὴν ἐμήν τε παρθένον;\nκείνῳ μελήσει ταῦτα, τῷ κεκτημένῳ.\nἀλλʼ εὐτυχοίτην. τίνι δʼ ἐν ἡμέρᾳ γαμεῖ;\nὅταν σελήνης εὐτυχὴς ἔλθῃ κύκλος.\nπροτέλεια δʼ ἤδη παιδὸς ἔσφαξας θεᾷ;\nμέλλω· ʼπὶ ταύτῃ καὶ καθέσταμεν τύχῃ.\nκἄπειτα δαίσεις τοὺς γάμους ἐς ὕστερον;\nθύσας γε θύμαθʼ ἃ ἐμὲ χρὴ θῦσαι θεοῖς.\nἡμεῖς δὲ θοίνην ποῦ γυναιξὶ θήσομεν;\nἐνθάδε παρʼ εὐπρύμνοισιν Ἀργείων πλάταις.\nκαλῶς ἀναγκαίως τε· συνενέγκοι δʼ ὅμως.\nοἶσθʼ οὖν ὃ δρᾶσον, ὦ γύναι; πιθοῦ δέ μοι.\nτί χρῆμα; πείθεσθαι γὰρ εἴθισμαι σέθεν.\nἡμεῖς μὲν ἐνθάδʼ, οὗπέρ ἐσθʼ ὁ νυμφίος—\nμητρὸς τί χωρὶς δράσεθʼ, ἃ ἐμὲ δρᾶν χρεών;\nἐκδώσομεν σὴν παῖδα Δαναϊδῶν μέτα.\nἡμᾶς δὲ ποῦ χρὴ τηνικαῦτα τυγχάνειν;\nχώρει πρὸς Ἄργος παρθένους τε τημέλει.\nλιποῦσα παῖδα; τίς δʼ ἀνασχήσει φλόγα;\nἐγὼ παρέξω φῶς ὃ νυμφίοις πρέπει.\nοὐχ ὁ νόμος οὗτος οὐδὲ φαῦλʼ ἡγητέα.\nοὐ καλὸν ἐν ὄχλῳ σʼ ἐξομιλεῖσθαι στρατοῦ.\nκαλὸν τεκοῦσαν τἀμά μʼ ἐκδοῦναι τέκνα.\nκαὶ τάς γʼ ἐν οἴκῳ μὴ μόνας εἶναι κόρας.\nὀχυροῖσι παρθενῶσι φρουροῦνται καλῶς.\nπιθοῦ.\nμὰ τὴν ἄνασσαν Ἀργείαν θεάν.\nἐλθὼν δὲ τἄξω πρᾶσσε, τἀν δόμοις δʼ ἐγώ,\nἃ χρὴ παρεῖναι νυμφίοισι παρθένοις.\nοἴμοι· μάτην ᾖξʼ, ἐλπίδος δʼ ἀπεσφάλην,\nἐξ ὀμμάτων δάμαρτʼ ἀποστεῖλαι θέλων.\nσοφίζομαι δὲ κἀπὶ τοῖσι φιλτάτοις\nτέχνας πορίζω, πανταχῇ νικώμενος.\nὅμως δὲ σὺν Κάλχαντι τῷ θυηπόλῳ\nκοινῇ τὸ τῆς θεοῦ φίλον, ἐμοὶ δʼ οὐκ εὐτυχές,\nἐξευπορήσων εἶμι, μόχθον Ἑλλάδος.\nχρὴ δʼ ἐν δόμοισιν ἄνδρα τὸν σοφὸν τρέφειν\nγυναῖκα χρηστὴν κἀγαθήν, ἢ μὴ τρέφειν.\nἥξει δὴ Σιμόεντα καὶ\nδίνας ἀργυροειδεῖς\nἄγυρις Ἑλλάνων στρατιᾶς\nἀνά τε ναυσὶν καὶ σὺν ὅπλοις\nἼλιον ἐς τὸ Τροίας\nΦοιβήιον δάπεδον,\nτὰν Κασάνδραν ἵνʼ ἀκούω\nῥίπτειν ξανθοὺς πλοκάμους\nχλωροκόμῳ στεφάνῳ δάφνας\nκοσμηθεῖσαν, ὅταν θεοῦ\nμαντόσυνοι πνεύσωσʼ ἀνάγκαι.\nστάσονται δʼ ἐπὶ περγάμων\nΤροίας ἀμφί τε τείχη\nΤρῶες, ὅταν χάλκασπις Ἄρης\nπόντιος εὐπρῴροιο πλάτας\nεἰρεσίᾳ πελάζῃ\nΣιμουντίοις ὀχετοῖς,\nτὰν τῶν ἐν αἰθέρι δισσῶν\nΔιοσκούρων Ἑλέναν\nἐκ Πριάμου κομίσαι θέλων\nἐς γᾶν Ἑλλάδα δοριπόνοις\nἀσπίσι καὶ λόγχαις Ἀχαιῶν.\nΠέργαμον δὲ Φρυγῶν πόλιν\nλαΐνους περὶ πύργους\nκυκλώσας Ἄρει φονίῳ,\nλαιμοτόμου κεφαλᾶς\nσπάσας Πάριν Ἀτρεΐδας,\nπέρσας κατάκρας πόλιν,\nθήσει κόρας πολυκλαύτους\nδάμαρτά τε Πριάμου.\nἁ δὲ Διὸς Ἑλένα κόρα\nπολύκλαυτος ἑδεῖται\nπόσιν προλιποῦσα.\nμήτʼ ἐμοὶ\nμήτʼ ἐμοῖσι τέκνων τέκνοις\nἐλπὶς ἅδε ποτʼ ἔλθοι,\nοἵαν αἱ πολύχρυσοι\nΛυδαὶ καὶ Φρυγῶν ἄλοχοι\nστήσουσι παρʼ ἱστοῖς\nμυθεῦσαι τάδʼ ἐς ἀλλήλας·\nΤίς ἄρα μʼ εὐπλοκάμου κόμας\nῥῦμα δακρυόεν τανύσας\nπατρίδος ὀλλυμένας ἀπολωτιεῖ;\nδιὰ σέ, τὰν κύκνου δολιχαύχενος γόνον,\nεἰ δὴ φάτις ἔτυμος ὡς\nἔτυχεν, Λήδα ὄρνιθι πταμένῳ\nΔιὸς ὅτʼ ἠλλάχθη δέμας, εἴτʼ\nἐν δέλτοις Πιερίσιν\nμῦθοι τάδʼ ἐς ἀνθρώπους\nἤνεγκαν παρὰ καιρὸν ἄλλως.\nποῦ τῶν Ἀχαιῶν ἐνθάδʼ ὁ στρατηλάτης;\nτίς ἂν φράσειε προσπόλων τὸν Πηλέως\nζητοῦντά νιν παῖδʼ ἐν πύλαις Ἀχιλλέα;\nοὐκ ἐξ ἴσου γὰρ μένομεν Εὐρίπου πέλας.\nοἳ μὲν γὰρ ἡμῶν, ὄντες ἄζυγες γάμων,\nοἴκους ἐρήμους ἐκλιπόντες ἐνθάδε\nθάσσουσʼ ἐπʼ ἀκταῖς, οἳ δʼ ἔχοντες εὔνιδας\nἄπαιδες· οὕτω δεινὸς ἐμπέπτωκʼ ἔρως\nτῆσδε στρατείας Ἑλλάδʼ οὐκ ἄνευ θεῶν.\nτοὐμὸν μὲν οὖν δίκαιον ἐμὲ λέγειν χρεών,\nἄλλος δʼ ὁ χρῄζων αὐτὸς ὑπὲρ αὑτοῦ φράσει.\nγῆν γὰρ λιπὼν Φάρσαλον ἠδὲ Πηλέα\nμένω ʼπὶ λεπταῖς ταισίδʼ Εὐρίπου πνοαῖς,\nΜυρμιδόνας ἴσχων· οἳ δʼ ἀεὶ προσκείμενοι\nλέγουσʼ· Ἀχιλλεῦ, τί μένομεν; πόσον χρόνον\nἔτʼ ἐκμετρῆσαι χρὴ πρὸς Ἰλίου στόλον;\nδρᾶ γʼ, εἴ τι δράσεις, ἢ ἄπαγʼ οἴκαδε στρατόν,\nτὰ τῶν Ἀτρειδῶν μὴ μένων μελλήματα.\nὦ παῖ θεᾶς Νηρῇδος, ἔνδοθεν λόγων\nτῶν σῶν ἀκούσασʼ ἐξέβην πρὸ δωμάτων.\nὦ πότνιʼ αἰδώς, τήνδε τίνα λεύσσω ποτὲ\nγυναῖκα, μορφὴν εὐπρεπῆ κεκτημένην;\nοὐ θαῦμά σʼ ἡμᾶς ἀγνοεῖν, οἷς μὴ πάρος\nπροσῆκες· αἰνῶ δʼ ὅτι σέβεις τὸ σωφρονεῖν.\nτίς δʼ εἶ; τί δʼ ἦλθες Δαναϊδῶν ἐς σύλλογον,\nγυνὴ πρὸς ἄνδρας ἀσπίσιν πεφραγμένους;\nΛήδας μέν εἰμι παῖς, Κλυταιμήστρα δέ μοι\nὄνομα, πόσις δέ μοὐστὶν Ἀγαμέμνων ἄναξ.\nκαλῶς ἔλεξας ἐν βραχεῖ τὰ καίρια.\nαἰσχρὸν δέ μοι γυναιξὶ συμβάλλειν λόγους.\nμεῖνον — τί φεύγεις; — δεξιάν τʼ ἐμῇ χερὶ\nσύναψον, ἀρχὴν μακαρίαν νυμφευμάτων.\nτί φῄς; ἐγώ σοι δεξιάν; αἰδοίμεθʼ ἂν\nἈγαμέμνονʼ, εἰ ψαύοιμεν ὧν μή μοι θέμις.\nθέμις μάλιστα, τὴν ἐμὴν ἐπεὶ γαμεῖς\nπαῖδʼ, ὦ θεᾶς παῖ ποντίας Νηρηίδος.\nποίους γάμους φῄς; ἀφασία μʼ ἔχει, γύναι·\nεἰ μή τι παρανοοῦσα καινουργεῖς λόγον;\nπᾶσιν τόδʼ ἐμπέφυκεν, αἰδεῖσθαι φίλους\nκαινοὺς ὁρῶσι καὶ γάμου μεμνημένοις.\nοὐπώποτʼ ἐμνήστευσα παῖδα σήν, γύναι,\nοὐδʼ ἐξ Ἀτρειδῶν ἦλθέ μοι λόγος γάμων.\nτί δῆτʼ ἂν εἴη; σὺ πάλιν αὖ λόγους ἐμοὺς\nθαύμαζʼ· ἐμοὶ γὰρ θαύματʼ ἐστὶ τὰ παρὰ σοῦ.\nεἴκαζε· κοινόν ἐστιν εἰκάζειν τάδε·\nἄμφω γὰρ οὐ ψευδόμεθα τοῖς λόγοις ἴσως.\nἀλλʼ ἦ πέπονθα δεινά; μνηστεύω γάμους\nοὐκ ὄντας, ὡς εἴξασιν· αἰδοῦμαι τάδε.\nἴσως ἐκερτόμησε κἀμὲ καὶ σέ τις.\nἀλλʼ ἀμελίᾳ δὸς αὐτὰ καὶ φαύλως φέρε.\nχαῖρʼ· οὐ γὰρ ὀρθοῖς ὄμμασίν σʼ ἔτʼ εἰσορῶ,\nψευδὴς γενομένη καὶ παθοῦσʼ ἀνάξια.\nκαὶ σοὶ τόδʼ ἐστὶν ἐξ ἐμοῦ· πόσιν δὲ σὸν\nστείχω ματεύσων τῶνδε δωμάτων ἔσω.\nὦ ξένʼ, Αἰακοῦ γένεθλον, μεῖνον· ὦ, σέ τοι λέγω,\nτὸν θεᾶς γεγῶτα παῖδα, καὶ σέ, τὴν Λήδας κόρην.\nτίς ὁ καλῶν πύλας παροίξας; ὡς τεταρβηκὼς καλεῖ.\nδοῦλος, οὐχ ἁβρύνομαι τῷδʼ· ἡ τύχη γὰρ οὐκ ἐᾷ.\nτίνος; ἐμὸς μὲν οὐχί· χωρὶς τἀμὰ καὶ Ἀγαμέμνονος.\nτῆσδε τῆς πάροιθεν οἴκων, Τυνδάρεω δόντος πατρός.\nἕσταμεν· φράζʼ, εἴ τι χρῄζεις, ὧν μʼ ἐπέσχες οὕνεκα.\nἦ μόνω παρόντε δῆτα ταῖσδʼ ἐφέστατον πύλαις;\nὡς μόνοιν λέγοις ἄν, ἔξω δʼ ἐλθὲ βασιλείων δόμων.\nὦ Τύχη πρόνοιά θʼ ἡμή, σῴσαθʼ οὓς ἐγὼ θέλω.\nὁ λόγος ἐς μέλλοντʼ ἂν ὤση χρόνον· ἔχει δʼ ὄγκον τινά.\nδεξιᾶς ἕκατι μὴ μέλλʼ, εἴ τί μοι χρῄζεις λέγειν.\nοἶσθα δῆτʼ ἔμʼ, ὅστις ὢν σοὶ καὶ τέκνοις εὔνους ἔφυν;\nοἶδά σʼ ὄντʼ ἐγὼ παλαιὸν δωμάτων ἐμῶν λάτριν.\nχὥτι μʼ ἐν ταῖς σαῖσι φερναῖς ἔλαβεν Ἀγαμέμνων ἄναξ;\nἦλθες εἰς Ἄργος μεθʼ ἡμῶν καὶ ἐμὸς ἦσθʼ ἀεί ποτε.\nὧδʼ ἔχει. καὶ σοὶ μὲν εὔνους εἰμί, σῷ δʼ ἧσσον πόσει.\nἐκκάλυπτε νῦν ποθʼ ἡμῖν οὕστινας λέγεις λόγους.\nπαῖδα σὴν πατὴρ ὁ φύσας αὐτόχειρ μέλλει κτενεῖν.\nπῶς; ἀπέπτυσʼ, ὦ γεραιέ, μῦθον· οὐ γὰρ εὖ φρονεῖς.\nφασγάνῳ λευκὴν φονεύων τῆς ταλαιπώρου δέρην.\nὦ τάλαινʼ ἐγώ. μεμηνὼς ἆρα τυγχάνει πόσις;\nἀρτίφρων, πλὴν ἐς σὲ καὶ σὴν παῖδα· τοῦτο δʼ οὐ φρονεῖ.\nἐκ τίνος λόγου; τίς αὐτὸν οὑπάγων ἀλαστόρων;\nθέσφαθʼ, ὥς γέ φησι Κάλχας, ἵνα πορεύηται στρατός.\nποῖ; τάλαινʼ ἐγώ, τάλαινα δʼ ἣν πατὴρ μέλλει κτενεῖν.\nΔαρδάνου πρὸς δώμαθʼ, Ἑλένην Μενέλεως ὅπως λάβῃ.\nεἰς ἄρʼ Ἰφιγένειαν Ἑλένης νόστος ἦν πεπρωμένος;\nπάντʼ ἔχεις· Ἀρτέμιδι θύσειν παῖδα σὴν μέλλει πατήρ.\nὁ δὲ γάμος τίνʼ εἶχε πρόφασιν, ᾧ μʼ ἐκόμισεν ἐκ δόμων;\nἵνʼ ἀγάγοις χαίρουσʼ Ἀχιλλεῖ παῖδα νυμφεύσουσα σήν.\nὦ θύγατερ, ἥκεις ἐπʼ ὀλέθρῳ καὶ σὺ καὶ μήτηρ σέθεν.\nοἰκτρὰ πάσχετον δύʼ οὖσαι· δεινὰ δʼ Ἀγαμέμνων ἔτλη.\nοἴχομαι τάλαινα, δακρύων τʼ ὄμματʼ οὐκέτι στέγω.\nεἴπερ ἀλγεινὸν τὸ τέκνων στερόμενον, δακρυρρόει.\nσὺ δὲ τάδʼ, ὦ γέρον, πόθεν φῂς εἰδέναι πεπυσμένος;\nδέλτον ᾠχόμην φέρων σοι πρὸς τὰ πρὶν γεγραμμένα.\nοὐκ ἐῶν ἢ ξυγκελεύων παῖδʼ ἄγειν θανουμένην;\nμὴ μὲν οὖν ἄγειν· φρονῶν γὰρ ἔτυχε σὸς πόσις τότʼ εὖ.\nκᾆτα πῶς φέρων γε δέλτον οὐκ ἐμοὶ δίδως λαβεῖν;\nΜενέλεως ἀφείλεθʼ ἡμᾶς, ὃς κακῶν τῶνδʼ αἴτιος.\nὦ τέκνον Νηρῇδος, ὦ παῖ Πηλέως, κλύεις τάδε;\nἔκλυον οὖσαν ἀθλίαν σε, τὸ δʼ ἐμὸν οὐ φαύλως φέρω.\nπαῖδά μου κατακτενοῦσι σοῖς δολώσαντες γάμοις.\nμέμφομαι κἀγὼ πόσει σῷ, κοὐχ ἁπλῶς οὕτω φέρω.\nοὐκ ἐπαιδεσθήσομαί γε προσπεσεῖν τὸ σὸν γόνυ,\nθνητὸς ἐκ θεᾶς γεγῶτα· τί γὰρ ἐγὼ σεμνύνομαι;\nἢ τίνος σπουδαστέον μοι μᾶλλον ἢ τέκνου πέρι;\nἀλλʼ ἄμυνον, ὦ θεᾶς παῖ, τῇ τʼ ἐμῇ δυσπραξίᾳ\nτῇ τε λεχθείσῃ δάμαρτι σῇ — μάτην μέν, ἀλλʼ ὅμως.\nσοὶ καταστέψασʼ ἐγώ νιν ἦγον ὡς γαμουμένην,\nνῦν δʼ ἐπὶ σφαγὰς κομίζω· σοὶ δʼ ὄνειδος ἵξεται,\nὅστις οὐκ ἤμυνας· εἰ γὰρ μὴ γάμοισιν ἐζύγης,\nἀλλʼ ἐκλήθης γοῦν ταλαίνης παρθένου φίλος πόσις.\nπρὸς γενειάδος σε, πρός σε δεξιᾶς, πρὸς μητέρος —\nὄνομα γὰρ τὸ σόν μʼ ἀπώλεσʼ, ᾧ σʼ ἀμυναθεῖν χρεών —\nοὐκ ἔχω βωμὸν καταφυγεῖν ἄλλον ἢ τὸ σὸν γόνυ·\nοὐδὲ φίλος οὐδεὶς γελᾷ μοι· τὰ δʼ Ἀγαμέμνονος κλύεις,\nὠμὰ καὶ πάντολμʼ· ἀφῖγμαι δʼ, ὥσπερ εἰσορᾷς, γυνὴ\nναυτικὸν στράτευμʼ ἄναρχον κἀπὶ τοῖς κακοῖς θρασύ—\nχρήσιμον δʼ, ὅταν θέλωσιν. ἢν δὲ τολμήσῃς σύ μου\nχεῖρʼ ὑπερτεῖναι, σεσῴσμεθʼ· εἰ δὲ μή, οὐ σεσῴσμεθα.\nδεινὸν τὸ τίκτειν καὶ φέρει φίλτρον μέγα\nπᾶσίν τε κοινὸν ὥσθʼ ὑπερκάμνειν τέκνων.\nὑψηλόφρων μοι θυμὸς αἴρεται πρόσω·\nἐπίσταμαι δὲ τοῖς κακοῖσί τʼ ἀσχαλᾶν\nμετρίως τε χαίρειν τοῖσιν ἐξωγκωμένοις.\nλελογισμένοι γὰρ οἱ τοιοίδʼ εἰσὶν βροτῶν\nὀρθῶς διαζῆν τὸν βίον γνώμης μέτα.\nἔστιν μὲν οὖν ἵνʼ ἡδὺ μὴ λίαν φρονεῖν,\nἔστιν δὲ χὥπου χρήσιμον γνώμην ἔχειν.\nἐγὼ δʼ, ἐν ἀνδρὸς εὐσεβεστάτου τραφεὶς\nΧείρωνος, ἔμαθον τοὺς τρόπους ἁπλοῦς ἔχειν.\nκαὶ τοῖς Ἀτρείδαις, ἢν μὲν ἡγῶνται καλῶς,\nπεισόμεθʼ, ὅταν δὲ μὴ καλῶς, οὐ πείσομαι.\nἀλλʼ ἐνθάδʼ ἐν Τροίᾳ τʼ ἐλευθέραν φύσιν\nπαρέχων, Ἄρη τὸ κατʼ ἐμὲ κοσμήσω δορί.\nσὲ δʼ, ὦ σχέτλια παθοῦσα πρὸς τῶν φιλτάτων,\nἃ δὴ κατʼ ἄνδρα γίγνεται νεανίαν,\nτοσοῦτον οἶκτον περιβαλὼν καταστελῶ,\nκοὔποτε κόρη σὴ πρὸς πατρὸς σφαγήσεται,\nἐμὴ φατισθεῖσʼ· οὐ γὰρ ἐμπλέκειν πλοκὰς\nἐγὼ παρέξω σῷ πόσει τοὐμὸν δέμας.\nτοὔνομα γάρ, εἰ καὶ μὴ σίδηρον ἤρατο,\nτοὐμὸν φονεύσει παῖδα σήν. τὸ δʼ αἴτιον\nπόσις σός. ἁγνὸν δʼ οὐκέτʼ ἐστὶ σῶμʼ ἐμόν,\nεἰ διʼ ἔμʼ ὀλεῖται διά τε τοὺς ἐμοὺς γάμους\nἡ δεινὰ τλᾶσα κοὐκ ἀνεκτὰ παρθένος,\nθαυμαστὰ δʼ ὡς ἀνάξιʼ ἠτιμασμένη.\nἐγὼ κάκιστος ἦν ἄρʼ Ἀργείων ἀνήρ,\nἐγὼ τὸ μηδέν, Μενέλεως δʼ ἐν ἀνδράσιν,\nὡς οὐχὶ Πηλέως, ἀλλʼ ἀλάστορος γεγώς,\nεἴπερ φονεύει τοὐμὸν ὄνομα σῷ πόσει.\nμὰ τὸν διʼ ὑγρῶν κυμάτων τεθραμμένον\nΝηρέα, φυτουργὸν Θέτιδος ἥ μʼ ἐγείνατο,\nοὐχ ἅψεται σῆς θυγατρὸς Ἀγαμέμνων ἄναξ,\nοὐδʼ εἰς ἄκραν χεῖρʼ, ὥστε προσβαλεῖν πέπλοις·\nἢ Σίπυλος ἔσται πόλις, ὅρισμα βαρβάρων,\nὅθεν πεφύκασʼ οἱ στρατηλάται γένος,\nΦθίας δὲ τοὔνομʼ οὐδαμοῦ κεκλήσεται.\nπικροὺς δὲ προχύτας χέρνιβάς τʼ ἀνάξεται\nΚάλχας ὁ μάντις. τίς δὲ μάντις ἔστʼ ἀνήρ,\nὃς ὀλίγʼ ἀληθῆ, πολλὰ δὲ ψευδῆ λέγει\nτυχών, ὅταν δὲ μὴ τύχῃ, διοίχεται;\nοὐ τῶν γάμων ἕκατι — μυρίαι κόραι\nθηρῶσι λέκτρον τοὐμόν — εἴρηται τόδε·\nἀλλʼ ὕβριν ἐς ἡμᾶς ὕβρισʼ Ἀγαμέμνων ἄναξ.\nχρῆν δʼ αὐτὸν αἰτεῖν τοὐμὸν ὄνομʼ ἐμοῦ πάρα,\nθήραμα παιδός· ἡ Κλυταιμήστρα δʼ ἐμοὶ\nμάλιστʼ ἐπείσθη θυγατέρʼ ἐκδοῦναι πόσει.\nἔδωκά τἂν Ἕλλησιν, εἰ πρὸς Ἴλιον\nἐν τῷδʼ ἔκαμνε νόστος· οὐκ ἠρνούμεθʼ ἂν\nτὸ κοινὸν αὔξειν ὧν μέτʼ ἐστρατευόμην.\nνῦν δʼ οὐδέν εἰμι, παρὰ δὲ τοῖς στρατηλάταις\nἐν εὐμαρεῖ με δρᾶν τε καὶ μὴ δρᾶν κακῶς.\nτάχʼ εἴσεται σίδηρος, ὃν πρὶν ἐς Φρύγας\nἐλθεῖν, φόνου κηλῖσιν αἵματι χρανῶ,\nεἴ τίς με τὴν σὴν θυγατέρʼ ἐξαιρήσεται.\nἀλλʼ ἡσύχαζε· θεὸς ἐγὼ πέφηνά σοι\nμέγιστος, οὐκ ὤν· ἀλλʼ ὅμως γενήσομαι.\nἔλεξας, ὦ παῖ Πηλέως, σοῦ τʼ ἄξια\nκαὶ τῆς ἐναλίας δαίμονος, σεμνῆς θεοῦ.\nφεῦ·\nπῶς ἄν σʼ ἐπαινέσαιμι μὴ λίαν λόγοις,\nμηδʼ ἐνδεὴς τοῦδʼ ἀπολέσαιμι τὴν χάριν;\nαἰνούμενοι γὰρ οἱ ἀγαθοὶ τρόπον τινὰ\nμισοῦσι τοὺς αἰνοῦντας, ἢν αἰνῶσʼ ἄγαν.\nαἰσχύνομαι δὲ παραφέρουσʼ οἰκτροὺς λόγους,\nἰδίᾳ νοσοῦσα· σὺ δʼ ἄνοσος κακῶν ἐμῶν.\nἀλλʼ οὖν ἔχει τοι σχῆμα, κἂν ἄπωθεν ᾖ\nἀνὴρ ὁ χρηστός, δυστυχοῦντας ὠφελεῖν.\nοἴκτιρε δʼ ἡμᾶς· οἰκτρὰ γὰρ πεπόνθαμεν·\nἣ πρῶτα μέν σε γαμβρὸν οἰηθεῖσʼ ἔχειν,\nκενὴν κατέσχον ἐλπίδʼ· εἶτά σοι τάχα\nὄρνις γένοιτʼ ἂν τοῖσι μέλλουσιν γάμοις\nθανοῦσʼ ἐμὴ παῖς, ὅ σε φυλάξασθαι χρεών.\nἀλλʼ εὖ μὲν ἀρχὰς εἶπας, εὖ δὲ καὶ τέλη·\nσοῦ γὰρ θέλοντος παῖς ἐμὴ σωθήσεται.\nβούλῃ νιν ἱκέτιν σὸν περιπτύξαι γόνυ;\nἀπαρθένευτα μὲν τάδʼ· εἰ δέ σοι δοκεῖ,\nἥξει, διʼ αἰδοῦς ὄμμʼ ἔχουσʼ ἐλεύθερον.\nεἰ δʼ οὐ παρούσης ταὐτὰ τεύξομαι σέθεν,\nμενέτω κατʼ οἴκους· σεμνὰ γὰρ σεμνύνεται.\nὅμως δʼ ὅσον γε δυνατὸν αἰδεῖσθαι χρεών.\nσὺ μήτε σὴν παῖδʼ ἔξαγʼ ὄψιν εἰς ἐμήν,\nμήτʼ εἰς ὄνειδος ἀμαθὲς ἔλθωμεν, γύναι·\nστρατὸς γὰρ ἀθρόος, ἀργὸς ὢν τῶν οἴκοθεν,\nλέσχας πονηρὰς καὶ κακοστόμους φιλεῖ.\nπάντως δέ μʼ ἱκετεύοντέ θʼ ἥξετʼ εἰς ἴσον,\nεἴ τʼ ἀνικέτευτος· εἷς ἐμοὶ γάρ ἐστʼ ἀγὼν\nμέγιστος ὑμᾶς ἐξαπαλλάξαι κακῶν.\nὡς ἕν γʼ ἀκούσασʼ ἴσθι, μὴ ψευδῶς μʼ ἐρεῖν·\nψευδῆ λέγων δὲ καὶ μάτην ἐγκερτομῶν,\nθάνοιμι· μὴ θάνοιμι δʼ, ἢν σῴσω κόρην.\nὄναιο συνεχῶς δυστυχοῦντας ὠφελῶν.\nἄκουε δή νυν, ἵνα τὸ πρᾶγμʼ ἔχῃ καλῶς.\nτί τοῦτʼ ἔλεξας; ὡς ἀκουστέον γέ σου.\nπειθώμεθʼ αὖτις πατέρα βέλτιον φρονεῖν.\nκακός τίς ἐστι καὶ λίαν ταρβεῖ στρατόν.\nἀλλʼ οἱ λόγοι γε καταπαλαίουσιν λόγους.\nψυχρὰ μὲν ἐλπίς· ὅ τι δὲ χρή με δρᾶν φράσον.\nἱκέτευʼ ἐκεῖνον πρῶτα μὴ κτείνειν τέκνα·\nἢν δʼ ἀντιβαίνῃ, πρὸς ἐμέ σοι πορευτέον.\nᾗ γὰρ τὸ χρῇζον ἐπίθετʼ, οὐ τοὐμὸν χρεὼν\nχωρεῖν· ἔχει γὰρ αὐτὸ τὴν σωτηρίαν.\nκἀγώ τʼ ἀμείνων πρὸς φίλον γενήσομαι,\nστρατός τʼ ἂν οὐ μέμψαιτό μʼ, εἰ τὰ πράγματα\nλελογισμένως πράσσοιμι μᾶλλον ἢ σθένει.\nκαλῶς δὲ κρανθέντων καὶ πρὸς ἡδονὴν φίλοις\nσοί τʼ ἂν γένοιτο κἂν ἐμοῦ χωρὶς τάδε.\nὡς σώφρονʼ εἶπας. δραστέον δʼ ἅ σοι δοκεῖ.\nἢν δʼ αὖ τι μὴ πράσσωμεν ὧν ἐγὼ θέλω,\nποῦ σʼ αὖθις ὀψόμεσθα, ποῦ; χρή μʼ ἀθλίαν\nἐλθοῦσαν εὑρεῖν σὴν χέρʼ ἐπίκουρον κακῶν;\nἡμεῖς σε φύλακες οὗ χρεὼν φυλάξομεν,\nμή τίς σʼ ἴδῃ στείχουσαν ἐπτοημένην\nΔαναῶν διʼ ὄχλου· μηδὲ πατρῷον δόμον\nαἴσχυνʼ· ὁ γάρ τοι Τυνδάρεως οὐκ ἄξιος\nκακῶς ἀκούειν· ἐν γὰρ Ἕλλησιν μέγας.\nἔστιν τάδʼ· ἄρχε· σοί με δουλεύειν χρεών.\nεἰ δʼ εἰσὶ θεοί, δίκαιος ὢν ἀνὴρ θεῶν\nἐσθλῶν κυρήσεις· εἰ δὲ μή, τί δεῖ πονεῖν;\nτίνʼ ἄρʼ Ὑμέναιος διὰ λωτοῦ Λίβυος\nμετά τε φιλοχόρου κιθάρας\nσυρίγγων θʼ ὑπὸ καλαμοεσ-\nσᾶν ἔστασεν ἰαχάν,\nὅτʼ ἀνὰ Πήλιον αἱ καλλιπλόκαμοι\nδαιτὶ θεῶν ἔνι Πιερίδες\nχρυσεοσάνδαλον ἴχνος\nἐν γᾷ κρούουσαι\nΠηλέως ἐς γάμον ἦλθον,\nμελῳδοῖς Θέτιν ἀχήμασι τόν τʼ Αἰακίδαν,\nΚενταύρων ἐν ὄρεσι κλέουσαι\nΠηλιάδα καθʼ ὕλαν.\nὁ δὲ Δαρδανίδας, Διὸς\nλέκτρων τρύφημα φίλον,\nχρυσέοισιν ἄφυσσε λοιβὰν\nἐν κρατήρων γυάλοις,\nὁ Φρύγιος Γανυμήδης.\nπαρὰ δὲ λευκοφαῆ ψάμαθον\nεἱλισσόμεναι κύκλια\nπεντήκοντα κόραι γάμους\nΝηρέως ἐχόρευσαν.\nἀνὰ δʼ ἐλάταισι στεφανώδει τε χλόᾳ\nθίασος ἔμολεν ἱπποβάτας\nΚενταύρων ἐπὶ δαῖτα τὰν\nθεῶν κρατῆρά τε Βάκχου.\nμέγα δʼ ἀνέκλαγον· Ὦ Νηρηὶ κόρα,\nπαῖδα σὲ Θεσσαλίᾳ μέγα φῶς\nμάντις ὁ φοιβάδα μοῦσαν\nεἰδὼς γεννάσειν\nΧείρων ἐξονόμαζεν,\nὃς ἥξει χθόνα λογχήρεσι σὺν Μυρμιδόνων\nἀσπισταῖς Πριάμοιο κλεινὰν\nγαῖαν ἐκπυρώσων,\nπερὶ σώματι χρυσέων\nὅπλων Ἡφαιστοπόνων\nκεκορυθμένος ἔνδυτʼ, ἐκ θεᾶς\nματρὸς δωρήματʼ ἔχων\nΘέτιδος, ἅ νιν ἔτικτεν.\nμακάριον τότε δαίμονες\nτᾶς εὐπάτριδος γάμον\nΝηρῄδων ἔθεσαν πρώτας\nΠηλέως θʼ ὑμεναίους.\n—σὲ δʼ ἐπὶ κάρα στέψουσι καλλικόμαν\nπλόκαμον Ἀργεῖοι, βαλιὰν\nὥστε πετραίων ἀπʼ ἄντρων\nἐλθοῦσαν ὀρέων\nμόσχον ἀκήρατον, βρότειον\nαἱμάσσοντες λαιμόν·\nοὐ σύριγγι τραφεῖσαν οὐδʼ\nἐν ῥοιβδήσεσι βουκόλων,\nπαρὰ δὲ ματέρι νυμφοκόμον\nἸναχίδαις γάμον.\nποῦ τὸ τᾶς Αἰδοῦς\nἢ τὸ τᾶς Ἀρετᾶς ἔχει\nσθένειν τι πρόσωπον,\nὁπότε τὸ μὲν ἄσεπτον ἔχει\nδύνασιν, ἁ δʼ Ἀρετὰ κατόπι-\nσθεν θνατοῖς ἀμελεῖται,\nἈνομία δὲ νόμων κρατεῖ,\nκαὶ μὴ κοινὸς ἀγὼν βροτοῖς\nμή τις θεῶν φθόνος ἔλθῃ;\nἐξῆλθον οἴκων προσκοπουμένη πόσιν,\nχρόνιον ἀπόντα κἀκλελοιπότα στέγας.\nἐν δακρύοισι δʼ ἡ τάλαινα παῖς ἐμή,\nπολλὰς ἱεῖσα μεταβολὰς ὀδυρμάτων,\nθάνατον ἀκούσασʼ, ὃν πατὴρ βουλεύεται.\nμνήμην δʼ ἄρʼ εἶχον πλησίον βεβηκότος\nἈγαμέμνονος τοῦδʼ, ὃς ἐπὶ τοῖς αὑτοῦ τέκνοις\nἀνόσια πράσσων αὐτίχʼ εὑρεθήσεται.\nΛήδας γένεθλον, ἐν καλῷ σʼ ἔξω δόμων\nηὕρηχʼ, ἵνʼ εἴπω παρθένου χωρὶς λόγους\nοὓς οὐκ ἀκούειν τὰς γαμουμένας πρέπει.\nτί δʼ ἔστιν, οὗ σοι καιρὸς ἀντιλάζυται;\nἔκπεμπε παῖδα δωμάτων πατρὸς μέτα·\nὡς χέρνιβες πάρεισιν εὐτρεπισμέναι,\nπροχύται τε βάλλειν πῦρ καθάρσιον χεροῖν,\nμόσχοι τε, πρὸ γάμων ἃς θεᾷ πεσεῖν χρεών.\nἈρτέμιδι, μέλανος αἵματος φυσήματα.\nτοῖς ὀνόμασιν μὲν εὖ λέγεις, τὰ δʼ ἔργα σου\nοὐκ οἶδʼ ὅπως χρή μʼ ὀνομάσασαν εὖ λέγειν.\nχώρει δέ, θύγατερ, ἐκτός — οἶσθα γὰρ πατρὸς\nπάντως ἃ μέλλει — χὑπὸ τοῖς πέπλοις ἄγε\nλαβοῦσʼ Ὀρέστην, σὸν κασίγνητον, τέκνον.\nἰδοὺ πάρεστιν ἥδε πειθαρχοῦσά σοι.\nτὰ δʼ ἄλλʼ ἐγὼ πρὸ τῆσδε κἀμαυτῆς φράσω.\nτέκνον, τί κλαίεις, οὐδʼ ἔθʼ ἡδέως ὁρᾷς,\nἐς γῆν δʼ ἐρείσασʼ ὄμμα πρόσθʼ ἔχεις πέπλους;\nφεῦ·\nτίνʼ ἂν λάβοιμι τῶν ἐμῶν ἀρχὴν κακῶν;\nἅπασι γὰρ πρώτοισι χρήσασθαι πάρα\nκἀν ὑστάτοισι κἀν μέσοισι πανταχοῦ.\nτί δʼ ἔστιν; ὥς μοι πάντες εἰς ἓν ἥκετε,\nσύγχυσιν ἔχοντες καὶ ταραγμὸν ὀμμάτων.\nεἴφʼ ἃν ἐρωτήσω σε γενναίως, πόσι.\nοὐδὲν κελευσμοῦ δεῖ σʼ· ἐρωτᾶσθαι θέλω.\nτὴν παῖδα τὴν σὴν τήν τʼ ἐμὴν μέλλεις κτενεῖν;\nἔα·\nτλήμονά γʼ ἔλεξας, ὑπονοεῖς θʼ ἃ μή σε χρή.\nἔχʼ ἥσυχος.\nκἀκεῖνό μοι τὸ πρῶτον ἀπόκριναι πάλιν.\nσὺ δʼ, ἤν γʼ ἐρωτᾷς εἰκότʼ, εἰκότʼ ἂν κλύοις.\nοὐκ ἄλλʼ ἐρωτῶ, καὶ σὺ μὴ λέγʼ ἄλλα μοι.\nὦ πότνια μοῖρα καὶ τύχη δαίμων τʼ ἐμός.\nκἀμός γε καὶ τῆσδʼ, εἷς τριῶν δυσδαιμόνων.\nτίνʼ ἠδίκησαι;\nτοῦτʼ ἐμοῦ πεύθῃ πάρα;\nὁ νοῦς ὅδʼ αὐτὸς νοῦν ἔχων οὐ τυγχάνει.\nἀπωλόμεσθα. προδέδοται τὰ κρυπτά μου.\nπάντʼ οἶδα, καὶ πεπύσμεθʼ ἃ σὺ μέλλεις με δρᾶν·\nαὐτὸ δὲ τὸ σιγᾶν ὁμολογοῦντός ἐστί σου\nκαὶ τὸ στενάζειν· πολλὰ μὴ κάμῃς λέγων.\nἰδοὺ σιωπῶ· τὸ γὰρ ἀναίσχυντον τί δεῖ\nψευδῆ λέγοντα προσλαβεῖν τῇ συμφορᾷ;\nἄκουε δή νυν· ἀνακαλύψω γὰρ λόγους,\nκοὐκέτι παρῳδοῖς χρησόμεσθʼ αἰνίγμασιν.\nπρῶτον μέν, ἵνα σοι πρῶτα τοῦτʼ ὀνειδίσω,\nἔγημας ἄκουσάν με κἄλαβες βίᾳ,\nτὸν πρόσθεν ἄνδρα Τάνταλον κατακτανών·\nβρέφος τε τοὐμὸν σῷ προσούδισας πάλῳ,\nμαστῶν βιαίως τῶν ἐμῶν ἀποσπάσας.\nκαὶ τὼ Διός σε παῖδʼ, ἐμὼ δὲ συγγόνω,\nἵπποισι μαρμαίροντʼ ἐπεστρατευσάτην·\nπατὴρ δὲ πρέσβυς Τυνδάρεώς σʼ ἐρρύσατο\nἱκέτην γενόμενον, τἀμὰ δʼ ἔσχες αὖ λέχη.\nοὗ σοι καταλλαχθεῖσα περὶ σὲ καὶ δόμους\nσυμμαρτυρήσεις ὡς ἄμεμπτος ἦ γυνή,\nἔς τʼ Ἀφροδίτην σωφρονοῦσα καὶ τὸ σὸν\nμέλαθρον αὔξουσʼ, ὥστε σʼ εἰσιόντα τε\nχαίρειν θύραζέ τʼ ἐξιόντʼ εὐδαιμονεῖν.\nσπάνιον δὲ θήρευμʼ ἀνδρὶ τοιαύτην λαβεῖν\nδάμαρτα· φλαύραν δʼ οὐ σπάνις γυναῖκʼ ἔχειν.\nτίκτω δʼ ἐπὶ τρισὶ παρθένοισι παῖδά σοι\nτόνδʼ, ὧν μιᾶς σὺ τλημόνως μʼ ἀποστερεῖς.\nκἄν τίς σʼ ἔρηται τίνος ἕκατί νιν κτενεῖς,\nλέξον, τί φήσεις; ἢ ʼμὲ χρὴ λέγειν τὰ σά;\nἙλένην Μενέλεως ἵνα λάβῃ. καλὸν γένος,\nκακῆς γυναικὸς μισθὸν ἀποτεῖσαι τέκνα.\nτἄχθιστα τοῖσι φιλτάτοις ὠνούμεθα.\nἄγʼ, εἰ στρατεύσῃ καταλιπών μʼ ἐν δώμασιν,\nκἀκεῖ γενήσῃ διὰ μακρᾶς ἀπουσίας,\nτίνʼ ἐν δόμοις με καρδίαν ἕξειν δοκεῖς;\nὅταν θρόνους τῆσδʼ εἰσίδω πάντας κενούς,\nκενοὺς δὲ παρθενῶνας, ἐπὶ δὲ δακρύοις\nμόνη κάθωμαι, τήνδε θρηνῳδοῦσʼ ἀεί·\nἈπώλεσέν σʼ, ὦ τέκνον, ὁ φυτεύσας πατήρ,\nαὐτὸς κτανών, οὐκ ἄλλος οὐδʼ ἄλλῃ χερί,\nτοιόνδε νόστον καταλιπὼν πρὸς τοὺς δόμους.\nἐπεὶ βραχείας προφάσεως ἔδει μόνον,\nἐφʼ ᾗ σʼ ἐγὼ καὶ παῖδες αἱ λελειμμέναι\nδεξόμεθα δέξιν ἥν σε δέξασθαι χρεών.\nμὴ δῆτα πρὸς θεῶν μήτʼ ἀναγκάσῃς ἐμὲ\nκακὴν γενέσθαι περὶ σέ, μήτʼ αὐτὸς γένῃ.\nεἶἑν·\nθύσεις δὲ παῖδʼ, ἔνθα τίνας εὐχὰς ἐρεῖς;\nτί σοι κατεύξῃ τἀγαθόν, σφάζων τέκνον;\nνόστον πονηρόν, οἴκοθέν γʼ αἰσχρῶς ἰών;\nἀλλʼ ἐμὲ δίκαιον ἀγαθὸν εὔχεσθαί τί σοι;\nοὔ τἄρʼ ἀσυνέτους τοὺς θεοὺς ἡγοίμεθʼ ἄν,\nεἰ τοῖσιν αὐθένταισιν εὖ φρονήσομεν;\nἥκων δʼ ἂν Ἄργος προσπέσοις τέκνοισι σοῖς;\nἀλλʼ οὐ θέμις σοι. τίς δὲ καὶ προσβλέψεται\nπαίδων σʼ, ἵνʼ αὐτῶν προσέμενος κτάνῃς τινά;\nταῦτʼ ἦλθες ἤδη διὰ λόγων, ἢ σκῆπτρά σοι\nμόνον διαφέρειν καὶ στρατηλατεῖν μέλει;\nὃν χρῆν δίκαιον λόγον ἐν Ἀργείοις λέγειν·\nΒούλεσθʼ, Ἀχαιοί, πλεῖν Φρυγῶν ἐπὶ χθόνα;\nκλῆρον τίθεσθε παῖδʼ ὅτου θανεῖν χρεών.\nἐν ἴσῳ γὰρ ἦν τόδʼ, ἀλλὰ μὴ σὲ ἐξαίρετον\nσφάγιον παρασχεῖν Δαναΐδαισι παῖδα σήν,\nἢ Μενέλεων πρὸ μητρὸς Ἑρμιόνην κτανεῖν,\nοὗπερ τὸ πρᾶγμʼ ἦν. νῦν δʼ ἐγὼ μὲν ἡ τὸ σὸν\nσῴζουσα λέκτρον παιδὸς ἐστερήσομαι,\nἡ δʼ ἐξαμαρτοῦσʼ, ὑπότροφον νεάνιδα\nΣπάρτῃ κομίζουσʼ, εὐτυχὴς γενήσεται.\nτούτων ἄμειψαί μʼ εἴ τι μὴ καλῶς λέγω·\nεἰ δʼ εὖ λέλεκται, νῶι μὴ δή γε κτάνῃς\nτὴν σήν τε κἀμὴν παῖδα, καὶ σώφρων ἔσῃ.\nπιθοῦ. τὸ γάρ τοι τέκνα συνσῴζειν καλόν,\nἈγάμεμνον· οὐδεὶς πρὸς τάδʼ ἀντερεῖ βροτῶν.\nεἰ μὲν τὸν Ὀρφέως εἶχον, ὦ πάτερ, λόγον,\nπείθειν ἐπᾴδουσʼ, ὥσθʼ ὁμαρτεῖν μοι πέτρας,\nκηλεῖν τε τοῖς λόγοισιν οὓς ἐβουλόμην,\nἐνταῦθʼ ἂν ἦλθον· νῦν δέ, τἀπʼ ἐμοῦ σοφά,\nδάκρυα παρέξω· ταῦτα γὰρ δυναίμεθʼ ἄν.\nἱκετηρίαν δὲ γόνασιν ἐξάπτω σέθεν\nτὸ σῶμα τοὐμόν, ὅπερ ἔτικτεν ἥδε σοι,\nμή μʼ ἀπολέσῃς ἄωρον· ἡδὺ γὰρ τὸ φῶς\nβλέπειν· τὰ δʼ ὑπὸ γῆς μή μʼ ἰδεῖν ἀναγκάσῃς.\nπρώτη σʼ ἐκάλεσα πατέρα καὶ σὺ παῖδʼ ἐμέ·\nπρώτη δὲ γόνασι σοῖσι σῶμα δοῦσʼ ἐμὸν\nφίλας χάριτας ἔδωκα κἀντεδεξάμην.\nλόγος δʼ ὁ μὲν σὸς ἦν ὅδʼ· Ἆρά σʼ, ὦ τέκνον,\nεὐδαίμονʼ ἀνδρὸς ἐν δόμοισιν ὄψομαι,\nζῶσάν τε καὶ θάλλουσαν ἀξίως ἐμοῦ;\nοὑμὸς δʼ ὅδʼ ἦν αὖ περὶ σὸν ἐξαρτωμένης\nγένειον, οὗ νῦν ἀντιλάζυμαι χερί·\nΤί δʼ ἆρʼ ἐγὼ σέ; πρέσβυν ἆρʼ ἐσδέξομαι\nἐμῶν φίλαισιν ὑποδοχαῖς δόμων, πάτερ,\nπόνων τιθηνοὺς ἀποδιδοῦσά σοι τροφάς;\nτούτων ἐγὼ μὲν τῶν λόγων μνήμην ἔχω,\nσὺ δʼ ἐπιλέλησαι, καί μʼ ἀποκτεῖναι θέλεις.\nμή, πρός σε Πέλοπος καὶ πρὸς Ἀτρέως πατρὸς\nκαὶ τῆσδε μητρός, ἣ πρὶν ὠδίνουσʼ ἐμὲ\nνῦν δευτέραν ὠδῖνα τήνδε λαμβάνει.\nτί μοι μέτεστι τῶν Ἀλεξάνδρου γάμων\nἙλένης τε; πόθεν ἦλθʼ ἐπʼ ὀλέθρῳ τὠμῷ, πάτερ;\nβλέψον πρὸς ἡμᾶς, ὄμμα δὸς φίλημά τε,\nἵνʼ ἀλλὰ τοῦτο κατθανοῦσʼ ἔχω σέθεν\nμνημεῖον, ἢν μὴ τοῖς ἐμοῖς πεισθῇς λόγοις.\nἀδελφέ, μικρὸς μὲν σύ γʼ ἐπίκουρος φίλοις,\nὅμως δὲ συνδάκρυσον, ἱκέτευσον πατρὸς\nτὴν σὴν ἀδελφὴν μὴ θανεῖν· αἴσθημά τοι\nκἀν νηπίοις γε τῶν κακῶν ἐγγίγνεται.\nἰδοὺ σιωπῶν λίσσεταί σʼ ὅδʼ, ὦ πάτερ.\nἀλλʼ αἴδεσαί με καὶ κατοίκτιρον βίου.\nναί, πρὸς γενείου σʼ ἀντόμεσθα δύο φίλω·\nὃ μὲν νεοσσός ἐστιν, ἣ δʼ ηὐξημένη.\nἓν συντεμοῦσα πάντα νικήσω λόγον·\nτὸ φῶς τόδʼ ἀνθρώποισιν ἥδιστον βλέπειν,\nτὰ νέρθε δʼ οὐδέν· μαίνεται δʼ ὃς εὔχεται\nθανεῖν. κακῶς ζῆν κρεῖσσον ἢ καλῶς θανεῖν.\nὦ τλῆμον Ἑλένη, διὰ σὲ καὶ τοὺς σοὺς γάμους\nἀγὼν Ἀτρείδαις καὶ τέκνοις ἥκει μέγας.\nἐγὼ τά τʼ οἰκτρὰ συνετός εἰμι καὶ τὰ μή,\nφιλῶ τʼ ἐμαυτοῦ τέκνα· μαινοίμην γὰρ ἄν.\nδεινῶς δʼ ἔχει μοι ταῦτα τολμῆσαι, γύναι,\nδεινῶς δὲ καὶ μή· τοῦτο γὰρ πρᾶξαί με δεῖ.\nὁρᾶθʼ ὅσον στράτευμα ναύφρακτον τόδε,\nχαλκέων θʼ ὅπλων ἄνακτες Ἑλλήνων ὅσοι,\nοἷς νόστος οὐκ ἔστʼ Ἰλίου πύργους ἔπι,\nεἰ μή σε θύσω, μάντις ὡς Κάλχας λέγει,\nοὐδʼ ἔστι Τροίας ἐξελεῖν κλεινὸν βάθρον.\nμέμηνε δʼ Ἀφροδίτη τις Ἑλλήνων στρατῷ\nπλεῖν ὡς τάχιστα βαρβάρων ἐπὶ χθόνα,\nπαῦσαί τε λέκτρων ἁρπαγὰς Ἑλληνικῶν·\nοἳ τὰς ἐν Ἄργει παρθένους κτενοῦσί μου\nὑμᾶς τε κἀμέ, θέσφατʼ εἰ λύσω θεᾶς.\nοὐ Μενέλεώς με καταδεδούλωται, τέκνον,\nοὐδʼ ἐπὶ τὸ κείνου βουλόμενον ἐλήλυθα,\nἀλλʼ Ἑλλάς, ᾗ δεῖ, κἂν θέλω κἂν μὴ θέλω,\nθῦσαί σε· τούτου δʼ ἥσσονες καθέσταμεν.\nἐλευθέραν γὰρ δεῖ νιν ὅσον ἐν σοί, τέκνον,\nκἀμοὶ γενέσθαι, μηδὲ βαρβάροις ὕπο\nἝλληνας ὄντας λέκτρα συλᾶσθαι βίᾳ.\nὦ τέκνον, ὦ ξέναι,\nοἲ ʼγὼ θανάτου τοῦ σοῦ μελέα.\nφεύγει σε πατὴρ Ἅιδῃ παραδούς.\nοἲ ʼγώ, μᾶτερ· ταὐτὸν τόδε γὰρ\nμέλος εἰς ἄμφω πέπτωκε τύχης,\nκοὐκέτι μοι φῶς\nοὐδʼ ἀελίου τόδε φέγγος.\nἰὼ ἰώ.\nνιφόβολον Φρυγῶν νάπος Ἴδας τʼ ὄρεα,\nΠρίαμος ὅθι ποτὲ βρέφος ἁπαλὸν ἔβαλε\nματέρος ἀποπρὸ νοσφίσας ἐπὶ μόρῳ\nθανατόεντι Πάριν, ὃς Ἰδαῖος Ἰ-\nδαῖος ἐλέγετʼ ἐλέγετʼ ἐν Φρυγῶν πόλει,\nμή ποτʼ ὤφελες τὸν ἀμφὶ\nβουσὶ βουκόλον τραφέντʼ\nἈλέξανδρον οἰκίσαι\nἀμφὶ τὸ λευκὸν ὕδωρ, ὅθι κρῆναι\nΝυμφᾶν κεῖνται\nλειμών τʼ ἔρνεσι θάλλων\nχλωροῖς καὶ ῥοδόεντʼ\nἄνθεʼ ὑακίνθινά τε θεαῖς δρέπειν· ἔνθα ποτὲ\nΠαλλὰς ἔμολε καὶ δολιόφρων Κύπρις\nἭρα θʼ Ἑρμᾶς θʼ, ὁ Διὸς ἄγγελος,\nἃ μὲν ἐπὶ πόθῳ τρυφῶσα\nΚύπρις, ἃ δὲ δορὶ Παλλάς,\nἭρα τε Διὸς ἄνακτος\nεὐναῖσι βασιλίσιν,\nκρίσιν ἐπὶ στυγνὰν ἔριν τε\nκαλλονᾶς, ἐμοὶ δὲ θάνατον —\nὄνομα μὲν φέροντα Δαναΐ-\nδαισιν, ὦ κόραι, πρόθυμα δʼ\nἔλαβεν Ἄρτεμις πρὸς Ἴλιον.\nὁ δὲ τεκών με τὰν τάλαιναν,\nὦ μᾶτερ ὦ μᾶτερ,\nοἴχεται προδοὺς ἔρημον.\nὦ δυστάλαινʼ ἐγώ, πικρὰν\nπικρὰν ἰδοῦσα δυσελέναν,\nφονεύομαι διόλλυμαι\nσφαγαῖσιν ἀνοσίοισιν ἀνοσίου πατρός.\nμή μοι ναῶν χαλκεμβολάδων\nπρύμνας ἅδʼ Αὐλὶς δέξασθαι\nτούσδʼ εἰς ὅρμους ἐς Τροίαν\nὤφελεν ἐλάταν πομπαίαν,\nμηδʼ ἀνταίαν Εὐρίπῳ\nπνεῦσαι πομπὰν Ζεύς, μειλίσσων\nαὔραν ἄλλοις ἄλλαν θνατῶν\nλαίφεσι χαίρειν,\nτοῖσι δὲ λύπαν, τοῖσι δʼ ἀνάγκαν,\nτοῖς δʼ ἐξορμᾶν, τοῖς δὲ στέλλειν,\nτοῖσι δὲ μέλλειν.\nἦ πολύμοχθον ἄρʼ ἦν γένος, ἦ πολύμοχθον\nἁμερίων, τὸ χρεὼν δέ τι δύσποτμον\nἀνδράσιν ἀνευρεῖν.\nἰὼ ἰώ,\nμεγάλα πάθεα, μεγάλα δʼ ἄχεα\nΔαναΐδαις τιθεῖσα Τυνδαρὶς κόρα.\nἐγὼ μὲν οἰκτίρω σε συμφορᾶς κακῆς\nτυχοῦσαν, οἵας μήποτʼ ὤφελες τυχεῖν.\nὦ τεκοῦσα μῆτερ, ἀνδρῶν ὄχλον εἰσορῶ πέλας.\nτόν τε τῆς θεᾶς παῖδα, τέκνον, ᾧ σὺ δεῦρʼ ἐλήλυθας.\nδιαχαλᾶτέ μοι μέλαθρα, δμῶες, ὡς κρύψω δέμας.\nτί δὲ τέκνον, φεύγεις;\nἈχιλλέα τόνδʼ ἰδεῖν αἰσχύνομαι.\nὡς τί δή;\nτὸ δυστυχές μοι τῶν γάμων αἰδῶ φέρει.\nοὐκ ἐν ἁβρότητι κεῖσαι πρὸς τὰ νῦν πεπτωκότα.\nἀλλὰ μίμνʼ· οὐ σεμνότητος ἔργον, ἢν ὀνώμεθα.\nὦ γύναι τάλαινα, Λήδας θύγατερ—\nοὐ ψευδῆ θροεῖς.\nδείνʼ ἐν Ἀργείοις βοᾶται—\nτίνα βοήν; σήμαινέ μοι.\nἀμφὶ σῆς παιδός—\nπονηρὸν εἶπας οἰωνὸν λόγον.\nὡς χρεὼν σφάξαι νιν.\nοὐδεὶς τοῖσδʼ ἐναντίον λέγει;\nἐς θόρυβον ἐγώ τι καὐτὸς ἤλυθον—\nτίνʼ, ὦ ξένε;\nσῶμα λευσθῆναι πέτροισι.\nμῶν κόρην σῴζων ἐμήν;\nαὐτὸ τοῦτο.\nτίς δʼ ἂν ἔτλη τοῦ σώματος τοῦ σοῦ θιγεῖν;\nπάντες Ἕλληνες.\nστρατὸς δὲ Μυρμιδὼν οὔ σοι παρῆν;\nπρῶτος ἦν ἐκεῖνος ἐχθρός.\nδιʼ ἄρʼ ὀλώλαμεν, τέκνον.\nοἵ με τὸν γάμων ἀπεκάλουν ἥσσονα.\nἀπεκρίνω δὲ τί;\nτὴν ἐμὴν μέλλουσαν εὐνὴν μὴ κτανεῖν—\nδίκαια γάρ.\nἣν ἐφήμισεν πατήρ μοι.\nκαὶ Ἀργόθεν γʼ ἐπέμψατο.\nἀλλʼ ἐνικώμην κεκραγμοῦ.\nτὸ πολὺ γὰρ δεινὸν κακόν.\nἀλλʼ ὅμως ἀρήξομέν σοι.\nκαὶ μαχῇ πολλοῖσιν εἷς;\nεἰσορᾷς τεύχη φέροντας τούσδε;\nὄναιο τῶν φρενῶν.\nἀλλʼ ὀνησόμεσθα.\nπαῖς ἄρʼ οὐκέτι σφαγήσεται;\nοὔκ, ἐμοῦ γʼ ἑκόντος.\nἥξει δʼ ὅστις ἅψεται κόρης;\nμυρίοι γʼ, ἄξει δʼ Ὀδυσσεύς.\nἆρʼ ὁ Σισύφου γόνος;\nαὐτὸς οὗτος.\nἴδια πράσσων, ἢ στρατοῦ ταχθεὶς ὕπο;\nαἱρεθεὶς ἑκών.\nπονηράν γʼ αἵρεσιν, μιαιφονεῖν.\nἀλλʼ ἐγὼ σχήσω νιν.\nἄξει δʼ οὐχ ἑκοῦσαν ἁρπάσας;\nδηλαδὴ ξανθῆς ἐθείρας.\nἐμὲ δὲ δρᾶν τί χρὴ τότε;\nἀντέχου θυγατρός.\nὡς τοῦδʼ εἵνεκʼ οὐ σφαγήσεται.\nἀλλὰ μὴν ἐς τοῦτό γʼ ἥξει.\nμῆτερ, εἰσακούσατε\nτῶν ἐμῶν λόγων· μάτην γάρ σʼ εἰσορῶ θυμουμένην\nσῷ πόσει· τὰ δʼ ἀδύναθʼ ἡμῖν καρτερεῖν οὐ ῥᾴδιον.\nτὸν μὲν οὖν ξένον δίκαιον αἰνέσαι προθυμίας·\nἀλλὰ καὶ σὲ τοῦθʼ ὁρᾶν χρή, μὴ διαβληθῇ στρατῷ,\nκαὶ πλέον πράξωμεν οὐδέν, ὅδε δὲ συμφορᾶς τύχῃ.\nοἷα δʼ εἰσῆλθέν μʼ, ἄκουσον, μῆτερ, ἐννοουμένην·\nκατθανεῖν μέν μοι δέδοκται· τοῦτο δʼ αὐτὸ βούλομαι\nεὐκλεῶς πρᾶξαι, παρεῖσά γʼ ἐκποδὼν τὸ δυσγενές.\nδεῦρο δὴ σκέψαι μεθʼ ἡμῶν, μῆτερ, ὡς καλῶς λέγω·\nεἰς ἔμʼ Ἑλλὰς ἡ μεγίστη πᾶσα νῦν ἀποβλέπει,\nκἀν ἐμοὶ πορθμός τε ναῶν καὶ Φρυγῶν κατασκαφαὶ\nτάς τε μελλούσας γυναῖκας, ἤν τι δρῶσι βάρβαροι,\nμηκέθʼ ἁρπάζειν ἐᾶν τούσδʼ ὀλβίας ἐξ Ἑλλάδος,\nτὸν Ἑλένης τείσαντας ὄλεθρον, ἣν ἀνήρπασεν Πάρις.\nταῦτα πάντα κατθανοῦσα ῥύσομαι, καί μου κλέος,\nἙλλάδʼ ὡς ἠλευθέρωσα, μακάριον γενήσεται.\nκαὶ γὰρ οὐδέ τοί τι λίαν ἐμὲ φιλοψυχεῖν χρεών·\nπᾶσι γάρ μʼ Ἕλλησι κοινὸν ἔτεκες, οὐχὶ σοὶ μόνῃ.\nἀλλὰ μυρίοι μὲν ἄνδρες ἀσπίσιν πεφραγμένοι,\nμυρίοι δʼ ἐρέτμʼ ἔχοντες, πατρίδος ἠδικημένης,\nδρᾶν τι τολμήσουσιν ἐχθροὺς χὑπὲρ Ἑλλάδος θανεῖν,\nἡ δʼ ἐμὴ ψυχὴ μίʼ οὖσα πάντα κωλύσει τάδε;\nτί τὸ δίκαιον τοῦτό γε; ἆρʼ ἔχοιμʼ ἂν ἀντειπεῖν ἔπος;\nκἀπʼ ἐκεῖνʼ ἔλθωμεν· οὐ δεῖ τόνδε διὰ μάχης μολεῖν\nπᾶσιν Ἀργείοις γυναικὸς εἵνεκʼ οὐδὲ κατθανεῖν.\nεἷς γʼ ἀνὴρ κρείσσων γυναικῶν μυρίων ὁρᾶν φάος.\nεἰ βεβούληται δὲ σῶμα τοὐμὸν Ἄρτεμις λαβεῖν,\nἐμποδὼν γενήσομαι ʼγὼ θνητὸς οὖσα τῇ θεῷ;\nἀλλʼ ἀμήχανον· δίδωμι σῶμα τοὐμὸν Ἑλλάδι.\nθύετʼ, ἐκπορθεῖτε Τροίαν. ταῦτα γὰρ μνημεῖά μου\nδιὰ μακροῦ, καὶ παῖδες οὗτοι καὶ γάμοι καὶ δόξʼ ἐμή.\nβαρβάρων δʼ Ἕλληνας ἄρχειν εἰκός, ἀλλʼ οὐ βαρβάρους,\nμῆτερ, Ἑλλήνων· τὸ μὲν γὰρ δοῦλον, οἳ δʼ ἐλεύθεροι.\nτὸ μὲν σόν, ὦ νεᾶνι, γενναίως ἔχει·\nτὸ τῆς τύχης δὲ καὶ τὸ τῆς θεοῦ νοσεῖ.\nἈγαμέμνονος παῖ, μακάριόν μέ τις θεῶν\nἔμελλε θήσειν, εἰ τύχοιμι σῶν γάμων.\nζηλῶ δὲ σοῦ μὲν Ἑλλάδʼ, Ἑλλάδος δὲ σέ.\nεὖ γὰρ τόδʼ εἶπας ἀξίως τε πατρίδος·\nτὸ θεομαχεῖν γὰρ ἀπολιποῦσʼ, ὅ σου κρατεῖ,\nἐξελογίσω τὰ χρηστὰ τἀναγκαῖά τε.\nμᾶλλον δὲ λέκτρων σῶν πόθος μʼ ἐσέρχεται\nἐς τὴν φύσιν βλέψαντα· γενναία γὰρ εἶ.\nὅρα δʼ· ἐγὼ γὰρ βούλομαί σʼ εὐεργετεῖν\nλαβεῖν τʼ ἐς οἴκους· ἄχθομαί τʼ, ἴστω Θέτις,\nεἰ μή σε σώσω Δαναΐδαισι διὰ μάχης\nἐλθών. ἄθρησον· ὁ θάνατος δεινὸν κακόν.\nλέγω τάδʼ οὐδὲν οὐδένʼ εὐλαβουμένη.\nἡ Τυνδαρὶς παῖς διὰ τὸ σῶμʼ ἀρκεῖ μάχας\nἀνδρῶν τιθεῖσα καὶ φόνους· σὺ δʼ, ὦ ξένε,\nμὴ θνῇσκε διʼ ἐμὲ μηδʼ ἀποκτείνῃς τινά,\nἔα δὲ σῷσαί μʼ Ἑλλάδʼ, ἢν δυνώμεθα.\nὦ λῆμʼ ἄριστον, οὐκ ἔχω πρὸς τοῦτʼ ἔτι\nλέγειν, ἐπεί σοι τάδε δοκεῖ· γενναῖα γὰρ\nφρονεῖς· τί γὰρ τἀληθὲς οὐκ εἴποι τις ἄν;\nὅμως δʼ, ἴσως γὰρ κἂν μεταγνοίης τάδε,\nὡς οὖν ἂν εἰδῇς τἀπʼ ἐμοῦ λελεγμένα,\nἐλθὼν τάδʼ ὅπλα θήσομαι βωμοῦ πέλας,\nὡς οὐκ ἐάσων σʼ ἀλλὰ κωλύσων θανεῖν.\nχρήσῃ δὲ καὶ σὺ τοῖς ἐμοῖς λόγοις τάχα,\nὅταν πέλας σῆς φάσγανον δέρης ἴδῃς.\nοὔκουν ἐάσω σʼ ἀφροσύνῃ τῇ σῇ θανεῖν·\nἐλθὼν δὲ σὺν ὅπλοις τοῖσδε πρὸς ναὸν θεᾶς\nκαραδοκήσω σὴν ἐκεῖ παρουσίαν.\nμῆτερ, τί σιγῇ δακρύοις τέγγεις κόρας;\nἔχω τάλαινα πρόφασιν ὥστʼ ἀλγεῖν φρένα.\nπαῦσαι· ʼμὲ μὴ κάκιζε· τάδε δέ μοι πιθοῦ.\nλέγʼ· ὡς παρʼ ἡμῶν οὐδὲν ἀδικήσῃ, τέκνον.\nμήτʼ οὖν γε τὸν σὸν πλόκαμον ἐκτέμῃς τριχός,\nμήτʼ ἀμφὶ σῶμα μέλανας ἀμπίσχῃ πέπλους.\nτί δὴ τόδʼ εἶπας, τέκνον; ἀπολέσασά σε;\nοὐ σύ γε· σέσῳσμαι, κατʼ ἐμὲ δʼ εὐκλεὴς ἔσῃ.\nπῶς εἶπας; οὐ πενθεῖν με σὴν ψυχὴν χρεών;\nἥκιστʼ, ἐπεί μοι τύμβος οὐ χωσθήσεται.\nτί δαί; τὸ θνῄσκειν, οὐ τάφος, νομίζεται.\nβωμὸς θεᾶς μοι μνῆμα τῆς Διὸς κόρης.\nἀλλʼ, ὦ τέκνον, σοὶ πείσομαι· λέγεις γὰρ εὖ.\nὡς εὐτυχοῦσά γʼ Ἑλλάδος τʼ εὐεργέτις.\nτί δὴ κασιγνήταισιν ἀγγελῶ σέθεν;\nμηδʼ ἀμφὶ κείναις μέλανας ἐξάψῃ πέπλους.\nεἴπω δὲ παρὰ σοῦ φίλον ἔπος τι παρθένοις;\nχαίρειν γε. Ὀρέστην τʼ ἔκτρεφʼ ἄνδρα τόνδε μοι.\nπροσέλκυσαί νιν ὕστατον θεωμένη.\nὦ φίλτατʼ, ἐπεκούρησας ὅσον εἶχες φίλοις.\nἔσθʼ ὅ τι κατʼ Ἄργος δρῶσά σοι χάριν φέρω;\nπατέρα τὸν ἀμὸν μὴ στύγει, πόσιν γε σόν.\nδεινοὺς ἀγῶνας διὰ σὲ δεῖ κεῖνον δραμεῖν.\nἄκων μʼ ὑπὲρ γῆς Ἑλλάδος διώλεσεν.\nδόλῳ δʼ, ἀγεννῶς Ἀτρέως τʼ οὐκ ἀξίως.\nτίς μʼ εἶσιν ἄξων πρὶν σπαράσσεσθαι κόμης;\nἐγώ, μετά γε σοῦ—\nμὴ σύ γʼ· οὐ καλῶς λέγεις.\nπέπλων ἐχομένη σῶν.\nἐμοί, μῆτερ, πιθοῦ·\nμένʼ· ὡς ἐμοί τε σοί τε κάλλιον τόδε.\nπατρὸς δʼ ὀπαδῶν τῶνδέ τίς με πεμπέτω\nἈρτέμιδος ἐς λειμῶνʼ, ὅπου σφαγήσομαι.\nὦ τέκνον, οἴχῃ;\nκαὶ πάλιν γʼ οὐ μὴ μόλω.\nλιποῦσα μητέρα;\nὡς ὁρᾷς γʼ, οὐκ ἀξίως.\nσχές, μή με προλίπῃς.\nοὐκ ἐῶ στάζειν δάκρυ.\nὑμεῖς δʼ ἐπευφημήσατʼ, ὦ νεάνιδες,\nπαιᾶνα τἠμῇ συμφορᾷ Διὸς κόρην\nἌρτεμιν· ἴτω δὲ Δαναΐδαις εὐφημία.\nκανᾶ δʼ ἐναρχέσθω τις, αἰθέσθω δὲ πῦρ\nπροχύταις καθαρσίοισι, καὶ πατὴρ ἐμὸς\nἐνδεξιούσθω βωμόν· ὡς σωτηρίαν\nἝλλησι δώσουσʼ ἔρχομαι νικηφόρον.\nἄγετέ με τὰν Ἰλίου\nκαὶ Φρυγῶν ἑλέπτολιν.\nστέφεα περίβολα δίδοτε, φέρετε\n— πλόκαμος ὅδε καταστέφειν —\nχερνίβων τε παγάς.\nἑλίσσετʼ ἀμφὶ ναὸν\nἀμφὶ βωμὸν Ἄρτεμιν,\nτὰν ἄνασσαν Ἄρτεμιν,\nτὰν μάκαιραν· ὡς ἐμοῖσιν, εἰ χρεών,\nαἵμασι θύμασί τε\nθέσφατʼ ἐξαλείψω.\nὦ πότνια πότνια μᾶτερ, οὐ δάκρυά γέ σοι\nδώσομεν ἁμέτερα·\nπαρʼ ἱεροῖς γὰρ οὐ πρέπει.\nἰὼ ἰὼ νεάνιδες,\nσυνεπαείδετʼ Ἄρτεμιν\nΧαλκίδος ἀντίπορον,\nἵνα τε δόρατα μέμονε δάϊʼ\nὄνομα διʼ ἐμὸν τᾶσδʼ Αὐλίδος\nστενοπόροις ἐν ὅρμοις.\nἰὼ γᾶ μᾶτερ ὦ Πελασγία,\nΜυκηναῖαί τʼ ἐμαὶ θεράπναι—\nκαλεῖς πόλισμα Περσέως,\nΚυκλωπίων πόνον χερῶν;\nἐθρέψαθʼ Ἑλλάδι με φάος·\nθανοῦσα δʼ οὐκ ἀναίνομαι.\nκλέος γὰρ οὔ σε μὴ λίπῃ.\nἰὼ ἰώ.\nλαμπαδοῦχος ἁμέρα\nΔιός τε φέγγος, ἕτερον ἕτερον\nαἰῶνα καὶ μοῖραν οἰκήσομεν.\nχαῖρέ μοι, φίλον φάος.\nἰὼ ἰώ.\nἴδεσθε τὰν Ἰλίου\nκαὶ Φρυγῶν ἑλέπτολιν\nστείχουσαν, ἐπὶ κάρα στέφη\nβαλουμέναν χερνίβων τε παγάς,\nβωμόν γε δαίμονος θεᾶς\nῥανίσιν αἱματορρύτοις\nχρανοῦσαν εὐφυῆ τε σώματος δέρην\nσφαγεῖσαν. εὔδροσοι παγαὶ\nπατρῷαι μένουσι χέρνιβές τέ σε\nστρατός τʼ Ἀχαιῶν θέλων\nἸλίου πόλιν μολεῖν.\nἀλλὰ τὰν Διὸς κόραν\nκλῄσωμεν Ἄρτεμιν,\nθεῶν ἄνασσαν, ὡς ἐπʼ εὐτυχεῖ πότμῳ.\nὦ πότνια, πότνια, θύμασιν βροτησίοις\nχαρεῖσα, πέμψον ἐς Φρυγῶν\nγαῖαν Ἑλλάνων στρατὸν\nκαὶ δολόεντα Τροίας ἕδη,\nἈγαμέμνονά τε λόγχαις\nἙλλάδι κλεινότατον στέφανον\nδὸς ἀμφὶ κάρα ἑὸν\nκλέος ἀείμνηστον ἀμφιθεῖναι.\nὦ Τυνδαρεία παῖ, Κλυταιμήστρα, δόμων\nἔξω πέρασον, ὡς κλύῃς ἐμῶν λόγων.\nφθογγῆς κλύουσα δεῦρο σῆς ἀφικόμην,\nταρβοῦσα τλήμων κἀκπεπληγμένη φόβῳ·\nμή μοί τινʼ ἄλλην ξυμφορὰν ἥκεις φέρων\nπρὸς τῇ παρούσῃ;\nσῆς μὲν οὖν παιδὸς πέρι\nθαυμαστά σοι καὶ δεινὰ σημῆναι θέλω.\nμὴ μέλλε τοίνυν, ἀλλὰ φράζʼ ὅσον τάχος.\nἀλλʼ, ὦ φίλη δέσποινα, πᾶν πεύσῃ σαφῶς.\nλέξω δʼ ἀπʼ ἀρχῆς, ἤν τι μὴ σφαλεῖσά μου\nγνώμη ταράξῃ γλῶσσαν ἐν λόγοις ἐμήν.\nἐπεὶ γὰρ ἱκόμεσθα τῆς Διὸς κόρης\nἈρτέμιδος ἄλσος λείμακάς τʼ ἀνθεσφόρους,\nἵνʼ ἦν Ἀχαιῶν σύλλογος στρατεύματος,\nσὴν παῖδʼ ἄγοντες, εὐθὺς Ἀργείων ὄχλος\nἠθροίζεθʼ. ὡς δʼ ἐσεῖδεν Ἀγαμέμνων ἄναξ\nἐπὶ σφαγὰς στείχουσαν εἰς ἄλσος κόρην,\nἀνεστέναξε, κἄμπαλιν στρέψας κάρα\nδάκρυε, πρόσθεν ὀμμάτων πέπλον προθείς.\nἣ δὲ σταθεῖσα τῷ τεκόντι πλησίον\nἔλεξε τοιάδʼ· Ὦ πάτερ, πάρειμί σοι·\nτοὐμὸν δὲ σῶμα τῆς ἐμῆς ὑπὲρ πάτρας\nκαὶ τῆς ἁπάσης Ἑλλάδος γαίας ὕπερ\nθῦσαι δίδωμʼ ἑκοῦσα πρὸς βωμὸν θεᾶς\nἄγοντας, εἴπερ ἐστὶ θέσφατον τόδε.\nκαὶ τοὐπʼ ἔμʼ εὐτυχεῖτε· καὶ νικηφόρου\nδώρου τύχοιτε πατρίδα τʼ ἐξίκοισθε γῆν.\nπρὸς ταῦτα μὴ ψαύσῃ τις Ἀργείων ἐμοῦ·\nσιγῇ παρέξω γὰρ δέρην εὐκαρδίως.\nτοσαῦτʼ ἔλεξε· πᾶς δʼ ἐθάμβησεν κλύων\nεὐψυχίαν τε κἀρετὴν τῆς παρθένου.\nστὰς δʼ ἐν μέσῳ Ταλθύβιος, ᾧ τόδʼ ἦν μέλον,\nεὐφημίαν ἀνεῖπε καὶ σιγὴν στρατῷ·\nΚάλχας δʼ ὁ μάντις ἐς κανοῦν χρυσήλατον\nἔθηκεν ὀξὺ χειρὶ φάσγανον σπάσας\nκολεῶν ἔσωθεν, κρᾶτά τʼ ἔστεψεν κόρης.\nὁ παῖς δʼ ὁ Πηλέως ἐν κύκλῳ βωμὸν θεᾶς\nλαβὼν κανοῦν ἔβρεξε χέρνιβάς θʼ ὁμοῦ,\nἔλεξε δʼ· Ὦ παῖ Ζηνός, ὦ θηροκτόνε,\nτὸ λαμπρὸν εἱλίσσουσʼ ἐν εὐφρόνῃ φάος,\nδέξαι τὸ θῦμα τόδʼ ὅ γέ σοι δωρούμεθα\nστρατός τʼ Ἀχαιῶν Ἀγαμέμνων ἄναξ θʼ ὁμοῦ,\nἄχραντον αἷμα καλλιπαρθένου δέρης,\nκαὶ δὸς γενέσθαι πλοῦν νεῶν ἀπήμονα\nΤροίας τε πέργαμʼ ἐξελεῖν ἡμᾶς δορί.\nἐς γῆν δʼ Ἀτρεῖδαι πᾶς στρατός τʼ ἔστη βλέπων.\nἱερεὺς δὲ φάσγανον λαβὼν ἐπεύξατο,\nλαιμόν τʼ ἐπεσκοπεῖθʼ, ἵνα πλήξειεν ἄν·\nἐμοὶ δέ τʼ ἄλγος οὐ μικρὸν εἰσῄει φρενί,\nκἄστην νενευκώς· θαῦμα δʼ ἦν αἴφνης ὁρᾶν.\nπληγῆς κτύπον γὰρ πᾶς τις ᾔσθετʼ ἂν σαφῶς,\nτὴν παρθένον δʼ οὐκ εἶδεν οὗ γῆς εἰσέδυ.\nβοᾷ δʼ ἱερεύς, ἅπας δʼ ἐπήχησε στρατός,\nἄελπτον εἰσιδόντες ἐκ θεῶν τινος\nφάσμʼ, οὗ γε μηδʼ ὁρωμένου πίστις παρῆν·\nἔλαφος γὰρ ἀσπαίρουσʼ ἔκειτʼ ἐπὶ χθονὶ\nἰδεῖν μεγίστη διαπρεπής τε τὴν θέαν,\nἧς αἵματι βωμὸς ἐραίνετʼ ἄρδην τῆς θεοῦ.\nκἀν τῷδε Κάλχας πῶς δοκεῖς χαίρων ἔφη·\nὮ τοῦδʼ Ἀχαιῶν κοίρανοι κοινοῦ στρατοῦ,\nὁρᾶτε τήνδε θυσίαν, ἣν ἡ θεὸς\nπρούθηκε βωμίαν, ἔλαφον ὀρειδρόμον;\nταύτην μάλιστα τῆς κόρης ἀσπάζεται,\nὡς μὴ μιάνῃ βωμὸν εὐγενεῖ φόνῳ.\nἡδέως τε τοῦτʼ ἐδέξατο, καὶ πλοῦν οὔριον\nδίδωσιν ἡμῖν Ἰλίου τʼ ἐπιδρομάς.\nπρὸς ταῦτα πᾶς τις θάρσος αἶρε ναυβάτης,\nχώρει τε πρὸς ναῦν· ὡς ἡμέρᾳ τῇδε δεῖ\nλιπόντας ἡμᾶς Αὐλίδος κοίλους μυχοὺς\nΑἴγαιον οἶδμα διαπερᾶν.\nἐπεὶ δʼ ἅπαν\nκατηνθρακώθη θῦμʼ ἐν Ἡφαίστου φλογί,\nτὰ πρόσφορʼ ηὔξαθʼ, ὡς τύχοι νόστου στρατός.\nπέμπει δʼ Ἀγαμέμνων μʼ ὥστε σοι φράσαι τάδε,\nλέγειν θʼ ὁποίας ἐκ θεῶν μοίρας κυρεῖ\nκαὶ δόξαν ἔσχεν ἄφθιτον καθʼ Ἑλλάδα.\nἐγὼ παρὼν δὲ καὶ τὸ πρᾶγμʼ ὁρῶν λέγω·\nἡ παῖς σαφῶς σοι πρὸς θεοὺς ἀφίπτατο.\nλύπης δʼ ἀφαίρει καὶ πόσει πάρες χόλον·\nἀπροσδόκητα δὲ βροτοῖς τὰ τῶν θεῶν,\nσώζουσί θʼ οὓς φιλοῦσιν. ἦμαρ γὰρ τόδε\nθανοῦσαν εἶδε καὶ βλέπουσαν παῖδα σήν.\nὡς ἥδομαί τοι ταῦτʼ ἀκούσασʼ ἀγγέλου·\nζῶν δʼ ἐν θεοῖσι σὸν μένειν φράζει τέκος.\nὦ παῖ, θεῶν τοῦ κλέμμα γέγονας;\nπῶς σε προσείπω; πῶς δʼ οὐ φῶ\nπαραμυθεῖσθαι τούσδε μάτην μύθους,\nὥς σου πένθους λυγροῦ παυσαίμαν;\nκαὶ μὴν Ἀγαμέμνων ἄναξ στείχει,\nτούσδʼ αὐτοὺς ἔχων σοι φράζειν μύθους.\nγύναι, θυγατρὸς ἕνεκʼ ὄλβιοι γενοίμεθʼ ἄν·\nἔχει γὰρ ὄντως ἐν θεοῖς ὁμιλίαν.\nχρὴ δέ σε λαβοῦσαν τόνδε μόσχον νεαγενῆ\nστείχειν πρὸς οἴκους· ὡς στρατὸς πρὸς πλοῦν ὁρᾷ.\nκαὶ χαῖρε· χρόνια γε τἀμά σοι προσφθέγματα\nΤροίηθεν ἔσται. καὶ γένοιτό σοι καλῶς.\nχαίρων, Ἀτρείδη, γῆν ἱκοῦ Φρυγίαν,\nχαίρων δʼ ἐπάνηκε,\nκάλλιστά μοι σκῦλʼ ἀπὸ Τροίας ἑλών.\n"};
