var sequence = {"name":"Euripides. Rhesus","data":"\n— Βᾶθι πρὸς εὐνὰς τὰς Ἑκτορέους.\nτίς ὑπασπιστῶν ἄγρυπνος βασιλέως,\nἢ τευχοφόρων;\n— δέξαιτο νέων κληδόνα μύθων,\nοἳ τετράμοιρον νυκτὸς φυλακὴν\nπάσης στρατιᾶς προκάθηνται.\n— ὄρθου κεφαλὴν πῆχυν ἐρείσας,\nλῦσον βλεφάρων γοργωπὸν ἕδραν,\nλεῖπε χαμεύνας φυλλοστρώτους,\nἝκτορ· καιρὸς γὰρ ἀκοῦσαι.\nτίς ὅδʼ; ἦ φίλιος φθόγγος· τίς ἀνήρ;\nτί τὸ σῆμα; θρόει·\nτίνες ἐκ νυκτῶν τὰς ἡμετέρας\nκοίτας πλάθουσʼ; ἐνέπειν χρή.\nφύλακες στρατιᾶς.\nτί φέρῃ θορύβῳ;\nθάρσει.\nθαρσῶ.\nμῶν τις λόχος ἐκ νυκτῶν;\nοὐκ ἔστι.\nτί σὺ γὰρ\nφυλακὰς προλιπὼν κινεῖς στρατιάν,\nεἰ μή τινʼ ἔχων νυκτηγορίαν;\nοὐκ οἶσθα δορὸς πέλας Ἀργείου\nνυχίαν ἡμᾶς\nκοίταν πανόπλους κατέχοντας;\n— ὁπλίζου χέρα· συμμάχων,\nἝκτορ, βᾶθι πρὸς εὐνάς,\nὄτρυνον ἔγχος αἴρειν, ἀφύπνισον.\n— πέμπε φίλους ἰέναι ποτὶ σὸν λόχον,\nἁρμόσατε ψαλίοις ἵππους.\n— τίς εἶσʼ ἐπὶ Πανθοΐδαν,\nἢ τὸν Εὐρώπας, Λυκίων ἀγὸν ἀνδρῶν;\n— ποῦ σφαγίων ἔφοροι;\n— ποῦ δὲ γυμνήτων μόναρχοι\nτοξοφόροι τε Φρυγῶν;\n— ζεύγνυτε κερόδετα τόξα νευραῖς.\nτὰ μὲν ἀγγέλλεις δείματʼ ἀκούειν,\nτὰ δὲ θαρσύνεις, κοὐδὲν καθαρῶς.\nἀλλʼ ἦ Κρονίου Πανὸς τρομερᾷ\nμάστιγι φοβῇ; φυλακὰς δὲ λιπὼν\nκινεῖς στρατιάν. τί θροεῖς; τί σε φῶ\nνέον ἀγγέλλειν; πολλὰ γὰρ εἰπὼν\nοὐδὲν τρανῶς ἀπέδειξας.\n— πύρʼ αἴθει στρατὸς Ἀργόλας,\nἝκτορ, πᾶσαν ἀνʼ ὄρφναν,\nδιειπετῆ δὲ ναῶν πυρσοῖς σταθμά.\nπᾶς δʼ Ἀγαμεμνονίαν προσέβα στρατὸς\nἐννύχιος θορύβῳ σκηνάν,\nνέαν τινʼ ἐφιέμενοι\nβάξιν. οὐ γάρ πω πάρος ὧδʼ ἐφοβήθη\nναυσιπόρος στρατιά.\nσοὶ δʼ, ὑποπτεύων τὸ μέλλον,\nἤλυθον ἄγγελος, ὡς\nμήποτʼ ἐς ἐμέ τινα μέμψιν εἴπῃς.\nἐς καιρὸν ἥκεις, καίπερ ἀγγέλλων φόβον·\nἅνδρες γὰρ ἐκ γῆς τῆσδε νυκτέρῳ πλάτῃ\nλαθόντες ὄμμα τοὐμὸν ἀρεῖσθαι φυγὴν\nμέλλουσι· σαίνει μʼ ἔννυχος φρυκτωρία.\nὦ δαῖμον, ὅστις μʼ εὐτυχοῦντʼ ἐνόσφισας\nθοίνης λέοντα, πρὶν τὸν Ἀργείων στρατὸν\nσύρδην ἅπαντα τῷδʼ ἀναλῶσαι δορί.\nεἰ γὰρ φαεννοὶ μὴ ξυνέσχον ἡλίου\nλαμπτῆρες, οὔτἂν ἔσχον εὐτυχοῦν δόρυ,\nπρὶν ναῦς πυρῶσαι καὶ διὰ σκηνῶν μολεῖν\nκτείνων Ἀχαιοὺς τῇδε πολυφόνῳ χερί.\nκἀγὼ μὲν ἦ πρόθυμος ἱέναι δόρυ\nἐν νυκτὶ χρῆσθαί τʼ εὐτυχεῖ ῥύμῃ θεοῦ·\nἀλλʼ οἱ σοφοί με καὶ τὸ θεῖον εἰδότες\nμάντεις ἔπεισαν ἡμέρας μεῖναι φάος\nκἄπειτʼ Ἀχαιῶν μηδένʼ ἐν χέρσῳ λιπεῖν.\nοἳ δʼ οὐ μένουσι τῶν ἐμῶν θυοσκόων\nβουλάς· ἐν ὄρφνῃ δραπέτης μέγα σθένει.\nἀλλʼ ὡς τάχιστα χρὴ παραγγέλλειν στρατῷ\nτεύχη πρόχειρα λαμβάνειν λῆξαί θʼ ὕπνου,\nὡς ἄν τις αὐτῶν καὶ νεὼς θρῴσκων ἔπι\nνῶτον χαραχθεὶς κλίμακας ῥάνῃ φόνῳ,\nοἳ δʼ ἐν βρόχοισι δέσμιοι λελημμένοι\nΦρυγῶν ἀρούρας ἐκμάθωσι γαπονεῖν.\nἝκτορ, ταχύνεις πρὶν μαθεῖν τὸ δρώμενον·\nἅνδρες γὰρ εἰ φεύγουσιν οὐκ ἴσμεν τορῶς.\nτίς γὰρ πύρʼ αἴθειν πρόφασις Ἀργείων στρατόν;\nοὐκ οἶδʼ· ὕποπτον δʼ ἐστὶ κάρτʼ ἐμῇ φρενί.\nπάντʼ ἂν φοβηθεὶς ἴσθι, δειμαίνων τόδε.\nοὔπω πρὶν ἧψαν πολέμιοι τοσόνδε φῶς.\nοὐδʼ ὧδέ γʼ αἰσχρῶς ἔπεσον ἐν τροπῇ δορός.\nσὺ ταῦτʼ ἔπραξας· καὶ τὰ λοιπὰ νῦν σκόπει.\nἁπλοῦς ἐπʼ ἐχθροῖς μῦθος ὁπλίζειν χέρα.\nκαὶ μὴν ὅδʼ Αἰνέας καὶ μάλα σπουδῇ ποδὸς\nστείχει, νέον τι πρᾶγμʼ ἔχων φίλοις φράσαι.\nἝκτορ, τί χρῆμα νύκτεροι κατὰ στρατὸν\nτὰς σὰς πρὸς εὐνὰς φύλακες ἐλθόντες φόβῳ\nνυκτηγοροῦσι καὶ κεκίνηται· στρατός;\nΑἰνέα, πύκαζε τεύχεσιν δέμας σέθεν.\nτί δʼ ἔστι; μῶν τις πολεμίων ἀγγέλλεται\nδόλος κρυφαῖος ἑστάναι κατʼ εὐφρόνην;\nφεύγουσιν ἅνδρες κἀπιβαίνουσιν νεῶν.\nτί τοῦδʼ ἂν εἴποις ἀσφαλὲς τεκμήριον;\nαἴθουσι πᾶσαν νύκτα λαμπάδας πυρός·\nκαί μοι δοκοῦσιν οὐ μενεῖν ἐς αὔριον,\nἀλλʼ ἐκκέαντες πύρσʼ ἐπʼ εὐσέλμων νεῶν\nφυγῇ πρὸς οἴκους τῆσδʼ ἀφορμήσειν χθονός.\nσὺ δʼ ὡς τί δράσων πρὸς τάδʼ ὁπλίζῃ χέρας;\nφεύγοντας αὐτοὺς κἀπιθρῴσκοντας νεῶν\nλόγχῃ καθέξω κἀπικείσομαι βαρύς·\nαἰσχρὸν γὰρ ἡμῖν, καὶ πρὸς αἰσχύνῃ κακόν,\nθεοῦ διδόντος πολεμίους ἄνευ μάχης\nφεύγειν ἐᾶσαι πολλὰ δράσαντας κακά.\nεἴθʼ ἦσθʼ ἀνὴρ εὔβουλος ὡς δρᾶσαι χερί.\nἀλλʼ οὐ γὰρ αὑτὸς πάντʼ ἐπίστασθαι βροτῶν\nπέφυκεν· ἄλλῳ δʼ ἄλλο πρόσκειται γέρας,\nσὲ μὲν μάχεσθαι, τοὺς δὲ βουλεύειν καλῶς·\nὅστις πυρὸς λαμπτῆρας ἐξήρθης κλύων\nφλέγειν Ἀχαιούς, καὶ στρατὸν μέλλεις ἄγειν\nτάφρους ὑπερβὰς νυκτὸς ἐν καταστάσει.\nκαίτοι περάσας κοῖλον αὐλώνων βάθος,\nεἰ μὴ κυρήσεις πολεμίους ἀπὸ χθονὸς\nφεύγοντας, ἀλλὰ σὸν βλέποντας ἐς δόρυ,\nνικώμενος μὲν οὔτι μὴ μόλῃς πάλιν·\nπῶς γὰρ περάσει σκόλοπας ἐν τροπῇ στρατός;\nπῶς δʼ αὖ γεφύρας διαβαλοῦσʼ ἱππηλάται,\nἢν ἆρα μὴ θραύσαντες ἀντύγων χνόας;\nνικῶν δʼ ἔφεδρον παῖδʼ ἔχεις τὸν Πηλέως,\nὅς σʼ οὐκ ἐάσει ναυσὶν ἐμβαλεῖν φλόγα,\nοὐδʼ ὧδʼ Ἀχαιούς, ὡς δοκεῖς, ἀναρπάσαι.\nαἴθων γὰρ ἁνὴρ καὶ πεπύργωται χερί.\nἀλλὰ στρατὸν μὲν ἥσυχον παρʼ ἀσπίδας\nεὕδειν ἐῶμεν ἐκ κόπων ἀρειφάτων,\nκατάσκοπον δὲ πολεμίων, ὃς ἂν θέλῃ,\nπέμπειν δοκεῖ μοι· κἂν μὲν αἴρωνται φυγήν,\nστείχοντες ἐμπέσωμεν Ἀργείων στρατῷ·\nεἰ δʼ ἐς δόλον τινʼ ἥδʼ ἄγει φρυκτωρία,\nμαθόντες ἐχθρῶν μηχανὰς κατασκόπου\nβουλευσόμεσθα· τήνδʼ ἔχω γνώμην, ἄναξ.\nτάδε δοκεῖ, τάδε μεταθέμενος νόει.\nσφαλερὰ δʼ οὐ φιλῶ στρατηγῶν κράτη.\nτί γὰρ ἄμεινον ἢ\nταχυβάταν νεῶν κατόπταν μολεῖν\nπέλας ὅ τί ποτʼ ἄρα δαΐοις\nπυρὰ κατʼ ἀντίπρῳρα ναυστάθμων δαίεται;\nνικᾶτʼ, ἐπειδὴ πᾶσιν ἁνδάνει τάδε.\nστείχων δὲ κοίμα συμμάχους· τάχʼ ἂν στρατὸς\nκινοῖτʼ ἀκούσας νυκτέρους ἐκκλησίας.\nἐγὼ δὲ πέμψω πολεμίων κατάσκοπον.\nκἂν μέν τινʼ ἐχθρῶν μηχανὴν πυθώμεθα,\nσὺ πάντʼ ἀκούσῃ καὶ παρὼν εἴσῃ λόγον·\nἐὰν δʼ ἀπαίρωσʼ ἐς φυγὴν ὁρμώμενοι,\nσάλπιγγος αὐδὴν προσδοκῶν καραδόκει,\nὡς οὐ μενοῦντά μʼ· ἀλλὰ προσμείξω νεῶν\nὁλκοῖσι νυκτὸς τῆσδʼ ἐπʼ Ἀργείων στρατῷ.\nπέμφʼ ὡς τάχιστα· νῦν γὰρ ἀσφαλῶς φρονεῖς.\nσὺν σοὶ δʼ ἔμʼ ὄψῃ καρτεροῦνθʼ, ὅταν δέῃ.\nτίς δῆτα Τρώων οἳ πάρεισιν ἐν λόγῳ\nθέλει κατόπτης ναῦς ἐπʼ Ἀργείων μολεῖν;\nτίς ἂν γένοιτο τῆσδε γῆς εὐεργέτης;\nτίς φησιν; οὔτοι πάντʼ ἐγὼ δυνήσομαι\nπόλει πατρῴᾳ συμμάχοις θʼ ὑπηρετεῖν.\nἐγὼ πρὸ γαίας τόνδε κίνδυνον θέλω\nῥίψας κατόπτης ναῦς ἐπʼ Ἀργείων μολεῖν,\nκαὶ πάντʼ Ἀχαιῶν ἐκμαθὼν βουλεύματα\nἥξω· ἐπὶ τούτοις τόνδʼ ὑφίσταμαι πόνον.\nἐπώνυμος μὲν κάρτα καὶ φιλόπτολις\nΔόλων· πατρὸς δὲ καὶ πρὶν εὐκλεᾶ δόμον\nνῦν δὶς τόσως ἔθηκας εὐκλεέστερον.\nοὐκοῦν πονεῖν μὲν χρή, πονοῦντα δʼ ἄξιον\nμισθὸν φέρεσθαι. παντὶ γὰρ προσκείμενον\nκέρδος πρὸς ἔργῳ τὴν χάριν τίκτει διπλῆν.\nναί, καὶ δίκαια ταῦτα κοὐκ ἄλλως λέγω.\nτάξαι δὲ μισθόν, πλὴν ἐμῆς τυραννίδος.\nοὐ σῆς ἐρῶμεν πολιόχου τυραννίδος.\nσὺ δʼ ἀλλὰ γήμας Πριαμιδῶν γαμβρὸς γενοῦ.\nοὐδʼ ἐξ ἐμαυτοῦ μειζόνων γαμεῖν θέλω.\nχρυσὸς πάρεστιν, εἰ τόδʼ αἰτήσεις γέρας.\nἀλλʼ ἔστʼ ἐν οἴκοις· οὐ βίου σπανίζομεν.\nτί δῆτα χρῄζεις ὧν κέκευθεν Ἴλιος;\nἑλὼν Ἀχαιοὺς δῶρά μοι ξυναίνεσον.\nδώσω· σὺ δʼ αἴτει πλὴν στρατηλάτας νεῶν.\nκτεῖνʼ, οὔ σʼ ἀπαιτῶ Μενέλεω σχέσθαι χέρα.\nοὐ μὴν τὸν Ἰλέως παῖδά μʼ ἐξαιτῇ λαβεῖν;\nκακαὶ γεωργεῖν χεῖρες εὖ τεθραμμέναι.\nτίνʼ οὖν Ἀχαιῶν ζῶντʼ ἀποινᾶσθαι θέλεις;\nκαὶ πρόσθεν εἶπον· ἔστι χρυσὸς ἐν δόμοις.\nκαὶ μὴν λαφύρων γʼ αὐτὸς αἱρήσῃ παρών.\nθεοῖσιν αὐτὰ πασσάλευε πρὸς δόμοις.\nτί δῆτα μεῖζον τῶνδέ μʼ αἰτήσεις γέρας;\nἵππους Ἀχιλλέως· χρὴ δʼ ἐπʼ ἀξίοις πονεῖν\nψυχὴν προβάλλοντʼ ἐν κύβοισι δαίμονος.\nκαὶ μὴν ἐρῶντί γʼ ἀντερᾷς ἵππων ἐμοί·\nἐξ ἀφθίτων γὰρ ἄφθιτοι πεφυκότες\nτὸν Πηλέως φέρουσι θούριον γόνον·\nδίδωσι δʼ αὐτοὺς πωλοδαμνήσας ἄναξ\nΠηλεῖ Ποσειδῶν, ὡς λέγουσι, πόντιος.\nἀλλʼ οὔ σʼ ἐπάρας ψεύσομαι· δώσω δέ σοι,\nκάλλιστον οἴκοις κτῆμʼ, Ἀχιλλέως ὄχον.\nαἰνῶ· λαβὼν δʼ ἄν φημι κάλλιστον Φρυγῶν\nδῶρον δέχεσθαι τῆς ἐμῆς εὐσπλαγχνίας.\nσὲ δʼ οὐ φθονεῖν χρή· μυρίʼ ἔστιν ἄλλα σοι,\nἐφʼ οἷσι τέρψῃ τῆσδʼ ἀριστεύων χθονός.\nμέγας ἀγών, μεγάλα δʼ ἐπινοεῖς ἑλεῖν·\nμακάριός γε μὴν κυρήσας ἔσῃ.\nπόνος ὅδʼ εὐκλεής·\nμέγα δὲ κοιράνοισι γαμβρὸν πέλειν.\nτὰ θεόθεν ἐπιδέτω Δίκα,\nτὰ δὲ παρʼ ἀνδράσιν τέλειά σοι φαίνεται.\nστείχοιμʼ ἄν· ἐλθὼν δʼ ἐς δόμους ἐφέστιος\nσκευῇ πρεπόντως σῶμʼ ἐμὸν καθάψομαι,\nκἀκεῖθεν ἥσω ναῦς ἐπʼ Ἀργείων πόδα.\nἐπεὶ τίνʼ ἄλλην ἀντὶ τῆσδʼ ἕξεις στολήν;\nπρέπουσαν ἔργῳ κλωπικοῖς τε βήμασι.\nσοφοῦ παρʼ ἀνδρὸς χρὴ σοφόν τι μανθάνειν·\nλέξον, τίς ἔσται τοῦδε σώματος σαγή;\nλύκειον ἀμφὶ νῶτʼ ἐνάψομαι δορὰν\nκαὶ χάσμα θηρὸς ἀμφʼ ἐμῷ θήσω κάρᾳ,\nβάσιν τε χερσὶ προσθίαν καθαρμόσας\nκαὶ κῶλα κώλοις, τετράπουν μιμήσομαι\nλύκου κέλευθον πολεμίοις δυσεύρετον,\nτάφροις πελάζων καὶ νεῶν προβλήμασιν.\nὅταν δʼ ἔρημον χῶρον ἐμβαίνω ποδί,\nδίβαμος εἶμι· τῇδε σύγκειται δόλος.\nἀλλʼ εὖ σʼ ὁ Μαίας παῖς ἐκεῖσε καὶ πάλιν\nπέμψειεν Ἑρμῆς, ὅς γε φηλητῶν ἄναξ.\nἔχεις δὲ τοὔργον· εὐτυχεῖν μόνον σε δεῖ.\nσωθήσομαί γε καὶ κτανὼν Ὀδυσσέως\nοἴσω κάρα σοι — σύμβολον δʼ ἔχων σαφὲς\nφήσεις Δόλωνα ναῦς ἐπʼ Ἀργείων μολεῖν —\nἢ παῖδα Τυδέως· οὐδʼ ἀναιμάκτῳ χερὶ\nἥξω πρὸς οἴκους πρὶν φάος μολεῖν χθόνα.\nΘυμβραῖε καὶ Δάλιε καὶ Λυκίας\nναὸν ἐμβατεύων\nἌπολλον, ὦ δία κεφαλά, μόλε τοξή-\nρης, ἱκοῦ ἐννύχιος\nκαὶ γενοῦ σωτήριος ἀνέρι πομπᾶς\nἁγεμὼν καὶ ξύλλαβε Δαρδανίδαις,\nὦ παγκρατές, ὦ Τροΐας\nτείχη παλαιὰ δείμας.\nμόλοι δὲ ναυκλήρια, καὶ στρατιᾶς\nἙλλάδος διόπτας\nἵκοιτο, καὶ κάμψειε πάλιν θυμέλας οἴ-\nκων πατρὸς Ἰλιάδας.\nΦθιάδων δʼ ἵππων ποτʼ ἐπʼ ἄντυγα βαίη,\nδεσπότου πέρσαντος Ἀχαιὸν Ἄρη,\nτὰς πόντιος Αἰακίδᾳ\nΠηλεῖ δίδωσι δαίμων.\nἐπεὶ πρό τʼ οἴκων πρό τε γᾶς ἔτλα μόνος\nναύσταθμα βὰς κατιδεῖν· ἄγαμαι\nλήματος· ἦ σπανία τις\nτῶν ἀγαθῶν, ὅταν ᾖ\nδυσάλιος ἐν πελάγει\nκαὶ σαλεύῃ\nπόλις. ἔστι Φρυγῶν τις ἔστιν ἄλκιμος·\nἔνι δὲ θράσος ἐν αἰχ-\nμᾷ· πόθι Μυσῶν ὃς ἐμὰν\nσυμμαχίαν ἀτίζει;\nτίνʼ ἄνδρʼ Ἀχαιῶν ὁ πεδοστιβὴς σφαγεὺς\nοὐτάσει ἐν κλισίαις, τετράπουν\nμῖμον ἔχων ἐπιγαίου\nθηρός; ἕλοι Μενέλαν,\nκτανὼν δʼ Ἀγαμεμνόνιον\nκρᾶτʼ ἐνέγκοι\nἙλένᾳ κακόγαμβρον ἐς χέρας γόον,\nὃς ἐπὶ πόλιν, ὃς ἐπὶ\nγᾶν Τροΐαν χιλιόναυν\nἤλυθʼ ἔχων στρατείαν.\nἄναξ, τοιούτων δεσπόταισιν ἄγγελος\nεἴην τὸ λοιπὸν οἷά σοι φέρω μαθεῖν.\nἦ πόλλʼ ἀγρώταις σκαιὰ πρόσκειται φρενί·\nκαὶ γὰρ σὺ ποίμνας δεσπόταις τευχεσφόροις\nἥκειν ἔοικας ἀγγελῶν ἵνʼ οὐ πρέπει.\nοὐκ οἶσθα δῶμα τοὐμὸν ἢ θρόνους πατρός,\nοἷ χρῆν γεγωνεῖν σʼ εὐτυχοῦντα ποίμνια;\nσκαιοὶ βοτῆρές ἐσμεν· οὐκ ἄλλως λέγω.\nἀλλʼ οὐδὲν ἧσσον σοι φέρω κεδνοὺς λόγους.\nπαῦσαι λέγων μοι τὰς προσαυλείους τύχας·\nμάχας πρὸ χειρῶν καὶ δόρη βαστάζομεν.\nτοιαῦτα κἀγὼ σημανῶν ἐλήλυθα·\nἀνὴρ γὰρ ἀλκῆς μυρίας στρατηλατῶν\nστείχει φίλος σοὶ σύμμαχός τε τῇδε γῇ.\nποίας πατρῴας γῆς ἐρημώσας πέδον;\nΘρῄκης· πατρὸς δὲ Στρυμόνος κικλήσκεται.\nῬῆσον τιθέντʼ ἔλεξας ἐν Τροίᾳ πόδα;\nἔγνως· λόγου δὲ δὶς τόσου μʼ ἐκούφισας.\nκαὶ πῶς πρὸς Ἴδης ὀργάδας πορεύεται,\nπλαγχθεὶς πλατείας πεδιάδος θʼ ἁμαξιτοῦ;\nοὐκ οἶδʼ ἀκριβῶς· εἰκάσαι γε μὴν πάρα.\nνυκτὸς γὰρ οὔτι φαῦλον ἐμβαλεῖν στρατόν,\nκλύοντα πλήρη πεδία πολεμίας χερός.\nφόβον δʼ ἀγρώσταις, οἳ κατʼ Ἰδαῖον λέπας\nοἰκοῦμεν αὐτόρριζον ἑστίαν χθονός,\nπαρέσχε δρυμὸν νυκτὸς ἔνθηρον μολών.\nπολλῇ γὰρ ἠχῇ Θρῄκιος ῥέων στρατὸς\nἔστειχε· θάμβει δʼ ἐκπλαγέντες ἵεμεν\nποίμνας πρὸς ἄκρας, μή τις Ἀργείων μόλῃ\nλεηλατήσων καὶ σὰ πορθήσων σταθμά,\nπρὶν δὴ διʼ ὤτων γῆρυν οὐχ Ἑλληνικὴν\nἐδεξάμεσθα καὶ μετέστημεν φόβου.\nστείχων δʼ ἄνακτος προυξερευνητὰς ὁδοῦ\nἀνιστόρησα Θρῃκίοις προσφθέγμασι,\nΤίς ὁ στρατηγὸς καὶ τίνος κεκλημένος\nστείχει πρὸς ἄστυ Πριαμίδαισι σύμμαχος;\nκαὶ πάντʼ ἀκούσας ὧν ἐφιέμην μαθεῖν,\nἔστην· ὁρῶ δὲ Ῥῆσον ὥστε δαίμονα\nἑστῶτʼ ἐν ἵπποις Θρῃκίοις τʼ ὀχήμασι.\nχρυσῆ δὲ πλάστιγξ αὐχένα ζυγηφόρον\nπώλων ἔκλῃε χιόνος ἐξαυγεστέρων.\nπέλτη δʼ ἐπʼ ὤμων χρυσοκολλήτοις τύποις\nἔλαμπε· Γοργὼν δʼ ὡς ἐπʼ αἰγίδος θεᾶς\nχαλκῆ μετώποις ἱππικοῖσι πρόσδετος\nπολλοῖσι σὺν κώδωσιν ἐκτύπει φόβον.\nστρατοῦ δὲ πλῆθος οὐδʼ ἂν ἐν ψήφου λόγῳ\nθέσθαι δυναίμην, ὡς ἄπλατον ἦν ἰδεῖν,\nπολλοὶ μὲν ἱππῆς, πολλὰ πελταστῶν τέλη,\nπολλοὶ δʼ ἀτράκτων τοξόται, πολὺς δʼ ὄχλος\nγυμνὴς ὁμαρτῇ, Θρῃκίαν ἔχων στολήν.\nτοιόσδε Τροίᾳ σύμμαχος πάρεστʼ ἀνήρ,\nὃν οὔτε φεύγων οὔθʼ ὑποσταθεὶς δορὶ\nὁ Πηλέως παῖς ἐκφυγεῖν δυνήσεται.\nὅταν πολίταις εὐσταθῶσι δαίμονες,\nἕρπει κατάντης ξυμφορὰ πρὸς τἀγαθά.\nπολλούς, ἐπειδὴ τοὐμὸν εὐτυχεῖ δόρυ\nκαὶ Ζεὺς πρὸς ἡμῶν ἐστιν, εὑρήσω φίλους.\nἀλλʼ οὐδὲν αὐτῶν δεόμεθʼ, οἵτινες πάλαι\nμὴ ξυμπονοῦσιν, ἡνίκʼ ἐξώστης Ἄρης\nἔθραυε λαίφη τῆσδε γῆς μέγας πνέων.\nῬῆσος δʼ ἔδειξεν οἷος ἦν Τροίᾳ φίλος·\nἥκει γὰρ ἐς δαῖτʼ, οὐ παρὼν κυνηγέταις\nαἱροῦσι λείαν οὐδὲ συγκαμὼν δορί.\nὀρθῶς ἀτίζεις κἀπίμομφος εἶ φίλοις·\nδέχου δὲ τοὺς θέλοντας ὠφελεῖν πόλιν.\nἀρκοῦμεν οἱ σῴζοντες Ἴλιον πάλαι.\nπέποιθας ἤδη πολεμίους ᾑρηκέναι;\nπέποιθα· δείξει τοὐπιὸν σέλας θεοῦ.\nὅρα τὸ μέλλον· πόλλʼ ἀναστρέφει θεός.\nμισῶ φίλοισιν ὕστερον βοηδρομεῖν.\nὃ δʼ οὖν, ἐπείπερ ἦλθε, σύμμαχος μὲν οὔ,\nξένος δὲ πρὸς τράπεζαν ἡκέτω ξένων·\nχάρις γὰρ αὐτῷ Πριαμιδῶν διώλετο.\nἄναξ, ἀπωθεῖν συμμάχους ἐπίφθονον.\nφόβος γένοιτʼ ἂν πολεμίοις ὀφθεὶς μόνον.\nσύ τʼ εὖ παραινεῖς καὶ σὺ καιρίως σκοπεῖς.\nὁ χρυσοτευχὴς δʼ οὕνεκʼ ἀγγέλου λόγων\nῬῆσος παρέστω τῇδε σύμμαχος χθονί.\nἈδράστεια μὲν ἁ Διὸς\nπαῖς εἴργοι στομάτων φθόνον·\nφράσω γὰρ δὴ ὅσον μοι ψυχᾷ\nπροσφιλές ἐστιν εἰπεῖν.\nἥκεις, ὦ ποταμοῦ παῖ,\nἥκεις, ἐπλάθης Φιλίου πρὸς αὐλὰν\nἀσπαστός, ἐπεί σε χρόνῳ\nΠιερὶς μάτηρ ὅ τε καλλιγέφυ-\nρος ποταμὸς πορεύει\nΣτρυμών, ὅς ποτε τᾶς μελῳ-\nδοῦ Μούσας διʼ ἀκηράτων\nδινηθεὶς ὑδροειδὴς κόλπων\nσὰν ἐφύτευσεν ἥβαν.\nσύ μοι Ζεὺς ὁ φαναῖος\nἥκεις διφρεύων βαλιαῖσι πώλοις.\nνῦν, ὦ πατρὶς ὦ Φρυγία,\nξὺν θεῷ νῦν σοι τὸν ἐλευθέριον\nΖῆνα πάρεστιν εἰπεῖν.\nἆρά ποτʼ αὖθις ἁ παλαιὰ Τροΐα\nτοὺς προπότας παναμερεύ-\nσει θιάσους ἐρώτων\nψαλμοῖσι καὶ κυλίκων οἰνοπλανή-\nτοις ὑποδεξίαις ἁμίλ-\nλαις κατὰ πόντον Ἀτρειδᾶν\nΣπάρταν οἰχομένων\nἸλιάδος παρʼ ἀκτᾶς;\nὦ φίλος, εἴθε μοι\nσᾷ χερὶ καὶ σῷ δορὶ πρά-\nξας τάδʼ ἐς οἶκον ἔλθοις.\nἐλθέ, φάνηθι, τὰν ζάχρυσον προβαλοῦ\nΠηλεΐδα κατʼ ὄμμα πέλ-\nταν δοχμίαν πεδαίρων\nσχιστὰν παρʼ ἄντυγα, πώλους ἐρεθί-\nζων δίβολόν τʼ ἄκοντα πάλ-\nλων. σὲ γὰρ οὔτις ὑποστὰς\nἈργείας ποτʼ ἐν Ἥ-\nρας δαπέδοις χορεύσει·\nἀλλά νιν ἅδε γᾶ\nκαπφθίμενον Θρῃκὶ μόρῳ\nφίλτατον ἄχθος οἴσει.\n— ἰὼ ἰώ, μέγας ὦ βασιλεῦ.\nκαλόν, ὦ Θρῄκη,\nσκύμνον ἔθρεψας πολίαρχον ἰδεῖν.\nἴδε χρυσόδετον σώματος ἀλκήν,\nκλύε καὶ κόμπους κωδωνοκρότους\nπαρὰ πορπάκων κελαδοῦντας.\nθεός, ὦ Τροία, θεός, αὐτὸς Ἄρης\nὁ Στρυμόνιος πῶλος ἀοιδοῦ\nΜούσης ἥκων καταπνεῖ σε.\nχαῖρʼ, ἐσθλὸς ἐσθλοῦ παῖς, τύραννε τῆσδε γῆς,\nἝκτορ· παλαιᾷ σʼ ἡμέρᾳ προσεννέπω.\nχαίρω δέ σʼ εὐτυχοῦντα καὶ προσήμενον\nπύργοισιν ἐχθρῶν· συγκατασκάψων δʼ ἐγὼ\nτείχη πάρειμι καὶ νεῶν πρήσων σκάφη.\nπαῖ τῆς μελῳδοῦ μητέρος Μουσῶν μιᾶς\nΘρῃκός τε ποταμοῦ Στρυμόνος, φιλῶ λέγειν\nτἀληθὲς αἰεὶ κοὐ διπλοῦς πέφυκʼ ἀνήρ.\nπάλαι πάλαι χρῆν τῇδε συγκάμνειν χθονὶ\nἐλθόντα, καὶ μὴ τοὐπί σʼ Ἀργείων ὕπο\nΤροίαν ἐᾶσαι πολεμίῳ πεσεῖν δορί.\nοὐ γάρ τι λέξεις ὡς ἄκλητος ὢν φίλοις\nοὐκ ἦλθες οὐδʼ ἤμυνας οὐδʼ ἐπεστράφης.\nτίς γάρ σε κῆρυξ ἢ γερουσία Φρυγῶν\nἐλθοῦσʼ ἀμύνειν οὐκ ἐπέσκηψεν πόλει;\nποῖον δὲ δώρων κόσμον οὐκ ἐπέμψαμεν;\nσὺ δʼ ἐγγενὴς ὢν βάρβαρός τε βαρβάρους\nἝλλησιν ἡμᾶς προύπιες τὸ σὸν μέρος.\nκαίτοι σε μικρᾶς ἐκ τυραννίδος μέγαν\nΘρῃκῶν ἄνακτα τῇδʼ ἔθηκʼ ἐγὼ χερί,\nὅτʼ ἀμφὶ Πάγγαιόν τε Παιόνων τε γῆν\nΘρῃκῶν ἀρίστοις ἐμπεσὼν κατὰ στόμα\nἔρρηξα πέλτην, σοὶ δὲ δουλώσας λεὼν\nπαρέσχον· ὧν σὺ λακτίσας πολλὴν χάριν,\nφίλων νοσούντων ὕστερος βοηδρομεῖς.\nοἱ δʼ οὐδὲν ἡμῖν ἐν γένει πεφυκότες,\nπάλαι παρόντες, οἳ μὲν ἐν χωστοῖς τάφοις\nκεῖνται πεσόντες, πίστις οὐ σμικρὰ πόλει,\nοἳ δʼ ἔν θʼ ὅπλοισι καὶ παρʼ ἱππείοις ὄχοις\nψυχρὰν ἄησιν δίψιόν τε πῦρ θεοῦ\nμένουσι καρτεροῦντες, οὐκ ἐν δεμνίοις\nπυκνὴν ἄμυστιν ὡς σὺ δεξιούμενοι.\nταῦθʼ, ὡς ἂν εἰδῇς Ἕκτορʼ ὄντʼ ἐλεύθερον,\nκαὶ μέμφομαί σοι καὶ λέγω κατʼ ὄμμα σόν.\nτοιοῦτός εἰμι καὐτός, εὐθεῖαν λόγων\nτέμνων κέλευθον, κοὐ διπλοῦς πέφυκʼ ἀνήρ.\nἐγὼ δὲ μεῖζον ἢ σὺ τῆσδʼ ἀπὼν χθονὸς\nλύπῃ πρὸς ἧπαρ δυσφορῶν ἐτειρόμην·\nἀλλʼ ἀγχιτέρμων γαῖά μοι, Σκύθης λεώς,\nμέλλοντι νόστον τὸν πρὸς Ἴλιον περᾶν\nξυνῆψε πόλεμον· Εὐξένου δʼ ἀφικόμην\nπόντου πρὸς ἀκτάς, Θρῇκα πορθμεύσων στρατόν.\nἔνθʼ αἱματηρὸς πέλανος ἐς γαῖαν Σκύθης\nἠντλεῖτο λόγχῃ Θρῄξ τε συμμιγὴς φόνος.\nτοιάδε τοί μʼ ἀπεῖργε συμφορὰ πέδον\nΤροίας ἱκέσθαι σύμμαχόν τέ σοι μολεῖν.\nἐπεὶ δʼ ἔπερσα, τῶνδʼ ὁμηρεύσας τέκνα\nτάξας τʼ ἔτειον δασμὸν ἐς δόμους φέρειν,\nἥκω περάσας ναυσὶ πόντιον στόμα,\nτὰ δʼ ἄλλα πεζὸς γῆς περῶν ὁρίσματα —\nοὐχ ὡς σὺ κομπεῖς τὰς ἐμὰς ἀμύστιδας,\nοὐδʼ ἐν ζαχρύσοις δώμασιν κοιμώμενος,\nἀλλʼ οἷα πόντον Θρῄκιον φυσήματα\nκρυσταλλόπηκτα Παιόνας τʼ ἐπεζάρει,\nξὺν τοῖσδʼ ἄυπνος οἶδα τλὰς πορπάμασιν.\nἀλλʼ ὕστερος μὲν ἦλθον, ἐν καιρῷ δʼ ὅμως·\nσὺ μὲν γὰρ ἤδη δέκατον αἰχμάζεις ἔτος\nκοὐδὲν περαίνεις, ἡμέραν δʼ ἐξ ἡμέρας\nπίπτεις κυβεύων τὸν πρὸς Ἀργείους Ἄρη·\nἐμοὶ δὲ φῶς ἓν ἡλίου καταρκέσει\nπέρσαντι πύργους ναυστάθμοις ἐπεσπεσεῖν\nκτεῖναί τʼ Ἀχαιούς· θατέρᾳ δʼ ἀπʼ Ἰλίου\nπρὸς οἶκον εἶμι, συντεμὼν τοὺς σοὺς πόνους,\nὑμῶν δὲ μή τις ἀσπίδʼ ἄρηται χερί·\nἐγὼ γὰρ ἕξω τοὺς μέγʼ αὐχοῦντας δορὶ\nπέρσας Ἀχαιούς, καίπερ ὕστερος μολών.\nἰὼ ἰώ.\nφίλα θροεῖς, φίλος Διόθεν εἶ· μόνον\nφθόνον ἄμαχον ὕπατος\nΖεὺς θέλοι ἀμφὶ σοῖς λόγοισιν εἴργειν.\nτὸ δὲ νάιον Ἀργόθεν δόρυ\nοὔτε πρίν τινʼ οὔτε νῦν\nἀνδρῶν ἐπόρευσε σέθεν κρείσσω. πῶς μοι\nἈχιλεὺς τὸ σὸν ἔγχος ἂν δύναιτο,\nπῶς δʼ Αἴας ὑπομεῖναι;\nεἰ γὰρ ἐγὼ τόδʼ ἦμαρ εἰσίδοιμʼ, ἄναξ,\nὅτῳ πολυφόνου\nχειρὸς ἀποινάσαιο λόγχᾳ.\nτοιαῦτα μέν σοι τῆς μακρᾶς ἀπουσίας\nπρᾶξαι παρέξω — σὺν δʼ Ἀδραστείᾳ λέγω —\nἐπειδἂν ἐχθρῶν τήνδʼ ἐλευθέραν πόλιν\nθῶμεν θεοῖσί τʼ ἀκροθίνιʼ ἐξέλῃς,\nξὺν σοὶ στρατεύειν γῆν ἐπʼ Ἀργείων θέλω\nκαὶ πᾶσαν ἐλθὼν Ἑλλάδʼ ἐκπέρσαι δορί,\nὡς ἂν μάθωσιν ἐν μέρει πάσχειν κακῶς.\nεἰ τοῦ παρόντος τοῦδʼ ἀπαλλαχθεὶς κακοῦ\nπόλιν νεμοίμην ὡς τὸ πρίν ποτʼ ἀσφαλῆ,\nἦ κάρτα πολλὴν θεοῖς ἂν εἰδείην χάριν.\nτὰ δʼ ἀμφί τʼ Ἄργος καὶ νομὸν τὸν Ἑλλάδος\nοὐχ ὧδε πορθεῖν ῥᾴδιʼ, ὡς λέγεις, δορί.\nοὐ τούσδʼ ἀριστέας φασὶν Ἑλλήνων μολεῖν;\nκοὐ μεμφόμεσθά γʼ, ἀλλʼ ἄδην ἐλαύνομεν.\nοὐκ οὖν κτανόντες τούσδε πᾶν εἰργάσμεθα;\nμή νυν τὰ πόρρω τἀγγύθεν μεθεὶς σκόπει.\nἀρκεῖν ἔοικέ σοι παθεῖν, δρᾶσαι δὲ μή.\nπολλῆς γὰρ ἄρχω κἀνθάδʼ ὢν τυραννίδος.\nἀλλʼ εἴτε λαιὸν εἴτε δεξιὸν κέρας\nεἴτʼ ἐν μέσοισι συμμάχοις πάρεστί σοι\nπέλτην ἐρεῖσαι καὶ καταστῆσαι στρατόν.\nμόνος μάχεσθαι πολεμίοις, Ἕκτορ, θέλω.\nεἰ δʼ αἰσχρὸν ἡγῇ μὴ συνεμπρῆσαι νεῶν\nπρύμνας, πονήσας τὸν πάρος πολὺν χρόνον,\nτάξον μʼ Ἀχιλλέως καὶ στρατοῦ κατὰ στόμα.\nοὐκ ἔστʼ ἐκείνῳ θοῦρον ἐντάξαι δόρυ.\nκαὶ μὴν λόγος γʼ ἦν ὡς ἔπλευσʼ ἐπʼ Ἴλιον.\nἔπλευσε καὶ πάρεστιν· ἀλλὰ μηνίων\nστρατηλάταισιν οὐ συναίρεται δόρυ.\nτίς δὴ μετʼ αὐτὸν ἄλλος εὐδοξεῖ στρατοῦ;\nΑἴας ἐμοὶ μὲν οὐδὲν ἡσσᾶσθαι δοκεῖ\nχὡ Τυδέως παῖς· ἔστι δʼ αἱμυλώτατον\nκρότημʼ Ὀδυσσεύς, λῆμά τʼ ἀρκούντως θρασὺς\nκαὶ πλεῖστα χώραν τήνδʼ ἀνὴρ καθυβρίσας·\nὃς εἰς Ἀθάνας σηκὸν ἔννυχος μολὼν\nκλέψας ἄγαλμα ναῦς ἐπʼ Ἀργείων φέρει.\nἤδη δʼ ἀγύρτης πτωχικὴν ἔχων στολὴν\nἐσῆλθε πύργους, πολλὰ δʼ Ἀργείοις κακὰ\nἠρᾶτο, πεμφθεὶς Ἰλίου κατάσκοπος·\nκτανὼν δὲ φρουροὺς καὶ παραστάτας πυλῶν\nἐξῆλθεν· αἰεὶ δʼ ἐν λόχοις εὑρίσκεται\nΘυμβραῖον ἀμφὶ βωμὸν ἄστεως πέλας\nθάσσων· κακῷ δὲ μερμέρῳ παλαίομεν.\nοὐδεὶς ἀνὴρ εὔψυχος ἀξιοῖ λάθρᾳ\nκτεῖναι τὸν ἐχθρόν, ἀλλʼ ἰὼν κατὰ στόμα.\nτοῦτον δʼ ὃν ἵζειν φὴς σὺ κλωπικὰς ἕδρας\nκαὶ μηχανᾶσθαι, ζῶντα συλλαβὼν ἐγὼ\nπυλῶν ἐπʼ ἐξόδοισιν ἀμπείρας ῥάχιν\nστήσω πετεινοῖς γυψὶ θοινατήριον.\nλῃστὴν γὰρ ὄντα καὶ θεῶν ἀνάκτορα\nσυλῶντα δεῖ νιν τῷδε κατθανεῖν μόρῳ.\nνῦν μὲν καταυλίσθητε· καὶ γὰρ εὐφρόνη.\nδείξω δʼ ἐγώ σοι χῶρον, ἔνθα χρὴ στρατὸν\nτὸν σὸν νυχεῦσαι τοῦ τεταγμένου δίχα.\nξύνθημα δʼ ἡμῖν Φοῖβος, ἤν τι καὶ δέῃ·\nμέμνησʼ ἀκούσας, Θρῃκί τʼ ἄγγειλον στρατῷ.\nὑμᾶς δὲ βάντας χρὴ προταινὶ τάξεων\nφρουρεῖν ἐγερτὶ καὶ νεῶν κατάσκοπον\nδέχθαι Δόλωνα· καὶ γάρ, εἴπερ ἐστὶ σῶς,\nἤδη πελάζει στρατοπέδοισι Τρωικοῖς.\n— τίνος ἁ φυλακά; τίς ἀμείβει\nτὰν ἐμάν; πρῶτα\nδύεται σημεῖα καὶ ἑπτάποροι\nΠλειάδες αἰθέριαι· μέσα δʼ αἰετὸς οὐρανοῦ ποτᾶται.\n— ἔγρεσθε, τί μέλλετε; κοιτᾶν\nἔγρεσθε πρὸς φυλακάν.\nοὐ λεύσσετε μηνάδος αἴγλαν;\n— ἀὼς δὴ πέλας, ἀὼς\nγίγνεται, καί τις προδρόμων\nὅδε γʼ ἐστὶν ἀστήρ.\n— τίς ἐκηρύχθη πρώτην φυλακήν;\n— Μυγδόνος υἱόν φασι Κόροιβον.\n— τίς γὰρ ἐπʼ αὐτῷ; — Κίλικας Παίων\nστρατὸς ἤγειρεν, Μυσοὶ δʼ ἡμᾶς.\n— οὐκ οὖν Λυκίους πέμπτην φυλακὴν\nβάντας ἐγείρειν\nκαιρὸς κλήρου κατὰ μοῖραν;\n— καὶ μὴν ἀΐω· Σιμόεντος\nἡμένα κοίτας\nφοινίας ὑμνεῖ πολυχορδοτάτᾳ\nγήρυϊ παιδολέτωρ μελοποιὸν ἀηδονὶς μέριμναν.\n— ἤδη δὲ νέμουσι κατʼ Ἴδαν\nποίμνια· νυκτιβρόμου\nσύριγγος ἰὰν κατακούω.\n— θέλγει δʼ ὄμματος ἕδραν\nὕπνος· ἅδιστος γὰρ ἔβα\nβλεφάροις πρὸς ἀοῦς.\n— τί ποτʼ οὐ πλάθει σκοπός, ὃν ναῶν\nἝκτωρ ὤτρυνε κατόπταν;\n— ταρβῶ· χρόνιος γὰρ ἄπεστιν.\n— ἀλλʼ ἦ κρυπτὸν λόχον ἐσπαίσας\nδιόλωλε; — τάχʼ ἄν. φοβερόν μοι.\n— αὐδῶ Λυκίους πέμπτην φυλακὴν\nβάντας ἐγείρειν\nἡμᾶς κλήρου κατὰ μοῖραν.\nΔιόμηδες, οὐκ ἤκουσας — ἢ κενὸς ψόφος\nστάζει διʼ ὤτων; — τευχέων τινὰ κτύπον;\nοὔκ, ἀλλὰ δεσμὰ πωλικῶν ἐξ ἀντύγων\nκλάζει σιδήρου· κἀμέ τοι, πρὶν ᾐσθόμην\nδεσμῶν ἀραγμὸν ἱππικῶν, ἔδυ φόβος.\nὅρα κατʼ ὄρφνην μὴ φύλαξιν ἐντύχῃς.\nφυλάξομαί τοι κἀν σκότῳ τιθεὶς πόδα.\nἢν δʼ οὖν ἐγείρῃς, οἶσθα σύνθημα στρατοῦ;\nΦοῖβον Δόλωνος οἶδα σύμβολον κλύων.\nἔα·\nεὐνὰς ἐρήμους τάσδε πολεμίων ὁρῶ.\nκαὶ μὴν Δόλων γε τάσδʼ ἔφραζεν Ἕκτορος\nκοίτας, ἐφʼ ᾧπερ ἔγχος εἵλκυσται τόδε.\nτί δῆτʼ ἂν εἴη; μῶν λόχος βέβηκέ ποι;\nἴσως ἐφʼ ἡμῖν μηχανὴν στήσων τινά.\nθρασὺς γὰρ Ἕκτωρ νῦν, ἐπεὶ κρατεῖ, θρασύς.\nτί δῆτʼ, Ὀδυσσεῦ, δρῶμεν; οὐ γὰρ ηὕρομεν\nτὸν ἄνδρʼ ἐν εὐναῖς, ἐλπίδων δʼ ἡμάρτομεν.\nστείχωμεν ὡς τάχιστα ναυστάθμων πέλας.\nσῴζει γὰρ αὐτὸν ὅστις εὐτυχῆ θεῶν\nτίθησιν· ἡμῖν δʼ οὐ βιαστέον τύχην.\nοὐκ οὖν ἐπʼ Αἰνέαν ἢ τὸν ἔχθιστον Φρυγῶν\nΠάριν μολόντε χρὴ καρατομεῖν ξίφει;\nπῶς οὖν ἐν ὄρφνῃ πολεμίων ἀνὰ στρατὸν\nζητῶν δυνήσῃ τούσδʼ ἀκινδύνως κτανεῖν;\nαἰσχρόν γε μέντοι ναῦς ἐπʼ Ἀργείων μολεῖν\nδράσαντε μηδὲν πολεμίους νεώτερον.\nπῶς δʼ οὐ δέδρακας; οὐ κτανόντε ναυστάθμων\nκατάσκοπον Δόλωνα σῴζομεν τάδε\nσκυλεύματʼ; ἢ πᾶν στρατόπεδον πέρσειν δοκεῖς;\nπείθεις, πάλιν στείχωμεν· εὖ δʼ εἴη τυχεῖν.\nποῖ δὴ λιπόντες Τρωικῶν ἐκ τάξεων\nχωρεῖτε, λύπῃ καρδίαν δεδηγμένοι,\nεἰ μὴ κτανεῖν σφῷν Ἕκτορʼ ἢ Πάριν θεὸς\nδίδωσιν; ἄνδρα δʼ οὐ πέπυσθε σύμμαχον\nΤροίᾳ μολόντα Ῥῆσον οὐ φαύλῳ τρόπῳ.\nὃς εἰ διοίσει νύκτα τήνδʼ ἐς αὔριον,\nοὔτε σφʼ Ἀχιλλεὺς οὔτʼ ἂν Αἴαντος δόρυ\nμὴ πάντα πέρσαι ναύσταθμʼ Ἀργείων σχέθοι,\nτείχη κατασκάψαντα καὶ πυλῶν ἔσω\nλόγχῃ πλατεῖαν ἐσδρομὴν ποιούμενον.\nτοῦτον κατακτὰς πάντʼ ἔχεις. τὰς δʼ Ἕκτορος\nεὐνὰς ἔασον καὶ καρατόμους σφαγάς·\nἔσται γὰρ αὐτῷ θάνατος ἐξ ἄλλης χερός.\nδέσποινʼ Ἀθάνα, φθέγματος γὰρ ᾐσθόμην\nτοῦ σοῦ συνήθη γῆρυν· ἐν πόνοισι γὰρ\nπαροῦσʼ ἀμύνεις τοῖς ἐμοῖς ἀεί ποτε·\nτὸν ἄνδρα δʼ ἡμῖν, ποῦ κατηύνασται, φράσον·\nπόθεν τέτακται βαρβάρου στρατεύματος;\nὅδʼ ἐγγὺς ἧσται κοὐ συνήθροισται στρατῷ,\nἀλλʼ ἐκτὸς αὐτὸν τάξεων κατηύνασεν\nἝκτωρ, ἕως ἂν νὺξ ἀμείψηται φάος.\nπέλας δὲ πῶλοι Θρῃκίων ἐξ ἁρμάτων\nλευκαὶ δέδενται, διαπρεπεῖς ἐν εὐφρόνῃ·\nστίλβουσι δʼ ὥστε ποταμίου κύκνου πτερόν.\nταύτας, κτανόντες δεσπότην, κομίζετε,\nκάλλιστον οἴκοις σκῦλον· οὐ γὰρ ἔσθʼ ὅπου\nτοιόνδʼ ὄχημα χθὼν κέκευθε πωλικόν.\nΔιόμηδες, ἢ σὺ κτεῖνε Θρῄκιον λεών,\nἢ ʼμοὶ πάρες γε, σοὶ δὲ χρὴ πώλους μέλειν.\nἐγὼ φονεύσω, πωλοδαμνήσεις δὲ σύ·\nτρίβων γὰρ εἶ τὰ κομψὰ καὶ νοεῖν σοφός.\nχρὴ δʼ ἄνδρα τάσσειν οὗ μάλιστʼ ἂν ὠφελοῖ.\nκαὶ μὴν καθʼ ἡμᾶς τόνδʼ Ἀλέξανδρον βλέπω\nστείχοντα, φυλάκων ἔκ τινος πεπυσμένον\nδόξας ἀσήμους πολεμίων μεμβλωκότων.\nπότερα σὺν ἄλλοις ἢ μόνος πορεύεται;\nμόνος· πρὸς εὐνὰς δʼ, ὡς ἔοικεν, Ἕκτορος\nχωρεῖ, κατόπτας σημανῶν ἥκειν στρατοῦ.\nοὐκ οὖν ὑπάρχειν τόνδε κατθανόντα χρή;\nοὐκ ἂν δύναιο τοῦ πεπρωμένου πλέον.\nτοῦτον δὲ πρὸς σῆς χειρὸς οὐ θέμις θανεῖν.\nἀλλʼ ᾧπερ ἥκεις μορσίμους φέρων σφαγάς,\nτάχυνʼ· ἐγὼ δέ, τῷδε σύμμαχος Κύπρις\nδοκοῦσʼ ἀρωγὸς ἐν πόνοις παραστατεῖν,\nσαθροῖς λόγοισιν ἐχθρὸν ἄνδρʼ ἀμείψομαι.\nκαὶ ταῦτʼ ἐγὼ μὲν εἶπον· ὃν δὲ χρὴ παθεῖν,\nοὐκ οἶδεν οὐδʼ ἤκουσεν ἐγγὺς ὢν λόγου.\nσὲ τὸν στρατηγὸν καὶ κασίγνητον λέγω,\nἝκτορ, καθεύδεις; οὐκ ἐγείρεσθαί σε χρῆν;\nἐχθρῶν τις ἡμῖν χρίμπτεται στρατεύματι,\nἢ κλῶπες ἄνδρες ἢ κατάσκοποί τινες.\nθάρσει· φυλάσσει σʼ ἥδε πρευμενὴς Κύπρις.\nμέλει δʼ ὁ σός μοι πόλεμος, οὐδʼ ἀμνημονῶ\nτιμῆς, ἐπαινῶ δʼ εὖ παθοῦσα πρὸς σέθεν.\nκαὶ νῦν ἐπʼ εὐτυχοῦντι Τρωικῷ στρατῷ\nἥκω πορεύουσʼ ἄνδρα σοι μέγαν φίλον,\nτῆς ὑμνοποιοῦ παῖδα Θρῄκιον θεᾶς\nΜούσης· πατρὸς δὲ Στρυμόνος κικλήσκεται.\nαἰεί ποτʼ εὖ φρονοῦσα τυγχάνεις πόλει\nκἀμοί, μέγιστον δʼ ἐν βίῳ κειμήλιον\nκρίνας σέ φημι τῇδε προσθέσθαι πόλει.\nἥκω δʼ ἀκούσας οὐ τορῶς — φήμη δέ τις\nφύλαξιν ἐμπέπτωκεν — ὡς κατάσκοποι\nἥκουσʼ Ἀχαιῶν. χὣ μὲν οὐκ ἰδὼν λέγει,\nὃ δʼ εἰσιδὼν μολόντας οὐκ ἔχει φράσαι·\nὧν οὕνεκʼ εὐνὰς ἤλυθον πρὸς Ἕκτορος.\nμηδὲν φοβηθῇς· οὐδὲν ἐν στρατῷ νέον·\nἝκτωρ δὲ φροῦδος Θρῇκα κοιμήσων στρατόν.\nσύ τοί με πείθεις, σοῖς δὲ πιστεύων λόγοις\nτάξιν φυλάξων εἶμʼ ἐλεύθερος φόβου.\nχώρει· μέλειν γὰρ πάντʼ ἐμοὶ δόκει τὰ σά,\nὥστʼ εὐτυχοῦντας συμμάχους ἐμοὺς ὁρᾶν.\nγνώσῃ δὲ καὶ σὺ τὴν ἐμὴν προθυμίαν.\nὑμᾶς δʼ ἀυτῶ τοὺς ἄγαν ἐρρωμένους,\nΛαερτίου παῖ, θηκτὰ κοιμίσαι ξίφη.\nκεῖται γὰρ ἡμῖν Θρῄκιος στρατηλάτης,\nἵπποι τʼ ἔχονται, πολέμιοι δʼ ᾐσθημένοι\nχωροῦσʼ ἐφʼ ὑμᾶς· ἀλλʼ ὅσον τάχιστα χρὴ\nφεύγειν πρὸς ὁλκοὺς ναυστάθμων. τί μέλλετε\nσκηπτοῦ ʼπιόντος πολεμίων σῷσαι βίον;\n— ἔα ἔα·\nβάλε βάλε βάλε βάλε.\nθένε θένε.\n— τίς ἁνήρ; λεύσσετε· τοῦτον αὐδῶ.\n— κλῶπες οἵτινες κατʼ ὄρφνην τόνδε κινοῦσι στρατόν.\n— δεῦρο δεῦρο πᾶς.\n— τούσδʼ ἔχω, τούσδʼ ἔμαρψα.\n— τίς ὁ λόχος; πόθεν ἔβας; ποδαπὸς εἶ;\nοὔ σε χρὴ εἰδέναι· θανῇ γὰρ σήμερον δράσας κακῶς.\nοὐκ ἐρεῖς ξύνθημα, λόγχην πρὶν διὰ στέρνων μολεῖν;\nἵστω. θάρσει.\nπέλας ἴθι. παῖε πᾶς.\nἦ σὺ δὴ Ῥῆσον κατέκτας;\nἀλλὰ τὸν κτενοῦντα σὲ\nἴσχε πᾶς τις.\nοὐ μὲν οὖν.\nἆ· φίλιον ἄνδρα μὴ θένῃς.\nκαὶ τί δὴ τὸ σῆμα;\nΦοῖβος.\nἔμαθον· ἴσχε πᾶς δόρυ.\nοἶσθʼ ὅποι βεβᾶσιν ἅνδρες;\nτῇδέ πῃ κατείδομεν.\nἕρπω πᾶς κατʼ ἴχνος αὐτῶν. ἢ βοὴν ἐγερτέον;\nἀλλὰ συμμάχους ταράσσειν δεινὸν ἐκ νυκτῶν φόβῳ.\n—τίς ἀνδρῶν ὁ βάς;\nτίς ὁ μέγα θρασὺς ἐπεύξεται\nχέρα φυγὼν ἐμάν;\nπόθεν νιν κυρήσω;\nτίνι προσεικάσω,\nὅστις διʼ ὄρφνης ἦλθʼ ἀδειμάντῳ ποδὶ\nδιά τε τάξεων καὶ φυλάκων ἕδρας;\nΘεσσαλὸς ἢ\nπαραλίαν Λοκρῶν νεμόμενος πόλιν;\nἢ νησιώτην σποράδα κέκτηται βίον;\nτίς ἦν; πόθεν; ποίας πάτρας;\nποῖον δʼ εὔχεται τὸν ὕπατον θεῶν;\n— ἆρʼ ἔστʼ Ὀδυσσέως τοὔργον ἢ τίνος τόδε;\nεἰ τοῖς πάροιθε χρὴ τεκμαίρεσθαι· τί μήν;\n— δοκεῖς γάρ; — τί μὴν οὔ;\n— θρασὺς γοῦν ἐς ἡμᾶς.\n— τίνʼ ἀλκήν; τίνʼ αἰνεῖς; — Ὀδυσσῆ.\n— μὴ κλωπὸς αἴνει φωτὸς αἱμύλον δόρυ.\nἔβα καὶ πάρος\nκατὰ πόλιν, ὕπαφρον ὄμμʼ ἔχων,\nῥακοδύτῳ στολᾷ\nπυκασθείς, ξιφήρης\nκρύφιος ἐν πέπλοις.\nβίον δʼ ἐπαιτῶν εἷρπʼ ἀγύρτης τις λάτρις,\nψαφαρόχρουν κάρα πολυπινές τʼ ἔχων·\nπολλὰ δὲ τὰν\nβασιλίδʼ ἑστίαν Ἀτρειδᾶν κακῶς\nἔβαζε δῆθεν ἐχθρὸς ὢν στρατηλάταις.\nὄλοιτʼ ὄλοιτο πανδίκως,\nπρὶν ἐπὶ γᾶν Φρυγῶν ποδὸς ἴχνος βαλεῖν.\n— εἴτʼ οὖν Ὀδυσσέως εἴτε μή, φόβος μʼ ἔχει·\nἝκτωρ γὰρ ἡμῖν τοῖς φύλαξι μέμψεται.\n— τί λάσκων; — δυσοίζων.\n— τί δρᾶσαι; τί ταρβεῖς;\n— καθʼ ἡμᾶς περᾶσαι — τίνʼ ἀνδρῶν;\n— οἳ τῆσδε νυκτὸς ἦλθον ἐς Φρυγῶν στρατόν.\nἰὼ, ἰώ, δαίμονος τύχα βαρεῖα. φεῦ φεῦ.\nἔα, ἔα·\nσῖγα πᾶς ὕφιζʼ· ἴσως γὰρ ἐς βόλον τις ἔρχεται.\nἰὼ ἰώ,\nσυμφορὰ βαρεῖα Θρῃκῶν.\nσυμμάχων τις ὁ στένων.\nἰὼ ἰώ,\nδύστηνος ἐγώ· σύ τʼ, ἄναξ Θρῃκῶν,\nὦ στυγνοτάτην Τροίαν ἐσιδών,\nοἷόν σε βίου τέλος εἷλεν.\nτίς εἶ ποτʼ ἀνδρῶν συμμάχων; κατʼ εὐφρόνην\nἀμβλῶπες αὐγαὶ κοὔ σε γιγνώσκω τορῶς.\nποῦ τινʼ ἀνάκτων Τρωικῶν εὕρω;\nποῦ δῆθʼ Ἕκτωρ\nτὸν ὑπασπίδιον κοῖτον ἰαύει;\nτίνι σημήνω διόπων στρατιᾶς\nοἷα πεπόνθαμεν, οἷά τις ἡμᾶς\nδράσας ἀφανῆ φροῦδος, φανερὸν\nΘρῃξὶν πένθος τολυπεύσας;\nκακὸν κυρεῖν τι Θρῃκίῳ στρατεύματι\nἔοικεν, οἷα τοῦδε γιγνώσκω κλύων.\nἔρρει στρατιά, πέπτωκεν ἄναξ\nδολίῳ πληγῇ.\nἆ ἆ ἆ ἆ,\nοἵα μʼ ὀδύνη τείρει φονίου\nτραύματος εἴσω. πῶς ἂν ὀλοίμην;\nχρῆν γάρ μʼ ἀκλεῶς Ῥῆσόν τε θανεῖν,\nΤροίᾳ κέλσαντʼ ἐπίκουρον;\nτάδʼ οὐκ ἐν αἰνιγμοῖσι σημαίνει κακά·\nσαφῶς γὰρ αὐδᾷ συμμάχους ὀλωλότας.\nκακῶς πέπρακται κἀπὶ τοῖς κακοῖσι πρὸς\nαἴσχιστα· καίτοι δὶς τόσον κακὸν τόδε·\nθανεῖν γὰρ εὐκλεῶς μέν, εἰ θανεῖν χρεών,\nλυπρὸν μὲν οἶμαι τῷ θανόντι — πῶς γὰρ οὔ; —\nτοῖς ζῶσι δʼ ὄγκος καὶ δόμων εὐδοξία.\nἡμεῖς δʼ ἀβούλως κἀκλεῶς ὀλώλαμεν.\nἐπεὶ γὰρ ἡμᾶς ηὔνασʼ Ἑκτόρεια χείρ,\nξύνθημα λέξας, ηὕδομεν πεδοστιβεῖ\nκόπῳ δαμέντες, οὐδʼ ἐφρουρεῖτο στρατὸς\nφυλακαῖσι νυκτέροισιν, οὐδʼ ἐν τάξεσιν\nἔκειτο τεύχη, πλῆκτρά τʼ οὐκ ἐπὶ ζυγοῖς\nἵππων καθήρμοσθʼ, ὡς ἄναξ ἐπεύθετο\nκρατοῦντας ὑμᾶς κἀφεδρεύοντας νεῶν\nπρύμναισι· φαύλως δʼ ηὕδομεν πεπτωκότες.\nκἀγὼ μελούσῃ καρδίᾳ λήξας ὕπνου\nπώλοισι χόρτον, προσδοκῶν ἑωθινὴν\nζεύξειν ἐς ἀλκήν, ἀφθόνῳ μετρῶ χερί.\nλεύσσω δὲ φῶτε περιπολοῦνθʼ ἡμῶν στρατὸν\nπυκνῆς διʼ ὄρφνης· ὡς δʼ ἐκινήθην ἐγώ,\nἐπτηξάτην τε κἀνεχωρείτην πάλιν·\nἤπυσα δʼ αὐτοῖς μὴ πελάζεσθαι στρατῷ,\nκλῶπας δοκήσας συμμάχων πλάθειν τινάς.\nοἳ δʼ οὐδέν· οὐ μὴν οὐδʼ ἐγὼ τὰ πλείονα.\nηὗδον δʼ ἀπελθὼν αὖθις ἐς κοίτην πάλιν.\nκαί μοι καθʼ ὕπνον δόξα τις παρίσταται·\nἵππους γὰρ ἃς ἔθρεψα κἀδιφρηλάτουν\nῬήσῳ παρεστώς, εἶδον, ὡς ὄναρ δοκῶν,\nλύκους ἐπεμβεβῶτας ἑδραίαν ῥάχιν·\nθείνοντε δʼ οὐρᾷ πωλικῆς ῥινοῦ τρίχα\nἤλαυνον, αἳ δʼ ἔρρεγκον ἐξ ἀντηρίδων\nθυμὸν πνέουσαι κἀνεχαίτιζον φόβῳ.\nἐγὼ δʼ ἀμύνων θῆρας ἐξεγείρομαι\nπώλοισιν· ἔννυχος γὰρ ἐξώρμα φόβος.\nκλύω δʼ ἐπάρας κρᾶτα μυχθισμὸν νεκρῶν.\nθερμὸς δὲ κρουνὸς δεσπότου πάρα σφαγαῖς\nβάλλει με δυσθνῄσκοντος αἵματος νέου.\nὀρθὸς δʼ ἀνᾴσσω χειρὶ σὺν κενῇ δορός.\nκαί μʼ ἔγχος αὐγάζοντα καὶ θηρώμενον\nπαίει παραστὰς νεῖραν ἐς πλευρὰν ξίφει\nἀνὴρ ἀκμάζων· φασγάνου γὰρ ᾐσθόμην\nπληγῆς, βαθεῖαν ἄλοκα τραύματος λαβών.\nπίπτω δὲ πρηνής· οἳ δʼ ὄχημα πωλικὸν\nλαβόντες ἵππων ἵεσαν φυγῇ πόδα.\nἆ ἆ.\nὀδύνη με τείρει, κοὐκέτʼ ὀρθοῦμαι τάλας.\nκαὶ ξυμφορὰν μὲν οἶδʼ ὁρῶν, τρόπῳ δʼ ὅτῳ\nτεθνᾶσιν οἱ θανόντες οὐκ ἔχω φράσαι,\nοὐδʼ ἐξ ὁποίας χειρός. εἰκάσαι δέ μοι\nπάρεστι λυπρὰ πρὸς φίλων πεπονθέναι.\nἡνίοχε Θρῃκὸς τοῦ κακῶς πεπραγότος,\nμηδὲν δυσοίζου· πολέμιοι ῎δρασαν τάδε.\nἝκτωρ δὲ καὐτὸς συμφορᾶς πεπυσμένος\nχωρεῖ· συναλγεῖ δʼ, ὡς ἔοικε, σοῖς κακοῖς.\nπῶς, ὦ μέγιστα πήματʼ ἐξειργασμένοι,\nμολόντες ὑμᾶς πολεμίων κατάσκοποι\nλήθουσιν αἰσχρῶς, καὶ κατεσφάγη στρατός,\nκοὔτʼ εἰσιόντας στρατόπεδʼ ἐξαπώσατε\nοὔτʼ ἐξιόντας; τῶνδε τίς τείσει δίκην\nπλὴν σοῦ; σὲ γὰρ δὴ φύλακά φημʼ εἶναι στρατοῦ.\nφροῦδοι δʼ ἄπληκτοι, τῇ Φρυγῶν κακανδρίᾳ\nπόλλʼ ἐγγελῶντες τῷ στρατηλάτῃ τʼ ἐμοί.\nεὖ νυν τόδʼ ἴστε — Ζεὺς ὀμώμοται πατήρ —\nἤτοι μάραγνά γʼ ἢ καρανιστὴς μόρος\nμένει σε δρῶντα τοιάδʼ, ἢ τὸν Ἕκτορα\nτὸ μηδὲν εἶναι καὶ κακὸν νομίζετε.\nἰὼ ἰώ,\nμετὰ σέ, ναί, μετὰ σέ, ὦ πολίοχον κράτος,\nτότʼ ἄρʼ ἔμολον, ὅτε σοι\nἄγγελος ἦλθον ἀμφὶ ναῦς πύρʼ αἴθειν·\nἐπεὶ ἄγρυπνον ὄμμʼ ἐν εὐφρόνῃ\nοὔτʼ ἐκοίμισʼ οὔτʼ ἔβριξʼ,\nοὐ τὰς Σιμοεντιάδας πηγάς· μή μοι\nκότον, ὦ ἄνα, θῇς· ἀναίτιος γὰρ\nἔγωγε πάντων.\nεἰ δὲ χρόνῳ παράκαιρον ἔργον ἢ λόγον\nπύθῃ, κατά με γᾶς\nζῶντα πόρευσον· οὐ παραιτοῦμαι.\nτί τοῖσδʼ ἀπειλεῖς βάρβαρός τε βαρβάρου\nγνώμην ὑφαιρῇ τὴν ἐμήν, πλέκων λόγους;\nσὺ ταῦτʼ ἔδρασας· οὐδένʼ ἂν δεξαίμεθα\nοὔθʼ οἱ θανόντες οὔτʼ ἂν οἱ τετρωμένοι\nἄλλον· μακροῦ γε δεῖ σε καὶ σοφοῦ λόγου,\nὅτῳ με πείσεις μὴ φίλους κατακτανεῖν,\nἵππων ἐρασθείς, ὧν ἕκατι συμμάχους\nτοὺς σοὺς φονεύεις, πόλλʼ ἐπισκήπτων μολεῖν.\nἦλθον, τεθνᾶσιν· εὐπρεπέστερον Πάρις\nξενίαν κατῄσχυνʼ ἢ σὺ συμμάχους κτανών.\nμὴ γάρ τι λέξῃς ὥς τις Ἀργείων μολὼν\nδιώλεσʼ ἡμᾶς· τίς δʼ ὑπερβαλὼν λόχους\nΤρώων ἐφʼ ἡμᾶς ἦλθεν, ὥστε καὶ λαθεῖν;\nσὺ πρόσθεν ἡμῶν ἧσο καὶ Φρυγῶν στρατός.\nτίς οὖν τέτρωται, τίς τέθνηκε συμμάχων\nτῶν σῶν, μολόντων ὧν σὺ πολεμίων λέγεις;\nἡμεῖς δʼ ἑκὰς τετρώμεθʼ, οἳ δὲ μειζόνως\nπαθόντες οὐχ ὁρῶσιν ἡλίου φάος.\nἁπλῶς δʼ Ἀχαιῶν οὐδένʼ αἰτιώμεθα.\nτίς δʼ ἂν χαμεύνας πολεμίων κατʼ εὐφρόνην\nῬήσου μολὼν ἐξηῦρεν, εἰ μή τις θεῶν\nἔφραζε τοῖς κτανοῦσιν; οὐδʼ ἀφιγμένον\nτὸ πάμπαν ᾖσαν· ἀλλὰ μηχανᾷ τάδε.\nχρόνον μὲν ἤδη συμμάχοισι χρώμεθα\nὅσονπερ ἐν γῇ τῇδʼ Ἀχαιικὸς λεώς,\nκοὐδὲν πρὸς αὐτῶν οἶδα πλημμελὲς κλύων·\nἐν σοὶ δʼ ἂν ἀρχοίμεσθα. μή μʼ ἔρως ἕλοι\nτοιοῦτος ἵππων ὥστʼ ἀποκτείνειν φίλους.\nκαὶ ταῦτʼ Ὀδυσσεύς· τίς γὰρ ἄλλος ἄν ποτε\nἔδρασεν ἢ ʼβούλευσεν Ἀργείων ἀνήρ;\nδέδοικα δʼ αὐτὸν καί τί μου θράσσει φρένας,\nμὴ καὶ Δόλωνα συντυχὼν κατακτάνῃ·\nχρόνον γὰρ ἤδη φροῦδος ὢν οὐ φαίνεται.\nοὐκ οἶδα τοὺς σοὺς οὓς λέγεις Ὀδυσσέας·\nἡμεῖς δʼ ὑπʼ ἐχθρῶν οὐδενὸς πεπλήγμεθα.\nσὺ δʼ οὖν νόμιζε ταῦτʼ, ἐπείπερ σοι δοκεῖ.\nὦ γαῖα πατρίς, πῶς ἂν ἐνθάνοιμί σοι;\nμὴ θνῇσχʼ· ἅλις γὰρ τῶν τεθνηκότων ὄχλος.\nποῖ δὴ τράπωμαι δεσποτῶν μονούμενος;\nοἶκός σε κεύθων οὑμὸς ἐξιάσεται.\nκαὶ πῶς με κηδεύσουσιν αὐθεντῶν χέρες;\nὅδʼ αὖ τὸν αὐτὸν μῦθον οὐ λήξει λέγων.\nὄλοιθʼ ὁ δράσας. οὐ γὰρ ἐς σὲ τείνεται\nγλῶσσʼ, ὡς σὺ κομπεῖς· ἡ Δίκη δʼ ἐπίσταται.\nλάζυσθʼ· ἄγοντες δʼ αὐτὸν ἐς δόμους ἐμούς,\nοὕτως ὅπως ἂν μὴ ʼγκαλῇ πορσύνετε·\nὑμᾶς δʼ ἰόντας τοῖσιν ἐν τείχει χρεὼν\nΠριάμῳ τε καὶ γέρουσι σημῆναι νεκροὺς\nθάπτειν κελεύθου λεωφόρου πρὸς ἐκτροπάς.\nτί ποτʼ εὐτυχίας ἐκ τῆς μεγάλης\nΤροίαν ἀνάγει πάλιν ἐς πένθη\nδαίμων ἄλλος, τί φυτεύων;\nἔα ἔα. ὦ ὦ.\nτίς ὑπὲρ κεφαλῆς θεός, ὦ βασιλεῦ,\nτὸν νεόκμητον νεκρὸν ἐν χειροῖν\nφοράδην πέμπει;\nταρβῶ, λεύσσων τόδε, πῆμα.\nὁρᾶν πάρεστι, Τρῶες· ἡ γὰρ ἐν σοφοῖς\nτιμὰς ἔχουσα Μοῦσα συγγόνων μία\nπάρειμι, παῖδα τόνδʼ ὁρῶσʼ οἰκτρῶς φίλον\nθανόνθʼ ὑπʼ ἐχθρῶν· ὅν ποθʼ ὁ κτείνας χρόνῳ\nδόλιος Ὀδυσσεὺς ἀξίαν τείσει δίκην.\nἰαλέμῳ αὐθιγενεῖ,\nτέκνον, σʼ ὀλοφύρομαι, ὦ\nματρὸς ἄλγος, οἵαν\nἔκελσας ὁδὸν ποτὶ Τροίαν·\nἦ δυσδαίμονα καὶ μελέαν,\nἀπομεμφομένας ἐμοῦ πορευθείς,\nἀπὸ δʼ ἀντομένου πατρὸς βιαίως.\nὤμοι ἐγὼ σέθεν, ὦ φιλία\nφιλία κεφαλά, τέκνον, ὤμοι.\nὅσον προσήκει μὴ γένους κοινωνίαν\nἔχοντι λύπῃ τὸν σὸν οἰκτίρω γόνον.\nὄλοιτο μὲν Οἰνεΐδας,\nὄλοιτο δὲ Λαρτιάδας,\nὅς μʼ ἄπαιδα γέννας\nἔθηκεν ἀριστοτόκοιο·\nἅ θʼ Ἕλλανα λιποῦσα δόμον\nΦρυγίων λεχέων ἔπλευσε πλαθεῖσʼ\nὑπʼ Ἰλίῳ ὤλεσε μὲν σʼ ἕκατι Τροίας,\nφίλτατε, μυριάδας τε πόλεις\nἀνδρῶν ἀγαθῶν ἐκένωσεν.\nἦ πολλὰ μὲν ζῶν, πολλὰ δʼ εἰς Ἅιδου μολών,\nΦιλάμμονος παῖ, τῆς ἐμῆς ἥψω φρενός·\nὕβρις γάρ, ἥ σʼ ἔσφηλε, καὶ Μουσῶν ἔρις\nτεκεῖν μʼ ἔθηκε τόνδε δύστηνον γόνον.\nπερῶσα γὰρ δὴ ποταμίους διὰ ῥοὰς\nλέκτροις ἐπλάθην Στρυμόνος φυταλμίοις,\nὅτʼ ἤλθομεν γῆς χρυσόβωλον ἐς λέπας\nΠάγγαιον ὀργάνοισιν ἐξησκημέναι\nΜοῦσαι μεγίστην εἰς ἔριν μελῳδίας\nκείνῳ σοφιστῇ Θρῃκί, κἀκτυφλώσαμεν\nΘάμυριν, ὃς ἡμῶν πόλλʼ ἐδέννασεν τέχνην.\nκἀπεὶ σὲ τίκτω, συγγόνους αἰδουμένη\nκαὶ παρθενείαν, ἧκʼ ἐς εὐύδρου πατρὸς\nδίνας· τρέφειν δέ σʼ οὐ βρότειον ἐς χέρα\nΣτρυμὼν δίδωσιν, ἀλλὰ πηγαίαις κόραις.\nἔνθʼ ἐκτραφεὶς κάλλιστα Παρθένων ὕπο,\nΘρῄκης ἀνάσσων πρῶτος ἦσθʼ ἀνδρῶν, τέκνον.\nκαί σʼ ἀμφὶ γῆν μὲν πατρίαν φιλαιμάτους\nἀλκὰς κορύσσοντʼ οὐκ ἐδείμαινον θανεῖν·\nΤροίας δʼ ἀπηύδων ἄστυ μὴ κέλσαι ποτε,\nεἰδυῖα τὸν σὸν πότμον· ἀλλά σʼ Ἕκτορος\nπρεσβεύμαθʼ αἵ τε μυρίαι γερουσίαι\nἔπεισαν ἐλθεῖν κἀπικουρῆσαι φίλοις.\nκαὶ τοῦδʼ, Ἀθάνα, παντὸς αἰτία μόρου,\n— οὐδὲν δʼ Ὀδυσσεὺς οὐδʼ ὁ Τυδέως τόκος\nἔδρασε δράσας — μὴ δόκει λεληθέναι.\nκαίτοι πόλιν σὴν σύγγονοι πρεσβεύομεν\nΜοῦσαι μάλιστα κἀπιχρώμεθα χθονί,\nμυστηρίων τε τῶν ἀπορρήτων φανὰς\nἔδειξεν Ὀρφεύς, αὐτανέψιος νεκροῦ\nτοῦδʼ ὃν κατακτείνεις σύ· Μουσαῖόν τε, σὸν\nσεμνὸν πολίτην κἀπὶ πλεῖστον ἄνδρʼ ἕνα\nἐλθόντα, Φοῖβος σύγγονοί τʼ ἠσκήσαμεν.\nκαὶ τῶνδε μισθὸν παῖδʼ ἔχουσʼ ἐν ἀγκάλαις\nθρηνῶ· σοφιστὴν δʼ ἄλλον οὐκ ἐπάξομαι.\nμάτην ἄρʼ ἡμᾶς Θρῄκιος τροχηλάτης\nἐδέννασʼ, Ἕκτορ, τῷδε βουλεῦσαι φόνον.\nᾔδη τάδʼ· οὐδὲν μάντεων ἔδει φράσαι\nὈδυσσέως τέχναισι τόνδʼ ὀλωλότα.\nἐγὼ δὲ γῆς ἔφεδρον Ἑλλήνων στρατὸν\nλεύσσων, τί μὴν ἔμελλον οὐ πέμψειν φίλοις\nκήρυκας, ἐλθεῖν κἀπικουρῆσαι χθονί;\nἔπεμψʼ· ὀφείλων δʼ ἦλθε συμπονεῖν ἐμοί.\nοὐ μὴν θανόντι γʼ οὐδαμῶς συνήδομαι.\nκαὶ νῦν ἕτοιμος τῷδε καὶ τεῦξαι τάφον\nκαὶ ξυμπυρῶσαι μυρίων πέπλων χλιδήν·\nφίλος γὰρ ἐλθὼν δυστυχῶς ἀπέρχεται.\nοὐκ εἶσι γαίας ἐς μελάγχιμον πέδον·\nτοσόνδε Νύμφην τὴν ἔνερθʼ αἰτήσομαι,\nτῆς καρποποιοῦ παῖδα Δήμητρος θεᾶς,\nψυχὴν ἀνεῖναι τοῦδʼ· ὀφειλέτις δέ μοι\nτοὺς Ὀρφέως τιμῶσα φαίνεσθαι φίλους.\nκἀμοὶ μὲν ὡς θανών τε κοὐ λεύσσων φάος\nἔσται τὸ λοιπόν· οὐ γὰρ ἐς ταὐτόν ποτε\nοὔτʼ εἶσιν οὔτε μητρὸς ὄψεται δέμας·\nκρυπτὸς δʼ ἐν ἄντροις τῆς ὑπαργύρου χθονὸς\nἀνθρωποδαίμων κείσεται βλέπων φάος,\nΒάκχου προφήτης ὥστε Παγγαίου πέτραν\nᾤκησε, σεμνὸς τοῖσιν εἰδόσιν θεός.\nῥᾷον δὲ πένθος τῆς θαλασσίας θεοῦ\nοἴσω· θανεῖν γὰρ καὶ τὸν ἐκ κείνης χρεών.\nθρήνοις δʼ ἀδελφαὶ πρῶτα μὲν σὲ ὑμνήσομεν,\nἔπειτʼ Ἀχιλλέα Θέτιδος ἐν πένθει ποτέ.\nοὐ ῥύσεταί νιν Παλλάς, ἥ σʼ ἀπέκτανεν·\nτοῖον φαρέτρα Λοξίου σῴζει βέλος.\nὦ παιδοποιοὶ συμφοραί, πόνοι βροτῶν·\nὡς ὅστις ὑμᾶς μὴ κακῶς λογίζεται,\nἄπαις διοίσει κοὐ τεκὼν θάψει τέκνα.\nοὗτος μὲν ἤδη μητρὶ κηδεύειν μέλει·\nσὺ δʼ εἴ τι πράσσειν τῶν προκειμένων θέλεις,\nἝκτορ, πάρεστι· φῶς γὰρ ἡμέρας τόδε.\nχωρεῖτε, συμμάχους δʼ ὁπλίζεσθαι τάχος\nἄνωχθε πληροῦν τʼ αὐχένας ξυνωρίδων.\nπανοὺς δʼ ἔχοντας χρὴ μένειν Τυρσηνικῆς\nσάλπιγγος αὐδήν· ὡς ὑπερβαλὼν στρατὸν\nτείχη τʼ Ἀχαιῶν ναυσὶν αἶθον ἐμβαλεῖν\nπέποιθα Τρωσί θʼ ἡμέραν ἐλευθέραν\nἀκτῖνα τὴν στείχουσαν ἡλίου φέρειν.\nπείθου βασιλεῖ· στείχωμεν ὅπλοις\nκοσμησάμενοι καὶ ξυμμαχίᾳ\nτάδε φράζωμεν· τάχα δʼ ἂν νίκην\nδοίη δαίμων ὁ μεθʼ ἡμῶν.\n"};
