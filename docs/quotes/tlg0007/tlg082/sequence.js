var sequence = {"name":"Plutarch. Apophthegmata Laconica","data":"Ἀγασικλῆς ὁ\nΛακεδαιμονίων βασιλεύς, θαυμάζοντός τινος ὅτι φιλήκοος ὢν οὐ\nπροσδέχεται Φιλοφάνη τὸν σοφιστήν, ἔφη τούτων χρῄζω μαθητὴς εἶναι,\nὧν εἰμι καὶ υἱός.\nπρὸς δὲ τὸν εἰπόντα, πῶς ἄν τις ἀδορυφόρητος ὢν ἄρχειν ἀσφαλῶς\nδύναιτο, ἐὰν οὕτως ἔφη αὐτῶν ἄρχῃ, ὥσπερ οἱ πατέρες τῶν\nυἱῶν.\nἈγησίλαος ὁ μέγας παρὰ πότον ποτὲ λαχὼν συμποσίαρχος, ἐρωτηθεὶς ὑπὸ\nτοῦ οἰνοχόου πόσον\n\nἑκάστῳ προσφέρῃ, εἰ μὲν πολὺς οἶνός ἔφη ἐστὶ παρεσκευασμένος, ὅσον ἕκαστος αἰτεῖ· εἰ δὲ ὀλίγος, ἐξ ἴσου\nδίδου πᾶσι.\nκακούργου δέ τινος ἐμμόνως ὑπομείναντος βασάνους, ὡς σφόδρα\nπονηρός εἶπεν ἅνθρωπος,\nεἰς\nμοχθηρὰ καὶ αἰσχρὰ πράγματα τὴν ὑπομονὴν καὶ καρτερίαν\nκατατιθέμενος.\nἐπαινοῦντος δέ τινος ῥήτορα ἐπὶ τῷ δυνατῶς αὔξειν τὰ μικρὰ\nπράγματα, οὐδὲ σκυτοτόμον ἔφησεν εἶναι σπουδαῖον, ὃς μικρῷ ποδὶ\nὑποδήματα μεγάλα περιτίθησι.\nφαμένου δὲ τινός ποτε πρὸς αὐτὸν ὡμολόγηκας, καὶ πολλάκις τὸ\nαὐτὸ λέγοντος, ναὶ δῆτα,\n\nεἴ γʼ ἐστὶ\nδίκαιον ἔφη εἰ δὲ μή, ἔλεξα μέν, ὡμολόγησα δὲ οὔ. ἐπειπόντος δὲ ἀλλὰ μὴν δεῖ τοὺς βασιλεῖς ἐπιτελεῖν ὅ τι κεν κεφαλῇ κατανεύσωσιν, οὐ μᾶλλον ἔφη ἢ τοὺς προσιόντας τοῖς βασιλεῦσιν αἰτεῖσθαι δεῖ\nτὰ δίκαια καὶ λέγειν, στοχαζομένους\nτε\nτοῦ καιροῦ καὶ τοῦ ἁρμόζοντος τοῖς βασιλεῦσιν.\nὁπότε δὲ ψεγόντων ἢ ἐπαινούντων τινῶν ἀκούοι, οὐχ ἧττον ᾤετο\nδεῖν καταμανθάνειν τοὺς τῶν λεγόντων τρόπους ἢ περὶ ὧν λέγοιεν.\nἔτι δὲ παῖδα αὐτὸν ὄντα, γυμνοπαιδίας ἀγομένης, ὁ χοροποιὸς ἔστησεν\nεἰς ἄσημον τόπον· ὁ δὲ ἐπείσθη καίπερ ἤδη βασιλεὺς ἀποδεδειγμένος\nκαὶ\nεἶπεν εὖγε· δείξω γὰρ ὅτι οὐχ οἱ τόποι τοὺς ἄνδρας ἐντίμους, ἀλλʼ οἱ\nἄνδρες τοὺς τόπους ἐπιδεικνύουσι.\nπροστάττοντος δέ τινος αὐτῷ ἰατροῦ περιεργοτέραν θεραπείαν καὶ οὐχ\nἁπλῆν, νὴ τὼ θεὼ\nφησὶν οὐ πάντως μοι πρόκειται ζῆν οὐδὲ πάντα ἀναδέχομαι.\nἐφεστὼς δέ ποτε τῷ βωμῷ τῆς Χαλκιοίκου βουθυτῶν, ἐπειδὴ φθεὶρ\nαὐτὸν ἔδακεν, οὐ διετράπη λαβὼν δὲ περιφανῶς\nἐναντίον πάντων ἀπέκτεινε, προσειπών νὴ τοὺς θεοὺς ἡδέως τὸν\nἐπίβουλον καὶ ἐπὶ τῷ βωμῷ.\nἄλλοτʼ ἰδὼν μῦν ἑλκόμενον ἐκ θυρίδος ὑπὸ\nπαιδαρίου κρατοῦντος, ἐπεὶ ὁ μῦς ἐπιστραφεὶς ἔδακε τὴν χεῖρα τοῦ\nκρατοῦντος καὶ ἔφυγεν, ἐπιδείξας τοῖς παροῦσιν εἶπεν ὅταν τὸ\nἐλάχιστον ζῷον οὕτως ἀμύνηται τοὺς ἀδικοῦντας, τί τοὺς ἄνδρας\nπροσήκει ποιεῖν λογίζεσθε.\nβουλόμενος δὲ τὸν πρὸς τὸν Πέρσην συστήσασθαι πόλεμον ἕνεκα τοῦ\nἐλευθερῶσαι τοὺς ἐν τῇ Ἀσίᾳ κατοικοῦντας Ἕλληνας, τῷ κατὰ\nΔωδώνην Διὸς ἐχρήσατο μαντείῳ· κελεύσαντος δέ, τὸ χρησθὲν ἀνήγγειλε\nτοῖς ἐφόροις· οἱ δὲ\nἐκέλευσαν αὐτὸν καὶ εἰς\nΔελφοὺς\nἀφικόμενον περὶ τῶν αὐτῶν πυνθάνεσθαι. πορευθεὶς οὖν εἰς τὸ μαντεῖον\nἐπηρώτησεν οὕτως Ἄπολλον, ἦ δοκεῖ σοι ὃ καὶ τῷ πατρί; συναινέσαντος δʼ αἱρεθεὶς οὕτως ἐστρατεύσατο.\nἐπεὶ δὲ Τισσαφέρνης ἐν ἀρχῇ μὲν φοβηθεὶς\nτὸν Ἀγησίλαον ἐποιήσατο σπονδάς, τὰς πόλεις αὐτῷ τὰς Ἑλληνικὰς\nἀφήσειν αὐτονόμους βασιλέα, μεταπεμψάμενος δὲ παρὰ τοῦ βασιλέως πολὺ\nστράτευμα πόλεμον κατήγγειλεν αὐτῷ, εἰ μὴ ἀπίοι τῆς Ἀσίας· ἄσμενος\nτὴν παράβασιν δεξάμενος ὥρμησε μὲν ὡς\n\nἐπὶ Καρίαν προάξων ἐκεῖ δὲ τὴν δύναμιν\nτοῦ Τισσαφέρνους ἀθροίσαντος, ἄρας εἰς Φρυγίαν ἐνέβαλε καὶ λαβὼν\nπόλεις πλείστας καὶ χρημάτων πλῆθος ἔφη τοῖς φίλοις ἐπισπεισάμενον μὲν ἀδικεῖν ἀσεβές, τοὺς δὲ πολεμίους\nπαραλογίζεσθαι οὐ μόνον δίκαιον καὶ ἐπίδοξον, ἀλλὰ καὶ ἡδὺ καὶ\nκερδαλέον.\nτοῖς δʼ ἱππεῦσιν ἐλαττωθεὶς ἀνεχώρησεν\nεἰς\nἜφεσον, καὶ τοῖς εὐπόροις προεῖπε παρέχειν ἵππον ἀνθʼ ἑαυτοῦ\nκαὶ ἄνδρα ἀπολυομένους τῆς στρατείας· ὥστε ταχὺ συνήχθησαν καὶ ἵπποι\nκαὶ\nἄνδρες\nἐπιτήδειοι ἀντὶ δειλῶν καὶ πλουσίων. καὶ τὸν Ἀγαμέμνονα ἔφη ζηλοῦν·\nκαὶ γὰρ ἐκεῖνον θήλειαν\nἵππον ἀγαθὴν\nλαβόντα κακὸν ἄνδρα καὶ πλούσιον τῆς στρατείας ἀπολῦσαι.\nἐπεὶ δὲ κελεύσαντος αὐτοῦ τοὺς αἰχμαλώτους γυμνοὺς πωλεῖν ἐπίπρασκον\nοἱ λαφυροπῶλαι, καὶ τῆς μὲν ἐσθῆτος ἦσαν ὠνηταὶ πολλοί,\nτῶν δὲ σωμάτων λευκῶν καὶ ἁπαλῶν παντάπασι διὰ\nτὰς σκιατραφίας κατεγέλων ὡς ἀχρήστων καὶ μηδενὸς ἀξίων· ἐπιστὰς ὁ\nἈγησίλαος; ταῦτα μέν εἶπεν ὑπὲρ ὧν μάχεσθε, οὗτοι δὲ\nοἷς μάχεσθε.\nτρεψάμενος δὲ περὶ Λυδίαν Τισσαφέρνην\n\nκαὶ πλείστους\nἀνελών, κατέτρεχε τῆς βασιλέως χώρας. τούτου δὲ χρήματα αὐτῷ\nπροσπέμψαντος καὶ ἀξιοῦντος διαλύσασθαι τὸν πόλεμον, ὁ Ἀγησίλαος τῆς\nμὲν εἰρήνης ἔφη τὴν πόλιν εἶναι κυρίαν, τοὺς δὲ στρατιώτας πλουτίζων\nἥδεσθαι μᾶλλον ἢ αὐτὸς πλουτῶν\nκαλὸν δὲ\nνομίζειν Ἕλληνας οὐ δῶρα λαμβάνειν ἀπὸ τῶν πολεμίων, ἀλλὰ λάφυρα\nκτᾶσθαι.\nΜεγαβάτου δὲ τοῦ Σπιθριδάτου παιδός, ὃς· ἦν κάλλιστος τὴν μορφήν,\nπροσελθόντος αὐτῷ ὡς ἀσπασομένου καὶ φιλήσοντος διὰ\nτὸ σφόδρα δοκεῖν ἀγαπᾶσθαι, ἐξέκλινεν· ὡς δʼ ἐπαύσατο ἐκεῖνος\nπροσιών, ἐπεζήτησεν αὐτὸν ὁ Ἀγησίλαος· τῶν δὲ φίλων φαμένων ὡς\nαὐτὸς εἴη αἴτιος, τρέσας τὸ τοῦ καλοῦ φίλημα,\n\nτοῦ μὴ ἐντὸς\nφιλήματος ἐλθεῖν, καὶ εἰ\nμὴ ἀποδειλιάσει, ἥξειν ἐκεῖνον· χρόνον οὐκ ὀλίγον πρὸς αὑτῷ\nγενόμενος ὁ Ἀγησίλαος καὶ διασιωπήσας οὐδέν ἔφη δεῖν\nπείθειν ἐκεῖνον ἡμᾶς· ἐγὼ γάρ μοι δοκῶ τῶν τοιούτων βούλεσθαι\nἐπάνω εἶναι ἢ τὴν εὐανδροτάτην τῶν ἀντιτεταγμένων\nπόλιν κατὰ κράτος ἑλεῖν· ἄμεινον γὰρ ἑαυτῷ\nφυλάττειν τὴν ἐλευθερίαν τοῦ ἑτέρων ἀφαιρεῖσθαι.\nτὰ δὲ ἄλλα ἀκριβὴς ὢν καὶ νόμιμος, ἐν τοῖς φιλικοῖς πράγμασιν\nἐνόμιζε πρόφασιν εἶναι τὸ λίαν δίκαιον πρὸς αὐτούς. φέρεται γοῦν ἐπιστόλιον\nαὐτοῦ\n\nπαραιτουμένου τινὰ\nτῶν φίλων. πρὸς Ἱδριέα τὸν Κᾶρα, οὕτω· Νικίας εἰ μὲν οὐκ\nἀδικεῖ, ἄφες· εἰ δὲ ἀδικεῖ, ἐμοὶ ἄφες· πάντως δὲ ἄφες.\nἐν μὲν οὖν τοῖς πλείστοις ὑπὲρ τῶν τῶν τοιοῦτος ὁ Ἀγησίλαος· ἔστι\nδὲ ὅπου πρὸς τὸ συμφέρον\nἐχρῆτο τῷ\nκαιρῷ μᾶλλον. ἀναζυγῆς γοῦν ποτε γενομένης θορυβωδεστέρας, ἀσθενοῦντα\nκαταλιπὼν τὸν ἐρώμενον, ἐκείνου δεομένου καὶ ἀνακαλοῦντος μετὰ δακρύων\nαὐτόν, ἐπιστραφεὶς εἶπεν ὡς χαλεπόν ἐστιν ἐλεεῖν ἅμα καὶ\nφρονεῖν.\nδίαιταν δὲ τὴν περὶ τὸ σῶμα οὐδὲν ἀμείνονα τῶν συνόντων εἶχε, κόρου\nμὲν καὶ μέθης τὸ παράπαν ἀπεχόμενος, ὕπνῳ δὲ οὐ δεσπότῃ ἀλλʼ\nἀρχομένῳ ὑπὸ τῶν\nπράξεων χρώμενος· πρὸς δὲ θάλπος οὕτω καὶ ψῦχος εἶχεν, ὥστε μόνος\nἀεὶ χρῆσθαι ταῖς ὥραις. ἐν μέσοις δὲ τοῖς στρατιώταις σκηνῶν οὐδενὸς\nἀμείνονα κοίτην εἶχε.\nδιετέλει δὲ λέγων τὸν ἄρχοντα οὐ μαλακίᾳ καρτερίᾳ δὲ καὶ ἀνδρείᾳ\nδεῖν τῶν ἰδιωτῶν περιεῖναι.\nπυθομένου γοῦν τινος τί περιεποίησαν οἱ Λυκούργου νόμοι τῇ Σπάρτῃ, καταφρονεῖν ἔφη τῶν ἡδονῶν.\nπρὸς δὲ τὸν ἐπιθαυμάζοντα τὴν μετριότητα τῆς ἐσθῆτος καὶ τῆς τροφῆς\nαὐτοῦ τε καὶ τῶν ἄλλων Λακεδαιμονίων ἀντὶ ταύτης ἔφη τῆς\nδιαίτης, ὦ ξένε, τὴν ἐλευθερίαν ἀμώμεθα.\nἄλλου δὲ προτρεπομένου ἀνίεσθαι καὶ λέγοντος\nδιὰ τὸ τῆς τύχης ἄδηλον μήποτε καιρὸς τούτου γένηται, ἀλλʼ\nἐγώ εἶπεν ἐμαυτὸν ἐθίζω λέγων ὥστʼ ἐν μηδεμιᾷ μεταβολῇ μεταβολὴν ζητεῖν.\nκαὶ πρεσβύτης δὲ γενόμενος τῇ αὐτῇ ἀγωγῇ ἐχρῆτο· πρὸς οὖν τὸν\nπυθόμενον διότι σφοδροῦ χειμῶνος\nὄντος\nἀχίτων περιέρχεται εἰς τοῦτο ἡλικίας ἥκων, ἵνα φησὶν οἱ\nνέοι μιμῶνται, παράδειγμα ἔχοντες τοὺς πρεσβυτάτους καὶ ἄρχοντας.\nΘάσιοι δὲ τὴν χώραν αὐτῶν διαπορευομένῳ μετὰ τοῦ στρατεύματος ἄλφιτα\nκαὶ χῆνας καὶ τραγήματα\n\nκαὶ μελίπηκτα καὶ\nἄλλα παντοδαπὰ βρώματὰ τε καὶ πόματα\nπολυτελῆ ἔπεμψαν· μόνα δὲ τὰ ἄλφιτα δεξάμενος τὰ\nλοιπὰ ἀπάγειν ἐκέλευσεν ὀπίσω τοὺς κομίζοντας, ὡς οὐδὲν αὐτοῖς\nὄντα χρήσιμα. λιπαρούντων δὲ καὶ δεομένων πάντως λαβεῖν, ἐκέλευσεν\nαὐτὰ τοῖς εἵλωσι διαδίδοσθαι. πυθομένων δὲ τὴν\nαἰτίαν, ἔφη τοὺς ἀνδραγαθίαν ἀσκοῦντας τὰς\nτοιαύτας λιχνείας οὐχ ἁρμόζει προσίεσθαι τὰ γὰρ δελεάζοντα τοὺς\nἀνδραποδώδεις τῶν ἐλευθέρων ἀλλότρια.\nπάλιν δὲ τῶν Θασίων διὰ τὸ δοκεῖν μεγάλως\nὑπʼ αὐτοῦ εὐεργετῆσθαι ναοῖς αὐτὸν καὶ\nἀποθεώσεσι\nτιμησάντων καὶ περὶ τούτου πρεσβείαν ἀποστειλάντων, ἀναγνοὺς\nτὰς τιμάς, ἃς αὐτῷ προσήνεγκαν οἱ πρέσβεις, ἠρώτησεν εἰ ἡ πατρὶς\nαὐτῶν ἀποθεοῦν ἀνθρώπους δύναται· φαμένων δέ, ἄγετʼ ἔφη ποιήσατε πρώτους ἑαυτοὺς θεούς· καὶ τοῦτʼ\nἂν\nπράξητε , τότε πιστεύσω ὑμῖν ὅτι\nκἀμὲ δυνήσεσθε θεὸν ποιῆσαι.\nτῶν δὲ ἐπὶ τῆς Ἀσίας Ἑλληνικῶν ἐθνῶν ψηφισαμένων ἐν ταῖς\nἐπιφανεστάταις πόλεσιν εἰκόνας ἀνιστᾶν αὐτοῦ, προσέγραψεν ἐμοῦ\nμηδεμία εἰκὼν\nἔστω μηδὲ γραπτὴ μηδὲ πλαστὴ μηδὲ κατασκευαστή.\nθεασάμενος δὲ ἐπὶ τῆς Ἀσίας οἰκίαν τετραγώνοις ὠροφωμένην δοκοῖς\nἠρώτησε τὸν κεκτημένον εἰ τετράγωνα παρʼ αὐτοῖς φύεται ξύλα· φαμένου\nδὲ οὔ, ἀλλὰ στρογγύλα, τί οὖν; εἶπεν εἰ τετράγωνα\nἦν, στρογγύλα ἐτελεῖτε.\nἐρωτηθεὶς δέ ποτε ἄχρι τίνος εἰσὶν οἱ τῆς\nΛακωνικῆς ὅροι, τὸ δόρυ κραδάνας εἶπεν ἄχρις οὗ τοῦτο\nφθάνῃ.\nἄλλου δὲ ἐπιζητοῦντος διὰ τί ἀτείχιστος ἡ Σπάρτη, ἐπιδείξας τοὺς\nπολίτας ἐξωπλισμένους ταῦτά\nἐστιν εἶπε τὰ Λακεδαιμονίων τείχη.\nἄλλου δὲ τὸ αὐτὸ ἐπιζητοῦντος, οὐ λίθοις\nδεῖ καὶ ξύλοις τετειχίσθαι τὰς\nπόλεις ἔφη ταῖς δὲ τῶν ἐνοικούντων ἀρεταῖς.\nτοῖς δὲ φίλοις παρήγγειλε μὴ χρήμασιν,\n\nἀνδρείᾳ δὲ καὶ ἀρετῇ σπουδάζειν πλουτεῖν.\nὁπότε δὲ βούλοιτο ἔργον τι ταχέως ὑπὸ τῶν στρατιωτῶν γενέσθαι, αὐτὸς\nπρῶτος ἐφήπτετο ἐν ὄψει ἁπάντων.\nἐμεγαλύνετο δὲ ἐπὶ τῷ μηδενὸς ἧττον πονεῖν, καὶ ἐπὶ τῷ ἄρχειν\nἑαυτοῦ μᾶλλον ἢ ἐπὶ τῷ βασιλεύειν.\nθεωρήσας δέ τινα Λάκωνα χωλὸν ἐπὶ πόλεμον ἐξιόντα καὶ ἵππον\nζητοῦντα, οὐκ αἰσθάνῃ ἔφη ὅτι οὐ φευγόντων ἀλλὰ μενόντων\nὁ πόλεμος χρείαν ἔχει;\nἐρωτώμενος δὲ πῶς μεγάλην δόξαν περιεποιήσατο, θανάτου\nκαταφρονήσας ἔφη.\nἐπιζητοῦντος δέ τινος διὰ τί Σπαρτιᾶται\nμετʼ αὐλῶν ἀγωνίζονται, ἔφη ἵνʼ,\nὅταν πρὸς ῥυθμὸν βαίνωσιν, οἵ τε δειλοὶ καὶ οἱ ἀνδρεῖοι φανεροὶ\nὦσι.\nΜακαρίζοντος δέ τινος τὸν Περσῶν βασιλέα νέον ὄντα κομιδῇ, εἶπεν ἀλλʼ οὐδὲ Πρίαμος ταύτην ἔχων τὴν ἡλικίαν ἠτύχησε.\nπολλὴν δὲ τῆς Ἀσίας ὑφʼ ἑαυτῷ ποιησάμενος διέγνω χωρεῖν ἐπʼ αὐτὸν\nβασιλέα, ὅπως παύσῃ σχολὴν αὐτὸν ἄγοντα καὶ\nδιαφθείροντα τοὺς τῶν Ἑλλήνων δημαγωγούς.\nμεταπεμφθεὶς δὲ ὑπὸ τῶν ἐφόρων ἕνεκα τῆς τοῦ περιεστηκότος τὴν\nΣπάρτην Ἑλληνικοῦ πολέμου\nαἰτίας διὰ τὰ\nὑπὸ τοῦ Πέρσου διαπεμφθέντα χρήματα, εἰπὼν τὸν ἀγαθὸν ἄρχοντα δεῖν\nὑπὸ τῶν\nνόμων\nἄρχεσθαι ἀπέπλευσε τῆς Ἀσίας πολὺν ἑαυτοῦ πόθον τοῖς ἐνταῦθα\nἝλλησι καταλιπών.\nτοῦ δὲ Περσικοῦ νομίσματος χάραγμα τοξότην\n\nἔχοντος, ἀναζευγνύων ἔφη τρισμυρίοις τοξόταις ὑπὸ τοῦ βασιλέως\nἐξελαύνεσθαι τῆς Ἀσίας· τοσούτων γὰρ εἰς Ἀθήνας καὶ Θήβας\nκομισθέντων διὰ Τιμοκράτους χρυσῶν δαρεικῶν καὶ διαδοθέντων τοῖς\nδημαγωγοῖς, ἐξεπολεμώθησαν οἱ δῆμοι πρὸς τοὺς\nΣπαρτιάτας.\nκαὶ ἀντέγραψε τοῖς ἐφόροις ἐπιστολὴν τήνδε· Ἀγησίλαος τοῖς\nἐφόροις χαίρειν· τὰν πολλὰν τᾶς Ἀσίας κατεστρεψάμεθα καὶ τὼς\nβαρβάρως ἐλάσαμες καὶ ἐν τᾷ Ἰωνίᾳ ὅπλα ἐποιήσαμες πολλά· ἐπεὶ\nδὲ\n\nκέλεσθέ με κατὰ\nτὰν προθεσμίαν παραγίνεσθαι, ἕπομαι τᾷ ἐπιστολᾷ, σχεδὸν δʼ αὐτὰν\nκαὶ φθάσω· ἄρχω γὰρ οὐκ ἐμαυτῷ ἀρχάν, ἀλλὰ τᾷ πόλει καὶ τοῖς\nσυμμάχοις· καὶ τότε ἄρχων ἄρχει ἀλαθέως κατὰ δίκαν, ὅταν καὶ\nἄρχηται ὑπό τε νόμων καὶ ἐφόρων\nἢ\nοἷοι ἂν ἄλλοι ἐν πόλει ἄρχοντες ὦσιν.\nὡς δὲ διαβὰς τὸν Ἑλλήσποντον ἐβάδιζε διὰ τῆς Θρᾴκης, ἐδεήθη μὲν\nοὐδενὸς τῶν βαρβάρων, πέμπων· δὲ πρὸς ἑκάστους ἐπυνθάνετο πότερον ὡς\n\nφιλίαν ἢ ὡς\nπολεμίαν διαπορεύηται τὴν χώραν. οἱ μὲν οὖν ἄλλοι φιλικῶς ἐδέχοντο\nκαὶ παρέπεμπον οἱ δὲ καλούμενοι Τρωαδεῖς, οἷς\nκαὶ Ξέρξης ὡς λέγεται δέδωκε δῶρα, τῆς διόδου μισθὸν ᾔτουν τὸν\nἈγησίλαον ἑκατὸν ἀργυρίου τάλαντα καὶ\nγυναῖκας τοσαύτας· ὁ δὲ κατειρωνευσάμενος αὐτοὺς καὶ φήσας τί οὖν\nοὐκ εὐθὺς ἦλθον ληψόμενοι προῆγε καὶ συμβαλὼν αὐτοῖς\nπαρατεταγμένοις τρεψάμενος καὶ διαφθείρας πολλοὺς διῆλθε.\nτῷ δὲ τῶν Μακεδόνων βασιλεῖ τὸ αὐτὸ ἐρώτημα προσέπεμψε· φήσαντος δʼ\nἐκείνου βουλεύεσθαι, βουλευέσθω τοίνυν εἶπεν ἡμεῖς δὲ\nπορευσόμεθα. θαυμάσας οὖν τὴν τόλμαν καὶ δείσας ἐκέλευσεν ὡς\nφίλον προάγειν.\nτῶν δὲ Θετταλῶν τοῖς πολεμίοις συμμαχούντων, ἐπόρθει τὴν χώραν· εἰς\nδὲ Λάρισσαν ἔπεμψε Ξενοκλέα καὶ Σκύθην περὶ φιλίας. συλληφθέντων δὲ\nτούτων καὶ παραφυλαττομένων, οἱ μὲν ἄλλοι\n\nβαρέως φέροντες ᾤοντο δεῖν τὸν Ἀγησίλαον περιστρατοπεδεύσαντα\nπολιορκεῖν τὴν Λάρισσαν ὁ δὲ φήσας οὐκ ἂν ἐθελῆσαι Θεσσαλίαν ὅλην\nλαβεῖν ἀπολέσας τῶν ἀνδρῶν τὸν ἕτερον, ὑποσπόνδους αὐτοὺς\nἀπέλαβε.\nπυθόμενος δὲ μάχην γεγονέναι περὶ Κόρινθον,\n\nκαὶ Σπαρτιατῶν μὲν\nπαντάπασιν ὀλίγους τεθνάναι, Κορινθίων δὲ καὶ Ἀθηναίων καὶ τῶν\nἄλλων συμμάχων αὐτοῖς παμπόλλους, οὐκ ὤφθη περιχαρὴς; οὐδʼ ἐπηρμένος τῇ νίκῃ, ἀλλὰ καὶ πάνυ βαρὺ στενάξας φεῦ τᾶς\nἙλλάδος ἔφη ἣ τοσούτους ὑφʼ αὑτᾶς ἀπολώλεκεν, ὅσοις\nἀρκεῖ τὼς βαρβάρως νικᾶν ἅπαντας.\nΦαρσαλίων δὲ προσκειμένων καὶ κακουργούντων αὐτοῦ τὸ στράτευμα,\nπεντακοσίοις ἱππεῦσι τρεψάμενος αὐτοὺς τρόπαιον ἔστησεν ὑπὸ τῷ\nΝαρθακίῳ· καὶ τὴν νίκην ἐκείνην πάντων ὑπερηγάπησεν, ὅτι\nσυστησάμενος τὸ ἱππικὸν αὐτὸς διʼ ἑαυτοῦ,\n\nτούτῳ μόνῳ τοὺς μέγιστον ἐφʼ ἱππικῇ φρονοῦντας ἐκράτησε.\nΔιφρίδα δὲ οἴκοθεν ἀπαγγείλαντος αὐτῷ εὐθὺς ἐκ παρόδου ἐμβαλεῖν\nεἰς τὴν Βοιωτίαν, καίτοι ἐκ μείζονος παρασκευῆς ὕστερον τοῦτο ποιῆσαι\nδιανοούμενος,\nοὐκ ἀπειθήσας τοῖς ἄρχουσι,\nμεταπεμψάμενος δύο μόρας τῶν\nπερὶ Κόρινθον στρατευομένων ἐπέβη τῆς Βοιωτίας. καὶ συμβαλὼν ἐν\nΚορωνείᾳ Θηβαίοις Ἀθηναίοις Ἀργείοις Κορινθίοις Λοκροῖς\nἀμφοτέροις ἐνίκησε, καίτοι ὑπὸ πολλῶν τραυμάτων\nκακῶς τὸ σῶμα διακείμενος, τὴν μεγίστην μάχην ὥς φησι\nΞενοφῶν τῶν καθʼ\nἑαυτὸν γενομένων.\nοὐδὲν δὲ τῶν περὶ τὸν βίον καὶ τὴν δίαιταν διὰ τὰς τοσαύτας\nεὐτυχίας καὶ νίκας ἤλλαξεν οἴκαδʼ ἐπανελθών.\nὁρῶν δʼ ἐνίους τῶν πολιτῶν ἀπὸ ἱπποτροφίας δοκοῦντας εἶναί τινας\nκαὶ μεγαλοφρονοῦντας, ἔπεισε τὴν ἀδελφὴν Κυνίσκαν ἅρμα καθεῖσαν\nὈλυμπίασιν ἀγωνίσασθαι, βουλόμενος ἐνδείξασθαι τοῖς\nἝλλησιν ὡς οὐδεμιᾶς ἐστιν ἀρετῆς πλούτου δὲ καὶ δαπάνης τὰ\nτοιαῦτα.\nΞενοφῶντα δὲ τὸν σοφὸν ἔχων μεθʼ ἑαυτοῦ\n\nσπουδαζόμενον, ἐκέλευε τοὺς παῖδας ἐν Λακεδαίμονι τρέφειν\nμεταπεμψάμενον, τὸ κάλλιστον τῶν μαθημάτων παιδευθησομένους, ἄρχειν τε\nκαὶ ἄρχεσθαι.\nἄλλοτε δʼ ἐρωτώμενος διὰ τί μάλιστα παρὰ τοὺς ἄλλους εὐδοκιμοῦσιν οἱ\nΣπαρτιᾶται, διότι\nεἶπε παρὰ τοὺς ἄλλους ἀσκοῦσιν ἄρχειν τε καὶ ἄρχεσθαι.\nΛυσάνδρου δὲ τελευτήσαντος, εὑρὼν ἑταιρείαν πολλὴν συνεστῶσαν, ἣν\nἐκεῖνος εὐθὺς ἐπανελθὼν ἀπὸ τῆς Ἀσίας συνέστησεν ἐπὶ τὸν\nἈγησίλαον,\nὥρμησεν αὐτὸν ἐξελέγχειν\nοἷος ἦν ζῶν πολίτης. καὶ λόγον ἀναγνοὺς ἐν βιβλίῳ ἀπολελειμμένον,\nὃν ἔγραψε μὲν Κλέων ὁ Ἁλικαρνασσεύς, ἔμελλε δὲ λέγειν ἀναλαβὼν ὁ\nΛύσανδρος ἐν τῷ δήμῳ περὶ πραγμάτων καινῶν καὶ μεταστάσεως τοῦ\nπολιτεύματος, ἠθέλησεν\n\nεἰς μέσον\nἐξενεγκεῖν ἐπεὶ δέ τις τῶν γερόντων τὸν λόγον ἐπελθὼν καὶ φοβηθεὶς\nτὴν δεινότητα συνεβούλευσε μὴ τὸν Λύσανδρον ἀνορύττειν, ἀλλὰ τὸν\nλόγον μᾶλλον αὐτῷ συγκατορύττειν, ἐπείσθη καὶ ἡσύχασε.\nτοὺς δὲ ὑπεναντιουμένους αὐτῷ φανερῶς μὲν οὐκ ἐτάραττε διαπραττόμενος\nδὲ πέμπεσθαί τινας ἀεὶ στρατηγοὺς καὶ ἄρχοντας ἐξ\nαὐτῶν ἐπεδείκνυε γενομένους ἐν ταῖς\nἐξουσίαις πονηροὺς καὶ πλεονέκτας· εἶτα κρινομένοις πάλιν αὖ βοηθῶν\nκαὶ συναγωνιζόμενος οἰκείους ἐποιεῖτο καὶ μεθίστη πρὸς ἑαυτόν, ὥστε\nοὐδένα ἀντίπαλον εἶναι.\nἐδεήθη τις αὐτοῦ γράψαι πρὸς τοὺς ἐπʼ Ἀσίας ξένους, ὅπως τύχῃ τοῦ\nδικαίου ἀλλʼ οἱ ἐμοὶ ξένοι εἶπε τὰ δίκαια διʼ ἑαυτῶν, κἂν\nἐγὼ μὴ γράψω, ποιοῦσιν.\nἐπεδείκνυέ τις αὐτῷ τῆς πόλεως τὸ τεῖχος\nὀχυρὸν καὶ καρτερῶς ἄγαν ἐξῳκοδομημένον, καὶ ἠρώτα εἰ καλὸν\nαὐτῷ φαίνεται· νὴ Δίαʼ ἔφη καλὸν οὐχ ὡς ἀνδράσι δὲ ἀλλʼ\nὡς γυναιξὶν ἐνοικεῖν.\nΜεγαρέως δέ τινος περὶ τῆς πόλεως πρὸς αὐτὸν μεγαλαυχουμένου, μειράκιον ἔφη οἱ λόγοι\nσου\nπολλῆς δυνάμεως δέονται.\nἃ δὲ τοὺς ἄλλους ἑώρα θαυμάζοντας ἐδόκει μηδὲ γινώσκειν. καί ποτε\nΚαλλιππίδης ὁ τῶν τραγῳδιῶν ὑποκριτής, ὄνομα καὶ δόξαν ἔχων ἐν\nτοῖς Ἕλλησι καὶ σπουδαζόμενος ὑπὸ πάντων, πρῶτον μὲν\nἀπήντησεν αὐτῷ καὶ προσεῖπεν, ἔπειτα σοβαρῶς\nεἰς τοὺς συμπεριπατοῦντας ἐμβαλὼν ἑαυτὸν ἐπεδείκνυτο, νομίζων ἐκεῖνον\nἄρξειν τινὸς\nφιλοφρονήσεως· τέλος δὲ εἶπεν οὐκ ἐπιγινώσκεις με, ὦ βασιλεῦ, οὐδʼ\nἤκουσας ὅστις εἰμί; ὁ δʼ Ἀγησίλαος ἀποβλέψας εἰς\nαὐτὸν εἶπεν ἀλλʼ οὐ τύ ἐσσι Καλλιππίδας ὁ δεικηλίκτας; οὕτω δὲ\nΛακεδαιμόνιοι τοὺς μίμους καλοῦσι.\nτοῦ δὲ μιμουμένου τὴν τῆς ἀηδόνος φωνὴν ἀκοῦσαι\nπαρακαλούμενος, παρῃτήσατο φήσας αὐτᾶς ἄκουκα πολλάκις.\nΜενεκράτους δὲ τοῦ ἰατροῦ, ἐπεὶ κατατυχὼν ἔν τισιν ἀπεγνωσμέναις\nθεραπείαις Ζεὺς ἐπεκλήθη,\nφορτικῶς ταύτῃ\nχρωμένου τῇ προσωνυμίᾳ, καὶ δὴ πρὸς τὸν Ἀγησίλαον ἐπιστεῖλαι\nτολμήσαντος οὕτω Μενεκράτης Ζεὺς βασιλεῖ Ἀγησιλάῳ χαίρειν, οὐκ ἀναγνοὺς τὰ λοιπὰ ἀντέγραψε βασιλεὺς Ἀγησίλαος Μενεκράτει\nὑγιαίνειν.\nἐπεὶ δὲ Κόνων καὶ Φαρνάβαζος τῷ βασιλέως ναυτικῷ θαλαττοκρατοῦντες\nἐπολιόρκουν τὰ παράλια τῆς Λακωνικῆς, ἐτειχίσθη δὲ τὸ ἄστυ τῶν\nἈθηναίων Φαρναβάζου χρήματα δόντος, εἰρήνην\nἐποιήσαντο Λακεδαιμόνιοι πρὸς βασιλέα·\nκαὶ πέμπουσι\nπολίτην Ἀνταλκίδαν πρὸς Τιρίβαζον, τοὺς ἐν τῇ Ἀσίᾳ\nἝλληνας·, ὑπὲρ ὧν ἐπολέμησεν Ἀγησίλαος, βασιλεῖ παραδιδόντες. ὅθεν\nδὴ ἥκιστα συνέβη τῆς κακοδοξίας ταύτης Ἀγησιλάῳ\nμετασχεῖν ὁ γὰρ Ἀνταλκίδας ἐχθρὸς ἦν αὐτῷ, καὶ τὴν εἰρήνην ἐξ\nἅπαντος\nἔπραττεν, ὡς τοῦ πολέμου τὸν\nἈγησίλαον αὔξοντος καὶ ποιοῦντος ἐνδοξότατον καὶ μέγιστον.\nοὐ μὴν ἀλλὰ καὶ πρὸς τὸν εἰπόντα μηδίζειν τοὺς Λακεδαιμονίους\nἀπεκρίθη μᾶλλον τοὺς Μήδους λακωνίζειν.\nἐρωτηθεὶς δέ ποτε ὁποτέρα βελτίων τῶν ἀρετῶν, ἀνδρεία ἢ δικαιοσύνη,\nοὐδὲν ὄφελος ἀνδρείας ἔφασκεν εἶναι μὴ παρούσης δικαιοσύνης· εἰ δὲ δίκαιοι πάντες γένοιντο, μηδένʼ ἀνδρείας\nδεηθήσεσθαι.\nεἰθισμένων δὲ τῶν τὴν Ἀσίαν κατοικούντων τὸν Περσῶν βασιλέα μέγαν\nπροσαγορεύειν, τί\nδαὶ ἐκεῖνος ἐμοῦ\nμείζων ἔφη, εἰ μὴ δικαιότερος καὶ σωφρονέστερος;\nἔλεγε δὲ τοὺς τὴν Ἀσίαν κατοικοῦντας ἐλευθέρους μὲν κακούς, δούλους\nδὲ ἀγαθοὺς εἶναι.\nἐρωτηθεὶς δὲ πῶς ἄν τις μάλιστα εὐδοκιμοίη\nπαρʼ ἀνθρώποις εἰ λέγοι εἶπε τὰ ἄριστα, πράττοι δὲ τὰ\nκάλλιστα,\nτὸν δὲ στρατηγὸν δεῖν ἔφασκε πρὸς μὲν τοὺς ἐναντίους τόλμαν, πρὸς δὲ\nτοὺς ὑποτεταγμένους εὔνοιαν ἔχειν.\nἐπιζητοῦντος δέ τινος τίνα δεῖ μανθάνειν τοὺς; παῖδας, ταῦτʼ εἶπεν οἷς καὶ ἄνδρες γενόμενοι χρήσονται.\nδικάζοντος δέ τινα δίκην αὐτοῦ, καὶ τοῦ μὲν κατηγόρου εὖ εἰρηκότος\nτοῦ δὲ ἀπολογουμένου\nφαύλως, λέγοντος δὲ\nπρὸς ἕκαστα Ἀγησίλαε, δεῖ τὸν βασιλέα τοῖς νόμοις βοηθεῖν, καὶ τὴν οἰκίαν ἔφη εἴ τίς σοι διέσκαπτε καὶ τὸ ἱμάτιον εἰ\nἀφῃρεῖτο, προσεδέχου ἂν τὸν οἰκοδόμον ἢ τὸν τὸ ἱμάτιον\nὑφάναντα ἐπικουρήσειν σοι;\nἐπιστολῆς δὲ αὐτῷ παρὰ τοῦ Περσῶν βασιλέως κομισθείσης, τῆς εἰρήνης\nγενομένης ἣν ὁ μετὰ Καλλίου τοῦ Λακεδαιμονίου Πέρσης ἤνεγκε, περὶ\n\nξενίας καὶ φιλίας,\nοὐκ ἔλαβεν εἰπὼν ἀπαγγεῖλαι βασιλεῖ ὡς ἰδίᾳ μὲν πρὸς αὐτὸν\nοὐδὲν δέοι ἐπιστολὰς πέμπειν· ἢν δὲ φίλος τῇ Λακεδαίμονι καὶ\nτῇ Ἑλλάδι εὔνους ὢν φαίνηται, ὅτι καὶ αὐτὸς φίλος\nαὐτῷ κατὰ κράτος ἔσοιτο· ἐάν μέντοι\nἐπιβουλεύων ἁλίσκηται, μηδʼ ἂν πάνυ πολλὰς δέχωμαι ἐπιστολάς,\nπιστευέτω φίλον με ἕξειν.\nφιλοτεκνότατος δʼ ὢν διαφερόντως, λέγεται ὅτι μικροῖς τοῖς παιδίοις\nκάλαμον περιβεβηκὼς;\nὥσπερ ἵππον οἴκοι\nσυνέπαιζεν· ὀφθεὶς δὲ ὑπό τινος τῶν φίλων παρεκάλει μηδενὶ φράζειν,\nπρὶν καὶ αὐτὸς πατὴρ παίδων γένηται.\nσυνεχῶς δὲ αὐτοῦ τοῖς Θηβαίοις πολεμοῦντος καὶ τρωθέντος ἐν τῇ\nμάχῃ, φασὶ τὸν Ἀνταλκίδαν\nεἰπεῖν καλὰ τὰ διδασκάλια παρὰ Θηβαίων ἀπολαμβάνεις, μὴ βουλομένους\nαὐτοὺς μηδʼ ἐπισταμένους μάχεσθαι διδάξας. τῷ γὰρ ὄντι\nΘηβαίους αὐτοὺς ἑαυτῶν πολεμικωτάτους τότε φασὶ γενέσθαι ταῖς πολλαῖς\nστρατείαις τῶν Λακεδαιμονίων ἐπʼ αὐτούς.\n\nδιὸ καὶ Λυκοῦργος ὁ παλαιὸς; ἐν ταῖς καλουμέναις Ῥήτραις ἀπεῖπε\nπολλάκις ἐπὶ τοὺς αὐτοὺς στρατεύειν ὅπως πολεμεῖν μὴ μανθάνωσιν.\nἐπεὶ δὲ ἢκουσέ ποτε δυσχερᾶναι τοὺς συμμάχους\nδιὰ τὰς συνεχεῖς στρατείας, ὀλίγοις οὖσι\nτοῖς Λακεδαιμοίοις πολλοὺς\nἀκολουθοῦντας, ἐλέγξαι βουλόμενος αὐτῶν τὸ\nπλῆθος ἐκέλευσεν ἅπαντας. τοὺς συμμάχους καθίσαι μετʼ\nἀλλήλων ἀναμεμιγμένους, ἰδίᾳ δὲ τοὺς Λακεδαιμονίους ἐφʼ ἑαυτῶν\nεἶτα ἐκήρυττε τοὺς; κεραμεῖς ἀνίστασθαι πρώτους, ὡς δὲ ἀνέστησαν\nοὗτοι, δευτέρους ἐκήρυττε τοὺς\nχαλκεῖς,\nεἶτα τέκτονας ἐφεξῆς καὶ οἰκοδόμους, καὶ τῶν ἄλλων τεχνῶν ἑκάστην.\nπάντες οὖν ὀλίγου δεῖν ἀνέστησαν οἱ σύμμαχοι, τῶν δὲ Λακεδαιμονίων\nοὐδείς· ἀπείρητο γὰρ αὐτοῖς; τέχνην ἐργάζεσθαι καὶ μανθάνειν βάναυσον. οὕτω δὴ γελάσας ὁ Ἀγησίλαος\nὁρᾶτε εἶπεν ὦ ἄνδρες, ὅσῳ πλείονας ὑμῶν στρατιώτας\nἐκπέμπομεν\nἡμεῖς;\nἐν δὲ τῇ περὶ Λεῦκτρα μάχῃ, πολλῶν Λακεδαιμονίων φυγόντων καὶ\nτούτων ταῖς ἐκ τοῦ νόμου αἰτίαις ὑπευθύνων ὄντων, οἱ ἔφοροι ἔρημον\nἀνδρῶν\nτὴν πόλιν ὁρῶντες δεομένην\nστρατιωτῶν ἐβούλοντο τὴν ἀτιμίαν λῦσαι καὶ τοὺς νόμους τηρεῖν.\nαἱροῦνται οὖν νομοθέτην τὸν Ἀγησίλαον ὁ δὲ προσελθὼν εἰς τὸ\nδημόσιον νομοθέτης μὲν οὐκ ἂν γενοίμην ἑτέρων νόμων εἶπε, τοῖς γὰρ οὖσιν οὔτʼ ἂν προσθείην\n\nτι οὔτʼ ἂν\nἀφέλοιμι οὔτε μεταποιήσαιμι· τοὺς δὲ ὄντας ἡμῖν νόμους κυρίους\nεἶναι καλῶς ἔχον ἐστὶν ἀπὸ τῆς αὔριον.\nτὸν δʼ Ἐπαμεινώνδαν ἐπελθόντα μετὰ τοσούτου ῥεύματος καὶ κλύδωνος,\nτῶν Θηβαίων καὶ συμμάχων\nμεγαλαυχουμένων\nἐπὶ τῇ νίκῃ, ὅμως εἶρξε τῆς πόλεως καὶ ἀναστρέψαι ἐποίησεν,\nὀλίγων ὄντων τῶν ἐν τῇ πόλει.\nἐν δὲ τῇ περὶ Μαντίνειαν μάχῃ παρεκελεύσατο τοῖς\nΛακεδαιμονίοις τοὺς ἄλλους ἐάσαντας πάντας Ἐπαμεινώνδᾳ μάχεσθαι,\nμόνους λέγων τοὺς ἔμφρονας ἀνδρείους εἶναι καὶ μόνους νίκης αἰτίους\nὑπάρχειν · εἰ οὖν τοῦτον ἀνέλοιμεν, ῥᾷστα τοῦ\nἄλλους ὑποχειρίους ποιήσειν· ἄφρονας γὰρ\nεἶναι καὶ\n\nοὐδενὸς; ἀξίους. ὃ καὶ συνέβη· τῆς γὰρ νίκης σὺν\nἘπαμεινώνδᾳ οὔσης καὶ φυγῆς γενομένης, ἐπιστραφέντα αὐτὸν καὶ\nἀνακαλούμενον τοὺς ἰδίους τῶν Λακεδαιμονίων τις καιρίως ἐπάταξε, καὶ\nπεσόντος\nἀναστρέψαντες ἀπὸ τῆς φυγῆς οἱ\nσὺν Ἀγησιλάῳ ἐφάμιλλον τὴν νίκην ἐποίησαν, παρὰ πολὺ μὲν τῶν\nΘηβαίων χειρόνων παρὰ πολὺ δὲ\nτῶν Λακεδαιμονίων ἀμεινόνων φανέντων.\nχρημάτων δὲ δεομένης τῆς Σπάρτης πρὸς\n\nπόλεμον καὶ ξενοτροφούσης ἐπορεύθη ὁ Ἀγησίλαος εἰς Αἴγυπτον\nμεταπεμφθεὶς ὑπὸ τοῦ βασιλέως Αἰγυπτίων ἐπὶ μισθῷ· διὰ δὲ τὸ λιτὸν\nτῆς ἐσθῆτος εἰς καταφρόνησιν ἦλθε τοῖς ἐγχωρίοις· προσεδόκων γὰρ\nτὸν Σπάρτης\nβασιλέα καθάπερ τὸν Περσῶν κεκοσμημένον\n\nὄψεσθαι διαπρεπῶς τὸ σῶμα, φαύλην ἔχοντες περὶ βασιλέων δόξαν. ἔδειξε\nγοῦν αὐτοῖς μεταξύ, ὡς τὸ μεγαλεῖον καὶ ἀξιόλογον νοήσει καὶ\nἀνδρείᾳ κτᾶσθαι προσήκει.\nἐπεὶ δὲ τοὺς παρʼ αὐτῷ παραστήσεσθαι\n\nμέλλοντας ἑώρα δεδιότας τὸν ἐπιόντα κίνδυνον διὰ τὸ τῶν πολεμίων\nπλῆθος εἴκοσι γὰρ ἦσαν μυριάδες καὶ τὴν τῶν περὶ αὑτὸν ὀλιγότητα,\nπρὸ τῆς παρατάξεως\nἔγνω προθύσασθαι ἀσυνειδήτως τοῖς\nἄλλοις· καὶ ἐπὶ τὴν ἀριστερὰν ὑπεστρωμένῃ τῇ χειρὶ νίκην προσέγραψε. καὶ λαβὼν παρὰ τοῦ μάντεως τὸ\nἧπαρ ἐπέθηκε μὲν ἐπὶ τὴν ὑπογεγραμμένην χεῖρα· κρατῶν\nδὲ ἐφʼ ἱκανὸν χρόνον ὑπέφαινε δισταγμὸν καὶ\nπροσποίησιν ἔχειν ἀποροῦντος, μέχρι τῷ ἥπατι συναναληφθέντες\nἐτυπώθησαν οἱ τῶν γραμμάτων χαρακτῆρες. καὶ τότε τοῖς συναγωνίζεσθαι\nμέλλουσιν ἐπεδείκνυε, φάμενος τοὺς θεοὺς διὰ τῶν γεγραμμένων\nἐκφῆναι νίκην. ἀσφαλὲς οὖν τεκμήριον δόξαντες\nἔχειν τοῦ κρατῆσαι ἐθάρρησαν πρὸς τὴν μάχην.\nπεριταφρευόντων δὲ τῶν πολεμίων τὸ στρατόπεδον αὐτοῦ διὰ τὸ πλῆθος,\nκαὶ Νεκτανάβιος, ᾧ συνεμάχει, ἀξιοῦντος ἐπεξιέναι καὶ\nδιαμάχεσθαι, οὐκ\nἔφη διακωλύσειν τοὺς\nπολεμίους ἴσους αὐτοῖς γενέσθαι\nβουλομένους. ἔτι δὲ μικρὸν ἀπολιπούσης\nτῆς τάφρου συνάψαι, κατὰ τοῦτο παρατάξας τὸ διαλεῖπον καὶ πρὸς ἴσους\nἴσοις ἀγωνισάμενος τροπὴν ἐποιήσατο καὶ πολὺν φόνον τῶν πολεμίων\nὀλίγοις τοῖς περὶ\nαὑτὸν στρατιώταις καὶ\nχρήματα πολλὰ τῇ πόλει διεπέμψατο.\nκατὰ δὲ τὸν Αἰγύπτου ἀπόπλουν ἀποθνήσκων ἐνετείλατο\nτοῖς περὶ αὑτὸν μήτε πλαστὰν μήτε γραπτὰν μήτε μιμηλὰν τοῦ σώματος\nεἰκόνα ποιήσασθαι,\nεἰ γάρ τι καλὸν ἔργον πεποίηκα, τοῦτό μου μνημεῖον ἔσται· εἰ δὲ\nμή, οὐδʼ οἱ πάντες ἀνδριάντες, βαναύσων καὶ οὐδενὸς ἀξίων ἔργα\nὄντες.\nἈγησίπολις ὁ Κλεομβρότου, εἰπόντος τινὸς ὅτι Φίλιππος ἐν ὀλίγαις\nἡμέραις Ὄλυνθον κατέσκαψε, μὰ τοὺς θεούς εἶπεν ἄλλην\nτοιαύτην ἐν πολλαπλασίονι χρόνῳ οὐκ οἰκοδομήσει.\nἄλλου δὲ εἰπόντος ὅτι μετὰ τῶν ἀκμαζόντων βασιλεύων ὡμήρευσε καὶ\nοὐχ οἱ παῖδες οὐδʼ αἱ γυναῖκες αὐτῶν, δικαίως εἶπεν αὐτοὺς\nγὰρ ἡμᾶς καλῶς ἔχον ἐστὶ τὰς αὑτῶν ἁμαρτίας φέρειν.\nβουλομένου δʼ αὐτοῦ σκύλακας οἴκοθεν μεταπέμψασθαι,\nὥς τις εἶπεν οὐκ ἔστιν ἐξαγωγὴ παρʼ\nαὐτῶν , οὐδὲ γὰρ\nἀνδρῶν ἔφη πρόσθεν, ἀλλὰ νῦν ἐγένετο.\nἈγησίπολις ὁ Παυσανίου, Ἀθηναίων πρὸς αὐτὸν περὶ ὧν εἶχον πρὸς\nἀλλήλους ἐγκλημάτων τὴν τῶν\nΜεγαρέων\nπόλιν ἔκκλητον λαμβανόντων, αἰσχρόν ἔφη ὦ Ἀθηναῖοι, τοὺς\nἀφηγησαμένους τῶν Ἑλλήνων ἧσσον εἰδέναι Μεγαρέων τὸ δίκαιον.\nἎγις ὁ Ἀρχιδάμου, τῶν ἐφόρων ποτὲ εἰπόντων βάδιζε τοὺς ἡβῶντας\nἔχων ἐπὶ τὴν τούτου\n\nπατρίδα· ἡγήσεται\nδέ σοι αὐτὸς οὗτος; ἐπὶ τὴν ἀκρόπολιν , καὶ πῶς εἶπε καλῶς ἔχον ἐστίν, ὦ ἔφοροι, τοσούτους νέους πιστεύειν τῷ τὴν\nἑαυτοῦ πατρίδα προδιδόντι\nἐρωτηθεὶς δὲ τί μάλιστα μάθημα ἐν Σπάρτῃ ἀσκεῖται τὸ\nγινώσκειν εἶπεν ἄρχειν τε καὶ ἄρχεσθαι.\nοὐκ ἔφη δὲ τοὺς Λακεδαιμονίους ἐρωτᾶν\nπόσοι εἰσὶν οἱ πολέμιοι, ἀλλὰ ποῦ εἰσίν.\nἐν δὲ Μαντινείᾳ κωλυόμενος διαμάχεσθαι τοῖς πολεμίοις πλείοσιν οὖσιν,\nεἶπεν ἀνάγκη πολλοῖς μάχεσθαι τὸν ἄρχειν πολλῶν βουλόμενον.\nπυνθανομένου δέ τινος πόσοι εἰσὶν οἱ Λακεδαιμόνιοι,\nὅσοι ἱκανοί εἶπε τοὺς κακοὺς ἀπερύκειν.\nδιερχόμενος δὲ τὰ τῶν Κορινθίων τείχη καὶ θεασάμενος ὑψηλά τε καὶ\nὀχυρὰ ἐπὶ πολύ τε παρατείνοντα,\nτίνες εἶπεν αἳ τὸν τόπον κατοικοῦσι\nγυναῖκες;\nσοφιστοῦ δέ τινος εἰπόντος πάντων λόγος ἐστὶ κράτιστον , οὐκοῦν ἔφη σὺ ἐὰν σιωπᾷς οὐδενὸς ἄξιος εἶ.\nὡς δὲ Ἀργεῖοι μετὰ τὴν ἧτταν ἀπήντων αὐτῷ\nπάλιν θρασύτερον, ταρασσομένους ὁρῶν τοὺς συμμάχους θαρρεῖτε εἶπεν ὦ ἄνδρες· ὅπου γὰρ ἡμεῖς οἱ νικῶντες;\nὀρρωδοῦμεν, τί δοκεῖτε ποιεῖν τοὺς ὑφʼ ἡμῶν νενικημένους;\nπρὸς δὲ τὸν ἐκ τῶν Ἀβδήρων πρεσβευτήν,\n\nὅτε κατεπαύσατο\nπολλὰ εἰπών, ἐρωτῶντα τί τοῖς πολίταις ἀπαγγείλῃ, ὅτι ἔφη ὅσον σὺ χρόνον λέγειν ἔχρῃζες, τοσοῦτον ἐγὼ σιωπῶν ἤκουον.\nἐπαινούντων δέ τινων Ἠλείους, ὅτι δικαιότατοί εἰσι περὶ τὸν ἀγῶνα\nτῶν Ὀλυμπίων, καὶ τί μέγα εἶπεν ἢ\nθαυμαστὸν ποιοῦσιν, εἰ ἐν ἔτεσι πέντε μιᾷ μόνον ἡμέρᾳ δικαιοσύνῃ\nχρῶνται;\nπρὸς δὲ τοὺς φάσκοντας ὅτι φθονοῦσί τινες αὐτῷ τῶν ἐκ τῆς ἑτέρας\nοἰκίας, οὐκοῦν ἔφη τὰ\nἴδια\nαὐτοὺς κακὰ λυπήσει, καὶ πρὸς τούτοις τά τε ἐμὰ καὶ τὰ τῶν ἐμῶν\nφίλων ἀγαθά.\nσυμβουλεύοντος δέ τινος ὅτι δεῖ τοῖς φεύγουσι τῶν πολεμίων διδόναι\nδίοδον, καὶ πῶς ἔφη τοῖς διὰ δειλίαν φεύγουσι μὴ μαχόμενοι\nτοῖς διʼ\nἀνδρείαν μένουσι μαχεσόμεθα.\nπροφερομένου δέ τινος περὶ τῆς τῶν Ἑλλήνων\nἐλευθερίας οὐκ ἀγεννῆ μέν, δυσχερῆ δὲ ἐπιτελεσθῆναι, προσδέονταί\nσου ὦ ξένε ἔφη οἱ λόγοι δυνάμεως; καὶ χρημάτων.\nλέγοντος δέ τινος ὅτι Φίλιππος αὐτοῖς ἀνεπίβατον τὴν Ἑλλάδα\nποιήσει, ἱκανὴ ἡμῖν ἔφη ὦ ξένε ἡ ἐν τῇ ἰδίᾳ\nἀναστροφή.\nπρεσβευτὴς ἐκ Περίνθου παραγενόμενος εἰς Λακεδαίμονα ἐμακρηγόρει· ὡς\nδὲ ἐπαύσατο λέγων\nκαὶ ἠρώτα τὸν Ἆγιν\nτί δεῖ τοῖς Περινθίοις ἀπαγγεῖλαι, τί δʼ ἄλλο ἔφη ἢ ὅτι\nσὺ μὲν μόλις ἐπαύσω λέγων, ἐγὼ δὲ σιωπῶν;\nπρεσβεύων δὲ μόνος ἧκε πρὸς Φίλιππον·\nεἰπόντος; δʼ ἐκείνου τί τοῦτο; μόνος\nἥκεις; ἔφη\nκαὶ γὰρ πρὸς ἕνα.\nφήσαντος δέ τινος τῶν πρεσβυτέρων πρὸς αὐτὸν γηραιὸν ὄντα, ἐπειδὴ τὰ\nἀρχαῖα νόμιμα ἐκλυόμενα ἑώρα ἄλλα δὲ παρεισδυόμενα\nμοχθηρά, διότι τὰ ἄνω κάτω ἢδη γίνεται ἐν τῇ Σπάρτῃ, παίζων εἶπε κατὰ λόγον οὕτω προβαίνει τὰ πράγματα, εἰ τοῦτο γίνεται· καὶ γὰρ\nἐγὼ παῖς; ὢν ἤκουον παρὰ τοῦ\nπατρός,\nὅτι τὰ ἄνω κάτω γέγονε παρʼ αὐτοῖς· ἔφη δὲ καὶ τὸν πατέρα\nαὐτῷ παιδὶ ὄντι τοῦτο εἰρηκέναι· ὥστε οὐ χρὴ θαυμάζειν, εἰ\nχείρω τὰ μετὰ ταῦτα\nτῶν προτέρων, ἀλλʼ εἴ που βελτίω καὶ παραπλήσια\nγένοιτο.\nἐρωτηθεὶς δὲ πῶς ἄν τις ἐλεύθερος διαμένοι, θανάτου καταφρονῶν ἔφη.\nἎγις ὁ νεώτερος, Δημάδου λέγοντος ὅτι τὰ Λακωνικὰ ξίφη διὰ\nμικρότητα καταπίνουσιν οἱ θαυματοποιοί, καὶ μήν ἔφη οἱ\nΛακεδαιμόνιοι τῶν\nπολεμίων τοῖς ξίφεσιν\nἐφικνοῦνται.\nπρὸς δὲ ἄνθρωπον πονηρὸν ἐρωτῶντα πολλάκις τίς ἄριστος εἴη\nΣπαρτιάτης ὁ σοὶ ἀνομοιότατος;.\nἎγις ὁ τελευταῖος\nτῶν Λακεδαιμονίων βασιλέων\nἐξ ἐνέδρας\nσυλληφθεὶς καὶ καταδικασθεὶς ὑπὸ τῶν ἐφόρων χωρὶς δίκης , ἀπαγόμενος\nἐπὶ τὸν βρόχον ἰδών τινα τῶν ὑπηρετῶν κλαίοντα, παῦσαι εἶπεν ὦ ἄνθρωπε ἐπʼ ἐμοὶ κλαίειν· καὶ γὰρ οὕτω\nπαρανόμως καὶ ἀδίκως ἀπολλύμενος, κρείσσων\nεἰμὶ τῶν ἀναιρούντων. καὶ ταῦτα εἰπὼν παρέδωκε τῷ βρόχῳ τὸν\nτράχηλον ἑκουσίως\nἈκρότατος, ἐπεὶ οἱ γονεῖς αὐτὸν ἄδικόν τι συμπρᾶξαι\nαὐτοῖς ἠξίουν, μέχρι τινὸς ἀντέλεγεν· ὡς δὲ\nἐνέκειντο, εἶπεν ἕως μὲν παρʼ ὑμῖν ἦν, οὐκ\nἠπιστάμην δικαιοσύνης\nοὐδεμίαν ἔννοιαν ἐπεὶ δὲ με τῇ πατρίδι παρέδοτε καὶ τοῖς ταύτης\nνόμοις, ἔτι δὲ δικαιοσύνῃ καὶ καλοκαγαθίᾳ ἐπαιδεύσατε ὡς\nἠδύνασθε, τούτοις πειράσομαι ἢ\nὑμῖν ἕπεσθαι· καὶ ἐπεὶ θέλετε ἄριστα πράττειν, ἄριστα δὲ τὰ\nδίκαιά ἐστι καὶ ἰδιώτῃ καὶ πολὺ μᾶλλον ἄρχοντι, πράξω ἃ θέλετε\nἃ δὲ λέγετε παραιτήσομαι.\nἈλκαμένης; ὁ Τηλέκλου, πυθομένου τινὸς\nπῶς ἄν τις ἄριστα βασιλείαν διατηροίη, εἰ περὶ πλείονος ἔφη τὸ κέρδος μὴ ποιοῖτο.\nἑτέρου δὲ ἐπιζητοῦντος διὰ τί παρὰ Μεσσηνίων\nδῶρα οὐκ ἐδέξατο, ὅτι λαβόντος μου ἔφη πρὸς τοὺς νόμους εἰρήνην ἄγειν ἀδύνατον.\nλέγοντος δέ τινος ὅτι συνεσταλμένως ζῇ ἱκανὴν οὐσίαν κεκτημένος, καλὸν γάρ ἔφη πολλὰ κεκτημένον ζῆν κατὰ λογισμὸν καὶ μὴ\nκατὰ τὴν ἐπιθυμίαν.\nἈναξανδρίδας ὁ Λέοντος πρὸς τὸν δυσφοροῦντα διὰ τὴν ἐκ τῆς πόλεως\nαὐτῷ γενομένην φυγὴν ὦ λῷστε ἔφη μὴ τὴν πόλιν φεύγων\nὀρρώδει, ἀλλὰ τὴν δικαιοσύνην.\nτῷ δὲ τοῖς ἐφόροις τὰ δέοντα μὲν λέγοντι πλείω δὲ τῶν ἱκανῶν ὦ\nξένε ἔφη οὐκ ἐν δέοντι τῷ δέοντι χρῇ,\nπυνθανομένου δέ τινος διὰ τί τοῖς εἵλωσι τοὺς ἀγροὺς ἐγχειρίζουσι καὶ\nοὐκ αὐτοὶ ἐπιμελοῦνται,\nὅτι ἔφη οὐ τούτων ἐπιμελούμενοι ἀλλʼ αὑτῶν αὐτοὺς\nἐκτησάμεθα.\nἑτέρου δέ τινος λέγοντος, ὅτι βλάπτουσιν αἱ δόξαι καὶ ὅτι τούτων ὁ\nἀπαλλαγεὶς εὐδαιμονήσει, οὐκοῦν οἱ τὰ ἄδικα ποιοῦντες ἔφη κατὰ τὸν σὸν\nλόγον εὐδαίμονες ἄν\nεἶεν· πῶς γὰρ ἄν τις ἱεροσυλῶν ἢ ἀδικῶν δόξης ἐπιμελοῖτο;\nἄλλου δὲ ἐρωτῶντος διὰ τί ἐν τοῖς πολέμοις Σπαρτιᾶται θαρσαλέως\nκινδυνεύουσιν, ὅτι ἔφη αἰδεῖσθαι περὶ βίου μελετῶμεν, οὐχ\nὣσπερ οἱ ἄλλοι\nφοβεῖσθαι.\nἐρωτῶντος δέ τινος αὐτὸν διὰ τί τὰς περὶ\nθανάτου δίκας πλείοσιν ἡμέραις οἱ\nγέροντες κρίνουσιν, κἂν ἀποφύγῃ τις, ἔτι οὐδὲν ἧσσόν ἐστιν\nὑπόδικος, πολλαῖς μὲν ἔφη ἡμέραις κρίνουσι, ὅτι περὶ θανάτου τοῖς\nδιαμαρτάνουσιν οὐκ ἔστι μεταβουλεύσασθαι·\n\nνόμῳ δὲ ὑπόδικον δεήσει εἶναι, ὅτι κατὰ τοῦτον τὸν νόμον ἂν\nεἴη καὶ τὸ κρείττονα βουλεύσασθαι.\nἈνάξανδρος ὁ Εὐρυκράτεος, πυνθανομένου τινὸς διὰ τί χρήματα οὐ\nσυνάγουσιν εἰς τὸ δημόσιον, ὅπως ἔφη μὴ οἱ φύλακες αὐτῶν\nγινόμενοι διαφθείρωνται.\nἈναξίλας πρὸς τὸν θαυμάζοντα διὰ τί οἱ ἔφοροι\nτοῖς βασιλεῦσιν οὐχ ὑπεξανίστανται, καὶ ταῦτα ὑπὸ τῶν\nβασιλέων καθιστάμενοι, διὰ τὴν αὐτὴν αἰτίαν ἔφη διʼ ἣν καὶ\nἐφορεύουσιν.\nἈνδροκλείδας ὁ Λάκων πηρωθεὶς τὸ σκέλος κατέταξεν αὑτὸν εἰς τοὺς\nπολεμιστάς· ὡς; δʼ ἐνίσταντὸ\nτινες\nδιακωλύοντες ὅτι ἐπεπήρωτο, ἀλλʼ οὐ φεύγοντα εἶπε μένοντα δὲ\nδεῖ τοῖς ἀντιτεταγμένοις μάχεσθαι.\nἈνταλκίδας ἐν Σαμοθρᾴκῃ μυούμενος, ἐρωτηθεὶς\nὑπὸ τοῦ ἱερέως τί\nδεινότερον δέδρακεν ἐν\nτῷ βίῳ, εἴ τί\nμοι πέπρακται τοιοῦτον, εἴσονται εἶπεν αὐτοὶ οἱ θεοί.\nπρὸς δὲ τὸν ἀμαθεῖς καλοῦντα τοὺς Λακεδαιμονίους; Ἀθηναῖον μόνοι\nγοῦν εἶπεν ἡμεῖς οὐδὲν μεμαθήκαμεν παρʼ ὑμῶν κακόν.\nἑτέρου δʼ Ἀθηναίου· πρὸς αὐτὸν εἰπόντος ἀλλὰ μὴν ἡμεῖς ἀπὸ\nτοῦ Κηφισοῦ πολλάκις ὑμᾶς· ἐδιώξαμεν , ἡμεῖς δέ ἔφη οὐδέποτε ὑμᾶς ἀπὸ τοῦ Εὐρώτα.\nἐρωτηθεὶς δὲ πῶς ἄν τις μάλιστα ἀρέσκοι τοῖς ἀνθρώποις, εἰ\nἣδιστα μέν ἔφη αὐτοῖς διαλέγοιτο,\nὠφελιμώτατα δὲ προσφέροιτο.\nσοφιστοῦ δὲ μέλλοντος ἀναγινώσκειν ἐγκώμιον\nἩρακλέους, τίς γὰρ αὐτόν ἔφη ψέγει;\nπρὸς Ἀγησίλαον πληγέντα ἐν μάχῃ ὑπὸ Θηβαίων ἀπέχεις εἶπε τὰ διδασκάλια, μὴ βουλομένους\nαὐτοὺς\nμηδʼ ἐπισταμένους μάχεσθαι διδάξας. ἐδόκουν γὰρ ταῖς συνεχέσιν\nἐπʼ αὐτοὺς τοῦ Ἀγησιλάου στρατείαις μάχιμοι γεγονέναι.\nτείχη δὲ ἔλεγεν εἶναι τῆς Σπάρτης τοὺς νέους, ὅρια δὲ τὰς\nἐπιδορατίδας.\nπρὸς δὲ τὸν ἐπιζητοῦντα ὅ τι ἐγχειριδίοις βραχέσι κατὰ πόλεμον χρῶνται\nΛακεδαιμόνιοι, διότι εἶπε πλησίον τοῖς πολεμίοις μαχόμεθα.\nἈντίοχος ἐφορεύων\nὡς ἤκουσεν ὅτι Μεσσηνίοις Φίλιππος τὴν χώραν ἔδωκεν, ἠρώτησεν εἰ\nκαὶ δύναμιν αὐτοῖς παρέσχετο ὥστε μαχομένους περὶ τῆς\nχώρας κρατεῖν\nἌρευς, ἐπαινούντων τινῶν οὐκ ἰδίας ἀλλά τινας τῶν ἀλλοτρίων\nγυναικῶν, μὰ τοὺς θεοὺς εἶπε περὶ τῶν καλῶν κἀγαθῶν γυναικῶν οὐδένα δεῖ\nλόγον εἰκῆ λέγεσθαι, ἀγνοεῖσθαι δʼ αὐτὰς τὸ παράπαν, ὁποῖαι\nτυγχάνουσι, πλὴν μόνοις τοῖς συμβιοῦσι.\nδιὰ Σελινοῦντος δέ ποτε τῆς Σικελίας πορευόμενος ἰδὼν ἐπὶ μνήματος;\nἐλεγεῖον ἐπιγεγραμμένον σβεννύντας ποτὲ τούσδε τυραννίδα χάλκεος Ἄρης εἷλε· Σελινοῦντος δʼ ἀμφὶ πύλαις ἔθανον , δικαίως ἔφη ἀπεθάνετε τυραννίδα καιομένην\nἀποσβεννύναι\nἐπιχειρήσαντες· τοὐναντίον\nγὰρ ἔδει ὅλην αὐτὴν ἀφεῖναι κατακαῆναι.\nἀρίστων, ἐπαινοῦντός τινος τὴν τοῦ Κλεομένους χρείαν, ὅτι ἐρωτηθεὶς;\nτί δεῖ τὸν ἀγαθὸν βασιλέα ποιεῖν εἶπε τοὺς μὲν φίλους εὐεργετεῖν\nτοὺς\nδὲ ἐχθροὺς κακῶς ποιεῖν· καὶ\nπόσῳ κρεῖσσον ἔφη ὦ λῷστε, τοὺς μὲν φίλους εὐεργετεῖν\nτοὺς δὲ ἐχθροὺς φίλους ποιεῖν; αὕτη Σωκράτους ὁμολογουμένη\nπρὸς πάντων χρεία οὖσα καὶ εἰς αὐτὸν ἀναφέρεται.\nπυνθανομένου δέ τινος πόσοι Σπαρτιᾶται τὸ πλῆθος, ὅσοι ἱκανοί εἶπε τοὺς ἐχθροὺς ἀπερύκειν.\nτῶν Ἀθηναίων δέ τινος; ἔπαινον ἐπιτάφιον\nἀναγινώσκοντος τῶν πεσόντων ὑπὸ\nΛακεδαιμονίων,\nποδαποὺς οὖν ἔφη τοὺς ἡμετέρους νομίζεις εἶναι νικήσαντας\nτούτους;\nἈρχιδαμίδας πρὸς τὸν ἐπαινοῦντα Χαρίλαν, ὅτι πρὸς ἅπαντας ὁμοίως\nπρᾶος ἦν, καὶ πῶς τις ἔφη δικαίως ἂν ἐπαινοῖτο, εἰ καὶ\nπρὸς τοὺς πονηροὺς πρᾶος εἴη;\nμεμφομένου δέ τινος Ἑκαταῖον τὸν σοφιστήν, ὅτι παραληφθεὶς εἰς τὸ\nσυσσίτιον, αὐτῶν οὐδὲν ἔλεγεν, ἀγνοεῖν μοι δοκεῖς εἶπεν ὅτι ὁ εἰδὼς λόγον καὶ τὸν τοῦ λέγειν\nκαιρὸν οἶδεν.\nἈρχίδαμος ὁ Ζευξιδάμου, πυθομένου τινὸς\n\nαὐτοῦ τίνες προεστήκασι τῆς· Σπάρτης, οἱ νόμοι καὶ τὰ ἀρχεῖα ἔφη κατὰ τοὺς νόμους.\nπρὸς δὲ τὸν ἐπαινοῦντα κιθαρῳδὸν καὶ θαυμάζοντα τὴν δύναμιν αὐτοῦ ὦ λῷστε ἔφη ποῖον γέρας παρὰ σοῦ τοῖς ἀγαθοῖς ἀνδράσιν\nἔσται, ὅταν\nκιθαρῳδὸν οὕτως\nἐπαινῇς;\nἐπεὶ δέ τις αὐτῷ συνιστὰς ψάλτην εἶπεν οὗτος ἀγαθὸς ψάλτης\nἐστίν , παρʼ ἡμῖν δέ γε οὗτος ἔφη ἀγαθὸς\nζωμοποιός, ὡς οὐδὲν διαφέρον διʼ ὀργάνων φωνῆς ἡδονὴν ἐμποιεῖν\nτῆς διʼ ὄψων\n\nκαὶ ζωμοῦ σκευασίας.\nὑπισχνουμένου δέ τινος αὐτῷ τὸν οἶνον ἡδὺν ποιήσειν, πρὸς τί; ἔφη καὶ γὰρ δαπανηθήσεται πλείων καὶ ποιήσει τὰ ἀνδρεῖα\nἀχρηστότερα.\nἐπιὼν δὲ τὴν Κορινθίων πόλιν μετὰ στρατεύματος\nεἶδεν ἐκ του περὶ τὸ τεῖχος τόπου λαγωοὺς ἀναστάντας· εἶπεν οὖν\nπρός τοὺς συστρατιώτας, εὐάλωτοι ἡμῖν οἱ πολέμιοί εἰσι.\nδύο δέ τινων διαιτητὴν αὐτὸν λαβόντων,\n\nἀγαγὼν εἰς τὸ τῆς Χαλκιοίκου τέμενος ἐξώρκισεν ἐμμεῖναι τοῖς·\nκριθεῖσιν αὐτούς· ὀμοσάντων δὲ ἐκείνων κρίνω τοίνυν ἔφη μὴ\nπρότερον ἀπελθεῖν ὑμᾶς ἐκ τοῦ τεμένους, πρὶν ἂν τὰ πρὸς ἀλλήλους\nδιαλύσησθε.\nταῖς δὲ θυγατράσιν αὐτοῦ ἱματισμὸν πολυτελῆ Διονυσίου τοῦ Σικελίας\nτυράννου πέμψαντος, οὐκ ἐδέξατο εἰπών φοβοῦμαι μὴ περιθέμεναι αἱ\nκόραι φανῶσί μοι αἰσχραί.\nθεασάμενος δὲ τὸν υἱὸν προπετῶς μαχόμενον\nἈθηναίοις ἢ τῇ δυνάμει πρόσθες ἔφη ἢ τοῦ φρονήματος\nὕφες.\nἈρχίδαμος ὁ Ἀγησιλάου, Φιλίππου μετὰ τὴν ἐν Χαιρωνείᾳ μάχην\nσκληροτέραν αὐτῷ ἐπιστολὴν\nγράψαντος , ἀντέγραψεν εἰ μετρήσαις τὴν σαυτοῦ\nσκιάν, οὐκ ἂν εὕροις αὐτὴν μείζονα\nγεγενημένην ἢ πρὶν νικᾶν.\nἐρωτηθεὶς δὲ πόσης χώρας κρατοῦσιν οἱ Σπαρτιᾶται ὅσης ἄν ἔφη τῷ δόρατι ἐφίκωνται.\nΠεριάνδρου δὲ τοῦ ἰατροῦ ἀξιολόγου κατὰ\n\nτέχνην ὄντος καὶ ἐπαινουμένου ἐς τὰ μάλιστα, φαῦλα δὲ ποιήματα\nγράφοντος, τί δήποτε, ὦ Περίανδρε εἶπεν ἀντὶ χαρίεντος ἰατροῦ κακὸς ποιητὴς\nκαλεῖσθαι ἐπιθυμεῖς;\nἐν δὲ τῷ πρὸς Φίλιππον πολέμῳ συμβουλευόντων τινῶν ὅτι πόρρω τῆς\nοἰκείας τὴν μάχην\nσυνάπτειν δεῖ, ἀλλʼ\nοὐ τοῦτο ἔφη ὁρᾶν δεῖ, ἀλλʼ οἷ μαχούμενοι κρείσσονες τῶν\nπολεμίων ἐσόμεθα.\nπρὸς δὲ τοὺς ἐπαινοῦντας αὐτόν, ὅτε τὴν πρὸς Ἀρκάδας μάχην\nἐνίκησε, βέλτιον ἂν ἦν, εἰ τῇ φρονήσει ἔφη αὐτοὺς\nἐνικῶμεν μᾶλλον ἢ τῇ\nἰσχύι.\nὅτε δὲ εἰς Ἀρκαδίαν ἐνέβαλε, πυθόμενος βοηθεῖν αὐτοῖς Ἠλείους\nἐπέστειλεν αὐτοῖς Ἀρχίδαμος Ἠλείοις· καλὸν ἡσυχία.\nτῶν δὲ συμμάχων ἐν τῷ Πελοποννησιακῷ\n\nπολέμῳ ἐπιζητούντων, πόσα χρήματα ἀρκέσει, καὶ ἀξιούντων ὁρίσαι τοὺς\nφόρους, ὁ πόλεμος ἔφη οὐ τεταγμένα σιτεῖται.\nκαταπελτικὸν δὲ ἰδὼν βέλος τότε πρῶτον ἐκ Σικελίας κομισθὲν ἀνεβόησεν Ἡράκλεις, ἀπόλωλεν\nἀνδρὸς\nἁρετά.\nἐπεὶ δὲ οὐκ ἐβούλοντο Ἕλληνες πείθεσθαι αὐτῷ καὶ λῦσαι τὰς πρὸς\nἈντίγονον καὶ Κρατερὸν\nτοὺς Μακεδόνας ὁμολογίας\nκαὶ ἐλεύθεροι εἶναι, ὡς χαλεπωτέρων ἐσομένων Λακεδαιμονίων ἢ\nΜακεδόνων,\nεἶπε πρόβατον μὲν ἀεὶ τὴν\nαὐτὴν φθέγγεται φωνήν, ἄνθρωπος δὲ πολλὰς καὶ ποικίλας, ἕως ἂν\nτὸ δόξαν ἐπιτελέσῃ.\nἈστυκρατίδας, εἰπόντος τινὸς αὐτῷ μετὰ τὸ ἡττηθῆναι Ἆγιν τὸν\nβασιλέα ἐν τῇ πρὸς Ἀντίπατρον μάχῃ περὶ Μεγάλην πόλιν τί ποιήσετε, ὦ Λακεδαιμόνιοι; ἦ δουλεύσετε Μακεδόσιν; εἶπε τί δέ;\nκωλῦσαι ἂν δύναιτο\nἈντίπατρος μαχομένους ἡμᾶς ἀποθανεῖν ὑπὲρ τῆς Σπάρτης;\nβίας ἐνεδρευθεὶς ὑπὸ Ἰφικράτους τοῦ Ἀθηναίων στρατηγοῦ καὶ\nἐρωτώμενος ὑπὸ τῶν στρατιωτῶν τί δεῖ ποιεῖν, τί γὰρ ἄλλο ἔφη ἢ ὑμᾶς μὲν σῴζεσθαι,\nἐμὲ δὲ\nμαχόμενον ἀποθανεῖν.\nΒρασίδας ἐν ἰσχάσι συλλαβὼν μῦν καὶ δηχθεὶς ἀφῆκεν· εἶτα πρὸς τοὺς\nπαρόντας οὐδὲν οὕτως ἔφη μικρόν ἐστιν, ὃ οὐ σῴζεται\nτολμῶν ἀμύνεσθαι τοὺς ἐπιχειροῦντας.\nἐν δέ τινι μάχῃ διὰ τῆς ἀσπίδος ἀκοντισθεὶς καὶ τὸ δόρυ τοῦ\nτραύματος ἐξελκύσας αὐτῷ τούτῳ\nτὸν πολέμιον ἀπέκτεινε ʼκαὶ πῶς ἐτρώθη\nἐρωτηθεὶς προδούσης με ἔφη τῆς ἀσπίδος.\nἐξελθὼν δὲ ἐπὶ πόλεμον ἔγραψε τοῖς; ἐφόροις\nἅσσα δηλῶμαι πράξω κατὰ πόλεμον ἢ τεθναξοῦμαι.\nἐπεὶ δὲ συνέβη πεσεῖν αὐτὸν ἐλευθεροῦντα τοὺς ἐπὶ\nΘρᾴκης; Ἕλληνας, οἱ δὲ πεμφθέντες εἰς Λακεδαίμονα πρέσβεις τῇ\nμητρὶ αὐτοῦ Ἀργιλεωνίδι προσῆλθον πρῶτον μὲν ἠρώτησεν εἰ καλῶς ὁ\nΒρασίδας ἐτελεύτησεν ἐγκωμιαζόντων δὲ τῶν Θρᾳκῶν\nκαὶ λεγόντων ὡς οὐδεὶς ἄλλος ἐστὶ τοιοῦτος, ἀγνοεῖτε εἶπεν ὦ ξένοι Βρασίδας γὰρ ἦν μὲν ἀνὴρ\nἀγαθός,\nπολλοὺς\nδʼ ἐκείνου κρείσσονας ἔχει ἡ Σπάρτη.\nΔαμωνίδας ταχθεὶς ἔσχατος τοῦ χοροῦ ὑπὸ τοῦ τὸν χορὸν ἱστῶντος εὖγε εἶπεν ὦ χοραγέ, ἐξεῦρες\nπῶς καὶ αὕτη ἡ χώρα ἄτιμος οὖσα ἔντιμος γένηται.\nΔᾶμις πρὸς τὰ ἐπισταλέντα παρὰ τοῦ Ἀλεξάνδρου θεὸν εἶναι\nψηφίσασθαι, συγχωροῦμεν ἔφη Ἀλεξάνδρῳ, ἐὰν θέλῃ, θεὸς\nκαλεῖσθαι.\nΔαμίνδας,\nΦιλίππου ἐμβαλόντος; εἰς Πελοπόννησον καὶ εἰπόντος τινὸς κινδυνεύουσι δεινὰ παθεῖν Λακεδαιμόνιοι , εἰ μὴ τὰς πρὸς αὐτὸν\nδιαλλαγὰς ποιήσονται, ἀνδρόγυνε εἶπε τί δʼ ἂν πάθοιμεν δεινὸν θανάτου\nκαταφρονήσαντες;\nΔερκυλλίδας, Πύρρου τὴν στρατιὰν ἐπὶ τῆς Σπαρτιάτιδος ἔχοντος,\nπεμφθεὶς πρὸς αὐτὸν πρεσβευτής, τοῦ Πύρρου\nπροστάττοντος καταδέχεσθαι τὸν βασιλέα αὐτῶν Κλεώνυμον ἢ γνώσεσθαι ὡς\nοὐδενὸς τῶν ἄλλων ἀνδρειότεροι τυγχάνουσιν, ὑποτυχὼν εἶπεν εἰ μὲν\nθεός ἐστιν, οὐ φοβούμεθα τοῦτον· οὐδὲν γὰρ\nἀδικοῦμεν· εἰ δὲ ἄνθρωπος, οὐχ ἡμῶν γε κρείσσων.\nΔημάρατος, Ὀρόντου πρὸς αὐτὸν σκληρότερον\nὁμιλήσαντος καὶ εἰπόντος τινὸς σκληρῶς\nσοι κέχρηται Ὀρόντης, ὦ Δημάρατε , οὐδὲν ἥμαρτεν εἰς\nἐμὲ εἶπεν οἱ γὰρ πρὸς χάριν ὁμιλοῦντες βλάπτουσιν\nοὐχ οἱ μετὰ ἀπεχθείας.\nἐρωτήσαντος δέ τινος διὰ τί τοὺς μὲν τὰς ἀσπίδας παρʼ αὐτοῖς\nἀποβαλόντας ἀτιμοῦσι, τοὺς δὲ τὰ κράνη καὶ τοὺς θώρακας οὐκέτι, ὅτι ἔφη ταῦτα μὲν ἑαυτῶν χάριν περιτίθενται τὴν δὲ\nἀσπίδα τῆς\nκοινῆς τάξεως ἕνεκα.\nψάλτου δὲ ἀκροώμενος οὐ κακῶς εἶπε φαίνεταί μοι φλυαρεῖν.\nἐν δέ τινι συνεδρίῳ ἐρωτώμενος πότερον διὰ\nμωρίαν ἢ διʼ ἀπορίαν λόγων σιωπᾷ, ἀλλʼ ὅ γε μωρὸς\nοὐκ ἂν δύναιτο\nσιγᾶν ἔφη.\nπυθομένου δέ τινος διὰ τί φεύγει τὴν Σπάρτην βασιλεὺς ὤν, ὅτι ἔφη κρείσσονες αὐτῆς; οἱ νόμοι εἰσί.\nτῶν δὲ Περσῶν τινος διὰ τὸ συνεχὲς τῆς\n\nδωροδοκίας τὸν ἐρώμενον αὐτοῦ ἀπαγαγόντος καὶ λέγοντος ὦ Λάκων,\nτεθήρευκά σου τὸν ἐρώμενον μὰ τοὺς θεούς ἔφη οὐχὶ σύ γε, ἀλλʼ ἠγόρακας.\nἀποστάντος δέ τινος τῶν Περσῶν τοῦ βασιλέως καὶ μεταπεισθέντος ὑπὸ\nΔημαράτου ἐπανελθεῖν καὶ μέλλοντος τοῦ βασιλέως τὸν Πέρσην\nδιαχειρίζεσθαι, αἰσχρόν ἔφη ὦ βασιλεῦ, ὅτε μὲν ἐχθρὸς\nἦν σοι, μὴ δύνασθαι δίκην τῆς\nἀποστάσεως παρʼ\n\nαὐτοῦ λαβεῖν, ὅτε δὲ φίλος γέγονεν, ἀποκτείνειν.\nπρὸς δὲ τὸν παρασιτοῦντα τῷ βασιλεῖ καὶ περὶ τῆς φυγῆς πολλάκις\nἐπισκώπτοντα αὐτὸν οὐ μαχοῦμαί σοι ἔφη, ὦ ξένε· κατανάλωκα\nγὰρ τὴν\nτοῦ βίου τάξιν.\nἘκπρέπης ἔφορος Φρύνιδος τοῦ μουσικοῦ σκεπάρνῳ τὰς δύο τῶν ἐννέα\nἐξέτεμεν, εἰπών μὴ κακούργει τὴν μουσικήν.\nἘπαίνετος πάντων ἔφη τοὺς ψεύστας τῶν ἁμαρτημάτων\nκαὶ τῶν ἀδικημάτων αἰτίους εἶναι.\nΕὐβοίδας ἀκούων τινῶν ἐπαινούντων γυναῖκα ἀλλοτρίαν οὐκ ἀπεδέχετο,\nφήσας ὅλως περὶ γυναικείας φύσεως παρὰ τοῖς ἔξω λόγον εἶναι οὐδένα\nδεῖ.\nΕὐδαμίδας ὁ Ἀρχιδάμου, ἀδελφὸς δὲ Ἄγιδος,\nἰδὼν Ξενοκράτην ἐν Ἀκαδημείᾳ πρεσβύτερον ἤδη μετὰ\nτῶν γνωρίμων φιλοσοφοῦντα, ἐπύθετο τίς ὁ πρεσβύτης· φαμένου δέ τινος\nὅτι σοφὸς ἀνὴρ καὶ τῶν ζητούντων τὴν ἀρετήν, καὶ πότε ἔφη χρήσεται αὐτῇ, ἐὰν ἄρτι ζητῇ;\nἀκούσας δὲ φιλοσόφου διαλεχθέντος ὅτι μόνος ἀγαθὸς στρατηγὸς ὁ σοφός\nἐστιν, ὁ μὲν λόγος ἔφη θαυμαστός· ὁ δὲ λέγων ἄπιστος· οὐ\nγὰρ περισεσάλπιγκται.\nτὴν θέσιν δὲ Ξενοκράτους εἰρηκότος καὶ\n\nκαταπαυομένου, παρῆν ὁ Εὐδαμίδας· ὡς δʼ εἶπέ τις τῶν μετʼ αὐτοῦ ὅτε πάρεσμεν ἡμεῖς, τότε πέπαυται· καλῶς γε ἔφη εἴπερ\nἢδη ἔλεξε ταῦτα ἃ ἔχρῃζε· τοῦ δʼ εἰπόντος καλὸν ἦν\nἀκοῦσαι ἦ καὶ πρὸς δεδειπνηκότα μολόντες εἶπεν ἠξιοῦμεν πάλιν\nαὐτὸν δειπνεῖν;\nπυνθανομένου δέ τινος διὰ τί, τῶν πολιτῶν\nαἱρουμένων τὸν πρὸς Μακεδόνας πόλεμον,\nαὐτὸς ἡσυχίαν ἄγειν δοκιμάζει, ὅτι ἔφη · οὐ χρῄζω\nψευδομένους αὐτοὺς ἐλέγξαι.\nἑτέρου δὲ προφερομένου τὰ κατὰ Περσῶν ἀριστεῖα καὶ προτρέποντος ἐπὶ\nτὸν πόλεμον, ἀγνοεῖν ἔφη μοι δοκεῖς γε , ὅτι ταὐτόν ἐστι\nχιλίων προβάτων κρατήσαντα πεντήκοντα λύκοις μάχεσθαι.\nψάλτου δέ τινος· εὐημερήσαντος, ἠρώτησαν αὐτὸν ποδαπός τις αὐτῷ δοκεῖ\nεἶναι, μέγας ἔφη κηληκτὰς ἐν μικρῷ πράγματι.\nἐπαινοῦντος δέ τινος τὰς Ἀθήνας, ἔφη καὶ τίς\nἂν ταύτην τὴν πόλιν δεόντως ἐπαινοίη, ἣν οὐδεὶς ἔστερξε\nγενόμενος βελτίων;\nἈργείου δέ τινος λέγοντος, ὡς φαυλότεροι γίνονται κατὰ τὰς ἀποδημίας\nοἱ Λάκωνες ἐξιστάμενοι\n\nτῶν πατρίων νόμων, ἀλλʼ οὐχ ὑμεῖς γε ἔφη εἰς τὴν Σπάρτην ἐλθόντες χείρονες\nἀλλὰ βελτίονες γίνεσθε.\nἈλεξάνδρου δὲ κηρύξαντος ἐν Ὀλυμπίᾳ κατιέναι τοὺς φυγάδας ἅπαντας\nεἰς τὴν ἰδίαν πλὴν Θηβαίων,\nἀτυχὲς μέν ἔφη ὦ Θηβαῖοι τὸ κήρυγμα ἀλλʼ ἔνδοξον μόνους\nγὰρ ὑμᾶς φοβεῖται Ἀλέξανδρος.\nἐρωτηθεὶς δὲ τίνος ἕνεκα πρὸ τῶν κινδύνων ταῖς Μούσαις σφαγιάζουσιν, ὅπως ἔφη αἱ πράξεις λόγων ἀγαθῶν τυγχάνωσιν.\nΕὐρυκρατίδας ὁ\nἈναξανδρίδου, πυθομένου τινὸς διὰ τί τὰ\nπερὶ τῶν συμβολαίων δίκαια ἑκάστης κρίνουσιν οἱ ἔφοροι, ὅπως ἔφη καὶ ἐν πολεμίοις πιστεύωμεν ἀλλήλοις.\nΖευξίδαμος, πυνθανομένου τινὸς διὰ τί\nπερὶ\nτῆς ἀνδρείας νόμους ἀγράφους τηροῦσι καὶ νέοις ἀπογραψάμενοι οὐ\nδιδόασιν ἀναγινώσκειν, ὅτι ἔφη συνεθίζεσθαι δεῖ ταῖς ἀνδραγαθίαις κρεῖττον ἢ ταῖς γραφαῖς\nπροσέχειν.\nΑἰτωλοῦ δέ τινος λέγοντος ὅτι τοῖς ἀνδραγαθεῖν δυναμένοις κρείσσων\nτῆς εἰρήνης ὁ πόλεμος, οὐ μὰ τοὺς θεούς ἔφη ἀλλὰ τούτοις\nκρείσσων ὁ θάνατος τῆς ζωῆς.\nἩρώνδας, Ἀθήνησιν ἁλόντος; τινὸς γραφὴν\nἀργίας, παρὼν καὶ πυθόμενος ἐκέλευσεν ἐπιδεῖξαι αὑτῷ τὸν τὴν\nἐλευθερίαν δίκην ἡττηθέντα.\nΘεαρίδας ξίφος ἀκονῶν καὶ ἐρωτώμενος, εἰ ὀξύ ἐστιν, εἶπεν ὀξύτερον διαβολῆς.\nΘεμιστέας προεῖπε μὲν\nΛεωνίδᾳ τῷ βασιλεῖ τὴν\nγενησομένην ἀπώλειαν περὶ Θερμοπύλας αὐτοῦ τε καὶ τῶν\nσυστρατευομένων αὐτῷ , μάντις ὤν· ἀποπεμπόμενος δὲ ὑπὸ τοῦ Λεωνίδα\nεἰς· τὴν Λακεδαίμονα προφάσει τοῦ ἀπαγγεῖλαι τὰ συμβησόμενα, ταῖς\nδʼ ἀληθείαις ἵνα μὴ παραπόληται, οὐκ\nἠνέσχετο ἀλλʼ εἶπε μαχητὴς ἐπέμφθην οὐκ ἀγγελιαφόρος.\nΘεόπομπος πρὸς τὸν ἐρωτήσαντα πῶς ἄν τις ἀσφαλέστατα τηροίη τὴν\nβασιλείαν, εἰ τοῖς μὲν φίλοις ἔφη μεταδιδοίη παρρησίας\nδικαίας, τοὺς δὲ ἀρχομένους\nκατὰ\nδύναμιν μὴ περιορῴη ἀδικουμένους.\nπρὸς δὲ τὸν ξένον τὸν λέγοντα ὅτι παρὰ τοῖς\nαὑτοῦ πολίταις\nκαλεῖται φιλολάκων, κρεῖσσον ἔφη ἦν σε φιλοπολίτην ἢ\nφιλολάκωνα καλεῖσθαι.\nτοῦ δʼ ἐκ τῆς Ἤλιδος πρεσβευτοῦ εἰπόντος ὅτι διὰ τοῦτʼ αὐτὸν\nἐξαπέστειλαν οἱ πολῖται, ὅτι\nμόνος τὸν\nΛακωνικὸν ἐζήλωσε βίον, καὶ πότερον ἔφη ὁ σὸς ἢ ὁ τῶν\nἄλλων πολιτῶν βίος βελτίων ἐστί; τοῦ δὲ εἰπόντος τὸν αὑτοῦ, πῶς οὖν ἂν ἔφη αὕτη ἡ πόλις σῴζοιτο, ἐν πολλῶν ὄντων\nεἷς μόνος ἀγαθός ἐστι;\nλέγοντος δέ τινος ὅτι ἡ Σπάρτη σῴζεται διὰ τοὺς βασιλεῖς ἀρχικοὺς\nὄντας, οὔκ ἔφη ἀλλὰ διὰ τοὺς πολίτας πειθαρχικοὺς ὄντας.\nΠυλίων δὲ αὐτῷ μείζονας τιμὰς ψηφισαμένων, ἀντέγραψεν ὅτι τὰς μὲν\nμετρίας ὁ χρόνος αὔξει,\nτὰς δʼ\nὑπεραιρούσας ἀφανίζει.\nἐπιδεικνυμένου δέ τινος αὐτῷ τεῖχος καὶ πυνθανομένου εἰ καρτερὸν καὶ\nὑψηλόν, οὐδʼ εἰ γυναικῶν εἶπεν ἦν.\nΘωρυκίων ἐκ Δελφῶν παραγενόμενος, ἰδὼν τὸ\nΦιλίππου στρατόπεδον ἐν Ἰσθμῷ τὰ στενὰ\nκατειληφότος, κακούς ἔφη πυλωροὺς ὑμᾶς, ὦ Κορίνθιοι, ἡ\nΠελοπόννησος ἔχει.\nΘεκταμένης, καταγνόντων αὐτοῦ θάνατον τῶν ἐφόρων, ἀπῄει μειδιῶν· καί\nτινος τῶν παρόντων ἐρωτήσαντος εἰ καὶ καταφρονεῖ τῶν\nτῆς Σπάρτης νομίμων, οὐχί εἶπεν ἀλλὰ γέγηθα, ὅτι δεῖ με\nτὴν ζημίαν ἐκτῖσαι ταύτην, παρʼ οὐδενὸς οὔτε τι αἰτήσαντα οὔτε δανεισάμενον.\nἹππόδαμος, ὅτε\nἎγις Ἀρχιδάμῳ παρετάσσετο, συμπεμφθεὶς\nτῷ Ἄγιδι εἰς Σπάρτην ἐπεῖ τὰς χρείας παρέχεσθαι, ἀλλʼ οὗτος\nἔφη οὔτοι κάλλιον θάνατον\nἀποθανοῦμαι ὑπὲρ Σπάρτας ἀνδραγαθῶν ἦν δὲ βεβιωκὼς ὑπὲρ τὰ\nὀγδοήκοντα ἔτη· καὶ μετὰ ταῦτα\nλαβὼν τὰ\nὅπλα καὶ στὰς ἐν δεξιᾷ τοῦ βασιλέως, μαχόμενος ἀποθνῄσκει.\nἹπποκρατίδας πρὸς τὸν τῆς Καρίας σατράπην ἐπιστείλαντα, διότι\nΛακεδαιμόνιος ἀνὴρ ἐπιβουλευόντων\n\nτινῶν συνειδὼς τὴν\nἐπιβουλὴν κατεσιώπησε, καὶ προσθέντος πῶς χρήσηται αὐτῷ, ἀντέγραψεν εἰ μὲν μέγα τι ἀγαθὸν αὐτὸν πεποίηκας, κατάκτανε· εἰ δὲ μὴ , ἐκ\nτῆς χώρας ἔκβαλε δειλὸν πρὸς ἀρετὴν ὄντα.\nἀπαντήσαντος δέ ποτε αὐτῷ μειρακίου, ᾧ\n\nἠκολούθει ἐραστής τις, καὶ διατραπέντος, μετὰ τοιούτων ἔφη βαδίζειν δεῖ, μεθʼ ὧν ὀφθεὶς τὴν αὐτὴν χρόαν τηρήσεις.\nΚαλλικρατίδας ναύαρχος, τῶν Λυσάνδρου φίλων ἀξιούντων ἐπιτρέψαι\nαὐτοῖς ἕνα τινὰ τῶν ἐχθρῶν\nἀνελεῖν καὶ λαβεῖν πεντήκοντα τάλαντα, καίτοι σφόδρα\nδεόμενος χρημάτων εἰς ὀψώνια τοῖς ναύταις\n\nοὐ συνεχώρησε. Κλέανδρος δὲ σύμβουλος ὤν ἀλλʼ ἔγωγʼ ἂν\nἔλαβον εἶπεν εἰ σὺ ἤμην· καὶ γὰρ αὐτός εἶπεν εἰ σὺ ἦν.\nπαραγενόμενος δὲ πρὸς Κῦρον τὸν νεώτερον εἰς Σάρδεις, σύμμαχον ὄντα\nΛακεδαιμονίοις, ἐπὶ\nχρήματα τῷ ναυτικῷ,\nτῇ μὲν πρώτῃ ἡμέρᾳ ἐκέλευσεν εἰσαγγεῖλαι ὅτι βούλεται Κύρῳ\nἐντυχεῖν ὡς δʼ ἤκουσε πίνειν, προσμενῶ εἶπεν ἕως ἂν\nπίῃ. καὶ\n\nτότε μὲν ἀπηλλάγη, ὡς ἔγνω οὐχ οἷόν τε εἶναι συμβαλεῖν αὐτῷ\nἐκείνῃ τῇ ἡμέρᾳ, δόξας ἀγροικότερος\n\nεἶναι. τῇ δʼ ἐχομένῃ, ὡς πάλιν αὐτὸν πίνειν ἤκουσε καὶ οὐ\nπροϊόντα, φήσας οὐχ οὕτω σπουδαστέον\nχρήματα λαβεῖν ὡς μηδὲν ἀνάξιον τῆς Σπάρτης ποιεῖν, ἀπηλλάγη\nεἰς Ἔφεσον, πολλὰ μὲν ἐπαρώμενος κακὰ τοῖς πρώτοις ἐντρυφηθεῖσιν\nὑπὸ βαρβάρων καὶ διδάξασιν\nαὐτοὺς\nὑβρίζειν διὰ πλοῦτον· ὤμνυε δὲ πρὸς τοὺς\nπαρόντας ὡς, ὅταν πρῶτον εἰς Σπάρτην παραγένηται, πάντα ποιήσει ὑπὲρ τοῦ διαλλάξαι τοὺς Ἕλληνας, ὡς φοβερώτεροι τοῖς\nβαρβάροις εἶεν καὶ παύσαιντο\nτῆς ἐκείνων ἐπʼ ἀλλήλους δεόμενοι δυνάμεως.\nἐρωτηθεὶς δὲ ὁποῖοι ἄνδρες εἰσὶν οἱ Ἴωνες, ἐλεύθεροι μένʼ ἔφη κακοί, δοῦλοι δὲ ἀγαθοί.\nτοῦ δὲ Κύρου τὸν μισθὸν προπέμψαντος τοῖς στρατιώταις καὶ ξένια\nαὐτῷ, μόνον ἔλαβε τὸν μισθὸν τὰ δὲ ξένια ἀνέπεμψε, φήσας μὴ δεῖν\nφιλίαν αὐτῷ ἰδίαν πρὸς αὐτὸν εἶναι, ἀλλὰ τὴν κοινὴν πρὸς ἅπαντας\nΛακεδαιμονίους γεγονυῖαν καὶ αὐτῷ\nὑπάρχειν.\nμέλλων δὲ περὶ τὰς Ἀργινούσας ναυμαχεῖν, Ἕρμωνος τοῦ κυβερνήτου\nεἰπόντος ὅτι καλῶς ἔχει\nἀποπλεῦσαι, αἱ γὰρ τριήρεις τῶν Ἀθηναίων πολλῷ πλείους\nεἰσίν, εἶπε καὶ τί τοῦτο; ἀλλὰ φεύγειν αἰσχρὸν\nκαὶ βλαβερὸν τῇ Σπάρτῃ· μένοντα δὲ ἢ\nἀποθανεῖν ἢ νικᾶν ἄριστον.\nΠροθυσάμενος δέ, ὡς ἤκουσε τοῦ μάντεως σημαίνεσθαι διὰ τῶν ἐμπύρων\nτῷ μὲν στρατῷ νίκην τῷ δὲ στρατηγοῦντι θάνατον , οὐδὲν καταπλαγεὶς\nεἶπεν οὐ παρʼ ἕνα τὰ Σπάρτας· ἀποθανόντος; γάρ μου οὐδὲν ἡ πατρὶς\nἐλαττωθήσεται· εἴξαντος δὲ τοῖς πολεμίοις, ἐλαττωθήσεται. ἀποδείξας οὖν ἀνθʼ ἑαυτοῦ Κλέανδρον ἡγεμόνα ὥρμησεν ἐπὶ τὴν\nναυμαχίαν, καὶ μαχόμενος ἐτελεύτα.\nΚλεόμβροτος ὁ\nΠαυσανίου, ξένου τινὸς διαφερομένου πρὸς τὸν πατέρα περὶ ἀρετῆς, μέχρι τοὺτου εἶπεν κρείσσων σού ἐστιν ὁ πατήρ, μέχρι ἂν\nκαὶ σὺ γεννήσῃς.\nΚλεομένης ὁ Ἀναξανδρίδεω τὸν μὲν Ὅμηρον\nΛακεδαιμονίων εἶναι ποιητὴν ἔφη, τὸν δὲ Ἡσίοδον\nτῶν εἱλώτων· τὸν μὲν γὰρ ὡς χρὴ πολεμεῖν, τὸν δὲ ὡς χρὴ γεωργεῖν\nπαρηγγελκέναι.\nἀνοχὰς δὲ ἑφθημέρους πρὸς Ἀργείους ποιησάμενος, φυλάξας αὐτοὺς τῇ\nτρίτῃ νυκτὶ κοιμωμένους\nδιὰ τὸ πεποιθέναι\nταῖς σπονδαῖς, ἐπέθετο· καὶ\nτοὺς μὲν ἀπέκτεινε, τοὺς δὲ αἰχμαλώτους ἔλαβεν.\nὀνειδιζόμενος δὲ ἐπὶ τῇ παραβάσει τῶν ὅρκων, οὐκ ἔφη\nπροσομωμοκέναι ταῖς ἡμέραις τὰς νύκτας· ἄλλως τε καὶ ὅ τι ἂν κακόν\nτις ποιῇ τοὺς πολεμίους,\nτοῦτο καὶ παρὰ\nθεοῖς καὶ παρὰ ἀνθρώποις δίκης ὑπέρτερον νομίζεσθαι.\nσυνέβη δʼ αὐτῷ τοῦ μὲν Ἄργους, διʼ ὃ παρεσπόνδησεν, ἀποπεσεῖν διὰ\nτὸ τὰς γυναῖκας τὰ ἀπὸ τῶν ἱερῶν καθελούσας ὅπλα τούτοις αὐτὸν\nἀμύνεσθαι\nκαὶ ὕστερον δὲ τῶν φρενῶν ἔξω\nγενόμενον δράξασθαί τινος μαχαιρίου καὶ αὑτὸν ἀνατεμεῖν ἀπὸ τῶν\nσφυρῶν ἕως ἐπὶ τοὺς καιρίους τόπους, καὶ οὕτως ἐκλιπεῖν τὸν βίον\nγελῶντα καὶ σεσηρότα.\nτοῦ δὲ μάντεως ἀποτρέποντος μὴ ἄγειν ἐπὶ\nτὴν Ἀργείων πόλιν τὸ στράτευμα· τὴν γὰρ ἐπάνοδον αἰσχρὰν\nγενήσεσθαι· προσελθὼν τῇ πόλει ὡς τὰς μὲν πύλας κεκλεισμένας εἶδε ,\nτὰς δὲ γυναῖκας ἐπὶ τῶν τειχῶν, αὕτη σοι ἔφη ἡ ἐπάνοδος\nαἰσχρὰ φαίνεται εἶναι, ἐν τῶν ἀνδρῶν τεθνηκότων αἱ\nγυναῖκες τὰς πύλας κεκλείκασι;\nπρὸς δὲ τοὺς λοιδοροῦντας αὐτὸν τῶν Ἀργείων ὡς ἐπίορκον καὶ ἀσεβῆ τοῦ μὲν κακῶς λέγειν ἔφη ὑμεῖς κύριοι, τοῦ δὲ κακῶς\nὑμᾶς ποιεῖν ἐγώ.\nτοῖς δὲ ἀπὸ τῆς Σάμου πρέσβεσι παρακαλοῦσιν αὐτὸν\nΠολυκράτει τῷ τυράννῳ πολεμεῖν καὶ διὰ τοῦτο μακρολογοῦσιν, ὧν\nεἰρήκατε ἔφη τὰ μὲν ἐξ ἀρχῆς οὐ μέμνημαι, διὰ τοῦτο δὲ\nκαὶ τὰ μέσα οὐ συνίημι· τὰ δʼ ἐπὶ πᾶσιν οὐ δοκιμάζω.\nΠειρατοῦ δὲ καταδραμόντος τὴν χώραν καί, ὡς ἑάλω, λέγοντος ὅτι τροφὴν οὐκ εἶχον τοῖς στρατιώταις παρέχειν, πρὸς τοὺς ἔχοντας\nοὖν ἑκοντὶ δʼ οὐ διδόντας βίᾳ ληψόμενος ἦλθον· ἔφη σύντομος ἡ πονηρία.\nφαύλου δέ τινος αὐτὸν κακῶς λέγοντος ἆρα διὰ τοῦτο ἔφη πάντας σὺ κακῶς λέγεις, ἵνα ἀπολογούμενοι μὴ εὐκαιρῶμεν περὶ\nτῆς; σῆς κακίας λέγειν;\nτῶν δὲ πολιτῶν τινος λέγοντος, ὅτι τὸν ἀγαθὸν βασιλέα πάντῃ πάντως\nπρᾶον εἶναι δεῖ, οὐκοῦν\nἔφη ἄχρι τοῦ μὴ εὐκαταφρόνητον εἶναι.\nἙλκυσθεὶς δὲ νόσῳ μακρᾷ, ἐπεὶ καθαρταῖς καὶ μάντεσι προσεῖχε τὸ\nπρὶν οὐ προσέχων, θαυμάζοντός τινος, τί θαυμάζεις; ἔφη οὐ\nγάρ εἰμι ὁ αὐτὸς νῦν καὶ τότε· οὐκ ὢν δὲ ὁ αὐτὸς οὐδὲ τὰ\nαὐτὰ δοκιμάζω.\nσοφιστοῦ δέ τινος περὶ ἀνδρείας λέγοντος, πλείω ἐγέλασε· τοῦ δὲ\nεἰπόντος τί γελᾷς, Κλεόμενες, περὶ ἀνδρείας λέγοντος ἀκούων, καὶ\nταῦτα βασιλεὺς ὤν; ὅτι ἔφη ξένε καὶ ἡ χελιδὼν εἰ περὶ\nαὐτῆς ἔλεγε, τὸ αὐτὸ τοῦτο ἂν ἐποίουν· εἰ δὲ ἀετός,\nπολλὴν ἂν εἶχον ἠρεμίαν.\nτῶν δὲ Ἀργείων τὴν προτέραν ἧτταν φασκόντων ἀναμαχεῖσθαι, θαυμάζω ἔφη εἰ δύο συλλαβῶν προσθήκῃ\nνῦν κρείσσονες ἐγένεσθε ἢ πρόσθεν ἦτε.\nλοιδοροῦντος δέ τινος αὐτὸν καὶ φήσαντος θρυπτικὸς εἶ, ὦ\nΚλεόμενες, ἀλλὰ κρεῖσσον ἔφη\nἢ ἄδικον εἶναι· σὺ δὲ φιλοχρήματος; καίπερ ἱκανὰ κεκτημένος.\nψάλτην δέ τις αὐτῷ βουλόμενος συστῆσαι\nτά τε ἄλλα τὸν ἄνδρα ἐπῄνει καὶ ψάλτην\nαὐτὸν ἔφη κράτιστον εἶναι τῶν Ἑλλήνων ὁ δὲ δείξας τινὰ\nτῶν πλησίον νὴ τοὺς θεούς ἔφη οὗτος παρʼ ἐμοὶ ζωμοποιός.\nΜαιάνδρου δὲ τοῦ τῆς\nΣάμου τυράννου διὰ τὴν Περσῶν ἔφοδον εἰς Σπάρτην φυγόντος καὶ\nἐπιδείξαντος ὅσα κεκομίκει χρύσεά τε καὶ ἀργύρεα\nἐκπώματα χαριζομένου τε ὅσα βούλεται, ἔλαβε μὲν οὐδέν,\nεὐλαβούμενος δὲ μὴ ἑτέροις τισὶ τῶν ἀστῶν διαδῷ, πορευθεὶς ἐπὶ\nτοὺς ἐφόρους ἄμεινον ἔφη εἶναι τῇ Σπάρτῃ τὸν ξένον ἑαυτοῦ\nΣάμιον ἀπαλλάττεσθαι τῆς Πελοποννήσου, ἵνα μὴ πείσῃ τινὰ\n\nτῶν Σπαρτιατῶν\nκακὸν γενέσθαι οἱ δὲ ὑπακούσαντες ἐξεκήρυξαν τὸν Μαίανδρον αὐτῆς\nἡμέρας.\nεἰπόντος δέ τινος διὰ τί πολεμοῦντας ὑμῖν Ἀργείους πολλάκις\nκρατήσαντες οὐκ ἀνῃρήκατε; οὐδʼ ἂν ἀνέλοιμεν ἔφη ὡς ἂν γυμναστὰς τοῖς νέοισιν\nἔχοιμεν.\nπυνθανομένου δέ τινος αὐτοῦ διὰ τί Σπαρτιᾶται τοῖς θεοῖς οὐκ\nἀνατιθέασι τὰ ἀπὸ τῶν πολεμίων σκῦλα, ὅτι ἔφη ἀπὸ δειλῶν\nἐστι.\nΚλεομένης ὁ Κλεομβρότου, διδόντος αὐτῷ τινος μαχίμους ἀλεκτρυόνας καὶ\nλέγοντος ὅτι μαχόμενοι ἀποθνῄσκουσι περὶ νίκης, τῶν κατακτεινόντων\nτοίνυν αὐτούς ἔφη τινὰς δός μοι, ἐκεῖνοι γὰρ τούτων\nἀμείνους.\nΛάβωτος, μακρολογοῦντός τινος, εἶπε τί μοι μικρῶν πέρι μεγάλα\nφροιμιάζῃ; ὅσον γὰρ εἴη πρᾶγμα, τοσοῦτον καὶ ὁ λόγος ᾧ\nχρῆσαι.\nΛεωτυχίδας ὁ πρῶτος, λέγοντός τινος ὡς\nἔστιν εὐμετάβολος, διὰ τοὺς\nκαιρούς ἔφη οὐχ ὡς\nὑμεῖς διὰ\nτὴν αὑτῶν κακίαν.\nπρὸς δὲ τὸν ἐρωτῶντα πῶς ἄν τις μάλιστα διαφυλάσσοι τὰ παρόντα τῶν\nἀγαθῶν, εἶπεν εἰ μὴ πάντα τῇ τύχῃ πιστεύοι\nἐρωτηθεὶς δὲ τί δεῖ μάλιστα μανθάνειν τοὺς ἐλευθέρους παῖδας, ταῦτʼ ἔφη ὅσαπερ ἂν αὐτοὺς ὠφελήσειαν ἄνδρας\nγενομένους.\nπυνθανομένου δέ τινος διὰ τίνα αἰτίαν ὀλιγοποτοῦσιν οἱ Σπαρτιᾶται,\nἔφη ἵνα μὴ ἄλλοι ὑπὲρ\nἡμῶν\nβουλεύωνται, ἀλλʼ ἡμεῖς ὑπὲρ ἄλλων.\nΛεωτυχίδας ὁ Ἀρίστωνος πρὸς τὸν εἰπόντα ὅτι κακῶς αὐτὸν οἱ τοῦ\nΔημαράτου λέγουσι μὰ τοὺς θεούς ἔφη οὐ\nθαυμάζω, καλῶς γὰρ λέγειν οὐδεὶς ἂν αὐτῶν δυνηθείη.\nτῇ δʼ ἐγγυτέρω πύλῃ δράκοντος περὶ τὴν κλεῖν ἑλιχθέντος καὶ τῶν\nμάντεων τέρας ἀποφαινομένων\nεἶναι, οὔτι\nἔμοιγʼ ἔφη δοκεῖ, ἀλλʼ εἰ ἡ κλεὶς; τῷ δράκοντι περιειλίχθη, τέρας ἂν ἦν.\nπρὸς Φίλιππον τὸν ὀρφεοτελεστὴν παντελῶς πτωχὸν ὄντα, λέγοντα δʼ ὅτι\nοἱ παρʼ αὐτῷ μυηθέντες μετὰ τὴν τοῦ βίου τελευτὴν εὐδαιμονοῦσι,\nτί οὖν, ὦ ἀνόητε εἶπεν οὐ τὴν ταχίστην ἀποθνήσκεις,\nἵνʼ ἅμα\nπαύσῃ κακοδαιμονίαν καὶ πενίαν κλαίων;\nπυθομένου δέ τινος διὰ τί τὰ ἀπὸ τῶν πολεμίων ὅπλα τοῖς θεοῖς οὐκ\nἀνατιθέασιν, ἔφη ὅτι\nτὰ διὰ τὴν δειλίαν τῶν κεκτημένων θηραθέντα οὔτε τοὺς νέους ὁρᾶν\nκαλὸν οὔτε τοῖς θεοῖς ἀνατιθέναι.\nλέων ὁ Εὐρυκρατίδα ἐρωτηθείς, ποίαν τις ἂν πόλιν οἰκήσας ἀσφαλῶς\nοἰκοίη, ὅπου ἔφη μήτε\nπλείω\nμήτε ἐλάσσονα κεκτήσονται οἱ ἐνοικοῦντες· καὶ ὅπου τὸ μὲν δίκαιον\nἰσχύσει, τὸ δὲ ἄδικον ἀσθενὲς ἔσται.\nὁρῶν δὲ τοὺς ἐν Ὀλυμπίᾳ δρομεῖς σπουδάζοντας περὶ τὴν ἄφεσιν ἵνα\nπλεονεκτήσωσιν, ὅσῳ\nμᾶλλον ἔφη οἱ δρομεῖς σπουδάζουσι περὶ τῆς ταχυτῆτος ἢ περὶ τῆς δικαιοσύνης\nἀκαίρως δέ τινος περὶ πραγμάτων οὐκ ἀχρήστων διαλεχθέντος, ὦ\nξένε εἶπεν οὐκ ἐν δέοντι χρῇ τῷ δέοντι.\nΛεωνίδας ὁ Ἀναξανδρίδα, ἀδελφὸς δὲ Κλεομένους,\n\nπρός τινα εἰπόντα πλὴν τοῦ βασιλεύειν ἡμῶν οὐδὲν διαφέρεις, ἀλλʼ οὐκ ἄν ἔφη εἰ μὴ βελτίων ὑμῶν ἤμην, ἐβασίλευον.\nτῆς δὲ γυναικὸς αὐτοῦ Γοργοῦς πυνθανομένης, ὅτε εἰς Θερμοπύλας\nἐξῄει τῷ Πέρσῃ μαχούμενος,\nεἴ τι\nαὐτῇ ἐντέλλεται, ἔφη ἀγαθοῖς γαμεῖσθαι καὶ ἀγαθά τίκτειν.\nλεγόντων δὲ τῶν ἐφόρων ὀλίγους ἄγειν αὐτὸν εἰς Θερμοπύλας, οὐκ\nἄλλας ἔφη πρὸς ἣν βαδίζομεν πρᾶξιν.\nπάλιν δὲ αὐτῶν εἰπόντων μή τι ἕτερόν διέγνωκας ποιεῖν ἢ τὰς\nπαρόδους τῶν βαρβάρων\nκωλύειν; τῷ λόγῳ ἔφη τῷ δʼ ἔργῳ ἀποθανούμενος ὑπὲρ τῶν Ἑλλήνων.\nγενόμενος δὲ ἐν Θερμοπύλαις πρὸς τοὺς\n\nσυστρατιώτας εἶπε λέγοντι τὸν βάρβαρον ἐγγύθι γενόμενον\nἄμμε δὲ χρονοτριβέειν ἤδη γὰρ\nκτάμεν\nτὼς βαρβάρως ἢ αὐτοὶ τεθνάμεν θέλομες.\nλέγοντος δέ τινος ἀπὸ τῶν ὀιστευμάτων τῶν\nβαρβάρων οὐδὲ τὸν ἣλιον ἰδεῖν ἔστιν, οὐκοῦν ἔφη χάριεν, εἰ ὑπὸ σκιὰν αὐτοῖς μαχεσόμεθα.\nἄλλου δὲ εἰπόντος πάρεισιν ἐγγὺς ἡμῶν, οὐκοῦν ἔφη καὶ ἡμεῖς αὐτῶν ἐγγύς.\nεἰπόντος δέ τινος ὦ Λεωνίδα, πρὸς πολλοὺς μετʼ ὀλίγων\nδιακινδυνεύσων οὕτω πάρει; εἰ μὲν οἴεσθέ με ἔφη τῷ πλήθει, οὐδὲ ἡ πᾶσα Ἑλλὰς\nἀρκεῖ· βραχεῖα\nγὰρ μοῖρα τοῦ ἐκείνων πλήθους ἐστίν· εἰ δὲ ταῖς ἀρεταῖς, καὶ\nοὗτος ὁ ἀριθμὸς ἱκανός.\nἄλλου δὲ τὰ αὐτὰ λέγοντος, καὶ μήν εἶπεν πολλοὺς ἐπάγομαι\nὡς ἀποθανουμένους.\nΞέρξου δὲ γράψαντος αὐτῷ ἔξεστί σοι μὴ θεομαχοῦντι, μετʼ ἐμοῦ\nδὲ τασσομένῳ τῆς Ἑλλάδος μοναρχεῖν· ἀντέγραψεν εἰ τὰ καλὰ τοῦ\nβίου γινώσκοις,\nἀπέστης ἂν τῆς τῶν\nἀλλοτρίων ἐπιθυμίας· ἐμοὶ δὲ κρείσσων ὁ ὑπὲρ τῆς Ἑλλάδος\nθάνατος τοῦ μοναρχεῖν τῶν ὁμοφύλων.\nπάλιν δὲ τοῦ Ξέρξου γράψαντος πέμψον\nτὰ ὅπλα, ἀντέγραψε μολὼν\nλαβέ.\nβουλομένου δʼ αὐτοῦ ἤδη τοῖς πολεμίοις ἐπιτίθεσθαι, οἱ πολέμαρχοι πρὸς\nαὐτὸν ἔφασαν ὅτι δεῖ προσμένειν αὐτὸν τοὺς ἄλλους συμμάχους, οὐ\nγάρ ἔφη πάρεισιν οἱ μάχεσθαι μέλλοντες; ἢ οὐκ ἴστε, ὅτι\nμόνοι πρὸς τοὺς πολεμίους μάχονται οἱ\n\nτοὺς βασιλέας αἰδούμενοι καὶ φοβούμενοι\nτοῖς δὲ στρατιώταις παρήγγειλεν ἀριστοποιεῖσθαι ὡς ἐν Ἅιδου\nδειπνοποιησομένους.\nἐρωτηθεὶς δὲ διὰ τί οἱ ἄριστοι τὸν ἔνδοξον θάνατον τῆς ἀδόξου\nπροκρίνουσι ζωῆς, ὅτι ἔφη τὸ μὲν τῆς φύσεως ἴδιον, τὸ δὲ\nαὑτῶν εἶναι νομίζουσιν.\nτοὺς δὲ ἠιθέους βουλόμενος σῷσαι καὶ\n\nἐπιστάμενος ἄντικρυς οὐκ ἀνεξομένους, σκυτάλας δοὺς καθʼ ἕνα αὐτῶν\nπρὸς τοὺς ἐφόρους ἔπεμψε. καὶ τῶν τελείων δὲ τρεῖς ἐβουλήθη\nδιασῷσαι· οἱ δὲ συννοήσαντες οὐκ ἠνέσχοντο λαβεῖν τὰς σκυτάλας ὧν ὁ\nμὲν εἶπεν οὐ κῆρυξ ἀλλὰ μαχητὰς ἀκολούθησα·\nὁ δὲ δεύτερος αὐτοῦ μένων κρέσσων ἂν εἴην ὁ δὲ τρίτος οὐχ ὕστερος τούτων, πρῶτος δὲ μαχήσομαι.\nΛόχαγος ὁ Πολυαινίδου καὶ Σείρωνος πατήρ, ἀπαγγείλαντός τινος αὐτῷ\nὅτι τῶν υἱῶν τεθνήκοι\n\nὁ ἕτερος, πάλαι\nᾔδειν ἔφη ὅτι ἀποθανεῖν αὐτὸν ἔδει.\nΛυκοῦργος ὁ νομοθέτης βουλόμενος; ἐκ τῆς προϋπαρχούσης διαίτης τοὺς\nπολίτας εἰς σωφρονεστέραν βίου τάξιν μετάγειν καὶ καλοκαγαθικοὺς\nἀπεργάζεσθαι ἁβροδίαιτοι γὰρ ἦσαν δύο\nσκύλακας ἀνέθρεψε ταὐτοῦ πατρὸς καὶ μητρὸς γενομένους· καὶ τὸν μὲν\nεἴθισε περὶ λιχνείας οἴκοι ἐάσας· τὸν δὲ ἐπαγόμενος ἤσκησε περὶ\nκυνηγέσια. ἔπειτα ἀγαγὼν εἰς τὴν ἐκκλησίαν ἔθηκεν ἀκάνθας καὶ\nλιχνείας τινάς, ἀφῆκε δὲ καὶ λαγών· ἑκατέρου δʼ\nἐπὶ τὰ συνήθη ὁρμήσαντος καὶ θατέρου τὸν λαγὼν χειρωσαμένου, εἶπεν ὁρᾶτε, ὦ; πολῖται, ὅτι ταὐτοῦ γένους\nὑπάρχοντες ἐν τῇ τοῦ βίου ἀγωγῇ\nπαρὰ πολὺ ἀλλήλων διάφοροι ἀπέβησαν, καὶ ποιητικωτέρα τῆς φύσεως ἡ\nἄσκησις πρὸς τὰ καλὰ τυγχάνει ; τινὲς δέ φασιν,\nὡς οὐ παρῆγε σκύλακας, οἳ ἐκ τῶν αὐτῶν\nγεγονότες ἐτύγχανον, ἀλλʼ ὁ μὲν ἐξ οἰκουρῶν, ἕτερος δʼ ἐκ κυνηγετικῶν\nκἄπειτα τὸν μὲν ἐκ τοῦ χείρονος γένους\n\nπρὸς τὰ κυνηγέσια ἤσκησε, τὸν δὲ ἐκ τοῦ ἀμείνονος περὶ λιχνείας\nμόνον εἴθισεν· εἶθʼ ἑκατέρου ἐφʼ ἃ εἴθιστο ὁρμήσαντος·, φανερὸν\nποιήσας ὅσον ἡ ἀγωγὴ πρὸς τὰ ἀμείνω καὶ χείρω συλλαμβάνεται, εἶπεν οὐκοῦν καὶ ἡμᾶς, ὦ πολῖται, οὐδὲν παρὰ τοῖς\nπολλοῖς θαυμαζομένη εὐγένεια καὶ τὸ ἀφʼ\nἩρακλέους\nεἶναι\nὀνίνησιν, εἰ μὴ πράττομεν διʼ ἃ ἐκεῖνος; ἁπάντων ἀνθρώπων\nἐπιδοξότερος καὶ εὐγενέστερος ἐφάνη, ἀσκούμενοι καὶ μανθάνοντες\nκαλὰ διʼ ὅλου τοῦ βίου.\nἀναδασμὸν δὲ τῆς γῆς ποιήσας καὶ ἅπασιν ἴσον\nκλῆρον τοῖς πολίταις νείμας, λέγεται ὕστερόν ποτε χρόνῳ τὴν\nχώραν διερχόμενος ἐξ ἀποδημίας ἄρτι τεθερισμένην, ἰδὼν τοὺς σωροὺς\nκειμένους παρʼ ἀλλήλους καὶ ὁμαλοὺς ἡσθῆναι, καὶ μειδιάσαντα εἰπεῖν\nπρὸς τοὺς παρόντας ὡς ἡ Λακωνικὴ φαίνεται πᾶσα πολλῶν ἀδελφῶν εἶναι\nνεωστὶ νενεμημένων.\nκαὶ τῶν χρεῶν δὲ ἀποκοπὰς εἰσηγησάμενος\nἐπεχείρησε καὶ τὰ κατʼ οἶκον ὄντα πάντα\nἐξ ἴσου διαιρεῖν, ὅπως παντάπασιν ἐξέλοι τὸ\nἄνισον καὶ ἀνώμαλον. ἐπεὶ δὲ χαλεπῶς ἑώρα προσδεξομένους τὴν\nἄντικρυς ἀφαίρεσιν, τὸ τὸ χρυσοῦν καὶ ἀργυροῦν νόμισμα ἠκύρωσε,\nμόνῳ δὲ τῷ σιδηρῷ προσέταξε\nχρῆσθαι· καὶ\nμέχρις οὗ δεῖ ἔχειν τὴν ὅλην\nὓπαρξιν πρὸς ἀμοιβὴν τούτου, περιώρισε.\nτούτου δὲ γενομένου, ἐξέπεσε τῆς Λακεδαίμονος ἀδικία πᾶσα οὔτε γὰρ\nκλέπτειν οὔτε δωροδοκεῖν οὔτε ἀποστερεῖν ἢ ἁρπάζειν ἔτι ἐδύνατό\nτις, ὃ μήτε κατακρύψαι δυνατὸν\nἦν μήτε\nκτήσασθαι ζηλωτὸν μήτε χρήσασθαι ἀκίνδυνον, μήτε ἐξάγειν ἢ ἐπάγειν\nἀσφαλές. πρὸς δὲ τούτοις καὶ ἁπάντων τῶν περισσῶν ξενηλασίαν\nἐποιήσατο· διὸ οὔτε ἔμπορος οὔτε σοφιστὴς οὔτε μάντις ἢ ἀγύρτης\nοὔτε τῶν κατασκευασμάτων δημιουργὸς\n\nεἰσῄει εἰς τὴν Σπάρτην. οὐδὲ γὰρ νόμισμα παρʼ αὐτοῖς εὔχρηστον\nεἴασε, μόνον δὲ τὸ σιδηροῦν εἰσηγήσατο, ὅ ἐστι. μνᾶ ὁλκῇ\nΑἰγιναία, δυνάμει δὲ χαλκοῖ τέσσαρες\nἐπιθέσθαι δὲ τῇ τρυφῇ καὶ τὸν ζῆλον ἀφελέσθαι\nτοῦ πλούτου διανοηθεὶς; τὰ συσσίτια εἰσηγήσατο.\nπρὸς γοῦν τοὺς\nἐπιζητοῦντας, διά τί ταῦτα συνεστήσατο καὶ μεθʼ ὅπλων κατʼ ὀλίγους\nτοὺς πολίτας διῄρηκεν, ὅπως εἶπεν ἐξ, ἑτοίμου τὰ\nπαραγγελλόμενα δέχωνται, καὶ ἐάν τι νεωτερίζωσιν, ἐν\nὀλίγοις τὸ ἀμπλάκημα· ἰσομοιρία τε τῆς τροφῆς\nκαὶ πόσεως ᾖ, καὶ μήτε πόσει τινὶ ἢ βρώσει ἀλλὰ μηδὲ στρωμνῇ\nἢ σκεύεσιν ἢ ἄλλῳ τινὶ τὸ σύνολον πλέον ἔχῃ ὁ πλούσιος τοῦ\nπένητος.\nἄζηλον δὲ ποιήσας τὸν πλοῦτον, οὐδενὸς; οὐδὲ\nχρῆσθαι οὐδὲ ἐπιδεῖξαι δυναμένου, ἔλεγε πρὸς τοὺς συνήθεις ὡς\nκαλόν ἐστιν, ὦ ἑταῖροι, διὰ τῶν\nἔργων ἐπιδεῖξαι τὸν πλοῦτον ὁποῖός\nἐστι τῇ ἀληθείᾳ, ὅτι τυφλός.\nπαρεφύλαξε δὲ ὥστε μηδὲ οἴκοι προδειπνήσαντας ἐξεῖναι βαδίζειν ἐπὶ\nτὰ συσσίτια, πεπληρωμένους ἑτέρων ἐδεσμάτων ἢ πωμάτων· ἐκάκιζον δὲ\nοἱ λοιποὶ τὸν μὴ πιόντα ἢ φαγόντα μετʼ αὐτῶν, ὡς ἀκρατῆ καὶ πρὸς\nτὴν κοινὴν ἀπομαλακιζόμενον δίαιταν\n\nἐζημιοῦτο δὲ καὶ ὁ φανερὸς γενόμενος. Ἄγιδος γοῦν μετὰ πολὺν χρόνον\nτοῦ βασιλέως ἐπανελθόντος ἀπὸ στρατείας καταπεπολεμήκει δὲ Ἀθηναίους ,\nβουλομένου\nπαρὰ τῇ\nγυναικὶ μιᾷ ἡμέρᾳ δειπνῆσαι καὶ μεταπεμπομένου τὰς μερίδας, οὐκ\nἔπεμψαν οἱ πολέμαρχοι·\nμεθʼ ἡμέραν δὲ\nφανεροῦ γενομένου τοῖς ἐφόροις, ἐζημιώθη ὑπʼ αὐτῶν.\nπρὸς οὖν τὰ τοιαῦτα τῶν νομοθετημάτων χαλεπήναντες οἱ εὔποροι\nἐπισυνέστησαν καὶ ἐβλασφήμουν αὐτὸν καὶ ἔβαλλον, καταλεῦσαι\nβουλόμενοι·\nδιωκόμενος δὲ διέπεσε διὰ τῆς\nἀγορᾶς καὶ τοὺς μὲν ἄλλους ἔφθασεν εἰς τὸ ἱερὸν τῆς χαλκιοίκου\nἈθηνᾶς καταφυγών Ἄλκανδρος δὲ ἐπιστραφέντος αὐτοῦ διώκων τῇ\nβακτηρίᾳ τὸν ὀφθαλμὸν ἐξέκοψεν αὐτοῦ. τοῦτον δὲ κοινῷ δόγματι\nπαραλαβὼν ἐπὶ τιμωρίᾳ\n\nοὔτε κακῶς διέθηκεν\nοὔτε ἐμέμψατο, συνδιαιτώμενον δὲ ἔχων ἀπέδειξεν ἐπαινέτην αὑτοῦ τε\nκαὶ τῆς διαίτης ἣν εἶχε σὺν αὐτῷ, καὶ καθόλου τῆς ἀγωγῆς\nἐραστήν. τοῦ δὲ πάθους ὑπόμνημα ἱδρύσατο ἐν τῷ\nτῆς Χαλκιοίκου τεμένει ἱερὸν Ἀθηνᾶς, Ὀπτιλλέτιν προσαγορεύσας· τοὺς·\nγὰρ ὀφθαλμοὺς ὀπτίλλους οἱ τῇδε Δωριεῖς λέγουσιν.\nἐρωτηθεὶς δὲ διὰ τί οὐκ ἐχρήσατο νόμοις\n\nἐγγράφοις, ὅτι ἔφη οἱ πεπαιδευμένοι καὶ ἀχθέντες τῇ\nπροσηκούσῃ ἀγωγῇ τὸ τοῦ καιροῦ χρήσιμον δοκιμάζουσι.\nπάλιν δʼ ἐπιζητούντων τινῶν, διὰ τί ὀροφὴν\nἀπὸ πελέκεως ταῖς οἰκίαις ἐπιτιθέναι\nπροσέταξε,\nθύραν δὲ ἀπὸ πρίονος μόνου καὶ\nμηδενὸς τῶν ἄλλων ἐργαλείων, ὅπως ἄν ἔφη μετριάζοιεν οἱ\nπολῖται περὶ πάντα, ὅσα εἰς· τὴν οἰκίαν εἰσάγουσι, καὶ μηδὲν τῶν\nπαρʼ ἄλλοις ζηλουμένων ἔχωσιν.\nἐκ δὲ ταύτης τῆς συνηθείας φασὶ καὶ Λεωτυχίδην\nτὸν πρῶτον βασιλέα δειπνοῦντα παρά τινι καὶ θεασάμενον τῆς\nστέγης· τοῦ οἴκου τὴν παρασκευὴν πολυτελῆ καὶ φατνωματικήν, ἐρωτῆσαι\nτὸν ξένον εἰ τετράγωνα παρʼ αὐτοῖς ξύλα φύεται.\nἐρωτηθεὶς δὲ διὰ τί ἐκώλυσεν ἐπὶ τοὺς\n\nαὐτοὺς πολεμίους; πολλάκις στρατεύεσθαι, ἔφη ἵνα μὴ πολλάκις\nἀμύνεσθαι συνεθιζόμενοι ἔμπειροι πολέμου γένωνται διὸ καὶ\nἈγησιλάῳ ἔγκλημα οὐ βραχὺ\nἔδοξεν εἶναι, ταῖς εἰς τὴν Βοιωτίαν συνεχέσιν εἰσβολαῖς\nκαὶ στρατείαις τοὺς Θηβαίους ἀντιπάλους Λακεδαιμονίοις\nκατασκευάσαντος. τετρωμένον γοῦν ἰδὼν αὐτὸν\nἈνταλκίδας καλά εἶπε τροφεῖα ἀπέχεις, μὴ βουλομένους αὐτοὺς\nμηδὲ εἰδότας μάχεσθαι διδάξας;.\nἄλλου δὲ ἐπιζητοῦντος, διὰ τί τὰ σώματα τῶν\nπαρθένων δρόμοις καὶ πάλαις καὶ βολαῖς δίσκων καὶ ἀκοντίων διεπόνησεν, ἵν ἔφη ἡ τῶν γεννωμένων ῥίζωσις ἰσχυρὰν ἐν ἰσχυροῖς\nσώμασιν ἀρχὴν λαβοῦσα καλῶς βλαστάνῃ· αὐταί τε μετὰ ῥώμης τοὺς\nτόκους ὑπομένουσαι ῥᾳδίως· τε ἅμα\nκαὶ καλῶς ἀγωνίζωνται πρὸς τὰς ὠδῖνας· καὶ εἴ τις ἀνάγκη γένοιτο,\nδύνωνται ὑπὲρ αὑτῶν καί τέκνων καὶ τῆς πατρίδος μάχεσθαι.\nμεμφομένων δέ τινων τὴν γύμνωσιν τῶν\n\nπαρθένων ἐν ταῖς πομπαῖς καὶ τὴν αἰτίαν ζητούντων, ἵνʼ ἔφη τὰ αὐτὰ τοῖς ἀνδράσιν ἐπιτηδεύουσαι μηδὲν μεῖον ἔχωσι μήτε\nκατὰ σώματος ἰσχὺν καὶ ὑγίειαν μήτε κατὰ ψυχῆς φιλοτιμίαν καὶ\nἀρετήν· δόξης δὲ τῆς παρὰ τοῖς πολλοῖς ὑπερφρονῶσιν. ὅθεν\nκαὶ περὶ Γοργοῦς ἱστορεῖται τῆς\nΛεωνίδου γυναικὸς τοιοῦτον· εἰπούσης γάρ τινος, ὡς ἔοικε, ξένης πρὸς\nαὐτὴν ὡς μόναι τῶν ἀνδρῶν ἄρχετε ὑμεῖς αἱ Λάκαιναι\nἀπεκρίνατο μόναι γὰρ ἡμεῖς ἄνδρας τίκτομεν.\nεἴρξας δὲ τοὺς; ἀγάμους τῆς ἐν ταῖς γυμνοπαιδίαις θέας καὶ ἀτιμίαν\nπροσθείς, πολλὴν πρόνοιαν ἐποιήσατο τῆς παιδοποιίας· τιμῆς καὶ\nθεραπείας, ἣν νέοι πρεσβυτέροις παρεῖχον, ἐστέρησε. καὶ τὸ πρὸς\nΔερκυλλίδαν ῥηθὲν οὐδεὶς ἐμέμψατο,\n\nκαίπερ εὐδόκιμον ὄντα στρατηγόν· ἐπιόντι γὰρ αὐτῷ τῶν νεωτέρων τις\nἕδρας οὐχ ὑπεῖξεν εἰπών οὐδὲ γὰρ ἐμοὶ σὺ τὸν ὑπείξοντα\nἐγέννησας.\nπυνθανομένου δέ τινος, διὰ τί τὰς κόρας ἐνομοθέτησεν ἀπροίκους\nἐκδίδοσθαι, ὅπως ἔφη μήτε διʼ ἔνδειαν ἄγαμοί τινες ἐαθῶσι μήτε διὰ περιουσίαν\nσπουδάζωνται, ἕκαστος δὲ εἰς τὸν τρόπον τῆς παιδὸς ἀφορῶν ἀρετῇ\nτὴν αἵρεσιν ποιῆται.\nδιὰ τοῦτο δὲ καὶ τὸν καλλωπισμὸν τῆς πόλεως;\nἀπήλασεν.\nὁρίσαντος δὲ αὐτοῦ καὶ τὸν χρόνον τῶν τε γαμουμένων καὶ τῶν\nγαμούντων, πρὸς τὸν ζητοῦντα, ἵνʼ ἔφη τὰ γεννώμενα ἰσχυρὰ ἐκ\nτελείων γεννώμενα.\nπρὸς δὲ τὸν θαυμάζοντα, διότι τὸν γεγαμηκότα ἀπεῖρξε μὴ συγκοιμᾶσθαι\nτῇ γεγαμημένῃ, προσέταξε δὲ τὸ πλεῖστον τῆς ἡμέρας; συνεῖναι τοῖς\nἡλικιώταις καὶ τὰς νύκτας ὅλας συναναπαύεσθαι, τῇ δὲ νύμφῃ κρύφα\nκαὶ μετʼ εὐλαβείας συνεῖναι, ὅπως ἔφη καὶ τοῖς σώμασιν ἰσχυροὶ ὦσι\nδιακορεῖς μὴ\n\nγινόμενοι, καὶ τῷ φιλεῖν ἀεὶ καινοὶ ὑπάρχωσι καὶ τὰ ἔκγονα\nἐρρωμενέστερα παρέχωσι.\nκαὶ τὸ μὲν μύρον ἐξήλασεν ὡς τοῦ ἐλαίου φθορὰν καὶ ὄλεθρον, τὴν δὲ\nβαφικὴν ὡς κολακείαν\nαἰσθήσεως·,\nπᾶσι δὲ τοῖς περὶ τὸν τοῦ σώματος καλλωπισμὸν δημιουργοῖς ἀνεπίβατον\nἐποίησε τὴν Σπάρτην, ὡς διὰ τῆς κακοτεχνίας τὰς τέχνας λυμαινομένοις.\nτοσαύτη δʼ ἦν κατʼ ἐκείνους τοὺς χρόνους σωφροσύνη τῶν γυναικῶν καὶ\nτοσοῦτον ἀπεῖχε τῆς ὕστερον περὶ αὐτὰς εὐχερείας, ὡς πρότερον\nἄπιστον εἶναι τὸ τῆς μοιχείας παρʼ αὐταῖς. καὶ λόγος ἀπομνημονεύεται\nΓεραδάτα τινὸς Σπαρτιάτου τῶν σφόδρα παλαιῶν, ὃς ἐρωτηθεὶς ὑπὸ\nξένου, τί πάσχουσιν οἱ μοιχοὶ παρʼ αὐτοῖς, οὐδὲν γὰρ ὁρᾶν περὶ\nτούτου νενομοθετημένον ὑπὸ Λυκούργου· εἶπεν οὐδείς, ὦ\nξένε, γίνεται μοιχὸς παρʼ ἡμῖν ἐκείνου δὲ\nὑπολαβόντος ἂν οὖν γένηται , ταῦρον ἔφη ὁ Γεραδάτας ἐκτίνει μέγαν, ὃς ὑπερκύψας τὸ Ταΰγετον ἀπὸ τοῦ Εὐρώτα\nπίεται θαυμάσαντος δʼ ἐκείνου καὶ φήσαντος πῶς δὲ ἂν γένοιτο\nβοῦς τηλικοῦτος; γελάσας\nὁ\nΓεραδάτας πῶς γὰρ ἄν ἔφη μοιχὸς ἐν Σπάρτῃ γένοιτο, ἐν\nπλοῦτος μὲν καὶ τρυφὴ καὶ καλλωπισμὸς· ἀτιμάζονται, αἰδὼς δὲ καὶ\nεὐκοσμία καὶ τῶν ἡγουμένων πειθὼ πρεσβεύονται.\nπρὸς δὲ τὸν ἀξιοῦντα δημοκρατίαν ἐν τῇ\n\nπόλει καταστήσασθαι\nὁ Λυκοῦργος εἶπε σὺ πρῶτος ἐν τῇ οἰκίᾳ σου ποίησον\nδημοκρατίαν.\nπυνθανομένου δέ τινος διὰ τί μικρὰς οὕτω καὶ εὐτελεῖς ἔταξε τῶν θεῶν\nτὰς θυσίας, ὅπως ἔφη μηδέποτε τιμῶντες τὸ θεῖον\nδιαλείπωμεν.\nμόνα δὲ ταῦτα τῶν ἀθλημάτων ἐφέντος αὐτοῦ τοῖς πολίταις ἀγωνίζεσθαι,\nὅπου ἡ χεὶρ οὐκ ἀνατείνεται, ἐπύθετό τις τὴν αἰτίαν· ὁ δὲ ὅπως εἶπε μηδεὶς αὐτῶν ἐν τῷ πονεῖν ἀπαυδᾶν\nἐθίζηται.\nἐρωτῶντος δέ τινος, διὰ τί πυκνὰ μεταστρατοπεδεύειν\nκελεύει, ὅπως εἶπε πλείω τοὺς ἐχθροὺς βλάπτοιμεν.\nἄλλου· δʼ ἐπιζητοῦντος διὰ τί πυργομαχεῖν ἀπεῖπε, ἵνα ἔφη μὴ ὑπὸ γυναικὸς ἢ παιδὸς ἤ\nτινος παραπλησίου ἀνθρώπου οἱ ἀμείνονες\nἀποθνῄσκωσιν.\nτοῖς δὲ συμβουλευομένοις τῶν Θηβαίων περὶ τῆς ἱερουργίας καὶ τοῦ\nπένθους, ἣν ποιοῦνται τῇ Λευκοθέᾳ, συνεβούλευσεν εἰ μὲν θεὸν\nἡγοῦνται, μὴ θρηνεῖν εἰ δὲ ἄνθρωπον, μὴ ἱερουργεῖν ὡς θεῷ.\nπρὸς δὲ τοὺς ἐπιζητοῦντας τῶν πολιτῶν πῶς ἂν πολεμίων ἔφοδον\nἀλεξοίμεθα ἐὰν πτωχοί ἔφη ἦτε καὶ μὴ μείζων ἅτερος θατέρου ἐρέῃ\nεἶναι.\nκαὶ πάλιν ἐπιζητούντων περὶ τειχῶν, οὐκ ἔφη πόλιν εἶναι\nἀτείχιστον, ἣτις ἀνδράσι καὶ οὐ\n\nπλίνθοις ἐστεφάνωται.\nἐπεμέλοντο δὲ οἱ Σπαρτιᾶται καὶ τῆς κόμης, ἀπομνημονεύοντές τινα\nΛυκούργου λόγον περὶ τούτου, ὅτι τοὺς μὲν καλοὺς εὐπρεπεστέρους\nποιεῖ, τοὺς δὲ αἰσχροὺς· φοβερωτέρους.\nπαρήγγειλε δὲ ἐν τοῖς πολέμοις τρεψαμένους καὶ νικήσαντας μέχρι τοῦ\nβεβαιώσασθαι τὸ νίκημα ἐπιδιώκειν, εἶτα εὐθὺς; ἀναχωρεῖν οὔτε\nγενναῖον οὔτε Ἑλληνικὸν φονεύειν τοὺς παρακεχωρηκότας φάσκων, ἀλλὰ\nφείδεσθαι. ἦν δʼ οὐ μόνον καλὸν\nτοῦτο καὶ\nμεγαλόψυχον ἀλλὰ καὶ χρήσιμον· εἰδότας γὰρ τοὺς μαχομένους πρὸς\nαὑτοὺς ὅτι φείδονται μὲν τῶν ἐνδιδόντων, ἀναιροῦσι\nδὲ τοὺς ὑφισταμένους, τοῦ μένειν τὸ φεύγειν ὠφελιμώτερον\nἡγήσεσθαι.\nπυνθανομένου δέ τινος, διὰ τί τοὺς τῶν πολεμίων νεκροὺς ἀπηγόρευσε\nσκυλεύειν, ὅπως\nἔφη μὴ\nκυπτάζοντες περὶ τὰ σκῦλα τῆς μάχης ἀμελῶσιν, ἀλλὰ καὶ τὴν πενίαν\nἅμα τῇ τάξει διασῴζωσι.\nΛύσανδρος, Διονυσίου τοῦ τῆς Σικελίας τυράννου πέμψαντος αὐτοῦ ταῖς\nθυγατράσιν ἱμάτια\nπολυτελῆ, οὐκ ἔλαβεν\nεἰπὼν δεδιέναι, μὴ διὰ ταῦτα μᾶλλον αἰσχραὶ φανῶσιν ἀλλʼ ὀλίγον\nὕστερον πρὸς; τὸν αὐτὸν τύραννον ἐκ τῆς αὐτῆς πόλεως ἀποσταλεὶς\nπρεσβευτής, προσπέμψαντος αὐτῷ τοῦ Διονυσίου δύο στολὰς καὶ\nκελεύσαντος ἣν βούλεται\nταύτην ἑλόμενον\nτῇ θυγατρὶ κομίζειν, αὐτὴν ἐκείνην ἔφη βέλτιον αἱρήσεσθαι· καὶ\nλαβὼν ἀμφοτέρας,· ἀπῆλθεν.\nὁ δὲ Λύσανδρος, δεινὸς σοφιστὴς γενόμενος καὶ ἀπάταις τὰ πολλὰ\nποικίλλων, τὸ δίκαιον ἐν\nμόνῳ τῷ\nλυσιτελεῖ τιθέμενος καὶ τὸ καλὸν ἐν τῷ συμφέροντι, τὸ ἀληθὲς ἔλεγε\nτοῦ ψεύδους κρεῖττον εἶναι, ἑκατέρου δὲ τῇ χρείᾳ τὴν ἀξίαν καὶ\nτὴν\nτιμὴν\nὁρίζεσθαι.\nπρὸς δὲ τοὺς ψέγοντας αὐτὸν ἐπὶ τῷ διʼ\n\nἀπάτης τὰ πλεῖστα πράττειν ὡς ἀνάξιον τοῦ\nἩρακλέους καὶ δόλῳ, οὐκ ἄντικρυς κατορθοῦντα, γελῶν ἔλεγεν ὅπου μὴ\nἐφικνεῖται τῇ λεοντῆ, προσραπτέον εἶναι τὴν ἀλωπεκῆν.\nἘπιμεμφομένων δʼ ἑτέρων αὐτὸν ἐπὶ ταῖς\n\nπαραβάσεσι τῶν ὅρκων, οὓς ἐν Μιλήτῳ ἐποιήσατο, ἔλεγε τοὺς μὲν\nπαῖδας ἀστραγάλοις δεῖ ἐξαπατᾶν, τοὺς δὲ ἄνδρας ὅρκοις.\nνικήσας δὲ τοὺς Ἀθηναίους ἐξ ἐνέδρας περὶ Αἰγὸς ποταμοὺς καὶ λιμῷ\nπιέσας αὐτοὺς παρεστήσατο\nτὴν πόλιν, καὶ\nἔγραψε τοῖς ἐφόροις ἑαλώκασιν αἱ Ἀθῆναι.\nπρὸς Ἀργείους δὲ περὶ γῆς ὅρων ἀμφισβητοῦντας· πρὸς Λακεδαιμονίους\nκαὶ δικαιότερα λέγειν αὐτῶν φάσκοντας σπασάμενος τὴν μάχαιραν ὁ\nταύτης ἔφη κρατῶν βέλτιστα\nπερὶ γῆς ὅρων διαλέγεται.\nτοὺς; δὲ Βοιωτοὺς ἐπαμφοτερίζοντας, ὅτε διῄει τὴν χώραν, ὁρῶν,\nπροσέπεμψε πυνθανόμενος πότερον ὀρθοῖς τοῖς δόρασιν ἢ κεκλιμένοις\nδιαπορεύηται\nτὴν χώραν αὐτῶν.\nΜεγαρέως δὲ ἀνδρὸς; ἐν τῷ κοινῷ συλλόγῳ παρρησίᾳ χρησαμένου πρὸς\nαὐτόν, οἱ λόγοι σου εἶπεν ὦ ξένε, πόλεως δέονται.\nἐπεὶ δὲ Κορινθίων ἀφεστώτων διερχόμενος παρὰ τὰ τείχη τοὺς\nΛακεδαιμονίους ἑώρα προσβάλλειν ὀκνοῦντας, καὶ λαγώς τις ὤφθη διαπηδῶν\nτὴν τάφρον, οὐκ αἰσχύνεσθε εἶπεν ὦ Σπαρτιᾶται, τοιούτους φοβούμενοι πολεμίους, ὧν οἱ λαγωοὶ διʼ\nἀργίαν τοῖς τείχεσιν ἐγκαθεύδουσιν.\nἐν δὲ Σαμοθρᾴκῃ χρηστηριαζομένῳ αὐτῷ ὁ ἱερεὺς ἐκέλευσεν εἰπεῖν,\nὅ τι ἀνομώτατον ἔργον\nαὐτῷ ἐν τῷ βίῳ\nπέπρακται. ἐπηρώτησεν οὖν πότερον σοῦ τοῦτο κελεύοντος ἢ τῶν θεῶν\nτοῦτο δεῖ ποιεῖν; φαμένου δὲ τῶν θεῶν, σὺ τοίνυν ἔφη ἐκποδών μοι κατάστηθι, κἀκείνοις ἐρῶ, ἐὰν\nπυνθάνωνται.\nΠέρσου δʼ ἐρωτήσαντος ποίαν μάλιστα ἐπαινεῖ πολιτείαν, ἥτις ἔφη τοῖς ἀνδρείοις καὶ δειλοῖς τὰ προσήκοντα ἀποδίδωσι.\nπρὸς δὲ τὸν εἰπόντα, ὅτι ἐπαινοίη αὐτὸν καὶ ὑπερασπάζοιτο, δύο\nβοῦς ἔχω ἔφη ἐν ἀγρῷ·\n\nσιγώντων δʼ ἀμφοτέρων, ἀκριβῶς ἐπίσταμαι τόν τε ἀργὸν καὶ τὸν\nἐργαζόμενον.\nλοιδορουμένου δέ τινος αὐτῷ, εἶπε λέγε πυκνῶς, ὦ ξενύλλιον, λέγε\nμηδὲν ἐλλείπων, ἄν σου δύνῃ τὰν ψυχὰν κενῶσαι κακῶν, ὧν ἔοικας\nπλήρης\nεἶναι\nχρόνῳ δʼ ὕστερον μετὰ τὴν τελευτὴν ἀντιλογίας συμμαχικῆς· γενομένης,\nἈγησίλαος ἦλθεν ἐπὶ τὴν τοῦ Λυσάνδρου οἰκίαν, ὅπως· τὰ περὶ\nαὐτῆς\nγράμματα διασκέψηται· ταῦτα γὰρ παρʼ\nαὑτῷ κατέσχεν ὁ Λύσανδρος. εὗρε δὲ καὶ βιβλίον γεγραμμένον τῷ\nΛυσάνδρῳ περὶ τῆς πολιτείας, ὡς χρὴ τῶν Εὐρυπωντιδῶν καὶ Ἀγιαδῶν\nτὴν βασιλείαν ἀφελομένους εἰς μέσον θεῖναι καὶ ποιεῖσθαι τὴν αἵρεσιν\nἐκ τῶν ἀρίστων, ἵνα μὴ τῶν ἀφʼ Ἡρακλέους, ἀλλʼ\nοἷος Ἡρακλῆς τῇ ἀρετῇ κρινομένων, τὸ γέρας ᾖ, ᾗ κἀκεῖνος εἰς\nθεῶν τιμὰς ἀνήχθη. καὶ τοῦτον τὸν λόγον ὥρμησε μὲν εἰς τοὺς πολίτας\nἐξενεγκεῖν καὶ παραδεικνύναι\nτὸν Λύσανδρον\nοἷος ὢν πολίτης διαλανθάνοι, καὶ ἐπὶ διαβολῇ τῶν Λυσάνδρου φίλων.\nκρατίδην δέ φασι τότε προεστῶτα τῶν ἐφόρων, εὐλαβηθέντα μὴ πείσῃ\nἀναγνωσθεὶς ὁ λόγος, ἐπιλαβέσθαι τοῦ Ἀγησιλάου καὶ εἰπεῖν ὡς οὐ\nδεῖ\n\nἀνορύττειν τὸν\nΛύσανδρον, ἀλλὰ καὶ τὸν λόγον αὐτῷ συγκατορύττειν, πανούργως καὶ\nπιθανῶς συντεταγμένον.\nτοὺς δὲ μνηστεύσαντας αὐτοῦ τὰς θυγατέρας, εἶτα μετὰ τὴν τελευτὴν\nπένητος εὑρεθέντος\nἀπειπαμένους, ἐζημίωσαν\nοἱ ἔφοροι, ὅτι πλούσιον μὲν νομίζοντες ἐθεράπευον, δίκαιον δὲ καὶ\nχρηστὸν ἐκ τῆς πενίας ἐπιγνόντες ὑπερεῖδον.\nΝαμέρτης πρεσβευτὴς ἀποσταλείς, μακαρίζοντός τινος αὐτὸν τῶν ἐκεῖθι\nδιότι πολύφιλος εἴη, ἠρώτησεν\n\nεἰ δοκίμιον ἔχει\nτίνι τρόπῳ πειράζεται ὁ πολύφιλος· ἐπιζητοῦντος δὲ θατέρου μαθεῖν, ἀτυχίᾳ εἶπεν.\nΝίκανδρος, εἰπόντος τινὸς ὅτι κακῶς αὐτὸν λέγουσιν Ἀργεῖοι, οὐκοῦν ἔφη δίκην τίνουσι τοὺς ἀγαθοὺς κακῶς λέγοντες.\nπυθομένου δέ τινος διὰ τί κομῶσι καὶ πωγωνοτροφοῦσιν, ὅτι ἔφη πάντων κάλλιστος καὶ ἀδαπανώτατος ἀνδρὶ ὁ ἴδιος κόσμος.\nτῶν Ἀθηναίων δὲ εἰπόντος τινὸς λίαν ἀντέχεσθε,\nὦ Νίκανδρε, τοῦ σχολάζειν , ἀληθίζῃ ἔφη ἀλλʼ οὐχ ὥσπερ ὑμεῖς ὅπως τύχοι σπουδάζομεν.\nΠανθοίδας πρεσβεύων εἰς τὴν Ἀσίαν, ἐπιδεικνύντων αὐτῷ τεῖχος\nἐχυρόν, εἶπε νὴ τοὺς θεούς, ὦ ξένοι, καλὴ γυναικωνῖτις.\nἐν Ἀκαδημείᾳ δὲ τῶν φιλοσόφων διαλεγομένων πολλὰ καὶ σπουδαῖα,\nἐπερωτώντων δὲ τὸν Πανθοίδαν μετὰ ταῦτα τί δοκοῦσιν αὐτῷ οἱ λόγοι\nοὗτοι εἶναι, τί δʼ ἄλλο ἔφη ἢ σπουδαῖοι; ὄφελος δʼ\nοὐδέν, μὴ χρωμένων ὑμῶν αὐτοῖς.\nΠαυσανίας ὁ Κλεομβρότου, Δηλίων δικαιολογουμένων περὶ τῆς νήσου πρὸς\nἈθηναίους καὶ λεγόντων, ὅτι κατὰ τὸν νόμον τὸν παρʼ αὐτοῖς οὔθʼ\nαἱ γυναῖκες ἐν\nτῇ νήσῳ τίκτουσιν οὔθʼ οἱ τελευτήσαντες θάπτονται, πῶς ἂν\nοὖν ἔφη αὕτη πατρὶς\nὑμῶν\nεἴη, ἐν ᾗ οὔτε γέγονέ τις ὑμῶν οὔτʼ ἔσται;\nτῶν δὲ φυγάδων αὐτὸν προτρεπομένων ἐπὶ τοὺς Ἀθηναίους ἄγειν τὴν\nστρατιὰν λεγόντων τε ὅτι τοῖς Ὀλυμπίοις ἀνακηρυττομένου αὐτοῦ, ἐσύριττον αὐτὸν μόνοι, τί οὖν οἴεσθε ἔφη τοὺς ὅτε εὖ ἔπασχον συρίττοντας παθόντας; κακῶς ποιήσειν;\nπυνθανομένου δέ τινος διὰ τί Τυρταῖον τὸν ποιητὴν ἐποιήσαντο πολίτην, ὅπως ἔφη μηδέποτε\nξένος\nφαίνηται ἡμῶν ἡγεμών.\nπρὸς δὲ τὸν ἀσθενῆ μὲν τῷ σώματι, συμβουλεύοντα δὲ πρὸς τοὺς\nπολεμίους κατὰ γῆν καὶ κατὰ θάλατταν διακινδυνεύειν, θέλεις οὖν ἔφη\nδεῖξαι σεαυτὸν ἐκδύς, οἷος ὢν ἡμῖν μάχεσθαι συμβουλεύεις;\nθαυμαζόντων δέ τινων ἐν τοῖς λαφύροις τῶν βαρβάρων τὴν πολυτέλειαν τῆς\nἐσθῆτος, κρεῖσσον ἔφη αὐτοὺς εἶναι πολλοῦ ἀξίους ἢ\nκεκτῆσθαι πολλοῦ ἄξια.\nμετὰ δὲ τὴν ἐν Πλαταιαῖς κατὰ Μήδων γενομένην νίκην τοῖς ἀμφʼ αὑτὸν\nἐκέλευσε τὸ προητοιμασμένον Περσικὸν δεῖπνον παραθεῖναι· τούτου δὲ\nθαυμαστὴν\nπολυτέλειαν ἔχοντος, νὴ τοὺς θεούς ἔφη λίχνος ἦν ὁ Πέρσης,\nὅτι τοσαῦτα ἔχων ἐπὶ\nτὴν ἡμετέραν\nἦλθε μᾶζαν.\nΠαυσανίας ὁ Πλειστώνακτος πρὸς τὸν ἐρωτήσαντα, διὰ τί τῶν ἀρχαίων\nνόμων οὐδένα κινεῖν ἔξεστι παρʼ αὐτοῖς, ὅτι τοὺς· νόμους ἔφη τῶν ἀνδρῶν, οὐ τοὺς ἄνδρας τῶν νόμων κυρίους εἶναι δεῖ.\nἐπαινοῦντος δὲ αὐτοῦ ἐν Τεγέᾳ μετὰ τὴν φυγὴν τοὺς Λακεδαιμονίους·,\nεἶπέ τις· διὰ τί οὖν οὐκ ἔμενες ἐν Σπάρτῃ ἀλλʼ ἔφυγες; ὅτι οὐδʼ οἱ ἰατροί ἔφη παρὰ τοῖς\nὑγιαίνουσιν, ὅπου δὲ οἱ νοσοῦντες, διατρίβειν εἰώθασιν.\nπυνθανομένου δέ τινος αὐτοῦ, πῶς ἂν δυνηθεῖεν τοὺς Θρᾷκας νικῆσαι, εἰ τὸν ἄριστον εἶπε\nστρατηγὸν καταστήσαιμεν.\nἰατροῦ δʼ ἐπισκεπτομένου αὐτὸν καὶ εἰπόντος οὐδὲν κακὸν\nἔχεις , οὐ γάρ σοὶ ἔφη ἰατρῷ χρῶμαι.\nμεμφομένου δέ τινος αὐτὸν τῶν φίλων, διότι\n\nἰατρόν τινα κακῶς λέγει, πεῖραν οὐκ ἔχων αὐτοῦ οὐδὲ ἀδικηθείς τι, ὅτι εἶπεν εἰ ἔλαβον αὐτοῦ πεῖραν οὐκ ἂν ἔζων.\nτοῦ δὲ ἰατροῦ εἰπόντος αὐτῷ γέρων γέγονας , διότι εἶπεν οὐκ ἐχρησάμην σοὶ ἰατρῷ.\nκράτιστον δέʼ ἔλεγε τοῦτον ἰατρὸν εἶναι, τὸν μὴ κατασήποντα τοὺς\nἀρρωστοῦντας ἀλλὰ τάχιστα θάπτοντα.\nΠαιδάρητος, λέγοντός τινος ὅτι πολλοὶ εἴησαν οἱ πολέμιοι, οὐκοῦν ἔφη ἡμεῖς εὐκλεέστεροι\nἐσόμεθα· πλείους γὰρ ἀποκτενοῦμεν.\nἰδὼν δέ τινα τῇ μὲν φύσει μαλακὸν διʼ ἐπιείκειαν δὲ ἐπαινούμενον\nὑπὸ τῶν πολιτῶν, ἔφη οὔτε ἄνδρας γυναιξὶν ὁμοίους ὄντας\nἐπαινεῖν δεῖ οὔτε γυναῖκας ἀνδράσιν, ἐὰν μὴ τὴν γυναῖκα χρεία τις\nκαταλάβῃ.\nοὐκ ἐγκριθεὶς δʼ εἰς τοὺς τριακοσίους, ἣτις ἐν τῇ πόλει πρωτεύουσα\nτιμὴ τῇ τάξει ἦν, ἱλαρὸς καὶ μειδιῶν ἀπῄει· ἀνακαλεσαμένων δʼ\nαὐτὸν τῶν ἐφόρων καὶ πυνθανομένων διότι γελᾷ,\nεἶπε διότι συγχαίρω τῇ πόλει τριακοσίους κρείττονάς μου πολίτας·\nἐχούσῃ.\nΠλείσταρχος ὁ Λεωνίδου πρὸς τὸν ἐπερωτήσαντα,\nδιὰ τίνα αἰτίαν οὐκ ἀπὸ τῶν πρώτων βασιλέων προσαγορεύονται, ὅτι ἔφη ἐκεῖνοι μὲν ἄγειν ἢ βασιλεύειν ἔχρῃζον, οἱ δʼ\nἐκείνων ὕστεροι οὐδαμῶς.\nΣυνηγόρου δέ τινος γελοῖα λέγοντος, οὐ φυλάξῃ\nὦ ξένε ἔφη συνεχῶς γελοιάζων, ὅπως μὴ γελοῖος\nγένῃ, ὥσπερ καὶ οἱ συνεχῶς παλαίοντες παλαισταί;\nπρὸς δὲ τὸν ἀηδόνα μιμούμενον ἥδιον ἔφη ὦ ξένε αὐτῆς\nἄκουσα τῆς ἀηδόνος.\nλέγοντος δέ τινος, ὅτι κακολόγος τις αὐτὸν ἐπῄνει θαυμάζω ἔφη εἰ μή τις αὐτῷ εἶπεν ὅτι ἀπέθανον· ζῶντα γὰρ ἐκεῖνος οὐδένα\nκαλῶς λέξαι δύναται.\nΠλειστῶναξ ὁ Παυσανίου, Ἀττικοῦ τινος ῥήτορος\nτοὺς Λακεδαιμονίους ἀμαθεῖς ἀποκαλοῦντος, ὀρθῶς ἔφη λέγεις μόνοι γὰρ Ἑλλήνων ἡμεῖς; οὐδὲν κακὸν μεμαθήκαμεν παρʼ\nὑμῶν.\nΠολύδωρος ὁ Ἀλκαμένους, ἀπειλοῦντός τινος τοῖς\nἐχθροῖς συχνά, οὐ συνίης ἔφη τῆς τιμωρίας τὸ πλεῖστον\nκαταναλίσκων μέρος;\nἐξάγοντος δʼ αὐτοῦ τὸ στράτευμα ἐπὶ Μεσσήνην, ἤρετό τις εἰ τοῖς\nἀδελφοῖς μάχεσθαι μέλλει,\nοὐκ ἔφη ἀλλʼ ἐπὶ τὴν ἀκλήρωτον τῆς χώρας βαδίζει.\nἈργείων δὲ πάλιν μετὰ τὴν τῶν τριακοσίων μάχην ἐκ παρατάξεως πανδημεὶ\nκρατηθέντων, τὸν Πολύδωρον οἱ σύμμαχοι παρεκελεύοντο μὴ παρεῖναι\nτὸν καιρόν, ἀλλʼ ἐπελθόντα τῷ τείχει\nτῶν πολεμίων τὴν πόλιν ἑλεῖν· ῥᾷστον γὰρ ἔσεσθαι, τῶν μὲν ἀνδρῶν\nἀπολωλότων, τῶν γυναικῶν δὲ ἀπολελειμμένων ἔφη οὖν πρὸς αὐτοὺς τὸ μὲν ἐκ τοῦ ἴσου μαχόμενον νικᾶν τοὺς ἐναντιουμένους ἐστί μοι\nκαλόν, τὸ δʼ ὑπὲρ τῶν ὅρων τῶν τῆς χώρας μεμαχημένον\nτὴν πόλιν ἐπιθυμεῖν λαβεῖν οὐ δίκαιον τίθεμαι\nεἶναι ἦλθον\nγὰρ χώραν ἀπολαβεῖν · οὐ καταλαβέσθαι πόλιν.\nἐρωτηθεὶς δὲ διὰ τί Σπαρτιᾶται κατὰ πόλεμον\nκινδυνεύουσιν ἀνδρείως, ὅτι ἔφη αἰδεῖσθαι τοὺς\nἡγεμόνας ἔμαθον οὐ φοβεῖσθαι.\nΠολυκρατίδας πρεσβεύων πρὸς τοὺς βασιλέως στρατηγοὺς μεθʼ ἑτέρων,\nἐρομένων αὐτῶν πότερον ἰδίᾳ πάρεισιν ἢ δημοσίᾳ ἐπέμφθησαν, αἴκα τύχωμεν,\nδημοσίᾳ εἶπεν εἰ δὲ μὴ , ἰδίᾳ.\nΦοιβίδας, πρὸ τοῦ κινδύνου τοῦ Λευκτρικοῦ λεγόντων τινῶν δείξειν τὴν\nἡμέραν ταύτην τὸν ἀγαθόν, πολλοῦ τὴν ἡμέραν ἔφησεν ἀξίαν εἶναι,\nδυναμένην τὸν ἀγαθὸν δεῖξαι.\nσόον λέγεται ἐν\nχωρίῳ χαλεπῷ καὶ ἀνύδρῳ πολιορκούμενον ὑπὸ Κλειτορίων ὁμολογῆσαι\nτὴν δορίκτητον αὐτοῖς ἂν ἀφεῖναι γῆν, εἰ πίοιεν οἱ μετʼ αὐτοῦ\nπάντες ἀπὸ τῆς πλησίον πηγῆς· ἐφρούρουν δʼ αὐτὴν οἱ πολέμιοι.\nγενομένων δὲ τῶν ὅρκων, συναγαγόντα\nτοὺς\nμεθʼ ἑαυτοῦ διδόναι τῷ μὴ πιόντι τὴν βασιλείαν· οὐδενὸς δὲ\nκαρτερήσαντος ἀλλὰ πάντων πιόντων, αὐτὸν ἐπὶ πᾶσι καταβάντα καὶ\nπεριρρανάμενον, ἔτι τῶν πολεμίων παρόντων, ἀπελθεῖν καὶ τὴν χώραν\nκατασχεῖν ὡς μὴ πιόντα.\nΤήλεκλος· πρὸς τὸν εἰπόντα, ὅτι ὁ πατὴρ λέγει κακῶς· αὐτόν, εἰ\nμὴ αὐτῷ ἔφη λεκτέον· ἦν, οὐκ ἂν ἔλεγεν.\nεἰπόντος δὲ τοῦ ἀδελφοῦ, ὅτι οὐχ ὁμοίως αὐτῷ προσφέρονται οἱ\nπολῖται ὡς ἐκείνῳ ὄντι ἐκ\nτῶν αὐτῶν,\nἀγνωμονέστερον δέ, εἶπε σὺ γὰρ οὐκ οἶδας ἀδικεῖσθαι, ἐγὼ δέ.\nἐρωτηθεὶς δὲ διὰ τί ἔθος παρʼ αὐτοῖς ἐστι τοὺς νεωτέρους τοῖς\nπρεσβυτέροις ἐξανίστασθαι, ὅπως ἔφη περὶ τοὺς μὴ προσήκοντας\nοὕτως ἔχοντες τιμῆς μᾶλλον τιμῶσι τοὺς γονέας.\nπυθομένου δέ τινος πόσην κέκτηται οὐσίαν, ἔφη οὐ πλείω τῆς\nἱκανῆς.\nΧάριλλος ἐρωτηθεὶς διὰ τί τοὺς νόμους ὁ Λυκοῦργος οὕτως ὀλίγους\nἔθηκεν, ὅτι ἔφη τοῖς\nὀλίγα λέγουσιν ὀλίγων καὶ νόμων ἐστὶ\nχρεία,\nπυνθανομένου δέ τινος διὰ τί τὰς μὲν κόρας ἀκαλύπτους, τὰς δὲ γυναῖκας\nἐγκεκαλυμμένας εἰς τοὐμφανὲς ἄγουσιν, ὅτι ἔφη τὰς μὲν\nκόρας ἄνδρας εὑρεῖν δεῖ, τὰς δὲ γυναῖκας σῴζειν τοὺς ἔχοντας.\nτῶν δὲ εἱλώτων τινὸς θρασύτερον αὐτῷ\n\nπροσφερομένου, εἰ μὴ ὠργιζόμην εἶπε κατέκτανον ἄν σε.\nἐρωτήσαντος δέ τινος αὐτὸν τίνα νομίζει πολιτείαν ἀρίστην, ἔφη ἐν\nἂν περὶ ἀρετῆς πλεῖστοι πολιτευόμενοι πρὸς ἀλλήλους ἄνευ στάσεως\nἀγωνίζεσθαι\nθέλωσι.\nπυνθανομένου δέ τινος διὰ τί πάντα τὰ τῶν θεῶν ξόανα μεθʼ ὅπλων\nἵδρυται παρʼ αὐτοῖς, ὅπως ἔφη μήτε τὰ κατὰ τῶν ἀνθρώπων\nὀνείδη λεγόμενα διὰ τὴν δειλίαν ἐπὶ τοὺς θεοὺς ἀναφέρωμεν, μήτε\nοἱ νέοι ἄοπλοι τοῖς θεοῖς εὔχωνται.\nπρὸς δὲ τὸν πυθόμενον διὰ τί κομῶσιν εἶπεν ὅτι τῶν κόσμων ὁ\nφυσικὸς καὶ ἀδάπανος οὗτός ἐστι.\nΣαμίων πρεσβευταῖς μακρολογοῦσιν ἔφασαν οἱ Σπαρτιᾶται τὰ μὲν πρῶτα\nἐπιλελάθαμες, τὰ δὲ ὕστερα οὐ συνείκαμες διὰ τὸ τὰ πρῶτα\nἐπιλελᾶσθαι.\nῥήτορος μακρὸν κατατείναντος λόγον καὶ τὰς\n\nἀποκρίσεις αἰτοῦντος, ἵνα τοῖς πολίταις ἀπαγγείλῃ, ἀπάγγελλε\nτοίνυν ἔφασαν ὅτι μόλις μὲν σὺ ἐπαύσω λέγων, μόλις δὲ\nἡμεῖς ἀκούοντες.\nπρὸς Θηβαίους περί τινων ἀντιλέγοντας ἢ φρονεῖν εἶπον δεῖ\nἔλασσον ἢ δύνασθαι μεῖζον.\nΛάκων ἐρωτηθεὶς διʼ ἣν αἰτίαν τὰς τοῦ πώγωνος τρίχας ἐπὶ πολὺ\nκομᾷς; εἶπεν ἵνα βλέπων τὰς πολιὰς μηδὲν ἀνάξιον αὐτῶν\nπράττω.\nἄλλος πυθομένου τινὸς διὰ τί ἐγχειριδίοις βραχέσι χρῆσθε; ἵνα πλησίον εἶπε τοῖς πολεμίοις\n\nεἰς χεῖρας ἵκωμες.\nἐπαινοῦντός τινος τοὺς ἀρίστους μαχητάς, Λάκων εἶπεν ἐν\nΤροίᾳ.\nἕτερος ἀκούσας δειπνήσαντάς τινας βιάζεσθαι πίνειν μὴ καὶ\nἐσθίειν εἶπε βιάζονται;\nΠινδάρου γράψαντος Ἑλλάδος ἔρεισμα Ἀθῆναι, Λάκων ἔφη\nκαταπεσεῖν ἂν τὴν Ἑλλάδα ὀχουμένην ἐρείσματι τοιούτῳ.\nἐπεὶ δὲ ἰδών τις ἐν πίνακι γραπτῷ Λάκωνας ὑπὸ\nἈθηναίων σφαττομένους ἔλεγεν ἀνδρεῖοί γʼ Ἀθηναῖοι, Λάκων\nὑποτυχών ἐν τῷ πίνακι εἶπε.\nπρὸς δέ τινα προσιέμενον τὰς ἐκ διαβολῆς βλασφημίας Λάκων εἶπε παῦσαι κατʼ ἐμοῦ τὰ ὦτα\nχορηγῶν.\nπρὸς δὲ τὸν κολαζόμενον καὶ λέγοντα ἄκων ἥμαρτον εἶπέ τις ἄκων τοίνυν καὶ κολάζου.\nἰδών τις ἐν ἀποχωρήσει θακέοντας ἐπὶ δίφρων ἀνθρώπους μὴ\nγένοιτο εἶπεν ἐνταῦθα καθίσαι,\n\nὅθεν οὐκ ἔστιν ἐξαναστῆναι πρεσβυτέρῳ.\nΧίων ποτὲ κατʼ ἐπιδημίαν ἀπὸ δείπνου ἐμεσάντων ἐν τῷ ἐφορείῳ καὶ\nχεσάντων ἐπὶ τῶν\n\nδίφρων, ἔνθα οἱ ἔφοροι ἐκάθηντο, τὸ μὲν πρῶτον ἰσχυρῶς ἀνεζήτουν\nτοὺς ποιήσαντας μὴ πολῖται τυγχάνωσιν·\nὡς\nδὲ ᾔσθοντο ὅτι Χῖοι ἦσαν, ἐκήρυξαν τοῖς Χίοις ἐφιᾶσιν\nἀσελγαίνειν.\nἐπεὶ δέ τις τὰς ἀμυγδαλᾶς τῶν σκληρῶν ἑώρα διπλασίου πωλουμένας, μὴ σπάνιοι ἔφη οἱ λίθοι;\nτίλας τις ἀηδόνα καὶ βραχεῖαν πάνυ σάρκα\n\nεὑρὼν εἶπε φωνὰ τὺ τίς ἐσσι καὶ οὐδὲν ἄλλο.\nἰδών τις τῶν Λακώνων Διογένη τὸν κύνα περιλαμβάνοντα ἀνδριάντα\nχάλκεον, ψύχους ὄντος σφοδροῦ, ἐπύθετο εἰ ῥιγοῖ ἀρνησαμένου δέ, τί οὖν ἔφη μέγα ποιεῖς;\nὀνειδισθείς τις τῶν Μεταποντίων εἰς δειλίαν\nὑπὸ Λάκωνος, ἀλλὰ μήν ἔφη οὐκ ὀλίγα τῆς ἀλλοτρίας ἔχομεν· ὁ δὲ οὐ μόνον ἄρα ἔφη δειλοὶ ἀλλὰ καὶ ἄδικοί ἐστε.\nκατʼ ἐπιδημίαν τις ἐν Σπάρτῃ κρηπιδούμενος ὀρθὸς ἐπὶ θατέρου σκέλους\nεἶπε πρὸς Λάκωνα οὐκ ἂν οἶμαί σε, ὦ Λάκων, τοσοῦτον χρόνον\nἐπὶ τοῦ ποδὸς ὅσον ἐγὼ στῆναι καὶ ὃς ὑπολαβὼν οὐ\nγάρ ἔφη· τῶν μέντοι χηνῶν οὐκ\nἔστιν ὅστις οὔ.\nΜεγαλυνομένου τινὸς ἐπὶ τῇ ῥητορικῇ τέχνῃ, εἶπέ τις Λάκων ἀλλὰ νὴ τὼ σιὼ τέχνη ἄνευ τοῦ ἀληθείας ἧφθαι οὔτε ἐστὶν\nοὔτε μήποτε γένηται\nἈργείου ποτὲ εἰπόντος πολλοὶ τάφοι παρʼ ἡμῖν εἰσὶ Σπαρτιατῶν Λάκων εἶπεν ἀλλὰ μὴν παρʼ ἡμῖν Ἀργείων οὐδὲ εἷς, ὡς·\nαὐτῶν μὲν πολλάκις Ἄργους ἐπιβεβηκότων Ἀργείων δὲ τῆς Σπάρτης\nοὐδέποτε.\nΛάκων αἰχμαλωτισθεὶς καὶ πιπρασκόμενος, τοῦ κήρυκος λέγοντος Λάκωνα\nπωλῶ, ἐπεστόμισεν εἰπών αἰχμάλωτον κήρυσσε.\nτῶν παρὰ Λυσιμάχῳ στρατευομένων ἐρωτηθεὶς τις ὑπʼ αὐτοῦ, μή τις τῶν\nεἱλώτων ἐστί,\nσὺ δʼ οἴει ἔφη ἐπὶ τὸ παρὰ σοῦ τετρώβολον Λάκωνα\nἥξειν;\nὅτε Θηβαῖοι νικήσαντες τοὺς Λάκωνας ἐν Λεύκτροις πρὸς αὐτὸν παρῆσαν\nτὸν Εὐρώταν, καί τις μεγαλαυχῶν εἶπε ποῦ νῦν εἰσὶν οἱ\nΛάκωνες; Σπαρτιάτης\nληφθεὶς ὑπʼ\nαὐτῶν οὐ πάρεισιν ἔφη· οὐ γὰρ ἂν ὑμεῖς δεῦρο ἤλθετε.\nἈθηναίων ἀξιούντων, ὅτε παρέδωκαν τὸ ἄστυ, Σάμον αὐτοῖς μόνον\nἐᾶσαι, εἶπον ὅταν αὑτῶν οὐκ ἦτε, τότε καὶ\nἄλλους ἔχειν ζητεῖτε; ἀφʼ οὗ καὶ ἡ παροιμία ὃς αὐτὸς αὑτὸν οὐκ ἔχει Σάμον θέλει.\nπόλιν τινὰ κατὰ κράτος ἑλόντων Λακεδαιμονίων,\nοἱ ἔφοροι εἶπον οἴχεται τὸ πάλαισμα τῶν νέων οὐκέτι\nἕξουσιν ἀνταγωνιστὰς οἱ νέοι.\nἄλλην πόλιν ὑπισχνουμένου τοῦ βασιλέως αὐτῶν\nτέλεον ἀφανίσειν ᾕ συμβεβήκει πράγματα\nπολλάκις παρεσχῆσθαι τοῖς Λάκωσιν, οὐκ ἐπέτρεψαν, φάμενοι\nμηδαμῶς ἀφανίσῃς μηδʼ ἀνέλῃς τὴν ἀκόνην τῶν νέων.\nτοῖς παλαίουσι παιδοτρίβας οὐκ ἐφίστανον, ἵνα μὴ τέχνης ἀλλʼ ἀρετῆς\nἡ φιλοτιμία γένηται. διὸ καὶ Λύσανδρος ἐρωτώμενος, ὅπως ὁ Χάρων\nἐνίκησεν αὐτόν, τᾷ πολυμηχανίᾳ εἶπε.\nΦιλίππου γράφοντος, ὅτε εἰς τὴν χώραν αὐτῶν παρεγένετο, πότερον\nβούλεται φίλιον ἐλθεῖν ἢ πολέμιον αὐτόν, ἀντεφώνησαν οὐδέτερον.\nπρεσβευτήν τινα διαπεμψάμενοι πρὸς Ἀντίγονον τὸν Δημητρίου, πυθόμενοι\nὅτι ἐκάλεσεν αὐτὸν\n\nβασιλέα, ἐζημίωσαν,\nκαίτοι μέδιμνον πυρῶν ἑκάστῳ παρʼ αὐτοῦ σιτοδείας οὔσης κομίζοντα.\nΔημητρίου ἐγκαλοῦντος ὅτι ἕνα πρεσβευτὴν ἔπεμψαν πρὸς αὐτόν, οὐχ\nἱκανὸς οὖν εἶπον εἰ πρὸς ἕνα εἷς;\nἐνέγκαντός τινος ἀρίστην γνώμην μοχθηροῦ, ταύτην μὲν ἀπεδέξαντο,\nπεριελόμενοι δὲ τούτου περιέθηκαν ἑτέρῳ καλῶς βεβιωκότι.\nἀδελφῶν πρὸς ἀλλήλους διαφερομένων τὸν πατέρα ἐζημίωσαν, ὅτι τοὺς\nυἱεῖς στασιάζοντας περιορᾷ.\nψάλτην ἐπιδημήσαντα ἐζημίωσαν , ὅτι δακτύλοις\nκιθαρίζει.\nδύο παῖδες ἐμάχοντο, ἅτερος δὲ αὐτῶν τὸν ἕτερον ἔτρωσε δρεπάνῳ\nπληγῇ θανασίμῳ· τῶν δὲ συνήθων παίδων, ἐπεὶ διαλύεσθαι ἔμελλον,\nἐπαγγελλομένων ἀμυνεῖσθαι καὶ ἀναιρήσειν τὸν πλήξαντα,\nμηδαμῶς εἶπε πρὸς θεῶν, οὐ γὰρ δίκαιον· καὶ γὰρ ἂν ἐγὼ ἐποίησα τοῦτο, εἰ\nἔφθασα καὶ ἀγαθὸς ἐγενόμην.\nἕτερον παιδάριον, ἐπεὶ παρῆν ὁ καιρός, ἐν ᾧ κλέπτειν νενόμιστο τοὺς\nἐλευθέρους παῖδας ὅ τι\nτις δύναιτο καὶ μὴ\nλαθεῖν αἰσχρὸν ἦν, ὡς οἱ σὺν αὐτῷ παῖδες ζῶν ἔκλεψαν ἀλωπέκιον\nκαὶ ἔδοσαν αὐτῷ φυλάττειν, παραγενομένων τῶν ἀπολωλεκότων ἐπὶ\nζήτησιν, ἔτυχε μὲν ὑποβαλὼν τὸ ἀλωπέκιον ὑπὸ τὸ αὑτοῦ ἱμάτιον,\nἀγριαίνοντος δὲ τοῦ θηρίου καὶ τὴν\nαὐτοῦ\nπλευρὰν κατεσθίοντος μέχρι τῶν σπλάγχνων, ἠρέμει, ἵνα μὴ γένηται\nκαταφανής. ὡς δὲ ὕστερον ἐκείνων ἀπελθόντων ἐθεάσαντο τὸ γεγονὸς οἱ\nπαῖδες\nκαὶ\nἐμέμφοντο, λέγοντες ἄμεινον εἶναι φανερὸν ποιῆσαι τὸ ἀλωπέκιον ἢ\nμέχρι θανάτου κρύπτειν,\nοὐ μὲν οὖν εἶπεν ἀλλὰ κρεῖττον ταῖς ἀλγηδόσι μὴ ἐνδόντα\nτελευτᾶν ἢ περίφωρον γενόμενον διὰ μαλακίαν τὸ ζῆν αἰσχρῶς\nπεριποιήσασθαι.\nπεριτυχόντες τινὲς Λάκωσι καθʼ ὁδὸν εἶπον εὐτυχήκατε, ἀρτίως ἐντεῦθεν λῃστῶν ἀπιόντων οἱ δὲ οὐ μὰ\nτὸν Ἐνυάλιον, ἀλλʼ ἐκεῖνοι μὴ περιτυχόντες ἡμῖν.\nΛάκων ἐρωτηθεὶς τί ἐπίσταται, εἶπεν ἐλεύθερος\nεἶναι.\nπαῖς Σπαρτιάτης αἰχμαλωτισθεὶς ὑπʼ Ἀντιγόνου\nτοῦ βασιλέως καὶ πραθεὶς τὰ μὲν ἄλλα\nπάντα ὑπήκοος ἦν τῷ πριαμένῳ, ὅσα ᾤετο προσήκειν ἐλευθέρῳ\nποιεῖν ὡς δὲ προσέταξεν ἀμίδα κομίζειν, οὐκ\nἠνέσχετο εἰπὼν οὐ δουλεύσω. ἐνισταμένου δὲ ἐκείνου, ἀναβὰς\nἐπὶ τὸν κέραμον καὶ εἰπών εἴσῃ τῆς ὠνῆς, ἔβαλεν ἑαυτὸν\nκάτω καὶ ἐτελεύτα.\nἕτερος πωλούμενος, εἰπόντος τινὸς ἐὰν ἀγοράσω σε, χρήσιμος\nἔσῃ; κἂν μὴ ἀγοράσῃς εἶπεν.\nἄλλος· αἰχμάλωτος πιπρασκόμενος, τοῦ κήρυκος ἐπιλέγοντος ἀνδράποδον\nπωλεῖν, κατάρατε εἶπεν οὐκ ἐρεῖς αἰχμάλωτον.\nΛάκων ἐπὶ τῆς ἀσπίδος μυῖαν ἔχων ἐπίσημον, καὶ ταύτην οὐ μείζω\nτῆς ἀληθινῆς, ὡς καταγελῶντές\n\nτινες ἔλεγον ὑπὲρ\nτοῦ λανθάνειν τοῦτο πεποιήκει, ἵνα μὲν οὖν εἶπε φανερὸς ὦ·\nοὕτω γὰρ τοῖς πολεμίοις πλησίον προσέρχομαι, ὥστε τὸ ἐπίσημον\nἡλίκον ἐστὶν ὑπʼ αὐτῶν ὁρᾶσθαι.\nἕτερος, ἐν συμποσίῳ προσενεχθείσης λύρας,\nοὐ Λακωνικόν εἶπε τὸ φλυαρεῖν.\nΣπαρτιάτης ἐρωτηθεὶς εἰ ἀσφαλὴς ἡ εἰς Σπάρτην ὁδὸς εἶπεν ὁποῖος καθίσῃς· οἱ μὲν γὰρ λέοντες βαδίζοντι\nὅπα κα λέωντι, τὼς δὲ λαγὼς ἐπὶ τᾷ σκηνᾷ θηρεύομες.\nἐν χειραψίᾳ περικρούοντος τοῦ προστραχηλίζοντος\nκενοσπούδως καὶ κατασπῶντος ἐπὶ τὴν γῆν,\nἐπειδὴ τῷ σώματι ἐλείπετο ὁ προσπεσών,\nἔδακε τὸν βραχίονα· καὶ ὁ ἕτερος εἶπε δάκνεις, ὦ Λάκων, ὥσπερ\nαἱ γυναῖκες· οὐ μὲν οὖν εἶπεν ἅτερος ἀλλʼ ὥσπερ οἱ λέοντες.\nχωλὸς ἐπὶ πόλεμον ἐξιών, ἐπακολουθούντων\n\nαὐτῷ τινων καὶ γελώντων, ἐπιστραφεὶς εἶπε κακαὶ κεφαλαί, οὐ\nφεύγοντα δεῖ τοῖς πολεμίοις μάχεσθαι, ἀλλὰ μένοντα καὶ τὴν τάξιν\nφυλάττοντα.\nἕτερος τοξευθεὶς καὶ ἐκλείπων τὸν βίον οὐχὶ τοῦτο ἔφησεν αὐτῷ\nμέλειν, ὅτι ἀποθανεῖται,\nἀλλʼ ὅτι ὑπὸ\nγύννιδος τοξότου καὶ μηδὲν πράξας.\nεἰς πανδοκεῖόν τις καταλύσας καὶ δοὺς ὄψον τῷ πανδοκεῖ σκευάσαι, ὡς\nἅτερος; τυρὸν ᾔτει καὶ\nἔλαιον, εἶτʼ ἔφη εἰ τυρὸν εἶχον, ἔτι ἂν\nἐδεόμην ὄψου;\nπρὸς δὲ τὸν μακαρίζοντα Λάμπιν τὸν Αἰγινήτην, διότι ἐδόκει\nπλουσιώτατος; εἶναι ναυκλήρια πολλὰ ἔχων, Λάκων εἶπεν οὐ προσέχω\nεὐδαιμονίᾳ ἐκ σχοινίων ἀπηρτημένῃ.\nεἰπόντος δέ τινος Λάκωνι ὅτι ψεύδεται,\n\nἀπεκρίνατο ἐλεύθεροι γὰρ εἰμες· οἱ δʼ ἄλλοι, αἴκα μὴ τἀληθῆ\nλέγωντι, οἰμώξονται.\nπροθέμενός τις νεκρὸν στῆσαι ὀρθόν, ὡς πάντα ποιῶν\nοὐκ ἐδύνατο, νὴ τὼ σιώ εἶπεν ἔνδον τι εἶναι δεῖ.\nΤύννιχος, Θρασυβούλου τοῦ παιδὸς ἀποθανόντος, εὐρώστως ἤνεγκε· καὶ\nἐπίγραμμα εἰς τοῦτον\nἐγένετο\n\nτὰν Πιτάναν Θρασύβουλος ἐπʼ ἀσπίδος ἤλυθεν ἄπνους ἑπτὰ πρὸς Ἀργείων τραύματα δεξάμενος, δεικνὺς ἀντία πάντα· τὸν αἱματόεντα δʼ ὁ πρέσβυς\n\nθεὶς ἐπὶ πυρκαϊὴν Τύννιχος εἶπε τάδε, δειλοὶ κλαιέσθωσαν ἐγὼ δέ σε τέκνον ἄδακρυς θάψω, τὸν καὶ ἐμὸν καὶ Λακεδαιμόνιον.\nἈλκιβιάδῃ τῷ Ἀθηναίῳ βαλανέως ἐπὶ πλεῖστον παραχέοντος ὕδωρ,\nΛάκων εἶπε τί τοῦτο ὡς\nκαθαρῷ;\nσφόδρα δὲ ῥυπαρῷ πλεῖον παράχει.\nΦιλίππου τοῦ Μακεδόνος προστάσσοντὸς\nτινα διʼ ἐπιστολῆς, ἀντέγραψαν οἱ\nΛακεδαιμόνιοι περὶ ὧν ἄμμιν ἔγραψας οὔ. ὅτε δὲ ἐνέβαλεν\nεἰς τὴν Λακωνικὴν καὶ ἐδόκουν ἅπαντες ἀπολεῖσθαι,\nεἶπε δὲ πρός τινα τῶν Σπαρτιατῶν τί νῦν\nποιήσετε, ὦ Λάκωνες; τί γάρ ἔφη ἄλλο ἢ ἀνδρείως ἀποθανούμεθα; μόνοι γὰρ ἡμεῖς\nἙλλήνων ἐλεύθεροι εἶναι καὶ μὴ ὑπακούειν ἄλλοις ἐμάθομεν.\nμετὰ δὲ τὴν Ἄγιδος ἧτταν, ὁμήρους αἰτοῦντος\nἈντιπάτρου πεντήκοντα παῖδας, Ἐτεοκλῆς ἐφορεύων εἶπε\nπαῖδας μὲν οὐ δώσειν, ἵνα μὴ ἀπαίδευτοι γένωνται,\nτῆς πατρίου ἀγωγῆς; ἀτευκτήσαντες· οὐδὲ πολῖται γὰρ ἂν εἴησαν·\nπρεσβύτας δʼ ἢ γυναῖκας, εἰ βούλοιτο, διπλασίους δώσειν ἀπειλοῦντος; δʼ\nαὐτοῦ δεινά, εἰ\nμὴ λάβοι, ἀπεκρίναντο κοινῇ ἐὰν\n\nχαλεπώτερα θανάτου ἐπιτάττῃς, εὐκολώτερον ἀποθανούμεθα.\nπρεσβύτης ἐν Ὀλυμπίᾳ συντελουμένου τοῦ ἀγῶνος προθυμούμενος θεάσασθαι,\nκαθέδρας ἠπόρει πολλοὺς δʼ ἐπιπορευόμενος τόπους ὑβρίζετο καὶ\nἐσκώπτετο, μηδενὸς αὐτὸν παραδεχομένου· ὡς δὲ\nκατὰ τοὺς Λακεδαιμονίους ἧκεν, ἀνέστησαν πάντες οἱ παῖδες καὶ πολλοὶ\nτῶν ἀνδρῶν τοῦ τόπου ἐκχωροῦντες· τῶν δὲ Πανελλήνων ἐπισημηναμένων\nκρότῳ τὸ ἔθος καὶ ὑπερεπαινούντων, ὁ πρεσβύτης κινήσας\n\nπολιόν τε κάρη πολιόν τε γένειον\n\nκαὶ δακρύσας οἴμοι τῶν κακῶν φησὶν ὡς ἅπαντες μὲν οἱ Ἕλληνες\nἐπίστανται τὰ καλά, χρῶνται δʼ αὐτοῖς· μόνοι Λακεδαιμόνιοι φασὶ\nδέ τινες, ὅτι καὶ Ἀθήνησι τὸ αὐτὸ ἐγένετο· Παναθηναίων γὰρ ὄντων\nοἱ Ἀττικοὶ γέροντα προεπηλάκιζον,\nπροσκαλούμενοι μὲν ὡς παραδεξόμενοι, εἰ δὲ παραγένοιτο, οὐ προσδεχόμενοι·\nὡς δὲ διεξιὼν σχεδὸν ἅπαντας ἐγένετο κατὰ τοὺς Λακεδαιμονίων θεωρούς,\nἅπαντες τῶν βάθρων ἀναστάντες τοῦ τόπου παρεχώρουν ἀγασθεὶς δὲ ὁ\nὄχλος· ἐπὶ τῷ γεγονότι ἐκρότησε μετὰ\nπολλῆς ἐπισημασίας,\n\nκαί τις εἶπε τῶν Σπαρτιατῶν νὴ τὼ σιώ, ἴσασι μὲν οἱ Ἀθηναῖοι\nτὰ καλά, οὐ πράσσουσι δέ.\nἐπαίτης ᾔτησε Λάκωνα· ἀλλὰ εἰ δοίην σοι ἔφη μᾶλλον\nπτωχεύσεις, τῆς δὲ ἀσχημοσύνης σου ταύτης ὁ πρῶτος μεταδοὺς αἴτιος,\nἀργόν σε ποιήσας.\nΛάκων ἰδὼν ἀγείροντά τινα θεοῖς οὐδέν\nεἶπε φροντίζειν θεῶν πτωχοτέρων ἑαυτοῦ.\nλαβών τις μοιχὸν ἐπʼ αἰσχρᾷ γυναικὶ ἄθλιε εἶπε τίς τοι\nἀνάγκα;\nἄλλος ἀκούων ῥήτορος μεγάλας στρέφοντος περιόδους, ἀλλὰ νὴ τὼ\nσιώ εἶπεν ἀνδρεῖός γε ὁ ἄνθρωπος, πρὸς οὐδὲν ὑποκείμενον\nεὖ στροβιλοῖ τὴν\nγλῶσσαν.\nεἰς Λακεδαίμονα παραγενόμενός τις καὶ τὴν πρὸς τοὺς πρεσβύτας τῶν νέων\nτιμὴν θεασάμενος, ἐν Σπάρτῃ μόνῃ εἶπε λυσιτελεῖ\nγηράσκειν.\nἐρωτηθεὶς Λάκων ὁποῖός ἐστι Τυρταῖος ὁ\n\nποιητής, ἀγαθός εἶπε κακκονῆν νέων ψυχάς.\nἕτερος ἀλγῶν τοὺς ὀφθαλμοὺς ἐξῄει ἐπὶ πόλεμον· λεγόντων δὲ αὐτῷ\nτινων ποῖ ἄπει οὕτως ἔχων ἢ τί ποιήσων; κἂν μηδὲν ἕτερον πράξω ἔφη πολεμίου γε μάχαιραν ἀμβλυνῶ.\nΒοῦλις καὶ Σπέρχις Λακεδαιμόνιοι πορευθέντες ἐθελονταὶ πρὸς Ξέρξην\nτὸν Περσῶν βασιλέα ἐπὶ τιμωρίᾳ ἣν ὦφλεν ἡ Λακεδαίμων κατὰ\nχρησμόν,\nδιότι\nκήρυκας πεμφθέντας ὑπὸ τοῦ Πέρσου ὡς αὐτοὺς ἀπέκτειναν ἐλθόντες\nπρὸς τὸν Ξέρξην\nἐκέλευον ᾧ βούλεται\nτρόπῳ διαχρήσασθαι αὐτοὺς ὑπὲρ Λακεδαιμονίων. ὡς δὲ ἐκεῖνος·\nἀγασθεὶς ἀπέλυσε τοὺς ἄνδρας καὶ ἠξίου μένειν παρʼ\nαὐτῷ, καὶ πῶς ἄν ἔφασαν δυναίμεθα ζῆν ἐνταῦθα, πατρίδα\nκαταλιπόντες καὶ νόμους καὶ τούτους τοὺς ἄνδρας, ὑπὲρ ὧν τοσαύτην\nἤλθομεν ὁδὸν ἀποθανούμενοι\nἸνδάρνου δὲ τοῦ στρατηγοῦ ἐπὶ πλέον δεομένου καὶ λέγοντος\nτεύξεσθαι αὐτοὺς τῆς ἴσης τιμῆς τοῖς μάλιστα ἐν προαγωγῇ φίλοις τοῦ\nβασιλέως, ἔφησαν\nἀγνοεῖν ἡμῖν δοκεῖς, ἡλίκον ἐστὶ τὸ τῆς ἐλευθερίας, ἧς οὐκ ἂν\nἀλλάξαιτό τις νοῦν ἔχων τὴν Περσῶν\n\nβασιλείαν.\nΛάκων, ἐπεὶ τῇ μὲν προτέρᾳ ἡμέρᾳ ὁ ξένος αὐτὸν ἐξέκλινε, τῇ δʼ\nἑξῆς στρώματα χρησάμενος δαψιλῶς ὑπεδέχετο, ἐπιβὰς τοῖς στρώμασι\nκατεπάτει,\nἐπιλέγων διὰ ταῦτα ἐχθὲς οὐδʼ\nἐπὶ ψιάθου ὑπνωκέναι\nἕτερος ἐλθὼν εἰς Ἀθήνας καὶ ὁρῶν τοὺς Ἀθηναίους τὸ τάριχος\nἀποκηρύττοντας καὶ τὸ ὄψον καὶ τελωνοῦντας καὶ πορνοβοσκοῦντας, καὶ\nἕτερα ἔργα ἀσχήμονα πράττοντας καὶ μηδὲν αἰσχρὸν ἡγουμένους·\nὅτε ἐπανῆλθεν εἰς τὴν πατρίδα, τῶν\nπολιτῶν πυνθανομένων αὐτοῦ ποῖὰ τινά ἐστι τὰ ἐν\nἈθήναις, πάντα εἶπε καλά, εἰρωνευόμενος καὶ παριστὰς ὅτι πάντα παρὰ τοῖς\nἈθηναίοις καλὰ νομίζεται, αἰσχρὸν δὲ οὐδέν.\nἄλλος ἐρωτώμενος περί τινος ἀπεκρίνατο οὔ· ὡς δὲ ὁ ἐρωτήσας\nἀπεκρίνατο ὅτι ψεύδῃ, ὁρᾷς οὖν ἔφη ὅτι μάταιος εἶ περὶ ὧν ἐπίστασαι\nἐρωτῶν.\nἧκόν ποτε κατὰ πρεσβείαν Λάκωνες πρὸς Λύγδαμιν\nτὸν τύραννον· ὡς δʼ ἐκεῖνος ὑπερτιθέμενος πολλάκις συντυχεῖν\nἀνεβάλλετο, τὸ δʼ ἐπὶ πᾶσι μαλακῶς ἔχειν αὐτὸν ἔφη τις, οἱ πρέσβεις λέγε αὐτῷ εἶπον ὅτι μὰ τοὺς θεοὺς οὐ παλαισόμενοι πρὸς\nαὐτὸν ἐληλύθαμεν, ἀλλὰ\nδιαλεχθησόμενοι.\nΛάκωνὰ τινά τις μυσταγωγῶν ἠρώτα τί πράξας ἑαυτῷ σύνοιδεν\nἀσεβέστατον, ὁ δὲ γινώσκουσιν οἱ θεοί ἔφη· ἐπικειμένου δὲ\nμᾶλλον καὶ λέγοντος πάντως σε δεῖ εἰπεῖν, ὁ Λάκων ἀντηρώτησε\nτίνι με δεῖ εἰπεῖν, σοὶ ἢ τῷ θεῷ; τοῦ δὲ εἰπόντος τῷ\nθεῷ, σὺ τοίνυν ἔφη ἀποχώρησον.\nἕτερος νυκτὸς μνῆμα παριὼν καὶ φαντασιωθεὶς δαιμόνιόν τι ἐπέδραμε τῇ\nλόγχῃ διαράμενος, καὶ ἐναπερείδων εἶπε πῆ με φεύγεις, δὶς\nἀποθανουμένη\nψυχή;\nἄλλος εὐξάμενος ἀπὸ τοῦ Λευκάτα ῥίπτειν ἑαυτὸν ἀνέβη καὶ\nὑπέστρεψεν ἰδὼν τὸ ὕψος· ὀνειδιζόμενος\nδὲ εἶπεν οὐκ ᾤμαν τὰν εὐχὰν ἄλλας\nμείζονος εὐχᾶς δεῖσθαι.\nἄλλος ἐπὶ παρατάξεως τῷ πολεμίῳ τὸ ξίφος καταφέρειν μέλλων, ἐπεὶ\nτὸ ἀνακλητικὸν ἐσήμηνεν, οὐκέτι κατήνεγκε· πυθομένου δέ τινος, διὰ τί\nτὸν ἐχθρὸν ἔχων ὑποχείριον οὐκ ἀπέκτεινεν; ὅτι ἔφη βέλτιόν ἐστι τοῦ φονεύειν πείθεσθαι τῷ ἄρχοντι.\nτινι ἡττωμένῳ ἐν Ὀλυμπίᾳ εἶπέ τις ὁ ἀνταγωνιστής, ὦ Λάκων,\nἐγένετό σου κρείσσων· οὐ μὲν οὖν ἔφη ἀλλὰ καββαλικώτερος.\n"};
