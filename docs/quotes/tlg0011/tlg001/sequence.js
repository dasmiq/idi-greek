var sequence = {"name":"Sophocles. Trachiniae","data":"λόγος μέν ἐστʼ ἀρχαῖος ἀνθρώπων φανείς,\nὡς οὐκ ἂν αἰῶνʼ ἐκμάθοις βροτῶν, πρὶν ἂν\nθάνῃ τις, οὔτʼ εἰ χρηστὸς οὔτʼ εἴ τῳ κακός·\nἐγὼ δὲ τὸν ἐμόν, καὶ πρὶν εἰς Ἅιδου μολεῖν,\nἔξοιδʼ ἔχουσα δυστυχῆ τε καὶ βαρύν,\nἥτις πατρὸς μὲν ἐν δόμοισιν Οἰνέως\nναίουσʼ ἔτʼ ἐν Πλευρῶνι νυμφείων ὄκνον\nἄλγιστον ἔσχον, εἴ τις Αἰτωλὶς γυνή.\nμνηστὴρ γὰρ ἦν μοι ποταμός, Ἀχελῷον λέγω,\nὅς μʼ ἐν τρισὶν μορφαῖσιν ἐξῄτει πατρός,\nφοιτῶν ἐναργὴς ταῦρος, ἄλλοτʼ αἰόλος\nδράκων ἑλικτός, ἄλλοτʼ ἀνδρείῳ κύτει\nβούπρῳρος· ἐκ δὲ δασκίου γενειάδος\nκρουνοὶ διερραίνοντο κρηναίου ποτοῦ.\nτοιόνδʼ ἐγὼ μνηστῆρα προσδεδεγμένη\nδύστηνος αἰεὶ κατθανεῖν ἐπηυχόμην,\nπρὶν τῆσδε κοίτης ἐμπελασθῆναί ποτε.\nχρόνῳ δʼ ἐν ὑστέρῳ μέν, ἀσμένῃ δέ μοι,\nὁ κλεινὸς ἦλθε Ζηνὸς Ἀλκμήνης τε παῖς·\nὃς εἰς ἀγῶνα τῷδε συμπεσὼν μάχης\nἐκλύεταί με· καὶ τρόπον μὲν ἂν πόνων\nοὐκ ἂν διείποιμʼ· οὐ γὰρ οἶδʼ· ἀλλʼ ὅστις ἦν\nθακῶν ἀταρβὴς τῆς θέας, ὅδʼ ἂν λέγοι·\nἐγὼ γὰρ ἥμην ἐκπεπληγμένη φόβῳ\nμή μοι τὸ κάλλος ἄλγος ἐξεύροι ποτέ.\nτέλος δʼ ἔθηκε Ζεὺς ἀγώνιος καλῶς,\nεἰ δὴ καλῶς. λέχος γὰρ Ἡρακλεῖ κριτὸν\nξυστᾶσʼ ἀεί τινʼ ἐκ φόβου φόβον τρέφω,\nκείνου προκηραίνουσα· νὺξ γὰρ εἰσάγει\nκαὶ νὺξ ἀπωθεῖ διαδεδεγμένη πόνον.\nκἀφύσαμεν δὴ παῖδας, οὓς κεῖνός ποτε,\nγῄτης ὅπως ἄρουραν ἔκτοπον λαβών,\nσπείρων μόνον προσεῖδε κἀξαμῶν ἅπαξ.\nτοιοῦτος αἰὼν εἰς δόμους τε κἀκ δόμων\nαἰεὶ τὸν ἄνδρʼ ἔπεμπε λατρεύοντά τῳ.\nνῦν δʼ ἡνίκʼ ἄθλων τῶνδʼ ὑπερτελὴς ἔφυ,\nἐνταῦθα δὴ μάλιστα ταρβήσασʼ ἔχω.\nἐξ οὗ γὰρ ἔκτα κεῖνος Ἰφίτου βίαν,\nἡμεῖς μὲν ἐν Τραχῖνι τῇδʼ ἀνάστατοι\nξένῳ παρʼ ἀνδρὶ ναίομεν, κεῖνος δʼ ὅπου\nβέβηκεν οὐδεὶς οἶδε· πλὴν ἐμοὶ πικρὰς\nὠδῖνας αὐτοῦ προσβαλὼν ἀποίχεται.\nσχεδὸν δʼ ἐπίσταμαί τι πῆμʼ ἔχοντά νιν·\nχρόνον γὰρ οὐχὶ βαιόν, ἀλλʼ ἤδη δέκα\nμῆνας πρὸς ἄλλοις πέντʼ ἀκήρυκτος μένει.\nκἀστίν τι δεινὸν πῆμα· τοιαύτην ἐμοὶ\nδέλτον λιπὼν ἔστειχε, τὴν ἐγὼ θαμὰ\nθεοῖς ἀρῶμαι πημονῆς ἄτερ λαβεῖν.\nδέσποινα Δῃάνειρα, πολλὰ μέν σʼ ἐγὼ\nκατεῖδον ἤδη πανδάκρυτʼ ὀδύρματα\nτὴν Ἡράκλειον ἔξοδον γοωμένην·\nνῦν δʼ, εἰ δίκαιον τοὺς ἐλευθέρους φρενοῦν\nγνώμαισι δούλαις, κἀμὲ χρὴ φράσαι τὸ σόν·\nπῶς παισὶ μὲν τοσοῖσδε πληθύεις, ἀτὰρ\nἀνδρὸς κατὰ ζήτησιν οὐ πέμπεις τινά,\nμάλιστα δʼ ὅνπερ εἰκὸς Ὕλλον, εἰ πατρὸς\nνέμοι τινʼ ὤραν τοῦ καλῶς πράσσειν δοκεῖν;\nἐγγὺς δʼ ὅδʼ αὐτὸς ἀρτίπους θρῴσκει δόμους,\nὥστʼ εἴ τί σοι πρὸς καιρὸν ἐννέπειν δοκῶ,\nπάρεστι χρῆσθαι τἀνδρὶ τοῖς τʼ ἐμοῖς λόγοις.\nὦ τέκνον, ὦ παῖ, κἀξ ἀγεννήτων ἄρα\nμῦθοι καλῶς πίπτουσιν· ἥδε γὰρ γυνὴ\nδούλη μέν, εἴρηκεν δʼ ἐλεύθερον λόγον.\nποῖον; δίδαξον, μῆτερ, εἰ διδακτά μοι.\nσὲ πατρὸς οὕτω δαρὸν ἐξενωμένου\nτὸ μὴ πυθέσθαι ποῦ ʼστιν, αἰσχύνην φέρειν.\nἀλλʼ οἶδα, μύθοις εἴ τι πιστεύειν χρεών.\nκαὶ ποῦ κλύεις νιν, τέκνον, ἱδρῦσθαι χθονός;\nτὸν μὲν παρελθόντʼ ἄροτον ἐν μήκει χρόνου\nΛυδῇ γυναικί φασί νιν λάτριν πονεῖν.\nπᾶν τοίνυν, εἰ καὶ τοῦτʼ ἔτλη, κλύοι τις ἄν.\nἀλλʼ ἐξαφεῖται τοῦδέ γʼ, ὡς ἐγὼ κλύω.\nποῦ δῆτα νῦν ζῶν ἢ θανὼν ἀγγέλλεται;\nΕὐβοΐδα χώραν φασίν, Εὐρύτου πόλιν,\nἐπιστρατεύειν αὐτὸν ἢ μέλλειν ἔτι.\nἆρʼ οἶσθα δῆτʼ, ὦ τέκνον, ὡς ἔλειπέ μοι\nμαντεῖα πιστὰ τῆσδε τῆς χώρας πέρι;\nτὰ ποῖα, μῆτερ; τὸν λόγον γὰρ ἀγνοῶ.\nὡς ἢ τελευτὴν τοῦ βίου μέλλει τελεῖν\nἢ τοῦτον ἄρας ἆθλον εἰς τό γʼ ὕστερον\nτὸν λοιπὸν ἤδη βίοτον εὐαίωνʼ ἔχειν.\nἐν οὖν ῥοπῇ, τοιᾷδε κειμένῳ, τέκνον,\nοὐκ εἶ ξυνέρξων, ἡνίκʼ ἢ σεσώσμεθα\nἢ πίπτομεν σοῦ πατρὸς ἐξολωλότος\nκείνου βίον σώσαντος, ἢ οἰχόμεσθʼ ἅμα;\nἀλλʼ εἶμι, μῆτερ· εἰ δὲ θεσφάτων ἐγὼ\nβάξιν κατῄδη τῶνδε, κἂν πάλαι παρῆ·\nνῦν δʼ ὁ ξυνήθης πότμος οὐκ εἴα πατρὸς\nἡμᾶς προταρβεῖν οὐδὲ δειμαίνειν ἄγαν.\nνῦν δʼ ὡς ξυνίημʼ, οὐδὲν ἐλλείψω τὸ μὴ οὐ\nπᾶσαν πυθέσθαι τῶνδʼ ἀλήθειαν πέρι.\nχώρει νυν, ὦ παῖ· καὶ γὰρ ὑστέρῳ τό γʼ εὖ\nπράσσειν, ἐπεὶ πύθοιτο, κέρδος ἐμπολᾷ.\nὃν αἰόλα νὺξ ἐναριζομένα\nτίκτει κατευνάζει τε, φλογιζόμενον\nἍλιον Ἅλιον αἰτῶ\nτοῦτο καρῦξαι, τὸν Ἀλκμήνας πόθι μοι πόθι παῖς\nναίει ποτʼ, ὦ λαμπρᾷ στεροπᾷ φλεγέθων,\nἢ ποντίας αὐλῶνος ἢ δισσαῖσιν ἀπείροις κλιθείς,\nεἴπʼ, ὦ κρατιστεύων κατʼ ὄμμα.\nποθουμένᾳ γὰρ φρενὶ πυνθάνομαι\nτὰν ἀμφινεικῆ Δηιάνειραν ἀεί,\nοἷά τινʼ ἄθλιον ὄρνιν,\nοὔποτʼ εὐνάζειν ἀδακρύτων βλεφάρων πόθον, ἀλλʼ\nεὔμναστον ἀνδρὸς δεῖμα τρέφουσαν ὁδοῦ\nἐνθυμίοις εὐναῖς ἀνανδρώτοισι τρύχεσθαι, κακὰν\nδύστανον ἐλπίζουσαν αἶσαν.\nπολλὰ γὰρ ὥστʼ ἀκάμαντος ἢ νότου ἢ βορέα τις\nκύματʼ ἂν εὐρέϊ πόντῳ βάντʼ ἐπιόντα τʼ ἴδοι,\nοὕτῶ δὲ τὸν Καδμογενῆ στρέφει, τὸ δʼ αὔξει,\nβιότου πολύπονον ὥσπερ πέλαγος\nΚρήσιον. ἀλλά τις θεῶν αἰὲν ἀναμπλάκητον Ἅιδα\nσφε δόμων ἐρύκει.\nὧν ἐπιμεμφομένα σʼ αἰδοῖα μέν, ἀντία δʼ οἴσω.\nφαμὶ γὰρ οὐκ ἀποτρύειν ἐλπίδα τὰν ἀγαθὰν\nχρῆναί σʼ· ἀνάλγητα γὰρ οὐδʼ ὁ πάντα κραίνων βασιλεὺς ἐπέβαλε θνατοῖς\nΚρονίδας·\nἀλλʼ ἐπὶ πῆμα καὶ χαρὰ πᾶσι κυκλοῦσιν, οἷον\nἄρκτου στροφάδες κέλευθοι.\nμένει γὰρ οὔτʼ αἰόλα\nνὺξ βροτοῖσιν οὔτε κῆρες\nοὔτε πλοῦτος, ἀλλʼ ἄφαρ\nβέβακε, τῷ δʼ ἐπέρχεται\nχαίρειν τε καὶ στέρεσθαι.\nἃ καὶ σὲ τὰν ἄνασσαν ἐλπίσιν λέγω\nτάδʼ αἰὲν ἴσχειν· ἐπεὶ τίς ὧδε\nτέκνοισι Ζῆνʼ ἄβουλον εἶδεν;\nπεπυσμένη μέν, ὡς ἀπεικάσαι, πάρει\nπάθημα τοὐμόν· ὡς δʼ ἐγὼ θυμοφθορῶ,\nμήτʼ ἐκμάθοις παθοῦσα νῦν τʼ ἄπειρος εἶ.\nτὸ γὰρ νεάζον ἐν τοιοῖσδε βόσκεται\nχώροισιν αὑτοῦ, καί νιν οὐ θάλπος θεοῦ\nοὐδʼ ὄμβρος οὐδὲ πνευμάτων οὐδὲν κλονεῖ,\nἀλλʼ ἡδοναῖς ἄμοχθον ἐξαίρει βίον\nἐς τοῦθʼ ἕως τις ἀντὶ παρθένου γυνὴ\nκληθῇ λάβῃ τʼ ἐν νυκτὶ φροντίδων μέρος,\nἤτοι πρὸς ἀνδρὸς ἢ τέκνων φοβουμένη.\nτότʼ ἄν τις εἰσίδοιτο, τὴν αὑτοῦ σκοπῶν\nπρᾶξιν, κακοῖσιν οἷς ἐγὼ βαρύνομαι.\nπάθη μὲν οὖν δὴ πόλλʼ ἔγωγʼ ἐκλαυσάμην·\nἓν δʼ, οἷον οὔπω πρόσθεν, αὐτίκʼ ἐξερῶ.\nὁδὸν γὰρ ἦμος τὴν τελευταίαν ἄναξ\nὡρμᾶτʼ ἀπʼ οἴκων Ἡρακλῆς, τότʼ ἐν δόμοις\nλείπει παλαιὰν δέλτον ἐγγεγραμμένην\nξυνθήμαθʼ, ἁμοὶ πρόσθεν οὐκ ἔτλη ποτέ,\nπολλοὺς ἀγῶνας ἐξιών, οὔπω φράσαι,\nἀλλʼ ὥς τι δράσων εἷρπε κοὐ θανούμενος.\nνῦν δʼ ὡς ἔτʼ οὐκ ὢν εἶπε μὲν λέχους ὅ τι\nχρείη μʼ ἑλέσθαι κτῆσιν εἶπε δʼ ἣν τέκνοις\nμοῖραν πατρῴας γῆς διαιρετὸν νέμοι,\nχρόνον προτάξας ὡς τρίμηνον ἡνίκα\nχώρας ἀπείη κἀνιαύσιον βεβώς,\nτότʼ ἢ θανεῖν χρείη σφε τῷδε τῷ χρόνῳ\nἢ τοῦθʼ ὑπεκδραμόντα τοῦ χρόνου τέλος\nτὸ λοιπὸν ἤδη ζῆν ἀλυπήτῳ βίῳ.\nτοιαῦτʼ ἔφραζε πρὸς θεῶν εἱμαρμένα\nτῶν Ἡρακλείων ἐκτελευτᾶσθαι πόνων,\nὡς τὴν παλαιὰν φηγὸν αὐδῆσαί ποτε\nΔωδῶνι δισσῶν ἐκ Πελειάδων ἔφη.\nκαὶ τῶνδε ναμέρτεια συμβαίνει χρόνου\nτοῦ νῦν παρόντος, ὡς τελεσθῆναι χρεών·\nὥσθʼ ἡδέως εὕδουσαν ἐκπηδᾶν ἐμὲ\nφόβῳ, φίλαι, ταρβοῦσαν, εἴ με χρὴ μένειν\nπάντων ἀρίστου φωτὸς ἐστερημένην.\nεὐφημίαν νῦν ἴσχʼ· ἐπεὶ καταστεφῆ\nστείχονθʼ ὁρῶ τινʼ ἄνδρα πρὸς χαρὰν λόγων.\nδέσποινα Δῃάνειρα, πρῶτος ἀγγέλων\nὄκνου σε λύσω· τὸν γὰρ Ἀλκμήνης τόκον\nκαὶ ζῶντʼ ἐπίστω καὶ κρατοῦντα κἀκ μάχης\nἄγοντʼ ἀπαρχὰς θεοῖσι τοῖς ἐγχωρίοις.\nτίνʼ εἶπας, ὦ γεραιέ, τόνδε μοι λόγον;\nτάχʼ ἐς δόμους σοὺς τὸν πολύζηλον πόσιν\nἥξειν φανέντα σὺν κράτει νικηφόρῳ.\nκαὶ τοῦ τόδʼ ἀστῶν ἢ ξένων μαθὼν λέγεις;\nἐν βουθερεῖ λειμῶνι πρὸς πολλοὺς θροεῖ\nΛίχας ὁ κῆρυξ ταῦτα· τοῦδʼ ἐγὼ κλύων\nἀπῇξʼ, ὅπως τοι πρῶτος ἀγγείλας τάδε\nπρὸς σοῦ τι κερδάναιμι καὶ κτῴμην χάριν.\nαὐτὸς δὲ πῶς ἄπεστιν, εἴπερ εὐτυχεῖ;\nοὐκ εὐμαρείᾳ χρώμενος πολλῇ, γύναι.\nκύκλῳ γὰρ αὐτὸν Μηλιεὺς ἅπας λεὼς\nκρίνει παραστάς, οὐδʼ ἔχει βῆναι πρόσω·\nτὸ γὰρ ποθοῦν ἕκαστος ἐκμαθεῖν θέλων\nοὐκ ἂν μεθεῖτο, πρὶν καθʼ ἡδονὴν κλύειν.\nοὕτως ἐκεῖνος οὐχ ἑκών, ἑκοῦσι δὲ\nξύνεστιν· ὄψει δʼ αὐτὸν αὐτίκʼ ἐμφανῆ.\nὦ Ζεῦ, τὸν Οἴτης ἄτομον ὃς λειμῶνʼ ἔχεις,\nἔδωκας ἡμῖν ἀλλὰ σὺν χρόνῳ χαράν.\nφωνήσατʼ, ὦ γυναῖκες, αἵ τʼ εἴσω στέγης\nαἵ τʼ ἐκτὸς αὐλῆς, ὡς ἄελπτον ὄμμʼ ἐμοὶ\nφήμης ἀνασχὸν τῆσδε νῦν καρπούμεθα.\nἀνολολυξάτω δόμοις ἐφεστίοις\nἀλαλαγαῖς ἁ μελλόνυμφος, ἐν δὲ\nκοινὸς ἀρσένων ἴτω\nκλαγγὰ τὸν εὐφαρέτραν\nἈπόλλω προστάταν· ὁμοῦ δὲ\nπαιᾶνα παιᾶνʼ ἀνάγετʼ, ὦ παρθένοι,\nβοᾶτε τὰν ὁμόσπορον\nἌρτεμιν Ὀρτυγίαν\nἐλαφαβόλον ἀμφίπυρον,\nγείτονάς τε Νύμφας.\nἀείρομαι οὐδʼ ἀπώσομαι\nτὸν αὐλόν, ὦ τύραννε τᾶς ἐμᾶς φρενός.\nἰδού μʼ ἀναταράσσει,\nεὐοῖ μʼ,\nὁ κισσὸς ἄρτι βακχίαν\nὑποστρέφων ἅμιλλαν. ἰὼ ἰὼ Παιάν.\nἴδʼ, ὦ φίλα γύναι,\nτάδʼ ἀντίπρῳρα δή σοι\nβλέπειν πάρεστʼ ἐναργῆ.\nὁρῶ, φίλαι γυναῖκες, οὐδέ μʼ ὄμματος\nφρουρὰν παρῆλθε, τόνδε μὴ λεύσσειν στόλον·\nχαίρειν δὲ τὸν κήρυκα προυννέπω, χρόνῳ\nπολλῷ φανέντα, χαρτὸν εἴ τι καὶ φέρεις.\nἀλλʼ εὖ μὲν ἵγμεθʼ, εὖ δὲ προσφωνούμεθα,\nγύναι, κατʼ ἔργου κτῆσιν· ἄνδρα γὰρ καλῶς\nπράσσοντʼ ἀνάγκη χρηστὰ κερδαίνειν ἔπη.\nὦ φίλτατʼ ἀνδρῶν, πρῶθʼ ἃ πρῶτα βούλομαι\nδίδαξον, εἰ ζῶνθʼ Ἡρακλῆ προσδέξομαι.\nἔγωγέ τοι σφʼ ἔλειπον ἰσχύοντά τε\nκαὶ ζῶντα καὶ θάλλοντα κοὐ νόσῳ βαρύν.\nποῦ γῆς; πατρῴας εἴτε βαρβάρου; λέγε.\nἀκτή τις ἔστʼ Εὐβοιίς, ἔνθʼ ὁρίζεται\nβωμοὺς τέλη τʼ ἔγκαρπα Κηναίῳ Διί.\nεὐκταῖα φαίνων ἢ ἀπὸ μαντείας τινός;\nεὐχαῖς ὅθʼ ᾕρει τῶνδʼ ἀνάστατον δορὶ\nχώραν γυναικῶν ὧν ὁρᾷς ἐν ὄμμασιν.\nαὗται δέ, πρὸς θεῶν, τοῦ ποτʼ εἰσὶ καὶ τίνες;\nοἰκτραὶ γάρ, εἰ μὴ ξυμφοραὶ κλέπτουσί με.\nταύτας ἐκεῖνος Εὐρύτου πέρσας πόλιν\nἐξείλεθʼ αὑτῷ κτῆμα καὶ θεοῖς κριτόν.\nἦ κἀπὶ ταύτῃ τῇ πόλει τὸν ἄσκοπον\nχρόνον βεβὼς ἦν ἡμερῶν ἀνήριθμον;\nοὔκ, ἀλλὰ τὸν μὲν πλεῖστον ἐν Λυδοῖς χρόνον\nκατείχεθʼ, ὥς φησʼ αὐτός, οὐκ ἐλεύθερος,\nἀλλʼ ἐμποληθείς· τοῦ λόγου δʼ οὐ χρὴ φθόνον,\nγύναι, προσεῖναι, Ζεὺς ὅτου πράκτωρ φανῇ.\nκεῖνος δὲ πραθεὶς Ὀμφάλῃ τῇ βαρβάρῳ\nἐνιαυτὸν ἐξέπλησεν, ὡς αὐτὸς λέγει.\nχοὔτως ἐδήχθη τοῦτο τοὔνειδος λαβὼν\nὥσθʼ ὅρκον αὑτῷ προσβαλὼν διώμοσεν,\nἦ μὴν τὸν ἀγχιστῆρα τοῦδε τοῦ πάθους\nξὺν παιδὶ καὶ γυναικὶ δουλώσειν ἔτι.\nκοὐχ ἡλίωσε τοὔπος, ἀλλʼ ὅθʼ ἁγνὸς ἦν,\nστρατὸν λαβὼν ἐπακτὸν ἔρχεται πόλιν\nτὴν Εὐρυτείαν. τόνδε γὰρ μεταίτιον\nμόνον βροτῶν ἔφασκε τοῦδʼ εἶναι πάθους·\nὃς αὐτὸν ἐλθόντʼ ἐς δόμους ἐφέστιον,\nξένον παλαιὸν ὄντα, πολλὰ μὲν λόγοις\nἐπερρόθησε, πολλὰ δʼ ἀτηρᾷ φρενί,\nλέγων χεροῖν μὲν ὡς ἄφυκτʼ ἔχων βέλη\nτῶν ὧν τέκνων λείποιτο πρὸς τόξου κρίσιν,\nφωνεῖ δὲ δοῦλος ἀνδρὸς ὡς ἐλευθέρου\nῥαίοιτο· δείπνοις δʼ ἡνίκʼ ἦν ᾠνωμένος,\nἔρριψεν ἐκτὸς αὐτόν. ὧν ἔχων χόλον,\nὡς ἵκετʼ αὖθις Ἴφιτος Τιρυνθίαν\nπρὸς κλιτύν, ἵππους νομάδας ἐξιχνοσκοπῶν,\nτότʼ ἄλλοσʼ αὐτὸν ὄμμα, θατέρᾳ δὲ νοῦν\nἔχοντʼ, ἀπʼ ἄκρας ἧκε πυργώδους πλακός.\nἔργου δʼ ἕκατι τοῦδε μηνίσας ἄναξ\nὁ τῶν ἁπάντων Ζεὺς πατὴρ Ὀλύμπιος\nπρατόν νιν ἐξέπεμψεν οὐδʼ ἠνέσχετο,\nὁθούνεκʼ αὐτὸν μοῦνον ἀνθρώπων δόλῳ\nἔκτεινεν· εἰ γὰρ ἐμφανῶς ἠμύνατο,\nΖεύς τἂν συνέγνω ξὺν δίκῃ χειρουμένῳ·\nὕβριν γὰρ οὐ στέργουσιν οὐδὲ δαίμονες.\nκεῖνοι δʼ ὑπερχλίοντες ἐκ γλώσσης κακῆς\nαὐτοὶ μὲν Ἅιδου πάντες εἴσʼ οἰκήτορες,\nπόλις δὲ δούλη· τάσδε δʼ ἅσπερ εἰσορᾷς\nἐξ ὀλβίων ἄζηλον εὑροῦσαι βίον\nχωροῦσι πρὸς σέ· ταῦτα γὰρ πόσις τε σὸς\nἐφεῖτʼ, ἐγὼ δὲ πιστὸς ὢν κείνῳ τελῶ.\nαὐτὸν δʼ ἐκεῖνον, εὖτʼ ἂν ἁγνὰ θύματα\nῥέξῃ πατρῴῳ Ζηνὶ τῆς ἁλώσεως,\nφρόνει νιν ὡς ἥξοντα· τοῦτο γὰρ λόγου\nπολλοῦ καλῶς λεχθέντος ἥδιστον κλύειν.\nἄνασσα, νῦν σοι τέρψις ἐμφανὴς κυρεῖ,\nτῶν μὲν παρόντων, τὰ δὲ πεπυσμένῃ λόγῳ.\nπῶς δʼ οὐκ ἐγὼ χαίροιμʼ ἄν, ἀνδρὸς εὐτυχῆ\nκλύουσα πρᾶξιν τήνδε, πανδίκῳ φρενί;\nπολλή ʼστʼ ἀνάγκη τῇδε τοῦτο συντρέχειν.\nὅμως δʼ ἔνεστι τοῖσιν εὖ σκοπουμένοις\nταρβεῖν τὸν εὖ πράσσοντα, μὴ σφαλῇ ποτε.\nἐμοὶ γὰρ οἶκτος δεινὸς εἰσέβη, φίλαι,\nταύτας ὁρώσῃ δυσπότμους ἐπὶ ξένης\nχώρας ἀοίκους ἀπάτοράς τʼ ἀλωμένας,\nαἳ πρὶν μὲν ἦσαν ἐξ ἐλευθέρων ἴσως\nἀνδρῶν, τανῦν δὲ δοῦλον ἴσχουσιν βίον.\nὦ Ζεῦ τροπαῖε, μή ποτʼ εἰσίδοιμί σε\nπρὸς τοὐμὸν οὕτω σπέρμα χωρήσαντά ποι,\nμηδʼ, εἴ τι δράσεις, τῆσδέ γε ζώσης ἔτι.\nοὕτως ἐγὼ δέδοικα τάσδʼ ὁρωμένη.\nὦ δυστάλαινα, τίς ποτʼ εἶ νεανίδων;\nἄνανδρος ἢ τεκνοῦσσα; πρὸς μὲν γὰρ φύσιν\nπάντων ἄπειρος τῶνδε, γενναία δέ τις.\nΛίχα, τίνος ποτʼ ἐστὶν ἡ ξένη βροτῶν;\nτίς ἡ τεκοῦσα, τίς δʼ ὁ φιτύσας πατήρ;\nἔξειπʼ· ἐπεί νιν τῶνδε πλεῖστον ᾤκτισα\nβλέπουσʼ, ὅσῳπερ καὶ φρονεῖν οἶδεν μόνη.\nτί δʼ οἶδʼ ἐγώ, τί δʼ ἄν με καὶ κρίνοις; ἴσως\nγέννημα τῶν ἐκεῖθεν οὐκ ἐν ὑστάτοις.\nμὴ τῶν τυράννων; Εὐρύτου σπορά τις ἦν;\nοὐκ οἶδα· καὶ γὰρ οὐδʼ ἀνιστόρουν μακράν.\nοὐδʼ ὄνομα πρός του τῶν ξυνεμπόρων ἔχεις;\nἥκιστα· σιγῇ τοὐμὸν ἔργον ἤνυτον.\nεἴπʼ, ὦ τάλαινʼ, ἀλλʼ ἡμὶν ἐκ σαυτῆς, ἐπεὶ\nκαὶ ξυμφορά τοι μὴ εἰδέναι σέ γʼ ἥτις εἶ.\nοὔ τἄρα τῷ γε πρόσθεν οὐδὲν ἐξ ἴσου\nχρόνῳ διήσει γλῶσσαν, ἥτις οὐδαμὰ\nπρούφηνεν οὔτε μείζονʼ οὔτʼ ἐλάσσονα,\nἀλλʼ αἰὲν ὠδίνουσα συμφορᾶς βάρος\nδακρυρροεῖ δύστηνος, ἐξ ὅτου πάτραν\nδιήνεμον λέλοιπεν· ἡ δέ τοι τύχη\nκακὴ μὲν αὐτῇ γʼ, ἀλλὰ συγγνώμην ἔχει.\nἡ δʼ οὖν ἐάσθω, καὶ πορευέσθω στέγας\nοὕτως ὅπως ἥδιστα, μηδὲ πρὸς κακοῖς\nτοῖς οὖσιν ἄλλην πρός γʼ ἐμοῦ λύπην λάβῃ·\nἅλις γὰρ ἡ παροῦσα. πρὸς δὲ δώματα\nχωρῶμεν ἤδη πάντες, ὡς σύ θʼ οἷ θέλεις\nσπεύδῃς, ἐγώ τε τἄνδον ἐξαρκῆ τιθῶ.\nαὐτοῦ γε πρῶτον βαιὸν ἀμμείνασʼ, ὅπως\nμάθῃς ἄνευ τῶνδʼ, οὕστινάς τʼ ἄγεις ἔσω,\nὧν τʼ οὐδὲν εἰσήκουσας ἐκμάθῃς ἃ δεῖ·\nτούτων ἔχω γὰρ πάντʼ ἐπιστήμην ἐγώ.\nτί δʼ ἐστί; τοῦ με τήνδʼ ἐφίστασαι βάσιν;\nσταθεῖσʼ ἄκουσον· καὶ γὰρ οὐδὲ τὸν πάρος\nμῦθον μάτην ἤκουσας, οὐδὲ νῦν δοκῶ.\nπότερον ἐκείνους δῆτα δεῦρʼ αὖθις πάλιν\nκαλῶμεν, ἢ ʼμοὶ ταῖσδέ τʼ ἐξειπεῖν θέλεις;\nσοὶ ταῖσδέ τʼ οὐδὲν εἴργεται, τούτους δʼ ἔα.\nκαὶ δὴ βεβᾶσι, χὠ λόγος σημαινέτω.\nἁνὴρ ὅδʼ οὐδὲν ὧν ἔλεξεν ἀρτίως\nφωνεῖ δίκης ἐς ὀρθόν, ἀλλʼ ἢ νῦν κακὸς\nἢ πρόσθεν οὐ δίκαιος ἄγγελος παρῆν.\nτί φής; σαφῶς μοι φράζε πᾶν ὅσον νοεῖς.\nἃ μὲν γὰρ ἐξείρηκας ἀγνοία μʼ ἔχει.\nτούτου λέγοντος τἀνδρὸς εἰσήκουσʼ ἐγώ,\nπολλῶν παρόντων μαρτύρων, ὡς τῆς κόρης\nταύτης ἕκατι κεῖνος Εὔρυτόν θʼ ἕλοι\nτήν θʼ ὑψίπυργον Οἰχαλίαν, Ἔρως δέ νιν\nμόνος θεῶν θέλξειεν αἰχμάσαι τάδε,\nοὐ τἀπὶ Λυδοῖς οὐδʼ ὑπʼ Ὀμφάλῃ πόνων\nλατρεύματʼ οὐδʼ ὁ ῥιπτὸς Ἰφίτου μόρος·\nὃν νῦν παρώσας οὗτος ἔμπαλιν λέγει.\nἀλλʼ ἡνίκʼ οὐκ ἔπειθε τὸν φυτοσπόρον\nτὴν παῖδα δοῦναι, κρύφιον ὡς ἔχοι λέχος,\nἔγκλημα μικρὸν αἰτίαν θʼ ἑτοιμάσας\nἐπιστρατεύει πατρίδα τὴν ταύτης, ἐν ᾗ\nτὸν Εὔρυτον τόνδʼ εἶπε δεσπόζειν θρόνων,\nκτείνει τʼ ἄνακτα πατέρα τῆσδε καὶ πόλιν\nἔπερσε. καὶ νῦν, ὡς ὁρᾷς, ἥκει δόμους\nὡς τούσδε πέμπων οὐκ ἀφροντίστως, γύναι,\nοὐδʼ ὥστε δούλην· μηδὲ προσδόκα τόδε·\nοὐδʼ εἰκός, εἴπερ ἐντεθέρμανται πόθῳ.\nἔδοξεν οὖν μοι πρὸς σὲ δηλῶσαι τὸ πᾶν,\nδέσποινʼ, ὃ τοῦδε τυγχάνω μαθὼν πάρα.\nκαὶ ταῦτα πολλοὶ πρὸς μέσῃ Τραχινίων\nἀγορᾷ συνεξήκουον ὡσαύτως ἐμοί,\nὥστʼ ἐξελέγχειν· εἰ δὲ μὴ λέγω φίλα,\nοὐχ ἥδομαι, τὸ δʼ ὀρθὸν ἐξείρηχʼ ὅμως.\nοἴμοι τάλαινα, ποῦ ποτʼ εἰμὶ πράγματος;\nτίνʼ εἰσδέδεγμαι πημονὴν ὑπόστεγον\nλαθραῖον; ὦ δύστηνος· ἆρʼ ἀνώνυμος\nπέφυκεν, ὥσπερ οὑπάγων διώμνυτο;\nἦ κάρτα λαμπρὰ καὶ κατʼ ὄνομα καὶ φύσιν,\nπατρὸς μὲν οὖσα γένεσιν Εὐρύτου ποτὲ\nἸόλη ʼκαλεῖτο, τῆς ἐκεῖνος οὐδαμὰ\nβλάστας ἐφώνει, δῆθεν οὐδὲν ἱστορῶν.\nὄλοιντο—μή τι πάντες οἱ κακοί, τὰ δὲ\nλαθραῖʼ ὃς ἀσκεῖ μὴ πρέποντʼ αὐτῷ κακά.\nτί χρὴ ποεῖν, γυναῖκες; ὡς ἐγὼ λόγοις\nτοῖς νῦν παροῦσιν ἐκπεπληγμένη κυρῶ.\nπεύθου μολοῦσα τἀνδρός, ὡς τάχʼ ἂν σαφῆ\nλέξειεν, εἴ νιν πρὸς βίαν κρίνειν θέλοις.\nἀλλʼ εἶμι· καὶ γὰρ οὐκ ἀπὸ γνώμης λέγεις.\nἡμεῖς δὲ προσμένωμεν; ἢ τί χρὴ ποεῖν;\nμίμνʼ, ὡς ὅδʼ ἀνὴρ οὐκ ἐμῶν ὑπʼ ἀγγέλων,\nἀλλʼ αὐτόκλητος ἐκ δόμων πορεύεται.\nτί χρή, γύναι, μολόντα μʼ Ἡρακλεῖ λέγειν;\nδίδαξον, ὡς ἕρποντος, ὡς ὁρᾷς, ἐμοῦ.\nὡς ἐκ ταχείας σὺν χρόνῳ βραδεῖ μολὼν\nᾄσσεις, πρὶν ἡμᾶς κἀννεώσασθαι λόγους.\nἀλλʼ εἴ τι χρῄζεις ἱστορεῖν, πάρειμʼ ἐγώ.\nἦ καὶ τὸ πιστὸν τῆς ἀληθείας νέμεις;\nἴστω μέγας Ζεύς, ὧν γʼ ἂν ἐξειδὼς κυρῶ.\nτίς ἡ γυνὴ δῆτʼ ἐστὶν ἣν ἥκεις ἄγων;\nΕὐβοιίς· ὧν δʼ ἔβλαστεν οὐκ ἔχω λέγειν.\nοὗτος, βλέφʼ ὧδε· πρὸς τίνʼ ἐννέπειν δοκεῖς;\nσὺ δʼ εἰς τί δή με τοῦτʼ ἐρωτήσας ἔχεις;\nτόλμησον εἰπεῖν, εἰ φρονεῖς, ὅ σʼ ἱστορῶ.\nπρὸς τὴν κρατοῦσαν Δῃάνειραν, Οἰνέως\nκόρην δάμαρτά θʼ Ἡρακλέους, εἰ μὴ κυρῶ\nλεύσσων μάταια, δεσπότιν τε τὴν ἐμήν.\nτοῦτʼ αὔτʼ ἔχρῃζον, τοῦτό σου μαθεῖν· λέγεις δέσποιναν εἶναι τήνδε\nσήν;\nδίκαια γάρ.\nτί δῆτα; ποίαν ἀξιοῖς δοῦναι δίκην,\nἢν εὑρεθῇς ἐς τήνδε μὴ δίκαιος ὤν;\nπῶς μὴ δίκαιος; τί ποτε ποικίλας ἔχεις;\nοὐδέν· σὺ μέντοι κάρτα τοῦτο δρῶν κυρεῖς.\nἄπειμι· μῶρος δʼ ἦ πάλαι κλύων σέθεν.\nοὔ, πρίν γʼ ἂν εἴπῃς ἱστορούμενος βραχύ.\nλέγʼ, εἴ τι χρῄζεις· καὶ γὰρ οὐ σιγηλὸς εἶ.\nτὴν αἰχμάλωτον, ἣν ἔπεμψας ἐς δόμους, κάτοισθα δήπου;\nφημί· πρὸς τί δʼ ἱστορεῖς;\nοὔκουν σὺ ταύτην, ἣν ὑπʼ ἀγνοίας ὁρᾷς,\nἸόλην ἔφασκες Εὐρύτου σπορὰν ἄγειν;\nποίοις ἐν ἀνθρώποισι; τίς πόθεν μολὼν\nσοὶ μαρτυρήσει ταῦτʼ ἐμοῦ κλύειν πάρα;\nπολλοῖσιν ἀστῶν· ἐν μέσῃ Τραχινίων\nἀγορᾷ πολύς σου ταῦτά γʼ εἰσήκουσʼ ὄχλος.\nκλύειν γʼ ἔφασκον· ταὐτὸ δʼ οὐχὶ γίγνεται\nδόκησιν εἰπεῖν κἀξακριβῶσαι λόγον.\nποίαν δόκησιν; οὐκ ἐπώμοτος λέγων\nδάμαρτʼ ἔφασκες Ἡρακλεῖ ταύτην ἄγειν;\nἐγὼ δάμαρτα; πρὸς θεῶν, φράσον, φίλη\nδέσποινα, τόνδε τίς ποτʼ ἐστὶν ὁ ξένος.\nὃς σοῦ παρὼν ἤκουσεν, ὡς ταύτης πόθῳ\nπόλις δαμείη πᾶσα, κοὐχ ἡ Λυδία\nπέρσειεν αὐτήν, ἀλλʼ ὁ τῆσδʼ ἔρως φανείς.\nἅνθρωπος, ὦ δέσποινʼ, ἀποστήτω· τὸ γὰρ\nνοσοῦντι ληρεῖν ἀνδρὸς οὐχὶ σώφρονος.\nμή, πρός σε τοῦ κατʼ ἄκρον Οἰταῖον νάπος\nΔιὸς καταστράπτοντος, ἐκκλέψῃς λόγον.\nοὐ γὰρ γυναικὶ τοὺς λόγους ἐρεῖς κακῇ\nοὐδʼ ἥτις οὐ κάτοιδε τἀνθρώπων, ὅτι\nχαίρειν πέφυκεν οὐχὶ τοῖς αὐτοῖς ἀεί.\nἜρωτι μέν νυν ὅστις ἀντανίσταται\nπύκτης ὅπως ἐς χεῖρας, οὐ καλῶς φρονεῖ·\nοὗτος γὰρ ἄρχει καὶ θεῶν ὅπως θέλει,\nκἀμοῦ γε· πῶς δʼ οὐ χἀτέρας οἵας γʼ ἐμοῦ;\nὥστʼ εἴ τι τὠμῷ τʼ ἀνδρὶ τῇδε τῇ νόσῳ\nληφθέντι μεμπτός εἰμι, κάρτα μαίνομαι,\nἢ τῇδε τῇ γυναικὶ τῇ μεταιτίᾳ\nτοῦ μηδὲν αἰσχροῦ μηδʼ ἐμοὶ κακοῦ τινος.\nοὐκ ἔστι ταῦτʼ· ἀλλʼ εἰ μὲν ἐκ κείνου μαθὼν\nψεύδει, μάθησιν οὐ καλὴν ἐκμανθάνεις.\nεἰ δʼ αὐτὸς αὑτὸν ὧδε παιδεύεις, ὅταν\nθέλῃς γενέσθαι χρηστός, ὀφθήσει κακός.\nἀλλʼ εἰπὲ πᾶν τἀληθές· ὡς ἐλευθέρῳ\nψευδεῖ καλεῖσθαι κὴρ πρόσεστιν οὐ καλή.\nὅπως δὲ λήσεις, οὐδὲ τοῦτο γίγνεται·\nπολλοὶ γὰρ οἷς εἴρηκας, οἳ φράσουσʼ ἐμοί.\nκεἰ μὲν δέδοικας, οὐ καλῶς ταρβεῖς, ἐπεὶ\nτὸ μὴ πυθέσθαι, τοῦτό μʼ ἀλγύνειεν ἄν·\nτὸ δʼ εἰδέναι τί δεινόν; οὐχὶ χἀτέρας\nπλείστας ἀνὴρ εἷς Ἡρακλῆς ἔγημε δή;\nκοὔπω τις αὐτῶν ἔκ γʼ ἐμοῦ λόγον κακὸν\nἠνέγκατʼ οὐδʼ ὄνειδος· ἥδε τʼ οὐδʼ ἂν εἰ\nκάρτʼ ἐντακείη τῷ φιλεῖν, ἐπεί σφʼ ἐγὼ\nᾤκτιρα δὴ μάλιστα προσβλέψασʼ, ὅτι\nτὸ κάλλος αὐτῆς τὸν βίον διώλεσεν,\nκαὶ γῆν πατρῴαν οὐχ ἑκοῦσα δύσμορος\nἔπερσε κἀδούλωσεν. ἀλλὰ ταῦτα μὲν\nῥείτω κατʼ οὖρον· σοὶ δʼ ἐγὼ φράζω κακὸν\nπρὸς ἄλλον εἶναι, πρὸς δʼ ἔμʼ ἀψευδεῖν ἀεί.\nπείθου λεγούσῃ χρηστά, κοὐ μέμψει χρόνῳ\nγυναικὶ τῇδε κἀπʼ ἐμοῦ κτήσει χάριν.\nἀλλʼ, ὦ φίλη δέσποινʼ, ἐπεί σε μανθάνω\nθνητὴν φρονοῦσαν θνητὰ κοὐκ ἀγνώμονα,\nπᾶν σοι φράσω τἀληθὲς οὐδὲ κρύψομαι.\nἔστιν γὰρ οὕτως ὥσπερ οὗτος ἐννέπει.\nταύτης ὁ δεινὸς ἵμερός ποθʼ Ἡρακλῆ\nδιῆλθε, καὶ τῆσδʼ εἵνεχʼ ἡ πολύφθορος\nκαθῃρέθη πατρῷος Οἰχαλία δόρει.\nκαὶ ταῦτα, δεῖ γὰρ καὶ τὸ πρὸς κείνου λέγειν,\nοὔτʼ εἶπε κρύπτειν οὔτʼ ἀπηρνήθη ποτέ,\nἀλλʼ αὐτός, ὦ δέσποινα, δειμαίνων τὸ σὸν\nμὴ στέρνον ἀλγύνοιμι τοῖσδε τοῖς λόγοις,\nἥμαρτον, εἴ τι τήνδʼ ἁμαρτίαν νέμεις.\nἐπεί γε μὲν δὴ πάντʼ ἐπίστασαι λόγον,\nκείνου τε καὶ σὴν ἐξ ἴσου κοινὴν χάριν\nκαὶ στέργε τὴν γυναῖκα καὶ βούλου λόγους,\nοὓς εἶπας ἐς τήνδʼ, ἐμπέδως εἰρηκέναι·\nὡς τἄλλʼ ἐκεῖνος πάντʼ ἀριστεύων χεροῖν\nτοῦ τῆσδʼ ἔρωτος εἰς ἅπανθʼ ἥσσων ἔφυ.\nἀλλʼ ὧδε καὶ φρονοῦμεν ὥστε ταῦτα δρᾶν,\nκοὔτοι νόσον γʼ ἐπακτὸν ἐξαρούμεθα,\nθεοῖσι δυσμαχοῦντες. ἀλλʼ εἴσω στέγης\nχωρῶμεν, ὡς λόγων τʼ ἐπιστολὰς φέρῃς,\nἅ τʼ ἀντὶ δώρων δῶρα χρὴ προσαρμόσαι,\nκαὶ ταῦτʼ ἄγῃς· κενὸν γὰρ οὐ δίκαιά σε\nχωρεῖν προσελθόνθʼ ὧδε σὺν πολλῷ στόλῳ.\nμέγα τι σθένος ἁ Κύπρις ἐκφέρεται νίκας ἀεί.\nκαὶ τὰ μὲν θεῶν\nπαρέβαν, καὶ ὅπως Κρονίδαν ἀπάτασεν οὐ λέγω,\nοὐδὲ τὸν ἔννυχον Ἅιδαν\nἢ Ποσειδάωνα τινάκτορα γαίας·\nἀλλʼ ἐπὶ τάνδʼ ἄρʼ ἄκοιτιν\nτίνες ἀμφίγυοι κατέβαν πρὸ γάμων,\nτίνες πάμπληκτα παγκόνιτά τʼ ἐξῆλθον ἄεθλʼ ἀγώνων;\nὁ μὲν ἦν ποταμοῦ σθένος, ὑψίκερω τετραόρου\nφάσμα ταύρου,\nἈχελῷος ἀπʼ Οἰνιαδᾶν, ὁ δὲ Βακχίας ἀπὸ\nἦλθε παλίντονα Θήβας\nτόξα καὶ λόγχας ῥόπαλόν τε τινάσσων,\nπαῖς Διός· οἳ τότʼ ἀολλεῖς\nἴσαν ἐς μέσον ἱέμενοι λεχέων·\nμόνα δʼ εὔλεκτρος ἐν μέσῳ Κύπρις ῥαβδονόμει ξυνοῦσα.\nτότʼ ἦν χερός, ἦν δὲ τόξων πάταγος,\nταυρείων τʼ ἀνάμιγδα κεράτων·\nἦν δʼ ἀμφίπλεκτοι κλίμακες,\nἦν δὲ μετώπων ὀλόεντα\nπλήγματα, καὶ στόνος ἀμφοῖν.\nἁ δʼ εὐῶπις ἁβρὰ\nτηλαυγεῖ παρʼ ὄχθῳ\nἧστο, τὸν ὃν προσμένουσʼ ἀκοίταν.\nἀγὼν δὲ μαργᾷ μὲν οἷα φράζω·\nτὸ δʼ ἀμφινείκητον ὄμμα νύμφας\nἐλεινὸν ἀμμένει·\nκἀπὸ ματρὸς ἄφαρ βέβακεν,\nὥστε πόρτις ἐρήμα.\nἦμος, φίλαι, κατʼ οἶκον ὁ ξένος θροεῖ\nταῖς αἰχμαλώτοις παισὶν ὡς ἐπʼ ἐξόδῳ,\nτῆμος θυραῖος ἦλθον ὡς ὑμᾶς λάθρᾳ,\nτὰ μὲν φράσουσα χερσὶν ἁτεχνησάμην,\nτὰ δʼ οἷα πάσχω συγκατοικτιουμένη.\nκόρην γάρ, οἶμαι δʼ οὐκέτʼ, ἀλλʼ ἐζευγμένην,\nπαρεισδέδεγμαι φόρτον ὥστε ναυτίλος,\nλωβητὸν ἐμπόλημα τῆς ἐμῆς φρενός.\nκαὶ νῦν δύʼ οὖσαι μίμνομεν μιᾶς ὑπὸ\nχλαίνης ὑπαγκάλισμα. τοιάδʼ Ἡρακλῆς,\nὁ πιστὸς ἡμῖν κἀγαθὸς καλούμενος,\nοἰκούριʼ ἀντέπεμψε τοῦ μακροῦ χρόνου.\nἐγὼ δὲ θυμοῦσθαι μὲν οὐκ ἐπίσταμαι\nνοσοῦντι κείνῳ πολλὰ τῇδε τῇ νόσῳ·\nτὸ δʼ αὖ ξυνοικεῖν τῇδʼ ὁμοῦ τίς ἂν γυνὴ\nδύναιτο, κοινωνοῦσα τῶν αὐτῶν γάμων;\nὁρῶ γὰρ ἥβην τὴν μὲν ἕρπουσαν πρόσω,\nτὴν δὲ φθίνουσαν· ὧν ἀφαρπάζειν φιλεῖ\nὀφθαλμὸς ἄνθος, τῶν δʼ ὑπεκτρέπει πόδα.\nταῦτʼ οὖν φοβοῦμαι μὴ πόσις μὲν Ἡρακλῆς\nἐμὸς καλῆται, τῆς νεωτέρας δʼ ἀνήρ.\nἀλλʼ οὐ γάρ, ὥσπερ εἶπον, ὀργαίνειν καλὸν\nγυναῖκα νοῦν ἔχουσαν· ᾗ δʼ ἔχω, φίλαι,\nλυτήριον λώφημα, τῇδʼ ὑμῖν φράσω.\nἦν μοι παλαιὸν δῶρον ἀρχαίου ποτὲ\nθηρός, λέβητι χαλκέῳ κεκρυμμένον,\nὃ παῖς ἔτʼ οὖσα τοῦ δασυστέρνου παρὰ\nΝέσσου φθίνοντος ἐκ φονῶν ἀνειλόμην,\nὃς τὸν βαθύρρουν ποταμὸν Εὔηνον βροτοὺς\nμισθοῦ ʼπόρευε χερσίν, οὔτε πομπίμοις\nκώπαις ἐρέσσων οὔτε λαίφεσιν νεώς.\nὃς κἀμέ, τὸν πατρῷον ἡνίκα στόλον\nξὺν Ἡρακλεῖ τὸ πρῶτον εὖνις ἑσπόμην,\nφέρων ἐπʼ ὤμοις, ἡνίκʼ ἦ μέσῳ πόρῳ,\nψαύει ματαίαις χερσίν· ἐκ δʼ ἤυσʼ ἐγώ,\nχὠ Ζηνὸς εὐθὺς παῖς ἐπιστρέψας χεροῖν\nἧκεν κομήτην ἰόν· ἐς δὲ πλεύμονας\nστέρνων διερροίζησεν. ἐκθνῄσκων δʼ ὁ θὴρ\nτοσοῦτον εἶπε· παῖ γέροντος Οἰνέως,\nτοσόνδʼ ὀνήσει τῶν ἐμῶν, ἐὰν πίθῃ,\nπορθμῶν, ὁθούνεχʼ ὑστάτην σʼ ἔπεμψʼ ἐγώ·\nἐὰν γὰρ ἀμφίθρεπτον αἷμα τῶν ἐμῶν\nσφαγῶν ἐνέγκῃ χερσίν, ᾗ μελαγχόλους\nἔβαψεν ἰοὺς θρέμμα Λερναίας ὕδρας,\nἔσται φρενός σοι τοῦτο κηλητήριον\nτῆς Ἡρακλείας, ὥστε μήτινʼ εἰσιδὼν\nστέρξει γυναῖκα κεῖνος ἀντὶ σοῦ πλέον.\nτοῦτʼ ἐννοήσασʼ, ὦ φίλαι, δόμοις γὰρ ἦν\nκείνου θανόντος ἐγκεκλῃμένον καλῶς,\nχιτῶνα τόνδʼ ἔβαψα, προσβαλοῦσʼ ὅσα\nζῶν κεῖνος εἶπε· καὶ πεπείρανται τάδε.\nκακὰς δὲ τόλμας μήτʼ ἐπισταίμην ἐγὼ\nμήτʼ ἐκμάθοιμι, τάς τε τολμώσας στυγῶ·\nφίλτροις δʼ ἐάν πως τήνδʼ ὑπερβαλώμεθα\nτὴν παῖδα καὶ θέλκτροισι τοῖς ἐφʼ Ἡρακλεῖ,\nμεμηχάνηται τοὔργον, εἴ τι μὴ δοκῶ\nπράσσειν μάταιον· εἰ δὲ μή, πεπαύσομαι.\nἀλλʼ εἴ τις ἐστὶ πίστις ἐν τοῖς δρωμένοις,\nδοκεῖς παρʼ ἡμῖν οὐ βεβουλεῦσθαι κακῶς.\nοὕτως ἔχει γʼ ἡ πίστις, ὡς τὸ μὲν δοκεῖν\nἔνεστι, πείρᾳ δʼ οὐ προσωμίλησά πω·\nἀλλʼ εἰδέναι χρὴ δρῶσαν, ὡς οὐδʼ εἰ δοκεῖς\nἔχειν, ἔχοις ἂν γνῶμα, μὴ πειρωμένη.\nἀλλʼ αὐτίκʼ εἰσόμεσθα, τόνδε γὰρ βλέπω\nθυραῖον ἤδη· διὰ τάχους δʼ ἐλεύσεται.\nμόνον παρʼ ὑμῶν εὖ στεγοίμεθʼ· ὡς σκότῳ\nκἂν αἰσχρὰ πράσσῃς, οὔποτʼ αἰσχύνῃ πεσεῖ.\nτί χρὴ ποεῖν; σήμαινε, τέκνον Οἰνέως,\nὡς ἐσμὲν ἤδη τῷ μακρῷ χρόνῳ βραδεῖς.\nἀλλʼ αὐτὰ δή σοι ταῦτα καὶ πράσσω, Λίχα,\nἕως σὺ ταῖς ἔσωθεν ἠγορῶ ξέναις,\nὅπως φέρῃς μοι τόνδε ταναϋφῆ πέπλον,\nδώρημʼ ἐκείνῳ τἀνδρὶ τῆς ἐμῆς χερός.\nδιδοὺς δὲ τόνδε φράζʼ ὅπως μηδεὶς βροτῶν\nκείνου πάροιθεν ἀμφιδύσεται χροΐ,\nμηδʼ ὄψεταί νιν μήτε φέγγος ἡλίου\nμήθʼ ἕρκος ἱερὸν μήτʼ ἐφέστιον σέλας,\nπρὶν κεῖνος αὐτὸν φανερὸς ἐμφανῶς σταθεὶς\nδείξῃ θεοῖσιν ἡμέρᾳ ταυροσφάγῳ.\nοὕτω γὰρ ηὔγμην, εἴ ποτʼ αὐτὸν ἐς δόμους\nἴδοιμι σωθέντʼ ἢ κλύοιμι πανδίκως,\nστελεῖν χιτῶνι τῷδε καὶ φανεῖν θεοῖς\nθυτῆρα καινῷ καινὸν ἐν πεπλώματι.\nκαὶ τῶνδʼ ἀποίσεις σῆμʼ, ὃ κεῖνος εὐμαθὲς\nσφραγῖδος ἕρκει τῷδʼ ἐπὸν μαθήσεται.\nἀλλʼ ἕρπε, καὶ φύλασσε πρῶτα μὲν νόμον,\nτὸ μὴ ʼπιθυμεῖν πομπὸς ὢν περισσὰ δρᾶν·\nἔπειθʼ ὅπως ἂν ἡ χάρις κείνου τέ σοι\nκἀμοῦ ξυνελθοῦσʼ ἐξ ἁπλῆς διπλῆ φανῇ.\nἀλλʼ εἴπερ Ἑρμοῦ τήνδε πομπεύω τέχνην\nβέβαιον, οὔ τι μὴ σφαλῶ γʼ ἐν σοί ποτε,\nτὸ μὴ οὐ τόδʼ ἄγγος ὡς ἔχει δεῖξαι φέρων,\nλόγων τε πίστιν ὧν λέγεις ἐφαρμόσαι.\nστείχοις ἂν ἤδη· καὶ γὰρ ἐξεπίστασαι\nτά γʼ ἐν δόμοισιν ὡς ἔχοντα τυγχάνει.\nἐπίσταμαί τε καὶ φράσω σεσωσμένα.\nἀλλʼ οἶσθα μὲν δὴ καὶ τὰ τῆς ξένης ὁρῶν\nπροσδέγματʼ, αὐτὴν ὡς ἐδεξάμην φίλως.\nὥστʼ ἐκπλαγῆναι τοὐμὸν ἡδονῇ κέαρ.\nτί δῆτʼ ἂν ἄλλο γʼ ἐννέποις; δέδοικα γὰρ\nμὴ πρῲ λέγοις ἂν τὸν πόθον τὸν ἐξ ἐμοῦ,\nπρὶν εἰδέναι τἀκεῖθεν εἰ ποθούμεθα.\nὦ ναύλοχα καὶ πετραῖα\nθερμὰ λουτρὰ καὶ πάγους\nΟἴτας παραναιετάοντες, οἵ τε μέσσαν Μηλίδα πὰρ λίμναν\nχρυσαλακάτου τʼ ἀκτὰν κόρας,\nἔνθʼ Ἑλλάνων ἀγοραὶ\nΠυλάτιδες κλέονται·\nὁ καλλιβόας τάχʼ ὑμῖν\nαὐλὸς οὐκ ἀναρσίαν\nἀχῶν καναχὰν ἐπάνεισιν, ἀλλὰ θείας ἀντίλυρον μούσας.\nὁ γὰρ Διὸς Ἀλκμήνας κόρος\nσοῦται πάσας ἀρετᾶς\nλάφυρʼ ἔχων ἐπʼ οἴκους·\nὃν ἀπόπτολιν εἴχομεν παντᾷ,\nδυοκαιδεκάμηνον ἀμμένουσαι\nχρόνον, πελάγιον, ἴδριες οὐδέν·\nἁ δέ οἱ φίλα δάμαρ\nτάλαιναν δυστάλαινα καρδίαν\nπάγκλαυτος αἰὲν ὤλλυτο·\nνῦν δʼ Ἄρης οἰστρηθεὶς\nἐξέλυσʼ ἐπίπονον ἁμέραν.\nἀφίκοιτʼ ἀφίκοιτο· μὴ σταίη\nπολύκωπον ὄχημα ναὸς αὐτῷ,\nπρὶν τάνδε πρὸς πόλιν ἀνύσειε,\nνασιῶτιν ἑστίαν\nἀμείψας, ἔνθα κλῄζεται θυτήρ·\nὅθεν μόλοι πανίμερος,\nτᾶς πειθοῦς παγχρίστῳ\nσυγκραθεὶς ἐπὶ προφάσει φάρους.\nγυναῖκες, ὡς δέδοικα μὴ περαιτέρω\nπεπραγμένʼ ᾖ μοι πάνθʼ ὅσʼ ἀρτίως ἔδρων.\nτί δʼ ἔστι, Δῃάνειρα, τέκνον Οἰνέως;\nοὐκ οἶδʼ· ἀθυμῶ δʼ, εἰ φανήσομαι τάχα\nκακὸν μέγʼ ἐκπράξασʼ ἀπʼ ἐλπίδος καλῆς.\nοὐ δή τι τῶν σῶν Ἡρακλεῖ δωρημάτων;\nμάλιστά γʼ, ὥστε μήποτʼ ἂν προθυμίαν\nἄδηλον ἔργου τῳ παραινέσαι λαβεῖν.\nδίδαξον, εἰ διδακτόν, ἐξ ὅτου φοβεῖ.\nτοιοῦτον ἐκβέβηκεν οἷον, ἢν φράσω,\nγυναῖκες, ὑμᾶς θαῦμʼ ἀνέλπιστον μαθεῖν.\nᾧ γὰρ τὸν ἐνδυτῆρα πέπλον ἀρτίως\nἔχριον, ἀργὴς οἰὸς εὐέρου πόκος,\nτοῦτʼ ἠφάνισται διάβορον πρὸς οὐδενὸς\nτῶν ἔνδον, ἀλλʼ ἐδεστὸν ἐξ αὑτοῦ φθίνει,\nκαὶ ψῇ κατʼ ἄκρας σπιλάδος· ὡς δʼ εἰδῇς ἅπαν,\nᾗ τοῦτʼ ἐπράχθη, μείζονʼ ἐκτενῶ λόγον.\nἐγὼ γὰρ ὧν ὁ θήρ με Κένταυρος, πονῶν\nπλευρὰν πικρᾷ γλωχῖνι, προυδιδάξατο\nπαρῆκα θεσμῶν οὐδέν, ἀλλʼ ἐσῳζόμην\nχαλκῆς ὅπως δύσνιπτον ἐκ δέλτου γραφήν.\nκαί μοι τάδʼ ἦν πρόρρητα καὶ τοιαῦτʼ ἔδρων·\nτὸ φάρμακον τοῦτʼ ἄπυρον ἀκτῖνός τʼ ἀεὶ\nθερμῆς ἄθικτον ἐν μυχοῖς σῴζειν ἐμέ,\nἕως νιν ἀρτίχριστον ἁρμόσαιμί που.\nκἄδρων τοιαῦτα. νῦν δʼ, ὅτʼ ἦν ἐργαστέον,\nἔχρισα μὲν κατʼ οἶκον ἐν δόμοις κρυφῇ\nμαλλῷ, σπάσασα κτησίου βοτοῦ λάχνην,\nκἄθηκα συμπτύξασʼ ἀλαμπὲς ἡλίου\nκοίλῳ ζυγάστρῳ δῶρον, ὥσπερ εἴδετε.\nεἴσω δʼ ἀποστείχουσα δέρκομαι φάτιν\nἄφραστον, ἀξύμβλητον ἀνθρώπῳ μαθεῖν.\nτὸ γὰρ κάταγμα τυγχάνω ῥίψασά πως\nτῆς οἰός, ᾧ προύχριον, ἐς μέσην φλόγα,\nἀκτῖνʼ ἐς ἡλιῶτιν· ὡς δʼ ἐθάλπετο,\nῥεῖ πᾶν ἄδηλον καὶ κατέψηκται χθονί,\nμορφῇ μάλιστʼ εἰκαστὸν ὥστε πρίονος\nἐκβρώματʼ ἂν βλέψειας ἐν τομῇ ξύλου.\nτοιόνδε κεῖται προπετές· ἐκ δὲ γῆς, ὅθεν\nπρούκειτʼ, ἀναζέουσι θρομβώδεις ἀφροί,\nγλαυκῆς ὀπώρας ὥστε πίονος ποτοῦ\nχυθέντος εἰς γῆν Βακχίας ἀπʼ ἀμπέλου.\nὥστʼ οὐκ ἔχω τάλαινα ποῖ γνώμης πέσω·\nὁρῶ δέ μʼ ἔργον δεινὸν ἐξειργασμένην.\nπόθεν γὰρ ἄν ποτʼ, ἀντὶ τοῦ θνῄσκων ὁ θὴρ\nἐμοὶ παρέσχʼ εὔνοιαν, ἧς ἔθνῃσχʼ ὕπερ;\nοὐκ ἔστιν, ἀλλὰ τὸν βαλόντʼ ἀποφθίσαι\nχρῄζων ἔθελγέ μʼ· ὧν ἐγὼ μεθύστερον,\nὅτʼ οὐκέτʼ ἀρκεῖ, τὴν μάθησιν ἄρνυμαι.\nμόνη γὰρ αὐτόν, εἴ τι μὴ ψευσθήσομαι\nγνώμης, ἐγὼ δύστηνος ἐξαποφθερῶ·\nτὸν γὰρ βαλόντʼ ἄτρακτον οἶδα καὶ θεὸν\nΧείρωνα πημήναντα, χὦνπερ ἂν θίγῃ,\nφθείρει τὰ πάντα κνώδαλʼ· ἐκ δὲ τοῦδʼ ὅδε\nσφαγῶν διελθὼν ἰὸς αἵματος μέλας\nπῶς οὐκ ὀλεῖ καὶ τόνδε; δόξῃ γοῦν ἐμῇ.\nκαίτοι δέδοκται, κεῖνος εἰ σφαλήσεται,\nταύτῃ σὺν ὁρμῇ κἀμὲ συνθανεῖν ἅμα·\nζῆν γὰρ κακῶς κλύουσαν οὐκ ἀνασχετόν,\nἥτις προτιμᾷ μὴ κακὴ πεφυκέναι.\nταρβεῖν μὲν ἔργα δείνʼ ἀναγκαίως ἔχει,\nτὴν δʼ ἐλπίδʼ οὐ χρὴ τῆς τύχης κρίνειν πάρος.\nοὐκ ἔστιν ἐν τοῖς μὴ καλοῖς βουλεύμασιν\nοὐδʼ ἐλπίς, ἥτις καὶ θράσος τι προξενεῖ.\nἀλλʼ ἀμφὶ τοῖς σφαλεῖσι μὴ ʼξ ἑκουσίας\nὀργὴ πέπειρα, τῆς σε τυγχάνειν πρέπει.\nτοιαῦτα δʼ ἂν λέξειεν οὐχ ὁ τοῦ κακοῦ\nκοινωνός, ἀλλʼ ᾧ μηδέν ἐστʼ οἴκοι βαρύ.\nσιγᾶν ἂν ἁρμόζοι σε τὸν πλείω λόγον,\nεἰ μή τι λέξεις παιδὶ τῷ σαυτῆς· ἐπεὶ\nπάρεστι, μαστὴρ πατρὸς ὃς πρὶν ᾤχετο.\nὦ μῆτερ, ὡς ἂν ἐκ τριῶν σʼ ἓν εἱλόμην,\nἢ μηκέτʼ εἶναι ζῶσαν, ἢ σεσωσμένην\nἄλλου κεκλῆσθαι μητέρʼ, ἢ λῴους φρένας\nτῶν νῦν παρουσῶν τῶνδʼ ἀμείψασθαί ποθεν.\nτί δʼ ἐστίν, ὦ παῖ, πρός γʼ ἐμοῦ στυγούμενον;\nτὸν ἄνδρα τὸν σὸν ἴσθι, τὸν δʼ ἐμὸν λέγω\nπατέρα, κατακτείνασα τῇδʼ ἐν ἡμέρᾳ.\nοἴμοι, τινʼ ἐξήνεγκας, ὦ τέκνον, λόγον;\nὃν οὐχ οἷόν τε μὴ οὐ τελεσθῆναι· τὸ γὰρ\nφανθὲν τίς ἂν δύναιτʼ ἂν ἀγένητον ποεῖν;\nπῶς εἶπας, ὦ παῖ; τοῦ παρʼ ἀνθρώπων μαθὼν\nἄζηλον οὕτως ἔργον εἰργάσθαι με φής;\nαὐτὸς βαρεῖαν ξυμφορὰν ἐν ὄμμασιν\nπατρὸς δεδορκὼς κοὐ κατὰ γλῶσσαν κλύων.\nποῦ δʼ ἐμπελάζεις τἀνδρὶ καὶ παρίστασαι;\nεἰ χρὴ μαθεῖν σε, πάντα δὴ φωνεῖν χρεών.\nὅθʼ εἷρπε κλεινὴν Εὐρύτου πέρσας πόλιν,\nνίκης ἄγων τροπαῖα κἀκροθίνια,\nἀκτή τις ἀμφίκλυστος Εὐβοίας ἄκρον\nΚήναιόν ἐστιν, ἔνθα πατρῴῳ Διὶ\nβωμοὺς ὁρίζει τεμενίαν τε φυλλάδα·\nοὗ νιν τὰ πρῶτʼ ἐσεῖδον ἄσμενος πόθῳ.\nμέλλοντι δʼ αὐτῷ πολυθύτους τεύχειν σφαγὰς\nκῆρυξ ἀπʼ οἴκων ἵκετʼ οἰκεῖος Λίχας,\nτὸ σὸν φέρων δώρημα, θανάσιμον πέπλον·\nὃν κεῖνος ἐνδύς, ὡς σὺ προυξεφίεσο,\nταυροκτονεῖ μὲν δώδεκʼ ἐντελεῖς ἔχων\nλείας ἀπαρχὴν βοῦς· ἀτὰρ τὰ πάνθʼ ὁμοῦ\nἑκατὸν προσῆγε συμμιγῆ βοσκήματα.\nκαὶ πρῶτα μὲν δείλαιος ἵλεῳ φρενί,\nκόσμῳ τε χαίρων καὶ στολῇ, κατηύχετο·\nὅπως δὲ σεμνῶν ὀργίων ἐδαίετο\nφλὸξ αἱματηρὰ κἀπὸ πιείρας δρυός,\nἱδρὼς ἀνῄει χρωτί, καὶ προσπτύσσεται\nπλευραῖσιν ἀρτίκολλος, ὥστε τέκτονος,\nχιτὼν ἅπαν κατʼ ἄρθρον· ἦλθε δʼ ὀστέων\nἀδαγμὸς ἀντίσπαστος· εἶτα φοινίας\nἐχθρᾶς ἐχίδνης ἰὸς ὣς ἐδαίνυτο.\nἐνταῦθα δὴ ʼβόησε τὸν δυσδαίμονα\nΛίχαν, τὸν οὐδὲν αἴτιον τοῦ σοῦ κακοῦ,\nποίαις ἐνέγκοι τόνδε μηχαναῖς πέπλον·\nὁ δʼ οὐδὲν εἰδὼς δύσμορος τὸ σὸν μόνης\nδώρημʼ ἔλεξεν, ὥσπερ ἦν ἐσταλμένον.\nκἀκεῖνος ὡς ἤκουσε καὶ διώδυνος\nσπαραγμὸς αὐτοῦ πλευμόνων ἀνθήψατο,\nμάρψας ποδός νιν, ἄρθρον ᾗ λυγίζεται,\nῥιπτεῖ πρὸς ἀμφίκλυστον ἐκ πόντου πέτραν·\nκόμης δὲ λευκὸν μυελὸν ἐκραίνει, μέσου\nκρατὸς διασπαρέντος αἵματός θʼ ὁμοῦ.\nἅπας δʼ ἀνηυφήμησεν οἰμωγῇ λεώς,\nτοῦ μὲν νοσοῦντος, τοῦ δὲ διαπεπραγμένου·\nκοὐδεὶς ἐτόλμα τἀνδρὸς ἀντίον μολεῖν.\nἐσπᾶτο γὰρ πέδονδε καὶ μετάρσιος,\nβοῶν, ἰύζων· ἀμφὶ δʼ ἐκτύπουν πέτραι,\nΛοκρῶν τʼ ὄρειοι πρῶνες Εὐβοίας τʼ ἄκραι.\nἐπεὶ δʼ ἀπεῖπε, πολλὰ μὲν τάλας χθονὶ\nῥίπτων ἑαυτόν, πολλὰ δʼ οἰμωγῇ βοῶν,\nτὸ δυσπάρευνον λέκτρον ἐνδατούμενος\nσοῦ τῆς ταλαίνης, καὶ τὸν Οἰνέως γάμον\nοἷον κατακτήσαιτο λυμαντὴν βίου,\nτότʼ ἐκ προσέδρου λιγνύος διάστροφον\nὀφθαλμὸν ἄρας εἶδέ μʼ ἐν πολλῷ στρατῷ\nδακρυρροοῦντα, καί με προσβλέψας καλεῖ·\nὦ παῖ, πρόσελθε, μὴ φύγῃς τοὐμὸν κακόν,\nμηδʼ εἴ σε χρὴ θανόντι συνθανεῖν ἐμοί·\nἀλλʼ ἆρον ἔξω, καὶ μάλιστα μέν με θὲς\nἐνταῦθʼ ὅπου με μή τις ὄψεται βροτῶν·\nεἰ δʼ οἶκτον ἴσχεις, ἀλλά μʼ ἔκ γε τῆσδε γῆς\nπόρθμευσον ὡς τάχιστα, μηδʼ αὐτοῦ θάνω.\nτοσαῦτʼ ἐπισκήψαντος, ἐν μέσῳ σκάφει\nθέντες σφε πρὸς γῆν τήνδʼ ἐκέλσαμεν μόλις\nβρυχώμενον σπασμοῖσι· καί νιν αὐτίκα\nἢ ζῶντʼ ἐσόψεσθʼ ἢ τεθνηκότʼ ἀρτίως.\nτοιαῦτα, μῆτερ, πατρὶ βουλεύσασʼ ἐμῷ\nκαὶ δρῶσʼ ἐλήφθης, ὧν σε ποίνιμος Δίκη\nτίσαιτʼ Ἐρινύς τʼ. εἰ θέμις δʼ, ἐπεύχομαι·\nθέμις δʼ, ἐπεί μοι τὴν θέμιν σὺ προύβαλες,\nπάντων ἄριστον ἄνδρα τῶν ἐπὶ χθονὶ\nκτείνασʼ, ὁποῖον ἄλλον οὐκ ὄψει ποτέ.\nτί σῖγʼ ἀφέρπεις; οὐ κάτοισθʼ ὁθούνεκα\nξυνηγορεῖς σιγῶσα τῷ κατηγόρῳ;\nἐᾶτʼ ἀφέρπειν· οὖρος ὀφθαλμῶν ἐμῶν\nαὐτῇ γένοιτʼ ἄπωθεν ἑρπούσῃ καλός.\nὄγκον γὰρ ἄλλως ὀνόματος τί δεῖ τρέφειν\nμητρῷον, ἥτις μηδὲν ὡς τεκοῦσα δρᾷ;\nἀλλʼ ἑρπέτω χαίρουσα· τὴν δὲ τέρψιν ἣν\nτὠμῷ δίδωσι πατρί, τήνδʼ αὐτὴ λάβοι.\nἴδʼ οἷον, ὦ παῖδες, προσέμιξεν ἄφαρ\nτοὔπος τὸ θεοπρόπον ἡμῖν\nτᾶς παλαιφάτου προνοίας,\nὅ τʼ ἔλακεν, ὁπότε τελεόμηνος ἐκφέροι\nδωδέκατος ἄροτος, ἀναδοχὰν τελεῖν πόνων\nτῷ Διὸς αὐτόπαιδι· καὶ τάδʼ ὀρθῶς\nἔμπεδα κατουρίζει. πῶς γὰρ ἂν ὁ μὴ λεύσσων\nἔτι ποτʼ ἔτʼ ἐπίπονον πόνων ἔχοι θανὼν λατρείαν;\nεἰ γάρ σφε Κενταύρου φονίᾳ νεφέλᾳ\nχρίει δολοποιὸς ἀνάγκα\nπλευρά, προστακέντος ἰοῦ,\nὃν τέκετο θάνατος, ἔτρεφε δʼ αἰόλος δράκων,\nπῶς ὅδʼ ἂν ἀέλιον ἕτερον ἢ τανῦν ἴδοι,\nδεινοτάτῳ μὲν ὕδρας προστετακὼς\nφάσματι; μελαγχαίτα δʼ ἄμμιγά νιν αἰκίζει\nΝέσσου ὑποφόνια δολιόμυθα κέντρʼ ἐπιζέσαντα.\nὧν ἅδʼ ἁ τλάμων ἄοκνος μεγάλαν προορῶσα\nδόμοισι βλάβαν νέων\nἀΐσσουσαν γάμων τὰ μὲν αὐτὰ προσέβαλε, τὰ\nδʼ ἀπʼ ἀλλόθρου\nγνώμας μολόντʼ ὀλεθρίαισι συναλλαγαῖς\nἦ που ὀλοὰ στένει,\nἦ που ἀδινῶν χλωρὰν\nτέγγει δακρύων ἄχναν.\nἁ δʼ ἐρχομένα μοῖρα προφαίνει δολίαν\nκαὶ μεγάλαν ἄταν.\nἔρρωγεν παγὰ δακρύων· κέχυται νόσος, ὦ πόποι,\nοἷον ἀναρσίων\nοὔπω Ἡρακλέους ἀγακλειτὸν ἐπέμολε πάθος οἰκτίσαι.\nἰὼ κελαινὰ λόγχα προμάχου δορός,\nἃ τότε θοὰν νύμφαν\nἄγαγες ἀπʼ αἰπεινᾶς\nτάνδʼ Οἰχαλίας αἰχμᾷ·\nἁ δʼ ἀμφίπολος Κύπρις ἄναυδος φανερὰ\nτῶνδʼ ἐφάνη πράκτωρ.\nπότερον ἐγὼ μάταιος, ἢ κλύω τινὸς\nοἴκτου διʼ οἴκων ἀρτίως ὁρμωμένου; τί φημι;\nἠχεῖ τις οὐκ ἄσημον, ἀλλὰ δυστυχῆ\nκωκυτὸν εἴσω, καί τι καινίζει στέγη.\nξύνες δὲ\nτήνδʼ ὡς κατηφὴς καὶ συνωφρυωμένη\nχωρεῖ πρὸς ἡμᾶς γραῖα σημανοῦσά τι.\nὦ παῖδες, ὡς ἄρʼ ἡμὶν οὐ σμικρῶν κακῶν\nἦρξεν τὸ δῶρον Ἡρακλεῖ τὸ πόμπιμον.\nτί δʼ, ὦ γεραιά, καινοποιηθὲν λέγεις;\nβέβηκε Δῃάνειρα τὴν πανυστάτην\nὁδῶν ἁπασῶν ἐξ ἀκινήτου ποδός.\nοὐ δή ποθʼ ὡς θανοῦσα;\nπάντʼ ἀκήκοας.\nτέθνηκεν ἡ τάλαινα;\nδεύτερον κλύεις.\nτάλαινʼ ὀλεθρία· τίνι τρόπῳ θανεῖν σφε φής;\nσχετλιώτατά γε πρὸς πρᾶξιν.\nεἰπὲ τῷ μόρῳ,\nγύναι, ξυντρέχει.\nαὑτὴν διηΐστωσε.\nτίς θυμὸς ἢ τίνες νόσοι\nτάνδʼ αἰχμᾷ βέλεος κακοῦ ξυνεῖλε; πως ἐμήσατο\nπρὸς θανάτῳ θάνατον ἀνύσασα μόνα;\nστονόεντος ἐν τομᾷ σιδάρου.\nἐπεῖδες, ὦ ματαία, τάνδε τὴν ὕβριν;\nἐπεῖδον, ὡς δὴ πλησία παραστάτις.\nτίς ἦν; πῶς; φέρʼ εἰπέ.\nαὐτὴ πρὸς αὑτῆς χειροποιεῖται τάδε.\nτί φωνεῖς;\nσαφηνῆ.\nἔτεκεν ἔτεκε δὴ μεγάλαν\nἁ νέορτος ἅδε νύμφα\nδόμοισι τοῖσδʼ ἐρινύν.\nἄγαν γε· μᾶλλον δʼ, εἰ παροῦσα πλησία\nἔλευσσες οἷʼ ἔδρασε, κάρτʼ ἂν ᾤκτισας.\nκαὶ ταῦτʼ ἔτλη τις χεὶρ γυναικεία κτίσαι;\nδεινῶς γε· πεύσει δʼ, ὥστε μαρτυρεῖν ἐμοί.\nἐπεὶ γὰρ ἦλθε δωμάτων εἴσω μόνη\nκαὶ παῖδʼ ἐν αὐλαῖς εἶδε κοῖλα δέμνια\nστορνύνθʼ, ὅπως ἄψορρον ἀντῴη πατρί,\nκρύψασʼ ἑαυτὴν ἔνθα μή τις εἰσίδοι,\nβρυχᾶτο μὲν βωμοῖσι προσπίπτουσʼ ὅτι\nγένοιντʼ ἔρημοι, ʼκλαιε δʼ ὀργάνων ὅτου\nψαύσειεν οἷς ἐχρῆτο δειλαία πάρος·\nἄλλῃ δὲ κἄλλῃ δωμάτων στρωφωμένη,\nεἴ του φίλων βλέψειεν οἰκετῶν δέμας,\nἔκλαιεν ἡ δύστηνος εἰσορωμένη,\nαὐτὴ τὸν αὑτῆς δαίμονʼ ἀνακαλουμένη\nκαὶ τὰς ἄπαιδας ἐς τὸ λοιπὸν οὐσίας.\nἐπεὶ δὲ τῶνδʼ ἔληξεν, ἐξαίφνης σφʼ ὁρῶ\nτὸν Ἡράκλειον θάλαμον εἰσορμωμένην.\nκἀγὼ λαθραῖον ὄμμʼ ἐπεσκιασμένη\nφρούρουν· ὁρῶ δὲ τὴν γυναῖκα δεμνίοις\nτοῖς Ἡρακλείοις στρωτὰ βάλλουσαν φάρη.\nὅπως δʼ ἐτέλεσε τοῦτʼ, ἐπενθοροῦσʼ ἄνω\nκαθέζετʼ ἐν μέσοισιν εὐνατηρίοις,\nκαὶ δακρύων ῥήξασα θερμὰ νάματα\nἔλεξεν· ὦ λέχη τε καὶ νυμφεῖʼ ἐμά,\nτὸ λοιπὸν ἤδη χαίρεθʼ, ὡς ἔμʼ οὔποτε\nδέξεσθʼ ἔτʼ ἐν κοίταισι ταῖσδʼ εὐνάτριαν.\nτοσαῦτα φωνήσασα συντόνῳ χερὶ\nλύει τὸν αὑτῆς πέπλον, ᾗ χρυσήλατος\nπρούκειτο μαστῶν περονίς, ἐκ δʼ ἐλώπισεν\nπλευρὰν ἅπασαν ὠλένην τʼ εὐώνυμον.\nκἀγὼ δρομαία βᾶσʼ, ὅσονπερ ἔσθενον,\nτῷ παιδὶ φράζω τῆς τεχνωμένης τάδε.\nκἀν ᾧ τὸ κεῖσε δεῦρό τʼ ἐξορμώμεθα,\nὁρῶμεν αὐτὴν ἀμφιπλῆγι φασγάνῳ\nπλευρὰν ὑφʼ ἧπαρ καὶ φρένας πεπληγμένην.\nἰδὼν δʼ ὁ παῖς ᾤμωξεν· ἔγνω γὰρ τάλας\nτοὔργον κατʼ ὀργὴν ὡς ἐφάψειεν τόδε,\nὄψʼ ἐκδιδαχθεὶς τῶν κατʼ οἶκον οὕνεκα\nἄκουσα πρὸς τοῦ θηρὸς ἔρξειεν τάδε.\nκἀνταῦθʼ ὁ παῖς δύστηνος οὔτʼ ὀδυρμάτων\nἐλείπετʼ οὐδέν, ἀμφί νιν γοώμενος,\nοὔτʼ ἀμφιπίπτων στόμασιν, ἀλλὰ πλευρόθεν\nπλευρὰν παρεὶς ἔκειτο πόλλʼ ἀναστένων,\nὥς νιν ματαίως αἰτίᾳ βάλοι κακῇ,\nκλαίων ὁθούνεκʼ ἐκ δυοῖν ἔσοιθʼ ἅμα,\nπατρός τʼ ἐκείνης τʼ, ὠρφανισμένος βίον.\nτοιαῦτα τἀνθάδʼ ἐστίν· ὥστʼ εἴ τις δύο\nἢ καί τι πλείους ἡμέρας λογίζεται,\nμάταιός ἐστιν· οὐ γὰρ ἔσθʼ ἥ γʼ αὔριον,\nπρὶν εὖ πάθῃ τις τὴν παροῦσαν ἡμέραν.\nπότερα πρότερον ἐπιστένω,\nπότερα μέλεα περαιτέρω,\nδύσκριτʼ ἔμοιγε δυστάνῳ.\nτάδε μὲν ἔχομεν ὁρᾶν δόμοις,\nτάδε δὲ μένομεν ἐπʼ ἐλπίσιν·\nκοινὰ δʼ ἔχειν τε καὶ μέλλειν.\nεἴθʼ ἀνεμόεσσά τις\nγένοιτʼ ἔπουρος ἑστιῶτις αὔρα,\nἥτις μʼ ἀποικίσειεν ἐκ τόπων, ὅπως\nτὸν Δῖον ἄλκιμον γόνον\nμὴ ταρβαλέα θάνοιμι\nμοῦνον εἰσιδοῦσʼ ἄφαρ·\nἐπεὶ ἐν δυσαπαλλάκτοις ὀδύναις\nχωρεῖν πρὸ δόμων λέγουσιν\nἄσπετόν τι θαῦμα.\nἀγχοῦ δʼ ἄρα κοὐ μακρὰν\nπρούκλαιον, ὀξύφωνος ὡς ἀηδών.\nξένων γὰρ ἐξόμιλος ἥδε τις βάσις.\nπᾷ δʼ αὖ φορεῖ νιν; ὡς φίλου\nπροκηδομένα βαρεῖαν\nἄψοφον φέρει βάσιν.\nαἰαῖ, ὅδʼ ἀναύδατος φέρεται.\nτί χρὴ θανόντα νιν ἢ καθʼ\nὕπνον ὄντα κρῖναι;\nοἴμοι ἐγὼ σοῦ,\nπάτερ, οἴμοι ἐγὼ σοῦ μέλεος.\nτί πάθω; τί δὲ μήσομαι; οἴμοι.\nσίγα, τέκνον, μὴ κινήσῃς\nἀγρίαν ὀδύνην πατρὸς ὠμόφρονος·\nζῇ γὰρ προπετής· ἀλλʼ ἴσχε δακὼν στόμα σόν.\nπῶς φής, γέρον; ἦ ζῇ;\nοὐ μὴ ʼξεγερεῖς τὸν ὕπνῳ κάτοχον\nκἀκκινήσεις κἀναστήσεις\nφοιτάδα δεινὴν νόσον, ὦ τέκνον.\nἀλλʼ ἐπί μοι μελέῳ\nβάρος ἄπλετον· ἐμμέμονεν φρήν.\nὦ Ζεῦ,\nποῖ γᾶς ἥκω; παρὰ τοῖσι βροτῶν\nκεῖμαι πεπονημένος ἀλλήκτοις\nὀδύναις; οἴμοι μοι ἐγὼ τλάμων·\nἡ δʼ αὖ μιαρὰ βρύκει. φεῦ.\nἆρʼ ἐξῄδη σʼ ὅσον ἦν κέρδος\nσιγῇ κεύθειν καὶ μὴ σκεδάσαι\nτῷδʼ ἀπὸ κρατὸς βλεφάρων θʼ ὕπνον;\nοὐ γὰρ ἔχω πῶς ἂν\nστέρξαιμι κακὸν τόδε λεύσσων.\nὦ Κηναία κρηπὶς βωμῶν,\nἱερῶν οἵαν οἵων ἐπί μοι\nμελέῳ χάριν ἠνύσω· ὦ Ζεῦ.\nοἵαν μʼ ἄρʼ ἔθου λώβαν, οἵαν·\nἣν μή ποτʼ ἐγὼ προσιδεῖν ὁ τάλας\nὤφελον ὄσσοις, τόδʼ ἀκήλητον\nμανίας ἄνθος καταδερχθῆναι.\nτίς γὰρ ἀοιδός, τίς ὁ χειροτέχνης\nἰατορίας, ὃς τήνδʼ ἄτην\nχωρὶς Ζηνὸς κατακηλήσει;\nθαῦμʼ ἂν πόρρωθεν ἰδοίμην.\nἒ ἔ,\nἐᾶτέ μʼ, ἐᾶτέ με δύσμορον ὕστατον,\nἐᾶθʼ ὕστατον εὐνᾶσθαι.\nπᾷ πᾷ μου ψαύεις; ποῖ κλίνεις;\nἀπολεῖς μʼ, ἀπολεῖς.\nἀνατέτροφας ὅ τι καὶ μύσῃ.\nἧπταί μου, τοτοτοῖ, ἥδʼ αὖθʼ ἕρπει. πόθεν ἔστʼ, ὦ\nπάντων Ἑλλάνων ἀδικώτατοι ἀνέρες, οὓς δὴ\nπολλὰ μὲν ἐν πόντῳ κατά τε δρία πάντα καθαίρων\nὠλεκόμαν ὁ τάλας, καὶ νῦν ἐπὶ τῷδε νοσοῦντι\nοὐ πῦρ, οὐκ ἔγχος τις ὀνήσιμον οὐκ ἐπιτρέψει;\nἒ ἔ,\nοὐδʼ ἀπαράξαι κρᾶτα βίᾳ θέλει\nμολὼν τοῦ στυγεροῦ; φεῦ φεῦ.\nὦ παῖ τοῦδʼ ἀνδρός, τοὔργον τόδε μεῖζον ἀνήκει\nἢ κατʼ ἐμὰν ῥώμαν· σὺ δὲ σύλλαβε. σοὶ γὰρ ἑτοίμα\nἐς πλέον ἢ διʼ ἐμοῦ σῴζειν.\nψαύω μὲν ἔγωγε,\nλαθίπονον δʼ ὀδυνᾶν οὔτʼ ἔνδοθεν οὔτε θύραθεν\nἔστι μοι ἐξανύσαι βίοτον· τοιαῦτα νέμει Ζεύς.\nὦ παῖ, ποῦ ποτʼ εἶ; τᾷδέ με τᾷδέ με\nπρόσλαβε κουφίσας. ἒ ἔ, ἰὼ δαῖμον.\nθρῴσκει δʼ αὖ, θρῴσκει δειλαία\nδιολοῦσʼ ἡμᾶς\nἀποτίβατος ἀγρία νόσος.\nὦ Παλλὰς Παλλάς, τόδε μʼ αὖ λωβᾶται. ἰὼ παῖ,\nτὸν φύτορʼ οἰκτίρας, ἀνεπίφθονον εἴρυσον ἔγχος,\nπαῖσον ἐμᾶς ὑπὸ κλῇδος· ἀκοῦ δʼ ἄχος, ᾧ μʼ ἐχόλωσεν\nσὰ μάτηρ ἄθεος, τὰν ὧδʼ ἐπίδοιμι πεσοῦσαν\nαὔτως, ὧδʼ αὔτως ὥς μʼ ὤλεσεν. ὦ γλυκὺς Ἅιδας,\nὦ Διὸς αὐθαίμων, εὔνασον εὔνασον μʼ\nὠκυπέτᾳ μόρῳ τὸν μέλεον φθίσας.\nκλύουσʼ ἔφριξα τάσδε συμφοράς, φίλαι,\nἄνακτος, οἵαις οἷος ὢν ἐλαύνεται.\nὦ πολλὰ δὴ καὶ θερμὰ κοὐ λόγῳ κακὰ\nκαὶ χερσὶ καὶ νώτοισι μοχθήσας ἐγώ·\nκοὔπω τοιοῦτον οὔτʼ ἄκοιτις ἡ Διὸς\nπρούθηκεν οὔθʼ ὁ στυγνὸς Εὐρυσθεὺς ἐμοί,\nοἷον τόδʼ ἡ δολῶπις Οἰνέως κόρη\nκαθῆψεν ὤμοις τοῖς ἐμοῖς Ἐρινύων\nὑφαντὸν ἀμφίβληστρον, ᾧ διόλλυμαι.\nπλευραῖσι γὰρ προσμαχθὲν ἐκ μὲν ἐσχάτας\nβέβρωκε σάρκας, πλεύμονός τʼ ἀρτηρίας\nῥοφεῖ ξυνοικοῦν, ἐκ δὲ χλωρὸν αἷμά μου\nπέπωκεν ἤδη, καὶ διέφθαρμαι δέμας\nτὸ πᾶν, ἀφράστῳ τῇδε χειρωθεὶς πέδῃ.\nκοὐ ταῦτα λόγχη πεδιάς, οὔθʼ ὁ γηγενὴς\nστρατὸς Γιγάντων οὔτε θήρειος βία,\nοὔθʼ Ἑλλὰς οὔτʼ ἄγλωσσος οὔθʼ ὅσην ἐγὼ\nγαῖαν καθαίρων ἱκόμην, ἔδρασέ πω·\nγυνὴ δέ, θῆλυς φῦσα κοὐκ ἀνδρὸς φύσιν,\nμόνη με δὴ καθεῖλε φασγάνου δίχα.\nὦ παῖ, γενοῦ μοι παῖς ἐτήτυμος γεγώς,\nκαὶ μὴ τὸ μητρὸς ὄνομα πρεσβεύσῃς πλέον.\nδός μοι χεροῖν σαῖν αὐτὸς ἐξ οἴκου λαβὼν\nἐς χεῖρα τὴν τεκοῦσαν, ὡς εἰδῶ σάφα\nεἰ τοὐμὸν ἀλγεῖς μᾶλλον ἢ κείνης ὁρῶν\nλωβητὸν εἶδος ἐν δίκῃ κακούμενον.\nἴθʼ, ὦ τέκνον, τόλμησον· οἴκτιρόν τέ με\nπολλοῖσιν οἰκτρόν, ὅστις ὥστε παρθένος\nβέβρυχα κλαίων, καὶ τόδʼ οὐδʼ ἂν εἷς ποτε\nτόνδʼ ἄνδρα φαίη πρόσθʼ ἰδεῖν δεδρακότα,\nἀλλʼ ἀστένακτος αἰὲν εἱπόμην κακοῖς.\nνῦν δʼ ἐκ τοιούτου θῆλυς ηὕρημαι τάλας.\nκαὶ νῦν προσελθὼν στῆθι πλησίον πατρός,\nσκέψαι θʼ ὁποίας ταῦτα συμφορᾶς ὕπο\nπέπονθα· δείξω γὰρ τάδʼ ἐκ καλυμμάτων.\nἰδού, θεᾶσθε πάντες ἄθλιον δέμας,\nὁρᾶτε τὸν δύστηνον, ὡς οἰκτρῶς ἔχω.\nαἰαῖ, ἆ τάλας,\nἔθαλψεν ἄτης σπασμὸς ἀρτίως ὅδʼ αὖ,\nδιῇξε πλευρῶν, οὐδʼ ἀγύμναστόν μʼ ἐᾶν\nἔοικεν ἡ τάλαινα διάβορος νόσος.\nὦναξ Ἀίδη, δέξαι μʼ,\nὦ Διὸς ἀκτίς, παῖσον,\nἔνσεισον, ὦναξ, ἐγκατάσκηψον βέλος,\nπάτερ, κεραυνοῦ· δαίνυται γὰρ αὖ πάλιν,\nἤνθηκεν, ἐξωρμήκεν. ὦ χέρες χέρες,\nὦ νῶτα καὶ στέρνʼ, ὦ φίλοι βραχίονες,\nὑμεῖς δὲ κεῖνοι δὴ καθέσταθʼ, οἵ ποτε\nΝεμέας ἔνοικον, βουκόλων ἀλάστορα\nλέοντʼ, ἄπλατον θρέμμα κἀπροσήγορον,\nβίᾳ κατειργάσασθε, Λερναίαν θʼ ὕδραν,\nδιφυῆ τʼ ἄμικτον ἱπποβάμονα στρατὸν\nθηρῶν, ὑβριστὴν ἄνομον, ὑπέροχον βίαν,\nἘρυμάνθιόν τε θῆρα, τόν θʼ ὑπὸ χθονὸς\nἍιδου τρίκρανον σκύλακʼ, ἀπρόσμαχον τέρας,\nδεινῆς Ἐχίδνης θρέμμα, τόν τε χρυσέων\nδράκοντα μήλων φύλακʼ ἐπʼ ἐσχάτοις τόποις.\nἄλλων τε μόχθων μυρίων ἐγευσάμην,\nκοὐδεὶς τροπαῖʼ ἔστησε τῶν ἐμῶν χερῶν.\nνῦν δʼ ὧδʼ ἄναρθρος καὶ κατερρακωμένος\nτυφλῆς ὑπʼ ἄτης ἐκπεπόρθημαι τάλας,\nὁ τῆς ἀρίστης μητρὸς ὠνομασμένος,\nὁ τοῦ κατʼ ἄστρα Ζηνὸς αὐδηθεὶς γόνος.\nἀλλʼ εὖ γέ τοι τόδʼ ἴστε, κἂν τὸ μηδὲν ὦ\nκἂν μηδὲν ἕρπω, τήν γε δράσασαν τάδε\nχειρώσομαι κἀκ τῶνδε· προσμόλοι μόνον,\nἵνʼ ἐκδιδαχθῇ πᾶσιν ἀγγέλλειν ὅτι\nκαὶ ζῶν κακούς γε καὶ θανὼν ἐτισάμην.\nὦ τλῆμον Ἑλλάς, πένθος οἷον εἰσορῶ\nἕξουσαν, ἀνδρὸς τοῦδέ γʼ εἰ σφαλήσεται.\nἐπεὶ παρέσχες ἀντιφωνῆσαι, πάτερ,\nσιγὴν παρασχὼν κλῦθί μου, νοσῶν ὅμως·\nαἰτήσομαι γάρ σʼ ὧν δίκαια τυγχάνειν.\nδός μοι σεαυτόν, μὴ τοσοῦτον ὡς δάκνει\nθυμῷ δύσοργος· οὐ γὰρ ἂν γνοίης ἐν οἷς\nχαίρειν προθυμεῖ κἀν ὅτοις ἀλγεῖς μάτην.\nεἰπὼν ὃ χρῄζεις λῆξον· ὡς ἐγὼ νοσῶν\nοὐδὲν ξυνίημʼ ὧν σὺ ποικίλλεις πάλαι.\nτῆς μητρὸς ἥκω τῆς ἐμῆς φράσων ἐν οἷς\nνῦν ἐστιν ὥς θʼ ἥμαρτεν οὐχ ἑκουσία.\nὦ παγκάκιστε, καὶ παρεμνήσω γὰρ αὖ\nτῆς πατροφόντου μητρός, ὡς κλύειν ἐμέ;\nἔχει γὰρ οὕτως ὥστε μὴ σιγᾶν πρέπειν.\nοὐ δῆτα τοῖς γε πρόσθεν ἡμαρτημένοις.\nἀλλʼ οὐδὲ μὲν δὴ τοῖς γʼ ἐφʼ ἡμέραν ἐρεῖς.\nλέγʼ, εὐλαβοῦ δὲ μὴ φανῇς κακὸς γεγώς.\nλέγω· τέθνηκεν ἀρτίως νεοσφαγής.\nπρὸς τοῦ; τέρας τοι διὰ κακῶν ἐθέσπισας.\nαὐτὴ πρὸς αὑτῆς, οὐδενὸς πρὸς ἐκτόπου.\nοἴμοι· πρὶν ὡς χρῆν σφʼ ἐξ ἐμῆς θανεῖν χερός;\nκἂν σοῦ στραφείη θυμός, εἰ τὸ πᾶν μάθοις.\nδεινοῦ λόγου κατῆρξας· εἰπὲ δʼ ᾗ νοεῖς.\nἅπαν τὸ χρῆμʼ, ἥμαρτε χρηστὰ μωμένη.\nχρήστʼ, ὦ κάκιστε, πατέρα σὸν κτείνασα δρᾷ;\nστέργημα γὰρ δοκοῦσα προσβαλεῖν σέθεν\nἀπήμπλαχʼ, ὡς προσεῖδε τοὺς ἔνδον γάμους.\nκαὶ τίς τοσοῦτος φαρμακεὺς Τραχινίων;\nΝέσσος πάλαι Κένταυρος ἐξέπεισέ νιν\nτοιῷδε φίλτρῳ τὸν σὸν ἐκμῆναι πόθον.\nἰοὺ ἰοὺ δύστηνος, οἴχομαι τάλας·\nὄλωλʼ ὄλωλα, φέγγος οὐκέτʼ ἔστι μοι.\nοἴμοι, φρονῶ δὴ ξυμφορᾶς ἵνʼ ἕσταμεν.\nἴθʼ, ὦ τέκνον, πατὴρ γὰρ οὐκέτʼ ἔστι σοι·\nκάλει τὸ πᾶν μοι σπέρμα σῶν ὁμαιμόνων,\nκάλει δὲ τὴν τάλαιναν Ἀλκμήνην, Διὸς\nμάτην ἄκοιτιν, ὡς τελευταίαν ἐμοῦ\nφήμην πύθησθε θεσφάτων ὅσʼ οἶδʼ ἐγώ.\nἀλλʼ οὔτε μήτηρ ἐνθάδʼ, ἀλλʼ ἐπακτίᾳ\nΤίρυνθι συμβέβηκεν ὥστʼ ἔχειν ἕδραν.\nπαίδων δὲ τοὺς μὲν ξυλλαβοῦσʼ αὐτὴ τρέφει,\nτοὺς δʼ ἂν τὸ Θήβης ἄστυ ναίοντας μάθοις·\nἡμεῖς δʼ ὅσοι πάρεσμεν, εἴ τι χρή, πάτερ,\nπράσσειν, κλύοντες ἐξυπηρετήσομεν.\nσὺ δʼ οὖν ἄκουε τοὔργον· ἐξήκεις δʼ ἵνα\nφανεῖς ὁποῖος ὢν ἀνὴρ ἐμὸς καλεῖ.\nἐμοὶ γὰρ ἦν πρόφαντον ἐκ πατρὸς πάλαι,\nτῶν ἐμπνεόντων μηδενὸς θανεῖν ὕπο,\nἀλλʼ ὅστις Ἅιδου φθίμενος οἰκήτωρ πέλοι.\nὅδʼ οὖν ὁ θὴρ Κένταυρος, ὡς τὸ θεῖον ἦν\nπρόφαντον, οὕτω ζῶντά μʼ ἔκτεινεν θανών.\nφανῶ δʼ ἐγὼ τούτοισι συμβαίνοντʼ ἴσα\nμαντεῖα καινά, τοῖς πάλαι ξυνήγορα,\nἃ τῶν ὀρείων καὶ χαμαικοιτῶν ἐγὼ\nΣελλῶν ἐσελθὼν ἄλσος εἰσεγραψάμην\nπρὸς τῆς πατρῴας καὶ πολυγλώσσου δρυός,\nἥ μοι χρόνῳ τῷ ζῶντι καὶ παρόντι νῦν\nἔφασκε μόχθων τῶν ἐφεστώτων ἐμοὶ\nλύσιν τελεῖσθαι· κἀδόκουν πράξειν καλῶς.\nτὸ δʼ ἦν ἄρʼ οὐδὲν ἄλλο πλὴν θανεῖν ἐμέ.\nτοῖς γὰρ θανοῦσι μόχθος οὐ προσγίγνεται.\nταῦτʼ οὖν ἐπειδὴ λαμπρὰ συμβαίνει, τέκνον,\nδεῖ σʼ αὖ γενέσθαι τῷδε τἀνδρὶ σύμμαχον\nκαὶ μὴ ʼπιμεῖναι τοὐμὸν ὀξῦναι στόμα,\nἀλλʼ αὐτὸν εἰκαθόντα συμπράσσειν, νόμον\nκάλλιστον ἐξευρόντα, πειθαρχεῖν πατρί.\nἀλλʼ, ὦ πάτερ, ταρβῶ μὲν εἰς λόγου στάσιν\nτοιάνδʼ ἐπελθών, πείσομαι δʼ ἅ σοι δοκεῖ.\nἔμβαλλε χεῖρα δεξιὰν πρώτιστά μοι·\nὡς πρὸς τί πίστιν τήνδʼ ἄγαν ἐπιστρέφεις;\nοὐ θᾶσσον οἴσεις μηδʼ ἀπιστήσεις ἐμοί;\nἰδοὺ προτείνω, κοὐδὲν ἀντειρήσεται.\nὄμνυ Διός νυν τοῦ με φύσαντος κάρα,\nἦ μὴν τί δράσειν; καὶ τόδʼ ἐξειρήσεται;\nἦ μὴν ἐμοὶ τὸ λεχθὲν ἔργον ἐκτελεῖν.\nὄμνυμʼ ἔγωγε, Ζῆνʼ ἔχων ἐπώμοτον.\nεἰ δʼ ἐκτὸς ἔλθοις, πημονὰς εὔχου λαβεῖν.\nοὐ μὴ λάβω· δράσω γάρ· εὔχομαι δʼ ὅμως·\nοἶσθʼ οὖν τὸν Οἴτης Ζηνὸς ὕψιστον πάγον;\nοἶδʼ, ὡς θυτήρ γε πολλὰ δὴ σταθεὶς ἄνω.\nἐνταῦθά νυν χρὴ τοὐμὸν ἐξάραντά σε\nσῶμʼ αὐτόχειρα καὶ ξὺν οἷς χρῄζεις φίλων.\nπολλὴν μὲν ὕλην τῆς βαθυρρίζου δρυὸς\nκείραντα, πολλὸν δʼ ἄρσενʼ ἐκτεμόνθʼ ὁμοῦ\nἄγριον ἔλαιον, σῶμα τοὐμὸν ἐμβαλεῖν,\nκαὶ πευκίνης λαβόντα λαμπάδος σέλας\nπρῆσαι. γόου δὲ μηδὲν εἰσίτω δάκρυ,\nἀλλʼ ἀστένακτος κἀδάκρυτος, εἴπερ εἶ\nτοῦδʼ ἀνδρός, ἔρξον· εἰ δὲ μή, μενῶ σʼ ἐγὼ\nκαὶ νέρθεν ὢν ἀραῖος εἰσαεὶ βαρύς.\nοἴμοι, πάτερ, τί δʼ εἶπας; οἷά μʼ εἴργασαι.\nὁποῖα δραστέʼ ἐστίν· εἰ δὲ μή, πατρὸς\nἄλλου γενοῦ του μηδʼ ἐμὸς κληθῇς ἔτι.\nοἴμοι μάλʼ αὖθις, οἷά μʼ ἐκκαλεῖ, πάτερ,\nφονέα γενέσθαι καὶ παλαμναῖον σέθεν.\nοὐ δῆτʼ ἔγωγʼ, ἀλλʼ ὧν ἔχω παιώνιον\nκαὶ μοῦνον ἰατῆρα τῶν ἐμῶν κακῶν.\nκαὶ πῶς ὑπαίθων σῶμʼ ἂν ἰῴμην τὸ σόν;\nἀλλʼ εἰ φοβεῖ πρὸς τοῦτο, τἄλλα γʼ ἔργασαι.\nφορᾶς γέ τοι φθόνησις οὐ γενήσεται.\nἦ καὶ πυρᾶς πλήρωμα τῆς εἰρημένης;\nὅσον γʼ ἂν αὐτὸς μὴ ποτιψαύων χεροῖν·\nτὰ δʼ ἄλλα πράξω κοὐ καμεῖ τοὐμὸν μέρος.\nἀλλʼ ἀρκέσει καὶ ταῦτα· πρόσνειμαι δέ μοι\nχάριν βραχεῖαν πρὸς μακροῖς ἄλλοις διδούς.\nεἰ καὶ μακρὰ κάρτʼ ἐστίν, ἐργασθήσεται.\nτὴν Εὐρυτείαν οἶσθα δῆτα παρθένον;\nἸόλην ἔλεξας, ὥς γʼ ἐπεικάζειν ἐμέ.\nἔγνως. τοσοῦτον δή σʼ ἐπισκήπτω, τέκνον·\nταύτην ἐμοῦ θανόντος, εἴπερ εὐσεβεῖν\nβούλει, πατρῴων ὁρκίων μεμνημένος,\nπροσθοῦ δάμαρτα, μηδʼ ἀπιστήσῃς πατρί·\nμηδʼ ἄλλος ἀνδρῶν τοῖς ἐμοῖς πλευροῖς ὁμοῦ\nκλιθεῖσαν αὐτὴν ἀντὶ σοῦ λάβῃ ποτέ,\nἀλλʼ αὐτός, ὦ παῖ, τοῦτο κήδευσον λέχος.\nπείθου· τὸ γάρ τοι μεγάλα πιστεύσαντʼ ἐμοὶ\nσμικροῖς ἀπιστεῖν τὴν πάρος συγχεῖ χάριν.\nοἴμοι· τὸ μὲν νοσοῦντι θυμοῦσθαι κακόν,\nτὸ δʼ ὧδʼ ὁρᾶν φρονοῦντα τίς ποτʼ ἂν φέροι;\nὡς ἐργασείων οὐδὲν ὧν λέγω θροεῖς.\nτίς γάρ ποθʼ, ἥ μοι μητρὶ μὲν θανεῖν μόνη\nμεταίτιος σοί τʼ αὖθις ὡς ἔχεις ἔχειν,\nτίς ταῦτʼ ἄν, ὅστις μὴ ʼξ ἀλαστόρων νοσοῖ,\nἕλοιτο; κρεῖσσον κἀμέ γʼ, ὦ πάτερ, θανεῖν\nἢ τοῖσιν ἐχθίστοισι συνναίειν ὁμοῦ.\nἁνὴρ ὅδʼ, ὡς ἔοικεν, οὐ νεμεῖν ἐμοὶ\nφθίνοντι μοῖραν· ἀλλά τοι θεῶν ἀρὰ\nμενεῖ σʼ ἀπιστήσαντα τοῖς ἐμοῖς λόγοις.\nὤμοι, τάχʼ, ὡς ἔοικας, ὡς νοσεῖς φράσεις.\nσὺ γάρ μʼ ἀπʼ εὐνασθέντος ἐκκινεῖς κακοῦ.\nδείλαιος, ὡς ἐς πολλὰ τἀπορεῖν ἔχω.\nοὐ γὰρ δικαιοῖς τοῦ φυτεύσαντος κλύειν.\nἀλλʼ ἐκδιδαχθῶ δῆτα δυσσεβεῖν, πάτερ;\nοὐ δυσσέβεια, τοὐμὸν εἰ τέρψεις κέαρ.\nπράσσειν ἄνωγας οὖν με πανδίκως τάδε;\nἔγωγε· τούτων μάρτυρας καλῶ θεούς.\nτοιγὰρ ποήσω κοὐκ ἀπώσομαι, τὸ σὸν\nθεοῖσι δεικνὺς ἔργον· οὐ γὰρ ἄν ποτε\nκακὸς φανείην σοί γε πιστεύσας, πάτερ.\nκαλῶς τελευτᾷς, κἀπὶ τοῖσδε τὴν χάριν\nταχεῖαν, ὦ παῖ, πρόσθες, ὡς πρὶν ἐμπεσεῖν\nσπαραγμὸν ἤ τινʼ οἶστρον, ἐς πυράν με θῇς.\nἄγʼ ἐγκονεῖτʼ, αἴρεσθε· παῦλά τοι κακῶν\nαὕτη, τελευτὴ τοῦδε τἀνδρὸς ὑστάτη.\nἀλλʼ οὐδὲν εἴργει σοὶ τελειοῦσθαι τάδε,\nἐπεὶ κελεύεις κἀξαναγκάζεις, πάτερ.\nἄγε νυν, πρὶν τήνδʼ ἀνακινῆσαι\nνόσον, ὦ ψυχὴ σκληρά, χάλυβος\nλιθοκόλλητον στόμιον παρέχουσʼ,\nἀνάπαυε βοήν, ὡς ἐπίχαρτον\nτελέουσʼ ἀεκούσιον ἔργον.\nαἴρετʼ, ὀπαδοί, μεγάλην μὲν ἐμοὶ\nτούτων θέμενοι συγγνωμοσύνην,\nμεγάλην δὲ θεῶν ἀγνωμοσύνην\nεἰδότες ἔργων τῶν πρασσομένων,\nοἳ φύσαντες καὶ κλῃζόμενοι\nπατέρες τοιαῦτʼ ἐφορῶσι πάθη.\nτὰ μὲν οὖν μέλλοντʼ οὐδεὶς ἐφορᾷ,\nτὰ δὲ νῦν ἑστῶτʼ οἰκτρὰ μὲν ἡμῖν,\nαἰσχρὰ δʼ ἐκείνοις,\nχαλεπώτατα δʼ οὖν ἀνδρῶν πάντων\nτῷ τήνδʼ ἄτην ὑπέχοντι.\nλείπου μηδὲ σύ, παρθένʼ, ἀπʼ οἴκων,\nμεγάλους μὲν ἰδοῦσα νέους θανάτους,\nπολλὰ δὲ πήματα καὶ καινοπαθῆ,\nκοὐδὲν τούτων ὅ τι μὴ Ζεύς.\n"};
