var sequence = {"name":"Sophocles. Antigone","data":"ὦ κοινὸν αὐτάδελφον Ἰσμήνης κάρα,\nἆρʼ οἶσθʼ ὅ τι Ζεὺς τῶν ἀπʼ Οἰδίπου κακῶν\nὁποῖον οὐχὶ νῷν ἔτι ζώσαιν τελεῖ;\nοὐδὲν γὰρ οὔτʼ ἀλγεινὸν οὔτʼ ἄτης ἄτερ\nοὔτʼ αἰσχρὸν οὔτʼ ἄτιμόν ἐσθʼ, ὁποῖον οὐ\nτῶν σῶν τε κἀμῶν οὐκ ὄπωπʼ ἐγὼ κακῶν.\nκαὶ νῦν τί τοῦτʼ αὖ φασι πανδήμῳ πόλει\nκήρυγμα θεῖναι τὸν στρατηγὸν ἀρτίως;\nἔχεις τι κεἰσήκουσας; ἤ σε λανθάνει\nπρὸς τοὺς φίλους στείχοντα τῶν ἐχθρῶν κακά;\nἐμοὶ μὲν οὐδεὶς μῦθος, Ἀντιγόνη, φίλων\nοὔθʼ ἡδὺς οὔτʼ ἀλγεινὸς ἵκετʼ ἐξ ὅτου\nδυοῖν ἀδελφοῖν ἐστερήθημεν δύο,\nμιᾷ θανόντοιν ἡμέρᾳ διπλῇ χερί·\nἐπεὶ δὲ φροῦδός ἐστιν Ἀργείων στρατὸς\nἐν νυκτὶ τῇ νῦν, οὐδὲν οἶδʼ ὑπέρτερον,\nοὔτʼ εὐτυχοῦσα μᾶλλον οὔτʼ ἀτωμένη.\nᾔδη καλῶς, καί σʼ ἐκτὸς αὐλείων πυλῶν\nτοῦδʼ οὕνεκʼ ἐξέπεμπον, ὡς μόνη κλύοις.\nτί δʼ ἔστι; δηλοῖς γάρ τι καλχαίνουσʼ ἔπος.\nοὐ γὰρ τάφου νῷν τὼ κασιγνήτω Κρέων\nτὸν μὲν προτίσας, τὸν δʼ ἀτιμάσας ἔχει;\nἘτεοκλέα μέν, ὡς λέγουσι, σὺν δίκης\nχρήσει δικαίᾳ καὶ νόμου κατὰ χθονὸς\nἔκρυψε τοῖς ἔνερθεν ἔντιμον νεκροῖς·\nτὸν δʼ ἀθλίως θανόντα Πολυνείκους νέκυν\nἀστοῖσί φασιν ἐκκεκηρῦχθαι τὸ μὴ\nτάφῳ καλύψαι μηδὲ κωκῦσαί τινα,\nἐᾶν δʼ ἄκλαυτον, ἄταφον, οἰωνοῖς γλυκὺν\nθησαυρὸν εἰσορῶσι πρὸς χάριν βορᾶς.\nτοιαῦτά φασι τὸν ἀγαθὸν Κρέοντα σοὶ\nκἀμοί, λέγω γὰρ κἀμέ, κηρύξαντʼ ἔχειν,\nκαὶ δεῦρο νεῖσθαι ταῦτα τοῖσι μὴ εἰδόσιν\nσαφῆ προκηρύξοντα, καὶ τὸ πρᾶγμʼ ἄγειν\nοὐχ ὡς παρʼ οὐδέν, ἀλλʼ ὃς ἂν τούτων τι δρᾷ,\nφόνον προκεῖσθαι δημόλευστον ἐν πόλει.\nοὕτως ἔχει σοι ταῦτα, καὶ δείξεις τάχα\nεἴτʼ εὐγενὴς πέφυκας εἴτʼ ἐσθλῶν κακή.\nτί δʼ, ὦ ταλαῖφρον, εἰ τάδʼ ἐν τούτοις, ἐγὼ\nλύουσʼ ἂν ἢ ʼφάπτουσα προσθείμην πλέον;\nεἰ ξυμπονήσεις καὶ ξυνεργάσει σκόπει.\nποῖόν τι κινδύνευμα; ποῦ γνώμης ποτʼ εἶ;\nεἰ τὸν νεκρὸν ξὺν τῇδε κουφιεῖς χερί.\nἦ γὰρ νοεῖς θάπτειν σφʼ, ἀπόρρητον πόλει;\nτὸν γοῦν ἐμὸν καὶ τὸν σόν, ἢν σὺ μὴ θέλῃς\nἀδελφόν· οὐ γὰρ δὴ προδοῦσʼ ἁλώσομαι.\nὦ σχετλία, Κρέοντος ἀντειρηκότος;\nἀλλʼ οὐδὲν αὐτῷ τῶν ἐμῶν μʼ εἴργειν μέτα.\nοἴμοι. φρόνησον, ὦ κασιγνήτη, πατὴρ\nὡς νῷν ἀπεχθὴς δυσκλεής τʼ ἀπώλετο,\nπρὸς αὐτοφώρων ἀμπλακημάτων διπλᾶς\nὄψεις ἀράξας αὐτὸς αὐτουργῷ χερί.\nἔπειτα μήτηρ καὶ γυνή, διπλοῦν ἔπος,\nπλεκταῖσιν ἀρτάναισι λωβᾶται βίον·\nτρίτον δʼ ἀδελφὼ δύο μίαν καθʼ ἡμέραν\nαὐτοκτονοῦντε τὼ ταλαιπώρω μόρον\nκοινὸν κατειργάσαντʼ ἐπαλλήλοιν χεροῖν.\nνῦν δʼ αὖ μόνα δὴ νὼ λελειμμένα σκόπει\nὅσῳ κάκιστʼ ὀλούμεθʼ, εἰ νόμου βίᾳ\nψῆφον τυράννων ἢ κράτη παρέξιμεν.\nἀλλʼ ἐννοεῖν χρὴ τοῦτο μὲν γυναῖχʼ ὅτι\nἔφυμεν, ὡς πρὸς ἄνδρας οὐ μαχουμένα.\nἔπειτα δʼ οὕνεκʼ ἀρχόμεσθʼ ἐκ κρεισσόνων,\nκαὶ ταῦτʼ ἀκούειν κἄτι τῶνδʼ ἀλγίονα.\nἐγὼ μὲν οὖν αἰτοῦσα τοὺς ὑπὸ χθονὸς\nξύγγνοιαν ἴσχειν, ὡς βιάζομαι τάδε,\nτοῖς ἐν τέλει βεβῶσι πείσομαι· τὸ γὰρ\nπερισσὰ πράσσειν οὐκ ἔχει νοῦν οὐδένα.\nοὔτʼ ἂν κελεύσαιμʼ οὔτʼ ἄν, εἰ θέλοις ἔτι\nπράσσειν, ἐμοῦ γʼ ἂν ἡδέως δρῴης μέτα.\nἀλλʼ ἴσθʼ ὁποῖά σοι δοκεῖ, κεῖνον δʼ ἐγὼ\nθάψω· καλόν μοι τοῦτο ποιούσῃ θανεῖν.\nφίλη μετʼ αὐτοῦ κείσομαι, φίλου μέτα,\nὅσια πανουργήσασʼ. ἐπεὶ πλείων χρόνος\nὃν δεῖ μʼ ἀρέσκειν τοῖς κάτω τῶν ἐνθάδε.\nἐκεῖ γὰρ αἰεὶ κείσομαι· σοὶ δʼ, εἰ δοκεῖ,\nτὰ τῶν θεῶν ἔντιμʼ ἀτιμάσασʼ ἔχε.\nἐγὼ μὲν οὐκ ἄτιμα ποιοῦμαι, τὸ δὲ\nβίᾳ πολιτῶν δρᾶν ἔφυν ἀμήχανος.\nσὺ μὲν τάδʼ ἂν προὔχοιʼ· ἐγὼ δὲ δὴ τάφον\nχώσουσʼ ἀδελφῷ φιλτάτῳ πορεύσομαι.\nοἴμοι ταλαίνης, ὡς ὑπερδέδοικά σου.\nμὴ ʼμοῦ προτάρβει· τὸν σὸν ἐξόρθου πότμον.\nἀλλʼ οὖν προμηνύσῃς γε τοῦτο μηδενὶ\nτοὔργον, κρυφῇ δὲ κεῦθε, σὺν δʼ αὔτως ἐγώ.\nοἴμοι, καταύδα· πολλὸν ἐχθίων ἔσει\nσιγῶσʼ, ἐὰν μὴ πᾶσι κηρύξῃς τάδε.\nθερμὴν ἐπὶ ψυχροῖσι καρδίαν ἔχεις.\nἀλλʼ οἶδʼ ἀρέσκουσʼ οἷς μάλισθʼ ἁδεῖν με χρή.\nεἰ καὶ δυνήσει γʼ· ἀλλʼ ἀμηχάνων ἐρᾷς.\nοὐκοῦν, ὅταν δὴ μὴ σθένω, πεπαύσομαι.\nἀρχὴν δὲ θηρᾶν οὐ πρέπει τἀμήχανα.\nεἰ ταῦτα λέξεις, ἐχθαρεῖ μὲν ἐξ ἐμοῦ,\nἐχθρὰ δὲ τῷ θανόντι προσκείσει δίκῃ.\nἀλλʼ ἔα με καὶ τὴν ἐξ ἐμοῦ δυσβουλίαν\nπαθεῖν τὸ δεινὸν τοῦτο· πείσομαι γὰρ οὐ\nτοσοῦτον οὐδὲν ὥστε μὴ οὐ καλῶς θανεῖν.\nἀλλʼ εἰ δοκεῖ σοι, στεῖχε· τοῦτο δʼ ἴσθʼ ὅτι\nἄνους μὲν ἔρχει, τοῖς φίλοις δʼ ὀρθῶς φίλη.\nἀκτὶς ἀελίου, τὸ κάλλιστον ἑπταπύλῳ φανὲν\nΘήβᾳ τῶν προτέρων φάος,\nἐφάνθης ποτʼ, ὦ χρυσέας\nἁμέρας βλέφαρον,\nΔιρκαίων ὑπὲρ ῥεέθρων μολοῦσα,\nτὸν λεύκασπιν Ἀργόθεν ἐκβάντα φῶτα πανσαγίᾳ\nφυγάδα πρόδρομον ὀξυτέρῳ κινήσασα χαλινῷ·\nὃς ἐφʼ ἡμετέρᾳ γᾷ Πολυνείκους\nἀρθεὶς νεικέων ἐξ ἀμφιλόγων\nὀξέα κλάζων\nἀετὸς εἰς γᾶν ὣς ὑπερέπτα,\nλευκῆς χιόνος πτέρυγι στεγανός,\nπολλῶν μεθʼ ὅπλων\nξύν θʼ ἱπποκόμοις κορύθεσσιν.\nστὰς δʼ ὑπὲρ μελάθρων φονώσαισιν ἀμφιχανὼν κύκλῳ\nλόγχαις ἑπτάπυλον στόμα\nἔβα, πρίν ποθʼ ἁμετέρων\nαἱμάτων γένυσιν πλησθῆναί τε καὶ στεφάνωμα πύργων\nπευκάενθʼ Ἥφαιστον ἑλεῖν. τοῖος ἀμφὶ νῶτʼ ἐτάθη\nπάταγος Ἄρεος, ἀντιπάλῳ δυσχείρωμα δράκοντος.\nΖεὺς γὰρ μεγάλης γλώσσης κόμπους\nὑπερεχθαίρει, καὶ σφας ἐσιδὼν\nπολλῷ ῥεύματι προσνισσομένους\nχρυσοῦ καναχῆς ὑπεροπλίαις,\nπαλτῷ ῥιπτεῖ πυρὶ βαλβίδων\nἐπʼ ἄκρων ἤδη\nνίκην ὁρμῶντʼ ἀλαλάξαι.\nἀντιτύπᾳ δʼ ἐπὶ γᾷ πέσε τανταλωθεὶς\nπυρφόρος, ὃς τότε μαινομένᾳ ξὺν ὁρμᾷ\nβακχεύων ἐπέπνει\nῥιπαῖς ἐχθίστων ἀνέμων.\nεἶχε δʼ ἄλλᾳ τὰ μέν,\nἄλλα δʼ ἐπʼ ἄλλοις ἐπενώμα στυφελίζων μέγας Ἄρης\nδεξιόσειρος.\nἑπτὰ λοχαγοὶ γὰρ ἐφʼ ἑπτὰ πύλαις\nταχθέντες ἴσοι πρὸς ἴσους ἔλιπον\nΖηνὶ τροπαίῳ πάγχαλκα τέλη,\nπλὴν τοῖν στυγεροῖν, ὣ πατρὸς ἑνὸς\nμητρός τε μιᾶς φύντε καθʼ αὑτοῖν\nδικρατεῖς λόγχας στήσαντʼ ἔχετον\nκοινοῦ θανάτου μέρος ἄμφω.\nἀλλὰ γὰρ ἁ μεγαλώνυμος ἦλθε Νίκα\nτᾷ πολυαρμάτῳ ἀντιχαρεῖσα Θήβᾳ,\nἐκ μὲν δὴ πολέμων\nτῶν νῦν θέσθαι λησμοσύναν,\nθεῶν δὲ ναοὺς χοροῖς\nπαννυχίοις πάντας ἐπέλθωμεν, ὁ Θήβας δʼ ἐλελίχθων\nΒάκχιος ἄρχοι.\nἀλλʼ ὅδε γὰρ δὴ βασιλεὺς χώρας,\nΚρέων ὁ Μενοικέως ἄρχων νεοχμὸς\nνεαραῖσι θεῶν ἐπὶ συντυχίαις\nχωρεῖ, τίνα δὴ μῆτιν ἐρέσσων,\nὅτι σύγκλητον τήνδε γερόντων\nπροὔθετο λέσχην,\nκοινῷ κηρύγματι πέμψας;\nἄνδρες, τὰ μὲν δὴ πόλεος ἀσφαλῶς θεοὶ\nπολλῷ σάλῳ σείσαντες ὤρθωσαν πάλιν.\nὑμᾶς δʼ ἐγὼ πομποῖσιν ἐκ πάντων δίχα\nἔστειλʼ ἱκέσθαι τοῦτο μὲν τὰ Λαΐου\nσέβοντας εἰδὼς εὖ θρόνων ἀεὶ κράτη,\nτοῦτʼ αὖθις, ἡνίκʼ Οἰδίπους ὤρθου πόλιν,\nκἀπεὶ διώλετʼ, ἀμφὶ τοὺς κείνων ἔτι\nπαῖδας μένοντας ἐμπέδοις φρονήμασιν.\nὅτʼ οὖν ἐκεῖνοι πρὸς διπλῆς μοίρας μίαν\nκαθʼ ἡμέραν ὤλοντο παίσαντές τε καὶ\nπληγέντες αὐτόχειρι σὺν μιάσματι,\nἐγὼ κράτη δὴ πάντα καὶ θρόνους ἔχω\nγένους κατʼ ἀγχιστεῖα τῶν ὀλωλότων.\nἀμήχανον δὲ παντὸς ἀνδρὸς ἐκμαθεῖν\nψυχήν τε καὶ φρόνημα καὶ γνώμην, πρὶν ἂν\nἀρχαῖς τε καὶ νόμοισιν ἐντριβὴς φανῇ.\nἐμοὶ γὰρ ὅστις πᾶσαν εὐθύνων πόλιν\nμὴ τῶν ἀρίστων ἅπτεται βουλευμάτων,\nἀλλʼ ἐκ φόβου του γλῶσσαν ἐγκλῄσας ἔχει,\nκάκιστος εἶναι νῦν τε καὶ πάλαι δοκεῖ·\nκαὶ μεῖζον ὅστις ἀντὶ τῆς αὑτοῦ πάτρας\nφίλον νομίζει, τοῦτον οὐδαμοῦ λέγω.\nἐγὼ γάρ, ἴστω Ζεὺς ὁ πάνθʼ ὁρῶν ἀεί,\nοὔτʼ ἂν σιωπήσαιμι τὴν ἄτην ὁρῶν\nστείχουσαν ἀστοῖς ἀντὶ τῆς σωτηρίας,\nοὔτʼ ἂν φίλον ποτʼ ἄνδρα δυσμενῆ χθονὸς\nθείμην ἐμαυτῷ, τοῦτο γιγνώσκων ὅτι\nἥδʼ ἐστὶν ἡ σῴζουσα καὶ ταύτης ἔπι\nπλέοντες ὀρθῆς τοὺς φίλους ποιούμεθα.\nτοιοῖσδʼ ἐγὼ νόμοισι τήνδʼ αὔξω πόλιν,\nκαὶ νῦν ἀδελφὰ τῶνδε κηρύξας ἔχω\nἀστοῖσι παίδων τῶν ἀπʼ Οἰδίπου πέρι·\nἘτεοκλέα μέν, ὃς πόλεως ὑπερμαχῶν\nὄλωλε τῆσδε, πάντʼ ἀριστεύσας δόρει,\nτάφῳ τε κρύψαι καὶ τὰ πάντʼ ἀφαγνίσαι\nἃ τοῖς ἀρίστοις ἔρχεται κάτω νεκροῖς.\nτὸν δʼ αὖ ξύναιμον τοῦδε, Πολυνείκη λέγω,\nὃς γῆν πατρῴαν καὶ θεοὺς τοὺς ἐγγενεῖς\nφυγὰς κατελθὼν ἠθέλησε μὲν πυρὶ\nπρῆσαι κατʼ ἄκρας, ἠθέλησε δʼ αἵματος\nκοινοῦ πάσασθαι, τοὺς δὲ δουλώσας ἄγειν,\nτοῦτον πόλει τῇδʼ ἐκκεκήρυκται τάφῳ\nμήτε κτερίζειν μήτε κωκῦσαί τινα,\nἐᾶν δʼ ἄθαπτον καὶ πρὸς οἰωνῶν δέμας\nκαὶ πρὸς κυνῶν ἐδεστὸν αἰκισθέν τʼ ἰδεῖν.\nτοιόνδʼ ἐμὸν φρόνημα, κοὔποτʼ ἔκ γʼ ἐμοῦ\nτιμὴν προέξουσʼ οἱ κακοὶ τῶν ἐνδίκων·\nἀλλʼ ὅστις εὔνους τῇδε τῇ πόλει, θανὼν\nκαὶ ζῶν ὁμοίως ἐξ ἐμοῦ τιμήσεται.\nσοὶ ταῦτʼ ἀρέσκει, παῖ Μενοικέως Κρέον,\nτὸν τῇδε δύσνουν κἀς τὸν εὐμενῆ πόλει·\nνόμῳ δὲ χρῆσθαι παντί που πάρεστί σοι\nκαὶ τῶν θανόντων χὠπόσοι ζῶμεν πέρι.\nὡς ἂν σκοποὶ νῦν εἶτε τῶν εἰρημένων.\nνεωτέρῳ τῳ τοῦτο βαστάζειν πρόθες.\nἀλλʼ εἴσʼ ἕτοιμοι τοῦ νεκροῦ γʼ ἐπίσκοποι.\nτί δῆτʼ ἂν ἄλλο τοῦτʼ ἐπεντέλλοις ἔτι;\nτὸ μὴ ʼπιχωρεῖν τοῖς ἀπιστοῦσιν τάδε.\nοὔκ ἔστιν οὕτω μῶρος ὃς θανεῖν ἐρᾷ.\nκαὶ μὴν ὁ μισθός γʼ, οὗτος· ἀλλʼ ὑπʼ ἐλπίδων\nἄνδρας τὸ κέρδος πολλάκις διώλεσεν.\nἄναξ, ἐρῶ μὲν οὐχ ὅπως τάχους ὕπο\nδύσπνους ἱκάνω κοῦφον ἐξάρας πόδα.\nπολλὰς γὰρ ἔσχον φροντίδων ἐπιστάσεις,\nὁδοῖς κυκλῶν ἐμαυτὸν εἰς ἀναστροφήν·\nψυχὴ γὰρ ηὔδα πολλά μοι μυθουμένη·\nτάλας, τί χωρεῖς οἷ μολὼν δώσεις δίκην;\nτλήμων, μενεῖς αὖ; κεἰ τάδʼ εἴσεται Κρέων\nἄλλου παρʼ ἀνδρός; πῶς σὺ δῆτʼ οὐκ ἀλγύνει;\nτοιαῦθʼ ἑλίσσων ἤνυτον σχολῇ βραδύς.\nχοὔτως ὁδὸς βραχεῖα γίγνεται μακρά.\nτέλος γε μέντοι δεῦρʼ ἐνίκησεν μολεῖν\nσοί. κεἰ τὸ μηδὲν ἐξερῶ, φράσω δʼ ὅμως·\nτῆς ἐλπίδος γὰρ ἔρχομαι δεδραγμένος,\nτὸ μὴ παθεῖν ἂν ἄλλο πλὴν τὸ μόρσιμον.\nτί δʼ ἐστὶν ἀνθʼ οὗ τήνδʼ ἔχεις ἀθυμίαν;\nφράσαι θέλω σοι πρῶτα τἀμαυτοῦ· τὸ γὰρ\nπρᾶγμʼ οὔτʼ ἔδρασʼ οὔτʼ εἶδον ὅστις ἦν ὁ δρῶν,\nοὐδʼ ἂν δικαίως ἐς κακὸν πέσοιμί τι.\nεὖ γε στοχάζει κἀποφάργνυσαι κύκλῳ\nτὸ πρᾶγμα· δηλοῖς δʼ ὥς τι σημανῶν νέον.\nτὰ δεινὰ γάρ τοι προστίθησʼ ὄκνον πολύν.\nοὔκουν ἐρεῖς ποτʼ, εἶτʼ ἀπαλλαχθεὶς ἄπει;\nκαὶ δὴ λέγω σοι. τὸν νεκρόν τις ἀρτίως\nθάψας βέβηκε κἀπὶ χρωτὶ διψίαν\nκόνιν παλύνας κἀφαγιστεύσας ἃ χρή·\nτί φής; τίς ἀνδρῶν ἦν ὁ τολμήσας τάδε;\nοὐκ οἶδʼ· ἐκεῖ γὰρ οὔτε του γενῇδος ἦν\nπλῆγμʼ, οὐ δικέλλης ἐκβολή. στύφλος δὲ γῆ\nκαὶ χέρσος, ἀρρὼξ οὐδʼ ἐπημαξευμένη\nτροχοῖσιν, ἀλλʼ ἄσημος οὑργάτης τις ἦν.\nὅπως δʼ ὁ πρῶτος ἡμὶν ἡμεροσκόπος\nδείκνυσι, πᾶσι θαῦμα δυσχερὲς παρῆν.\nὁ μὲν γὰρ ἠφάνιστο, τυμβήρης μὲν οὔ,\nλεπτὴ δʼ, ἄγος φεύγοντος ὥς, ἐπῆν κόνις·\nσημεῖα δʼ οὔτε θηρὸς οὔτε του κυνῶν\nἐλθόντος, οὐ σπάσαντος ἐξεφαίνετο.\nλόγοι δʼ ἐν ἀλλήλοισιν ἐρρόθουν κακοί,\nφύλαξ ἐλέγχων φύλακα, κἂν ἐγίγνετο\nπληγὴ τελευτῶσʼ, οὐδʼ ὁ κωλύσων παρῆν.\nεἷς γάρ τις ἦν ἕκαστος οὑξειργασμένος,\nκοὐδεὶς ἐναργής, ἀλλʼ ἔφευγε μὴ εἰδέναι.\nἦμεν δʼ ἕτοιμοι καὶ μύδρους αἴρειν χεροῖν\nκαὶ πῦρ διέρπειν καὶ θεοὺς ὁρκωμοτεῖν,\nτὸ μήτε δρᾶσαι μήτε τῳ ξυνειδέναι\nτὸ πρᾶγμα βουλεύσαντι μηδʼ εἰργασμένῳ.\nτέλος δʼ ὅτʼ οὐδὲν ἦν ἐρευνῶσιν πλέον,\nλέγει τις εἷς, ὃ πάντας ἐς πέδον κάρα\nνεῦσαι φόβῳ προὔτρεψεν· οὐ γὰρ εἴχομεν\nοὔτʼ ἀντιφωνεῖν οὔθʼ ὅπως δρῶντες καλῶς\nπράξαιμεν. ἦν δʼ ὁ μῦθος ὡς ἀνοιστέον\nσοὶ τοὔργον εἴη τοῦτο κοὐχὶ κρυπτέον.\nκαὶ ταῦτʼ ἐνίκα, κἀμὲ τὸν δυσδαίμονα\nπάλος καθαιρεῖ τοῦτο τἀγαθὸν λαβεῖν.\nπάρειμι δʼ ἄκων οὐχ ἑκοῦσιν, οἶδʼ ὅτι·\nστέργει γὰρ οὐδεὶς ἄγγελον κακῶν ἐπῶν.\nἄναξ, ἐμοί τοί, μή τι καὶ θεήλατον\nτοὔργον τόδʼ, ἡ ξύννοια βουλεύει πάλαι\nπαῦσαι, πρὶν ὀργῆς καὶ ʼμὲ μεστῶσαι λέγων,\nμὴ ʼφευρεθῇς ἄνους τε καὶ γέρων ἅμα.\nλέγεις γὰρ οὐκ ἀνεκτὰ δαίμονας λέγων\nπρόνοιαν ἴσχειν τοῦδε τοῦ νεκροῦ πέρι.\nπότερον ὑπερτιμῶντες ὡς εὐεργέτην\nἔκρυπτον αὐτόν, ὅστις ἀμφικίονας\nναοὺς πυρώσων ἦλθε κἀναθήματα\nκαὶ γῆν ἐκείνων καὶ νόμους διασκεδῶν;\nἢ τοὺς κακοὺς τιμῶντας εἰσορᾷς θεούς;\nοὔκ ἔστιν. ἀλλὰ ταῦτα καὶ πάλαι πόλεως\nἄνδρες μόλις φέροντες ἐρρόθουν ἐμοί,\nκρυφῇ κάρα σείοντες, οὐδʼ ὑπὸ ζυγῷ\nλόφον δικαίως εἶχον, ὡς στέργειν ἐμέ.\nἐκ τῶνδε τούτους ἐξεπίσταμαι καλῶς\nπαρηγμένους μισθοῖσιν εἰργάσθαι τάδε.\nοὐδὲν γὰρ ἀνθρώποισιν οἷον ἄργυρος\nκακὸν νόμισμʼ ἔβλαστε. τοῦτο καὶ πόλεις\nπορθεῖ, τόδʼ ἄνδρας ἐξανίστησιν δόμων·\nτόδʼ ἐκδιδάσκει καὶ παραλλάσσει φρένας\nχρηστὰς πρὸς αἰσχρὰ πράγμαθʼ ἵστασθαι βροτῶν·\nπανουργίας δʼ ἔδειξεν ἀνθρώποις ἔχειν\nκαὶ παντὸς ἔργου δυσσέβειαν εἰδέναι.\nὅσοι δὲ μισθαρνοῦντες ἤνυσαν τάδε,\nχρόνῳ ποτʼ ἐξέπραξαν ὡς δοῦναι δίκην.\nἀλλʼ εἴπερ ἴσχει Ζεὺς ἔτʼ ἐξ ἐμοῦ σέβας,\nεὖ τοῦτʼ ἐπίστασʼ, ὅρκιος δέ σοι λέγω·\nεἰ μὴ τὸν αὐτόχειρα τοῦδε τοῦ τάφου\nεὑρόντες ἐκφανεῖτʼ ἐς ὀφθαλμοὺς ἐμούς,\nοὐχ ὑμὶν Ἅιδης μοῦνος ἀρκέσει, πρὶν ἂν\nζῶντες κρεμαστοὶ τήνδε δηλώσηθʼ ὕβριν,\nἵνʼ εἰδότες τὸ κέρδος ἔνθεν οἰστέον\nτὸ λοιπὸν ἁρπάζητε, καὶ μάθηθʼ ὅτι\nοὐκ ἐξ ἅπαντος δεῖ τὸ κερδαίνειν φιλεῖν.\nἐκ τῶν γὰρ αἰσχρῶν λημμάτων τοὺς πλείονας\nἀτωμένους ἴδοις ἂν ἢ σεσωσμένους.\nεἰπεῖν τι δώσεις ἢ στραφεὶς οὕτως ἴω;\nοὐκ οἶσθα καὶ νῦν ὡς ἀνιαρῶς λέγεις;\nἐν τοῖσιν ὠσὶν ἢ ʼπὶ τῇ ψυχῇ δάκνει;\nτί δὲ ῥυθμίζεις τὴν ἐμὴν λύπην ὅπου;\nὁ δρῶν σʼ ἀνιᾷ τὰς φρένας, τὰ δʼ ὦτʼ ἐγώ.\nοἴμʼ ὡς λάλημα δῆλον ἐκπεφυκὸς εἶ.\nοὔκουν τό γʼ ἔργον τοῦτο ποιήσας ποτέ.\nκαὶ ταῦτʼ ἐπʼ ἀργύρῳ γε τὴν ψυχὴν προδούς.\nφεῦ·\nἦ δεινὸν ᾧ δοκῇ γε καὶ ψευδῆ δοκεῖν.\nκόμψευέ νυν τὴν δόξαν· εἰ δὲ ταῦτα μὴ\nφανεῖτέ μοι τοὺς δρῶντας, ἐξερεῖθʼ ὅτι\nτὰ δειλὰ κέρδη πημονὰς ἐργάζεται.\nἀλλʼ εὑρεθείη μὲν μάλιστʼ· ἐὰν δέ τοι\nληφθῇ τε καὶ μή, τοῦτο γὰρ τύχη κρινεῖ,\nοὐκ ἔσθʼ ὅπως ὄψει σὺ δεῦρʼ ἐλθόντα με·\nκαὶ νῦν γὰρ ἐκτὸς ἐλπίδος γνώμης τʼ ἐμῆς\nσωθεὶς ὀφείλω τοῖς θεοῖς πολλὴν χάριν.\nπολλὰ τὰ δεινὰ κοὐδὲν ἀνθρώπου δεινότερον πέλει.\nτοῦτο καὶ πολιοῦ πέραν πόντου χειμερίῳ νότῳ\nχωρεῖ, περιβρυχίοισιν\nπερῶν ὑπʼ οἴδμασιν.\nθεῶν τε τὰν ὑπερτάταν, Γᾶν\nἄφθιτον, ἀκαμάταν, ἀποτρύεται\nἰλλομένων ἀρότρων ἔτος εἰς ἔτος\nἱππείῳ γένει πολεύων.\nκουφονόων τε φῦλον ὀρνίθων ἀμφιβαλὼν ἄγει\nκαὶ θηρῶν ἀγρίων ἔθνη πόντου τʼ εἰναλίαν φύσιν\nσπείραισι δικτυοκλώστοις,\nπεριφραδὴς ἀνήρ·\nκρατεῖ δὲ μηχαναῖς ἀγραύλου\nθηρὸς ὀρεσσιβάτα, λασιαύχενά θʼ\nἵππον ὀχμάζεται ἀμφὶ λόφον ζυγῶν\nοὔρειόν τʼ ἀκμῆτα ταῦρον.\nκαὶ φθέγμα καὶ ἀνεμόεν φρόνημα καὶ ἀστυνόμους\nὀργὰς ἐδιδάξατο καὶ δυσαύλων\nπάγων ὑπαίθρεια καὶ δύσομβρα φεύγειν βέλη\nπαντοπόρος· ἄπορος ἐπʼ οὐδὲν ἔρχεται\nτὸ μέλλον· Ἅιδα μόνον φεῦξιν οὐκ ἐπάξεται·\nνόσων δʼ ἀμηχάνων φυγὰς ξυμπέφρασται.\nσοφόν τι τὸ μηχανόεν τέχνας ὑπὲρ ἐλπίδʼ ἔχων\nτοτὲ μὲν κακόν, ἄλλοτʼ ἐπʼ ἐσθλὸν ἕρπει,\nνόμους γεραίρων χθονὸς θεῶν τʼ ἔνορκον δίκαν,\nὑψίπολις· ἄπολις ὅτῳ τὸ μὴ καλὸν\nξύνεστι τόλμας χάριν. μήτʼ ἐμοὶ παρέστιος\nγένοιτο μήτʼ ἴσον φρονῶν ὃς τάδʼ ἔρδει.\nἐς δαιμόνιον τέρας ἀμφινοῶ\nτόδε· πῶς εἰδὼς ἀντιλογήσω\nτήνδʼ οὐκ εἶναι παῖδʼ Ἀντιγόνην.\nὦ δύστηνος\nκαὶ δυστήνου πατρὸς Οἰδιπόδα,\nτί ποτʼ; οὐ δή που σέ γʼ ἀπιστοῦσαν\nτοῖς βασιλείοισιν ἄγουσι νόμοις\nκαὶ ἐν ἀφροσύνῃ καθελόντες;\nἥδʼ ἔστʼ ἐκείνη τοὔργον ἡ ʼξειργασμένη·\nτήνδʼ εἵλομεν θάπτουσαν. ἀλλὰ ποῦ Κρέων;\nὅδʼ ἐκ δόμων ἄψορρος εἰς δέον περᾷ.\nτί δʼ ἔστι; ποίᾳ ξύμμετρος προὔβην τύχῃ;\nἄναξ, βροτοῖσιν οὐδέν ἔστʼ ἀπώμοτον.\nψεύδει γὰρ ἡ ʼπίνοια τὴν γνώμην· ἐπεὶ\nσχολῇ ποθʼ ἥξειν δεῦρʼ ἂν ἐξηύχουν ἐγὼ\nταῖς σαῖς ἀπειλαῖς αἷς ἐχειμάσθην τότε\nἀλλʼ ἡ γὰρ ἐκτὸς καὶ παρʼ ἐλπίδας χαρὰ\nἔοικεν ἄλλῃ μῆκος οὐδὲν ἡδονῇ,\nἥκω, διʼ ὅρκων καίπερ ὢν ἀπώμοτος,\nκόρην ἄγων τήνδʼ, ἣ καθῃρέθη τάφον\nκοσμοῦσα. κλῆρος ἐνθάδʼ οὐκ ἐπάλλετο,\nἀλλʼ ἔστʼ ἐμὸν θοὔρμαιον, οὐκ ἄλλου, τόδε.\nκαὶ νῦν, ἄναξ, τήνδʼ αὐτός, ὡς θέλεις, λαβὼν\nκαὶ κρῖνε κἀξέλεγχʼ· ἐγὼ δʼ ἐλεύθερος\nδίκαιός εἰμι τῶνδʼ ἀπηλλάχθαι κακῶν.\nἄγεις δὲ τήνδε τῷ τρόπῳ πόθεν λαβών;\nαὕτη τὸν ἄνδρʼ ἔθαπτε· πάντʼ ἐπίστασαι.\nἦ καὶ ξυνίης καὶ λέγεις ὀρθῶς ἃ φῄς;\nταύτην γʼ ἰδὼν θάπτουσαν ὃν σὺ τὸν νεκρὸν\nἀπεῖπας. ἆρʼ ἔνδηλα καὶ σαφῆ λέγω;\nκαὶ πῶς ὁρᾶται κἀπίληπτος ᾑρέθη;\nτοιοῦτον ἦν τὸ πρᾶγμʼ. ὅπως γὰρ ἥκομεν,\nπρὸς σοῦ τὰ δείνʼ ἐκεῖνʼ ἐπηπειλημένοι,\nπᾶσαν κόνιν σήραντες, ἣ κατεῖχε τὸν\nνέκυν, μυδῶν τε σῶμα γυμνώσαντες εὖ,\nκαθήμεθʼ ἄκρων ἐκ πάγων ὑπήνεμοι,\nὀσμὴν ἀπʼ αὐτοῦ μὴ βάλοι πεφευγότες,\nἐγερτὶ κινῶν ἄνδρʼ ἀνὴρ ἐπιρρόθοις\nκακοῖσιν, εἴ τις τοῦδʼ ἀκηδήσοι πόνου.\nχρόνον τάδʼ ἦν τοσοῦτον, ἔστʼ ἐν αἰθέρι\nμέσῳ κατέστη λαμπρὸς ἡλίου κύκλος\nκαὶ καῦμʼ ἔθαλπε· καὶ τότʼ ἐξαίφνης χθονὸς\nτυφὼς ἀείρας σκηπτόν οὐράνιον ἄχος,\nπίμπλησι πεδίον, πᾶσαν αἰκίζων φόβην\nὕλης πεδιάδος, ἐν δʼ ἐμεστώθη μέγας\nαἰθήρ· μύσαντες δʼ εἴχομεν θείαν νόσον.\nκαὶ τοῦδʼ ἀπαλλαγέντος ἐν χρόνῳ μακρῷ,\nἡ παῖς ὁρᾶται, κἀνακωκύει πικρᾶς\nὄρνιθος ὀξὺν φθόγγον, ὡς ὅταν κενῆς\nεὐνῆς νεοσσῶν ὀρφανὸν βλέψῃ λέχος.\nοὕτω δὲ χαὔτη, ψιλὸν ὡς ὁρᾷ νέκυν,\nγόοισιν ἐξῴμωξεν, ἐκ δʼ ἀρὰς κακὰς\nἠρᾶτο τοῖσι τοὔργον ἐξειργασμένοις.\nκαὶ χερσὶν εὐθὺς διψίαν φέρει κόνιν,\nἔκ τʼ εὐκροτήτου χαλκέας ἄρδην πρόχου\nχοαῖσι τρισπόνδοισι τὸν νέκυν στέφει.\nχἠμεῖς ἰδόντες ἱέμεσθα, σὺν δέ νιν\nθηρώμεθʼ εὐθὺς οὐδὲν ἐκπεπληγμένην,\nκαὶ τάς τε πρόσθεν τάς τε νῦν ἠλέγχομεν\nπράξεις· ἄπαρνος δʼ οὐδενὸς καθίστατο,\nἅμʼ ἡδέως ἔμοιγε κἀλγεινῶς ἅμα.\nτὸ μὲν γὰρ αὐτὸν ἐκ κακῶν πεφευγέναι\nἥδιστον, ἐς κακὸν δὲ τοὺς φίλους ἄγειν\nἀλγεινόν· ἀλλὰ πάντα ταῦθʼ ἥσσω λαβεῖν\nἐμοὶ πέφυκε τῆς ἐμῆς σωτηρίας.\nσὲ δή, σὲ τὴν νεύουσαν εἰς πέδον κάρα,\nφὴς ἢ καταρνεῖ μὴ δεδρακέναι τάδε;\nκαὶ φημὶ δρᾶσαι κοὐκ ἀπαρνοῦμαι τὸ μή.\nσὺ μὲν κομίζοις ἂν σεαυτὸν ᾖ θέλεις\nἔξω βαρείας αἰτίας ἐλεύθερον·\nσὺ δʼ εἰπέ μοι μὴ μῆκος, ἀλλὰ συντόμως,\nᾔδησθα κηρυχθέντα μὴ πράσσειν τάδε;\nᾔδη· τί δʼ οὐκ ἔμελλον; ἐμφανῆ γὰρ ἦν.\nκαὶ δῆτʼ ἐτόλμας τούσδʼ ὑπερβαίνειν νόμους;\nοὐ γάρ τί μοι Ζεὺς ἦν ὁ κηρύξας τάδε,\nοὐδʼ ἡ ξύνοικος τῶν κάτω θεῶν Δίκη\nτοιούσδʼ ἐν ἀνθρώποισιν ὥρισεν νόμους.\nοὐδὲ σθένειν τοσοῦτον ᾠόμην τὰ σὰ\nκηρύγμαθʼ, ὥστʼ ἄγραπτα κἀσφαλῆ θεῶν\nνόμιμα δύνασθαι θνητὸν ὄνθʼ ὑπερδραμεῖν.\nοὐ γάρ τι νῦν γε κἀχθές, ἀλλʼ ἀεί ποτε\nζῇ ταῦτα, κοὐδεὶς οἶδεν ἐξ ὅτου ʼφάνη.\nτούτων ἐγὼ οὐκ ἔμελλον, ἀνδρὸς οὐδενὸς\nφρόνημα δείσασʼ, ἐν θεοῖσι τὴν δίκην\nδώσειν· θανουμένη γὰρ ἐξῄδη, τί δʼ οὔ;\nκεἰ μὴ σὺ προὐκήρυξας. εἰ δὲ τοῦ χρόνου\nπρόσθεν θανοῦμαι, κέρδος αὔτʼ ἐγὼ λέγω.\nὅστις γὰρ ἐν πολλοῖσιν ὡς ἐγὼ κακοῖς\nζῇ, πῶς ὅδʼ οὐχὶ κατθανὼν κέρδος φέρει;\nοὕτως ἔμοιγε τοῦδε τοῦ μόρου τυχεῖν\nπαρʼ οὐδὲν ἄλγος· ἀλλʼ ἄν, εἰ τὸν ἐξ ἐμῆς\nμητρὸς θανόντʼ ἄθαπτον ἠνσχόμην νέκυν,\nκείνοις ἂν ἤλγουν· τοῖσδε δʼ οὐκ ἀλγύνομαι.\nσοὶ δʼ εἰ δοκῶ νῦν μῶρα δρῶσα τυγχάνειν,\nσχεδόν τι μώρῳ μωρίαν ὀφλισκάνω.\nδηλοῖ τὸ γέννημʼ ὠμὸν ἐξ ὠμοῦ πατρὸς\nτῆς παιδός. εἴκειν δʼ οὐκ ἐπίσταται κακοῖς.\nἀλλʼ ἴσθι τοι τὰ σκλήρʼ ἄγαν φρονήματα\nπίπτειν μάλιστα, καὶ τὸν ἐγκρατέστατον\nσίδηρον ὀπτὸν ἐκ πυρὸς περισκελῆ\nθραυσθέντα καὶ ῥαγέντα πλεῖστʼ ἂν εἰσίδοις·\nσμικρῷ χαλινῷ δʼ οἶδα τοὺς θυμουμένους\nἵππους καταρτυθέντας· οὐ γὰρ ἐκπέλει\nφρονεῖν μέγʼ ὅστις δοῦλός ἐστι τῶν πέλας.\nαὕτη δʼ ὑβρίζειν μὲν τότʼ ἐξηπίστατο,\nνόμους ὑπερβαίνουσα τοὺς προκειμένους·\nὕβρις δʼ, ἐπεὶ δέδρακεν, ἥδε δευτέρα,\nτούτοις ἐπαυχεῖν καὶ δεδρακυῖαν γελᾶν.\nἦ νῦν ἐγὼ μὲν οὐκ ἀνήρ, αὕτη δʼ ἀνήρ,\nεἰ ταῦτʼ ἀνατὶ τῇδε κείσεται κράτη.\nἀλλʼ εἴτʼ ἀδελφῆς εἴθʼ ὁμαιμονεστέρα\nτοῦ παντὸς ἡμῖν Ζηνὸς ἑρκείου κυρεῖ,\nαὐτή τε χἠ ξύναιμος οὐκ ἀλύξετον\nμόρου κακίστου· καὶ γὰρ οὖν κείνην ἴσον\nἐπαιτιῶμαι τοῦδε βουλεῦσαι τάφου.\nκαί νιν καλεῖτʼ· ἔσω γὰρ εἶδον ἀρτίως\nλυσσῶσαν αὐτὴν οὐδʼ ἐπήβολον φρενῶν.\nφιλεῖ δʼ ὁ θυμὸς πρόσθεν, ᾑρῆσθαι κλοπεὺς\nτῶν μηδὲν ὀρθῶς ἐν σκότῳ τεχνωμένων·\nμισῶ γε μέντοι χὤταν ἐν κακοῖσί τις\nἁλοὺς ἔπειτα τοῦτο καλλύνειν θέλῃ.\nθέλεις τι μεῖζον ἢ κατακτεῖναί μʼ ἑλών;\nἐγὼ μὲν οὐδέν· τοῦτʼ ἔχων ἅπαντʼ ἔχω.\nτί δῆτα μέλλεις; ὡς ἐμοὶ τῶν σῶν λόγων\nἀρεστὸν οὐδὲν μηδʼ ἀρεσθείη ποτέ·\nοὕτω δὲ καὶ σοὶ τἄμʼ ἀφανδάνοντʼ ἔφυ.\nκαίτοι πόθεν κλέος γʼ ἂν εὐκλεέστερον\nκατέσχον ἢ τὸν αὐτάδελφον ἐν τάφῳ\nτιθεῖσα; τούτοις τοῦτο πᾶσιν ἁνδάνειν\nλέγοιτʼ ἄν, εἰ μὴ γλῶσσαν ἐγκλῄοι φόβος.\nἀλλʼ ἡ τυραννὶς πολλά τʼ ἄλλʼ εὐδαιμονεῖ\nκἄξεστιν αὐτῇ δρᾶν λέγειν θʼ ἃ βούλεται.\nσὺ τοῦτο μούνη τῶνδε Καδμείων ὁρᾷς.\nὁρῶσι χοὖτοι, σοὶ δʼ ὑπίλλουσιν στόμα.\nσὺ δʼ οὐκ ἐπαιδεῖ, τῶνδε χωρὶς εἰ φρονεῖς;\nοὐδὲν γὰρ αἰσχρὸν τοὺς ὁμοσπλάγχνους σέβειν.\nοὔκουν ὅμαιμος χὠ καταντίον θανών;\nὅμαιμος ἐκ μιᾶς τε καὶ ταὐτοῦ πατρός.\nπῶς δῆτʼ ἐκείνῳ δυσσεβῆ τιμᾷς χάριν;\nοὐ μαρτυρήσει ταῦθʼ ὁ κατθανὼν νέκυς.\nεἴ τοί σφε τιμᾷς ἐξ ἴσου τῷ δυσσεβεῖ.\nοὐ γάρ τι δοῦλος, ἀλλʼ ἀδελφὸς ὤλετο.\nπορθῶν δὲ τήνδε γῆν· ὁ δʼ ἀντιστὰς ὕπερ.\nὁμῶς ὅ γʼ Ἅιδης τοὺς νόμους τούτους ποθεῖ.\nἀλλʼ οὐχ ὁ χρηστὸς τῷ κακῷ λαχεῖν ἴσος.\nτίς οἶδεν εἰ κάτωθεν εὐαγῆ τάδε;\nοὔτοι ποθʼ οὑχθρός, οὐδʼ ὅταν θάνῃ, φίλος.\nοὔτοι συνέχθειν, ἀλλὰ συμφιλεῖν ἔφυν.\nκάτω νυν ἐλθοῦσʼ, εἰ φιλητέον, φίλει\nκείνους· ἐμοῦ δὲ ζῶντος οὐκ ἄρξει γυνή.\nκαὶ μὴν πρὸ πυλῶν ἥδʼ Ἰσμήνη,\nφιλάδελφα κάτω δάκρυʼ εἰβομένη·\nνεφέλη δʼ ὀφρύων ὕπερ αἱματόεν\nῥέθος αἰσχύνει,\nτέγγουσʼ εὐῶπα παρειάν.\nσὺ δʼ, ἣ κατʼ οἴκους ὡς ἔχιδνʼ ὑφειμένη\nλήθουσά μʼ ἐξέπινες, οὐδʼ ἐμάνθανον\nτρέφων δύʼ ἄτα κἀπαναστάσεις θρόνων,\nφέρʼ, εἰπὲ δή μοι, καὶ σὺ τοῦδε τοῦ τάφου\nφήσεις μετασχεῖν, ἢ ʼξομεῖ τὸ μὴ εἰδέναι;\nδέδρακα τοὔργον, εἴπερ ἥδʼ ὁμορροθεῖ\nκαὶ ξυμμετίσχω καὶ φέρω τῆς αἰτίας.\nἀλλʼ οὐκ ἐάσει τοῦτό γʼ ἡ δίκη σʼ, ἐπεὶ\nοὔτʼ ἠθέλησας οὔτʼ ἐγὼ ʼκοινωσάμην.\nἀλλʼ ἐν κακοῖς τοῖς σοῖσιν οὐκ αἰσχύνομαι\nξύμπλουν ἐμαυτὴν τοῦ πάθους ποιουμένη.\nὧν τοὔργον, Ἅιδης χοἰ κάτω ξυνίστορες·\nλόγοις δʼ ἐγὼ φιλοῦσαν οὐ στέργω φίλην.\nμήτοι, κασιγνήτη, μʼ ἀτιμάσῃς τὸ μὴ οὐ\nθανεῖν τε σὺν σοὶ τὸν θανόντα θʼ ἁγνίσαι.\nμή μοι θάνῃς σὺ κοινὰ μηδʼ ἃ μὴ ʼθιγες\nποιοῦ σεαυτῆς. ἀρκέσω θνῄσκουσʼ ἐγώ.\nκαὶ τίς βίος μοι σοῦ λελειμμένῃ φίλος;\nΚρέοντʼ ἐρώτα· τοῦδε γὰρ σὺ κηδεμών.\nτί ταῦτʼ ἀνιᾷς μʼ, οὐδὲν ὠφελουμένη;\nἀλγοῦσα μὲν δῆτʼ εἰ γελῶ γʼ ἐν σοὶ γελῶ.\nτί δῆτʼ ἂν ἀλλὰ νῦν σʼ ἔτʼ ὠφελοῖμʼ ἐγώ;\nσῶσον σεαυτήν· οὐ φθονῶ σʼ ὑπεκφυγεῖν.\nοἴμοι τάλαινα, κἀμπλάκω τοῦ σοῦ μόρου;\nσὺ μὲν γὰρ εἵλου ζῆν, ἐγὼ δὲ κατθανεῖν.\nἀλλʼ οὐκ ἐπʼ ἀρρήτοις γε τοῖς ἐμοῖς λόγοις.\nκαλῶς σὺ μὲν τοῖς, τοῖς δʼ ἐγὼ ʼδόκουν φρονεῖν.\nκαὶ μὴν ἴση νῷν ἐστιν ἡ ʼξαμαρτία.\nθάρσει· σὺ μὲν ζῇς, ἡ δʼ ἐμὴ ψυχὴ πάλαι\nτέθνηκεν, ὥστε τοῖς θανοῦσιν ὠφελεῖν.\nτὼ παῖδε φημὶ τώδε τὴν μὲν ἀρτίως\nἄνουν πεφάνθαι, τὴν δʼ ἀφʼ οὗ τὰ πρῶτʼ ἔφυ.\nοὐ γάρ ποτʼ, ὦναξ, οὐδʼ ὃς ἂν βλάστῃ μένει\nνοῦς τοῖς κακῶς πράσσουσιν, ἀλλʼ ἐξίσταται.\nσοὶ γοῦν, ὅθʼ εἵλου σὺν κακοῖς πράσσειν κακά.\nτί γὰρ μόνῃ μοι τῆσδʼ ἄτερ βιώσιμον;\nἀλλʼ ἥδε μέντοι μὴ λέγʼ· οὐ γὰρ ἔστʼ ἔτι.\nἀλλὰ κτενεῖς νυμφεῖα τοῦ σαυτοῦ τέκνου;\nἀρώσιμοι γὰρ χἀτέρων εἰσὶν γύαι.\nοὐχ ὥς γʼ ἐκείνῳ τῇδέ τʼ ἦν ἡρμοσμένα.\nκακὰς ἐγὼ γυναῖκας υἱέσι στυγῶ.\nὦ φίλταθʼ Αἷμον, ὥς σʼ ἀτιμάζει πατήρ.\nἄγαν γε λυπεῖς καὶ σὺ καὶ τὸ σὸν λέχος.\nἦ γὰρ στερήσεις τῆσδε τὸν σαυτοῦ γόνον;\nἍιδης ὁ παύσων τούσδε τοὺς γάμους ἔφυ.\nδεδογμένʼ, ὡς ἔοικε, τήνδε κατθανεῖν.\nκαὶ σοί γε κἀμοί. μὴ τριβὰς ἔτʼ, ἀλλά νιν\nκομίζετʼ εἴσω, δμῶες· ἐκ δὲ τοῦδε χρὴ\nγυναῖκας εἶναι τάσδε μηδʼ ἀνειμένας.\nφεύγουσι γάρ τοι χοἰ θρασεῖς, ὅταν πέλας\nἤδη τὸν, Ἅιδην εἰσορῶσι τοῦ βίου.\nεὐδαίμονες οἷσι κακῶν ἄγευστος αἰών.\nοἷς γὰρ ἂν σεισθῇ θεόθεν δόμος, ἄτας\nοὐδὲν ἐλλείπει γενεᾶς ἐπὶ πλῆθος ἕρπον·\nὅμοιον ὥστε ποντίαις οἶδμα δυσπνόοις ὅταν\nΘρῄσσαισιν ἔρεβος ὕφαλον ἐπιδράμῃ πνοαῖς,\nκυλίνδει βυσσόθεν κελαινὰν θῖνα καὶ\nδυσάνεμοι, στόνῳ βρέμουσι δʼ ἀντιπλῆγες ἀκταί.\nἀρχαῖα τὰ Λαβδακιδᾶν οἴκων ὁρῶμαι\nπήματα φθιτῶν ἐπὶ πήμασι πίπτοντʼ,\nοὐδʼ ἀπαλλάσσει γενεὰν γένος, ἀλλʼ ἐρείπει\nθεῶν τις, οὐδʼ ἔχει λύσιν. νῦν γὰρ ἐσχάτας ὑπὲρ\nῥίζας ὃ τέτατο φάος ἐν Οἰδίπου δόμοις,\nκατʼ αὖ νιν φοινία θεῶν τῶν νερτέρων\nἀμᾷ κόνις λόγου τʼ ἄνοια καὶ φρενῶν ἐρινύς.\nτεάν, Ζεῦ, δύνασιν τίς ἀνδρῶν ὑπερβασία κατάσχοι;\nτὰν οὔθʼ ὕπνος αἱρεῖ ποθʼ ὁ πάντʼ ἀγρεύων,\nοὔτε θεῶν ἄκματοι μῆνες, ἀγήρῳ δὲ χρόνῳ\nδυνάστας κατέχεις Ὀλύμπου μαρμαρόεσσαν αἴγλαν.\nτό τʼ ἔπειτα καὶ τὸ μέλλον\nκαὶ τὸ πρὶν ἐπαρκέσει\nνόμος ὅδʼ, οὐδὲν ἕρπει\nθνατῶν βιότῳ πάμπολύ γʼ ἐκτὸς ἄτας.\nἁ γὰρ δὴ πολύπλαγκτος ἐλπὶς πολλοῖς μὲν ὄνασις ἀνδρῶν,\nπολλοῖς δʼ ἀπάτα κουφονόων ἐρώτων·\nεἰδότι δʼ οὐδὲν ἕρπει, πρὶν πυρὶ θερμῷ πόδα τις\nπροσαύσῃ. σοφίᾳ γὰρ ἔκ του κλεινὸν ἔπος πέφανται.\nτὸ κακὸν δοκεῖν ποτʼ ἐσθλὸν\nτῷδʼ ἔμμεν ὅτῳ φρένας\nθεὸς ἄγει πρὸς ἄταν·\nπράσσει δʼ ὀλίγιστον χρόνον ἐκτὸς ἄτας.\nὅδε μὴν Αἵμων, παίδων τῶν σῶν\nνέατον γέννημʼ· ἆρʼ ἀχνύμενος\nτάλιδος ἥκει μόρον Ἀντιγόνης,\nἀπάτης λεχέων ὑπεραλγῶν;\nτάχʼ εἰσόμεσθα μάντεων ὑπέρτερον.\nὦ παῖ, τελείαν ψῆφον ἆρα μὴ κλύων\nτῆς μελλονύμφου πατρὶ λυσσαίνων πάρει;\nἢ σοὶ μὲν ἡμεῖς πανταχῇ, δρῶντες φίλοι;\nπάτερ, σός εἰμι, καὶ σύ μοι γνώμας ἔχων\nχρηστὰς ἀπορθοῖς, αἷς ἔγωγʼ ἐφέψομαι.\nἐμοὶ γὰρ οὐδεὶς ἀξιώσεται γάμος\nμείζων φέρεσθαι σοῦ καλῶς ἡγουμένου.\nοὕτω γάρ, ὦ παῖ, χρὴ διὰ στέρνων ἔχειν,\nγνώμης πατρῴας πάντʼ ὄπισθεν ἑστάναι.\nτούτου γὰρ οὕνεκʼ ἄνδρες εὔχονται γονὰς\nκατηκόους φύσαντες ἐν δόμοις ἔχειν,\nὡς καὶ τὸν ἐχθρὸν ἀνταμύνωνται κακοῖς\nκαὶ τὸν φίλον τιμῶσιν ἐξ ἴσου πατρί.\nὅστις δʼ ἀνωφέλητα φιτύει τέκνα,\nτί τόνδʼ ἂν εἴποις ἄλλο πλὴν αὑτῷ πόνους\nφῦσαι, πολὺν δὲ τοῖσιν ἐχθροῖσιν γέλων;\nμή νύν ποτʼ, ὦ παῖ, τὰς φρένας ὑφʼ ἡδονῆς\nγυναικὸς οὕνεκʼ ἐκβάλῃς, εἰδὼς ὅτι\nψυχρὸν παραγκάλισμα τοῦτο γίγνεται,\nγυνὴ κακὴ ξύνευνος ἐν δόμοις. τί γὰρ\nγένοιτʼ ἂν ἕλκος μεῖζον ἢ φίλος κακός;\nἀλλὰ πτύσας ὡσεί τε δυσμενῆ μέθες\nτὴν παῖδʼ ἐν Ἅιδου τήνδε νυμφεύειν τινί.\nἐπεὶ γὰρ αὐτὴν εἷλον ἐμφανῶς ἐγὼ\nπόλεως ἀπιστήσασαν ἐκ πάσης μόνην,\nψευδῆ γʼ ἐμαυτὸν οὐ καταστήσω πόλει,\nἀλλὰ κτενῶ. πρὸς ταῦτʼ ἐφυμνείτω Δία\nξύναιμον. εἰ γὰρ δὴ τά γʼ ἐγγενῆ φύσει\nἄκοσμα θρέψω, κάρτα τοὺς ἔξω γένους\nἐν τοῖς γὰρ οἰκείοισιν ὅστις ἔστʼ ἀνὴρ\nχρηστός, φανεῖται κἀν πόλει δίκαιος ὤν.\nὅστις δʼ ὑπερβὰς ἢ νόμους βιάζεται\nἢ τοὐπιτάσσειν τοῖς κρατύνουσιν νοεῖ,\nοὐκ ἔστʼ ἐπαίνου τοῦτον ἐξ ἐμοῦ τυχεῖν.\nἀλλʼ ὃν πόλις στήσειε τοῦδε χρὴ κλύειν\nκαὶ σμικρὰ καὶ δίκαια καὶ τἀναντία.\nκαὶ τοῦτον ἂν τὸν ἄνδρα θαρσοίην ἐγὼ\nκαλῶς μὲν ἄρχειν, εὖ δʼ ἂν ἄρχεσθαι θέλειν,\nδορός τʼ ἂν ἐν χειμῶνι προστεταγμένον\nμένειν δίκαιον κἀγαθὸν παραστάτην.\nἀναρχίας δὲ μεῖζον οὐκ ἔστιν κακόν.\nαὕτη πόλεις ὄλλυσιν, ἥδʼ ἀναστάτους\nοἴκους τίθησιν, ἥδε συμμάχου δορὸς\nτροπὰς καταρρήγνυσι· τῶν δʼ ὀρθουμένων\nσῴζει τὰ πολλὰ σώμαθʼ ἡ πειθαρχία.\nοὕτως ἀμυντέʼ ἐστὶ τοῖς κοσμουμένοις,\nκοὔτοι γυναικὸς οὐδαμῶς ἡσσητέα.\nκρεῖσσον γάρ, εἴπερ δεῖ, πρὸς ἀνδρὸς ἐκπεσεῖν,\nκοὐκ ἂν γυναικῶν ἥσσονες καλοίμεθʼ ἄν.\nἡμῖν μέν, εἰ μὴ τῷ χρόνῳ κεκλέμμεθα,\nλέγειν φρονούντως ὧν λέγεις δοκεῖς πέρι.\nπάτερ, θεοὶ φύουσιν ἀνθρώποις φρένας,\nπάντων ὅσʼ ἐστὶ κτημάτων ὑπέρτατον.\nἐγὼ δʼ ὅπως σὺ μὴ λέγεις ὀρθῶς τάδε,\nοὔτʼ ἂν δυναίμην μήτʼ ἐπισταίμην λέγειν.\nγένοιτο μέντἂν χἀτέρῳ καλῶς ἔχον.\nσοῦ δʼ οὖν πέφυκα πάντα προσκοπεῖν ὅσα\nλέγει τις ἢ πράσσει τις ἢ ψέγειν ἔχει.\nτὸ γὰρ σὸν ὄμμα δεινὸν ἀνδρὶ δημότῃ\nλόγοις τοιούτοις, οἷς σὺ μὴ τέρψει κλύων·\nἐμοὶ δʼ ἀκούειν ἔσθʼ ὑπὸ σκότου τάδε,\nτὴν παῖδα ταύτην οἷʼ, ὀδύρεται πόλις,\nπασῶν γυναικῶν ὡς ἀναξιωτάτη\nκάκιστʼ ἀπʼ ἔργων εὐκλεεστάτων φθίνει.\nἥτις τὸν αὑτῆς αὐτάδελφον ἐν φοναῖς\nπεπτῶτʼ ἄθαπτον μήθʼ ὑπʼ ὠμηστῶν κυνῶν\nεἴασʼ ὀλέσθαι μήθʼ ὑπʼ οἰωνῶν τινος.\nοὐχ ἥδε χρυσῆς ἀξία τιμῆς λαχεῖν;\nτοιάδʼ ἐρεμνὴ σῖγʼ ἐπέρχεται φάτις.\nἐμοὶ δὲ σοῦ πράσσοντος εὐτυχῶς, πάτερ,\nοὐκ ἔστιν οὐδὲν κτῆμα τιμιώτερον,\nτί γὰρ πατρὸς θάλλοντος εὐκλείας τέκνοις\nἄγαλμα μεῖζον, ἢ τί πρὸς παίδων πατρί;\nμή νυν ἓν ἦθος μοῦνον ἐν σαυτῷ φόρει,\nὡς φὴς σύ, κοὐδὲν ἄλλο, τοῦτʼ ὀρθῶς ἔχειν.\nὅστις γὰρ αὐτὸς ἢ φρονεῖν μόνος δοκεῖ,\nἢ γλῶσσαν, ἣν οὐκ ἄλλος, ἢ ψυχὴν ἔχειν,\nοὗτοι διαπτυχθέντες ὤφθησαν κενοί.\nἀλλʼ ἄνδρα, κεἴ τις ᾖ σοφός, τὸ μανθάνειν\nπόλλʼ, αἰσχρὸν οὐδὲν καὶ τὸ μὴ τείνειν ἄγαν.\nὁρᾷς παρὰ ῥείθροισι χειμάρροις ὅσα\nδένδρων ὑπείκει, κλῶνας ὡς ἐκσῴζεται,\nτὰ δʼ ἀντιτείνοντʼ αὐτόπρεμνʼ ἀπόλλυται.\nαὕτως δὲ ναὸς ὅστις ἐγκρατῆ πόδα\nτείνας ὑπείκει μηδέν, ὑπτίοις κάτω\nστρέψας τὸ λοιπὸν σέλμασιν ναυτίλλεται.\nἀλλʼ εἶκε καὶ θυμῷ μετάστασιν δίδου.\nγνώμη γὰρ εἴ τις κἀπʼ ἐμοῦ νεωτέρου\nπρόσεστι, φήμʼ ἔγωγε πρεσβεύειν πολὺ\nφῦναι τὸν ἄνδρα πάντʼ ἐπιστήμης πλέων·\nεἰ δʼ οὖν, φιλεῖ γὰρ τοῦτο μὴ ταύτῃ ῥέπειν,\nκαὶ τῶν λεγόντων εὖ καλὸν τὸ μανθάνειν.\nἄναξ, σέ τʼ εἰκός, εἴ τι καίριον λέγει,\nμαθεῖν, σέ τʼ αὖ τοῦδʼ· εὖ γὰρ εἴρηται διπλῇ.\nοἱ τηλικοίδε καὶ διδαξόμεσθα δὴ\nφρονεῖν ὑπʼ ἀνδρὸς τηλικοῦδε τὴν φύσιν;\nμηδὲν τὸ μὴ δίκαιον· εἰ δʼ ἐγὼ νέος,\nοὐ τὸν χρόνον χρὴ μᾶλλον ἢ τἄργα σκοπεῖν.\nἔργον γάρ ἐστι τοὺς ἀκοσμοῦντας σέβειν;\nοὐδʼ ἂν κελεύσαιμʼ, εὐσεβεῖν εἰς τοὺς κακούς.\nοὐχ ἥδε γὰρ τοιᾷδʼ ἐπείληπται νόσῳ;\nοὔ φησι Θήβης τῆσδʼ ὁμόπτολις λεώς.\nπόλις γὰρ ἡμῖν ἁμὲ χρὴ τάσσειν ἐρεῖ;\nὁρᾷς τόδʼ ὡς εἴρηκας ὡς ἄγαν νέος;\nἄλλῳ γὰρ ἢ ʼμοὶ χρή με τῆσδʼ ἄρχειν χθονός;\nπόλις γὰρ οὐκ ἔσθʼ ἥτις ἀνδρός ἐσθʼ ἑνός.\nοὐ τοῦ κρατοῦντος ἡ πόλις νομίζεται;\nκαλῶς γʼ ἐρήμης ἂν σὺ γῆς ἄρχοις μόνος.\nὅδʼ, ὡς ἔοικε, τῇ γυναικὶ συμμαχεῖ.\nεἴπερ γυνὴ σύ. σοῦ γὰρ οὖν προκήδομαι.\nὦ παγκάκιστε, διὰ δίκης ἰὼν πατρί;\nοὐ γὰρ δίκαιά σʼ ἐξαμαρτάνονθʼ ὁρῶ.\nἁμαρτάνω γὰρ τὰς ἐμὰς ἀρχὰς σέβων;\nοὐ γὰρ σέβεις, τιμάς γε τὰς θεῶν πατῶν.\nὦ μιαρὸν ἦθος καὶ γυναικὸς ὕστερον.\nοὔ τἂν ἕλοις ἥσσω γε τῶν αἰσχρῶν ἐμέ.\nὁ γοῦν λόγος σοι πᾶς ὑπὲρ κείνης ὅδε.\nκαὶ σοῦ γε κἀμοῦ, καὶ θεῶν τῶν νερτέρων.\nταύτην ποτʼ οὐκ ἔσθʼ ὡς ἔτι ζῶσαν γαμεῖς.\nἣ δʼ οὖν θανεῖται καὶ θανοῦσʼ ὀλεῖ τινα.\nἦ κἀπαπειλῶν ὧδʼ ἐπεξέρχει θρασύς;\nτίς δʼ ἔστʼ ἀπειλὴ πρὸς κενὰς γνώμας λέγειν;\nκλαίων φρενώσεις, ὢν φρενῶν αὐτὸς κενός.\nεἰ μὴ πατὴρ ἦσθʼ, εἶπον ἄν σʼ οὐκ εὖ φρονεῖν.\nγυναικὸς ὢν δούλευμα μὴ κώτιλλέ με.\nβούλει λέγειν τι καὶ λέγων μηδὲν κλύειν;\nἄληθες; ἀλλʼ οὐ τόνδʼ Ὄλυμπον, ἴσθʼ ὅτι,\nχαίρων ἐπὶ ψόγοισι δεννάσεις ἐμέ.\nἄγαγε τὸ μῖσος ὡς κατʼ ὄμματʼ αὐτίκα\nπαρόντι θνῄσκῃ πλησία τῷ νυμφίῳ.\nοὐ δῆτʼ ἔμοιγε, τοῦτο μὴ δόξῃς ποτέ,\nοὔθʼ ἥδʼ ὀλεῖται πλησία, σύ τʼ οὐδαμὰ\nτοὐμὸν προσόψει κρᾶτʼ ἐν ὀφθαλμοῖς ὁρῶν,\nὡς τοῖς θέλουσι τῶν φίλων μαίνῃ συνών.\nἁνήρ, ἄναξ, βέβηκεν ἐξ ὀργῆς ταχύς·\nνοῦς δʼ ἐστὶ τηλικοῦτος ἀλγήσας βαρύς.\nδράτω· φρονείτω μεῖζον ἢ κατʼ ἄνδρʼ ἰών·\nτὼ δʼ οὖν κόρα τώδʼ οὐκ ἀπαλλάξει μόρου.\nἄμφω γὰρ αὐτὼ καὶ κατακτεῖναι νοεῖς;\nοὐ τήν γε μὴ θιγοῦσαν· εὖ γὰρ οὖν λέγεις.\nμόρῳ δὲ ποίῳ καί σφε βουλεύει κτανεῖν;\nἄγων ἔρημος ἔνθʼ ἂν ᾖ βροτῶν στίβος\nκρύψω πετρώδει ζῶσαν ἐν κατώρυχι,\nφορβῆς τοσοῦτον ὡς ἄγος μόνον προθείς,\nὅπως μίασμα πᾶσʼ ὑπεκφύγῃ πόλις.\nκἀκεῖ τὸν Ἅιδην, ὃν μόνον σέβει θεῶν,\nαἰτουμένη που τεύξεται τὸ μὴ θανεῖν,\nἢ γνώσεται γοῦν ἀλλὰ τηνικαῦθʼ ὅτι\nπόνος περισσός ἐστι τἀν Ἅιδου σέβειν.\nἜρως ἀνίκατε μάχαν, Ἔρως, ὃς ἐν κτήμασι πίπτεις,\nὃς ἐν μαλακαῖς παρειαῖς νεάνιδος ἐννυχεύεις,\nφοιτᾷς δʼ ὑπερπόντιος ἔν τʼ ἀγρονόμοις αὐλαῖς·\nκαί σʼ οὔτʼ ἀθανάτων φύξιμος οὐδεὶς\nοὔθʼ ἁμερίων σέ γʼ ἀνθρώπων. ὁ δʼ ἔχων μέμηνεν.\nσὺ καὶ δικαίων ἀδίκους φρένας παρασπᾷς ἐπὶ λώβᾳ,\nσὺ καὶ τόδε νεῖκος ἀνδρῶν ξύναιμον ἔχεις ταράξας·\nνικᾷ δʼ ἐναργὴς βλεφάρων ἵμερος εὐλέκτρου\nνύμφας, τῶν μεγάλων πάρεδρος ἐν ἀρχαῖς\nθεσμῶν. ἄμαχος γὰρ ἐμπαίζει θεὸς Ἀφροδίτα.\nνῦν δʼ ἤδη ʼγὼ καὐτὸς θεσμῶν\nἔξω φέρομαι τάδʼ ὁρῶν ἴσχειν δʼ\nοὐκέτι πηγὰς δύναμαι δακρύων,\nτὸν παγκοίτην ὅθʼ ὁρῶ θάλαμον\nτήνδʼ Ἀντιγόνην ἀνύτουσαν.\nὁρᾶτʼ ἔμʼ, ὦ γᾶς πατρίας πολῖται, τὰν νεάταν ὁδὸν\nστείχουσαν, νέατον δὲ φέγγος λεύσσουσαν ἀελίου,\nκοὔποτʼ αὖθις. ἀλλά μʼ ὁ παγκοίτας Ἅιδας ζῶσαν ἄγει\nτὰν Ἀχέροντος\nἀκτάν, οὔθʼ ὑμεναίων ἔγκληρον, οὔτʼ ἐπινύμφειός\nπώ μέ τις ὕμνος ὕμνησεν, ἀλλʼ Ἀχέροντι νυμφεύσω.\nοὐκοῦν κλεινὴ καὶ ἔπαινον ἔχουσʼ\nἐς τόδʼ ἀπέρχει κεῦθος νεκύων,\nοὔτε φθινάσιν πληγεῖσα νόσοις\nοὔτε ξιφέων ἐπίχειρα λαχοῦσʼ,\nἀλλʼ αὐτόνομος ζῶσα μόνη δὴ\nθνητῶν Ἅιδην καταβήσει.\nἤκουσα δὴ λυγροτάταν ὀλέσθαι τὰν Φρυγίαν ξέναν\nΤαντάλου Σιπύλῳ πρὸς ἄκρῳ, τὰν κισσὸς ὡς ἀτενὴς\nπετραία βλάστα δάμασεν, καί νιν ὄμβροι τακομέναν,\nὡς φάτις ἀνδρῶν,\nχιών τʼ οὐδαμὰ λείπει, τέγγει δʼ ὑπʼ ὀφρύσι παγκλαύτοις\nδειράδας· ᾇ με δαίμων ὁμοιοτάταν κατευνάζει.\nἀλλὰ θεός τοι καὶ θεογεννής,\nἡμεῖς δὲ βροτοὶ καὶ θνητογενεῖς.\nκαίτοι φθιμένῃ μέγα κἀκοῦσαι\nτοῖς ἰσοθέοις σύγκληρα λαχεῖν.\nζῶσαν καὶ ἔπειτα θανοῦσαν.\nοἴμοι γελῶμαι. τί με, πρὸς θεῶν πατρῴων.\nοὐκ οἰχομέναν ὑβρίζεις, ἀλλʼ ἐπίφαντον;\nὦ πόλις, ὦ πόλεως πολυκτήμονες ἄνδρες·\nἰὼ Διρκαῖαι κρῆναι\nΘήβας τʼ εὐαρμάτου ἄλσος, ἔμπας ξυμμάρτυρας ὔμμʼ ἐπικτῶμαι,\nοἵα φίλων ἄκλαυτος, οἵοις νόμοις\nπρὸς ἕργμα τυμβόχωστον ἔρχομαι τάφου ποταινίου·\nἰὼ δύστανος, βροτοῖς οὔτε νεκροῖς κυροῦσα\nμέτοικος οὐ ζῶσιν, οὐ θανοῦσιν.\nπροβᾶσʼ ἐπʼ ἔσχατον θράσους\nὑψηλὸν ἐς Δίκας βάθρον\nπροσέπεσες, ὦ τέκνον, πολύ·\nπατρῷον δʼ ἐκτίνεις τινʼ ἆθλον.\nἔψαυσας ἀλγεινοτάτας ἐμοὶ μερίμνας,\nπατρὸς τριπόλιστον οἶκτον τοῦ τε πρόπαντος\nἁμετέρου πότμου κλεινοῖς Λαβδακίδαισιν.\nἰὼ ματρῷαι λέκτρων\nἆται κοιμήματά τʼ αὐτογέννητʼ ἐμῷ πατρὶ δυσμόρου ματρός,\nοἵων ἐγώ ποθʼ ἁ ταλαίφρων ἔφυν·\nπρὸς οὓς ἀραῖος ἄγαμος ἅδʼ ἐγὼ μέτοικος ἔρχομαι.\nἰὼ δυσπότμων κασίγνητε γάμων κυρήσας,\nθανὼν ἔτʼ οὖσαν κατήναρές με.\nσέβειν μὲν εὐσέβειά τις,\nκράτος δʼ ὅτῳ κράτος μέλει\nπαραβατὸν οὐδαμᾷ πέλει·\nσὲ δʼ αὐτόγνωτος ὤλεσʼ ὀργά.\nἄκλαυτος, ἄφιλος, ἀνυμέναιος ταλαίφρων ἄγομαι\nτὰν πυμάταν ὁδόν. οὐκέτι μοι τόδε\nλαμπάδος ἱερὸν ὄμμα\nθέμις ὁρᾶν ταλαίνᾳ.\nτὸν δʼ ἐμὸν πότμον ἀδάκρυτον\nοὐδεὶς φίλων στενάζει.\nἆρʼ ἴστʼ, ἀοιδὰς καὶ γόους πρὸ τοῦ θανεῖν\nὡς οὐδʼ ἂν εἷς παύσαιτʼ ἄν, εἰ χρείη λέγειν;\nοὐκ ἄξεθʼ ὡς τάχιστα; καὶ κατηρεφεῖ\nτύμβῳ περιπτύξαντες, ὡς εἴρηκʼ ἐγώ,\nἄφετε μόνην ἔρημον, εἴτε χρῇ θανεῖν\nεἴτʼ ἐν τοιαύτῃ ζῶσα τυμβεύειν στέγῃ·\nἡμεῖς γὰρ ἁγνοὶ τοὐπὶ τήνδε τὴν κόρην·\nμετοικίας δʼ οὖν τῆς ἄνω στερήσεται.\nὦ τύμβος, ὦ νυμφεῖον, ὦ κατασκαφὴς\nοἴκησις ἀείφρουρος, οἷ πορεύομαι\nπρὸς τοὺς ἐμαυτῆς, ὧν ἀριθμὸν ἐν νεκροῖς\nπλεῖστον δέδεκται Φερσέφασσʼ ὀλωλότων·\nὧν λοισθία ʼγὼ καὶ κάκιστα δὴ μακρῷ\nκάτειμι, πρίν μοι μοῖραν ἐξήκειν βίου.\nἐλθοῦσα μέντοι κάρτʼ ἐν ἐλπίσιν τρέφω\nφίλη μὲν ἥξειν πατρί, προσφιλὴς δὲ σοί,\nμῆτερ, φίλη δὲ σοί, κασίγνητον κάρα·\nἐπεὶ θανόντας αὐτόχειρ ὑμᾶς ἐγὼ\nἔλουσα κἀκόσμησα κἀπιτυμβίους\nχοὰς ἔδωκα. νῦν δέ, Πολύνεικες, τὸ σὸν\nδέμας περιστέλλουσα τοιάδʼ ἄρνυμαι.\nκαίτοι σʼ ἐγὼ ʼτίμησα τοῖς φρονοῦσιν εὖ.\nοὐ γάρ ποτʼ οὔτʼ ἄν, εἰ τέκνων μήτηρ ἔφυν,\nοὔτʼ εἰ πόσις μοι κατθανὼν ἐτήκετο,\nβίᾳ πολιτῶν τόνδʼ ἂν ᾐρόμην πόνον.\nτίνος νόμου δὴ ταῦτα πρὸς χάριν λέγω;\nπόσις μὲν ἄν μοι κατθανόντος ἄλλος ἦν,\nκαὶ παῖς ἀπʼ ἄλλου φωτός, εἰ τοῦδʼ ἤμπλακον,\nμητρὸς δʼ ἐν Ἅιδου καὶ πατρὸς κεκευθότοιν\nοὐκ ἔστʼ ἀδελφὸς ὅστις ἂν βλάστοι ποτέ.\nτοιῷδε μέντοι σʼ ἐκπροτιμήσασʼ ἐγὼ\nνόμῳ Κρέοντι ταῦτʼ ἔδοξʼ ἁμαρτάνειν\nκαὶ δεινὰ τολμᾶν, ὦ κασίγνητον κάρα.\nκαὶ νῦν ἄγει με διὰ χερῶν οὕτω λαβὼν\nἄλεκτρον, ἀνυμέναιον, οὔτε του γάμου\nμέρος λαχοῦσαν οὔτε παιδείου τροφῆς,\nἀλλʼ ὧδʼ ἔρημος πρὸς φίλων ἡ δύσμορος\nζῶσʼ εἰς θανόντων ἔρχομαι κατασκαφάς.\nποίαν παρεξελθοῦσα δαιμόνων δίκην;\nτί χρή με τὴν δύστηνον ἐς θεοὺς ἔτι\nβλέπειν; τίνʼ αὐδᾶν ξυμμάχων; ἐπεί γε δὴ\nτὴν δυσσέβειαν εὐσεβοῦσʼ ἐκτησάμην.\nἀλλʼ εἰ μὲν οὖν τάδʼ ἐστὶν ἐν θεοῖς καλά,\nπαθόντες ἂν ξυγγνοῖμεν ἡμαρτηκότες·\nεἰ δʼ οἵδʼ ἁμαρτάνουσι, μὴ πλείω κακὰ\nπάθοιεν ἢ καὶ δρῶσιν ἐκδίκως ἐμέ.\nἔτι τῶν αὐτῶν ἀνέμων αὑταὶ\nψυχῆς ῥιπαὶ τήνδε γʼ ἔχουσιν.\nτοιγὰρ τούτων τοῖσιν ἄγουσιν\nκλαύμαθʼ ὑπάρξει βραδυτῆτος ὕπερ.\nοἴμοι, θανάτου τοῦτʼ ἐγγυτάτω\nτοὔπος ἀφῖκται.\nθαρσεῖν οὐδὲν παραμυθοῦμαι\nμὴ οὐ τάδε ταύτῃ κατακυροῦσθαι.\nὦ γῆς Θήβης ἄστυ πατρῷον\nκαὶ θεοὶ προγενεῖς,\nἄγομαι δὴ κοὐκέτι μέλλω.\nλεύσσετε, Θήβης οἱ κοιρανίδαι\nτὴν βασιλειδᾶν μούνην λοιπήν,\nοἷα πρὸς οἵων ἀνδρῶν πάσχω,\nτὴν εὐσεβίαν σεβίσασα.\nἔτλα καὶ Δανάας οὐράνιον φῶς\nἀλλάξαι δέμας ἐν χαλκοδέτοις αὐλαῖς·\nκρυπτομένα δʼ ἐν τυμβήρει θαλάμῳ κατεζεύχθη·\nκαίτοι καὶ γενεᾷ τίμιος, ὦ παῖ παῖ,\nκαὶ Ζηνὸς ταμιεύεσκε γονὰς χρυσορύτους.\nἀλλʼ ἁ μοιριδία τις δύνασις δεινά·\nοὔτʼ ἄν νιν ὄλβος οὔτʼ Ἄρης, οὐ πύργος, οὐχ ἁλίκτυποι\nκελαιναὶ νᾶες ἐκφύγοιεν.\nζεύχθη δʼ ὀξύχολος παῖς ὁ Δρύαντος,\nἨδωνῶν βασιλεύς, κερτομίοις ὀργαῖς\nἐκ Διονύσου πετρώδει κατάφαρκτος ἐν δεσμῷ.\nοὕτω τᾶς μανίας δεινὸν ἀποστάζει\nἀνθηρόν τε μένος. κεῖνος ἐπέγνω μανίαις\nψαύων τὸν θεὸν ἐν κερτομίοις γλώσσαις.\nπαύεσκε μὲν γὰρ ἐνθέους γυναῖκας εὔιόν τε πῦρ,\nφιλαύλους τʼ ἠρέθιζε Μούσας.\nπαρὰ δὲ Κυανεᾶν πελάγει διδύμας ἁλὸς\nἀκταὶ Βοσπόριαι ἠδʼ ὁ Θρῃκῶν ἄξενος\nΣαλμυδησσός, ἵνʼ ἀγχίπτολις Ἄρης\nδισσοῖσι Φινεΐδαις\nεἶδεν ἀρατὸν ἕλκος\nτυφλωθὲν ἐξ ἀγρίας δάμαρτος\nἀλαὸν ἀλαστόροισιν ὀμμάτων κύκλοις\nἀραχθέντων, ὑφʼ αἱματηραῖς\nχείρεσσι καὶ κερκίδων ἀκμαῖσιν.\nκατὰ δὲ τακόμενοι μέλεοι μελέαν πάθαν\nκλαῖον, ματρὸς ἔχοντες ἀνύμφευτον γονάν·\nἁ δὲ σπέρμα μὲν ἀρχαιογόνων\nἄντασʼ Ἐρεχθεϊδᾶν,\nτηλεπόροις δʼ ἐν ἄντροις\nτράφη θυέλλαισιν ἐν πατρῴαις\nΒορεὰς ἅμιππος ὀρθόποδος ὑπὲρ πάγου\nθεῶν παῖς. ἀλλὰ κἀπʼ ἐκείνᾳ\nΜοῖραι μακραίωνες ἔσχον, ὦ παῖ.\nΘήβης ἄνακτες, ἥκομεν κοινὴν ὁδὸν\nδύʼ ἐξ ἑνὸς βλέποντε· τοῖς τυφλοῖσι γὰρ\nαὕτη κέλευθος ἐκ προηγητοῦ πέλει.\nτί δʼ ἔστιν, ὦ γεραιὲ Τειρεσία, νέον;\nἐγὼ διδάξω, καὶ σὺ τῷ μάντει πιθοῦ.\nοὔκουν πάρος γε σῆς ἀπεστάτουν φρενός.\nτοιγὰρ διʼ ὀρθῆς τήνδʼ ἐναυκλήρεις πόλιν.\nἔχω πεπονθὼς μαρτυρεῖν ὀνήσιμα.\nφρόνει βεβὼς αὖ νῦν ἐπὶ ξυροῦ τύχης.\nτί δʼ ἔστιν; ὡς ἐγὼ τὸ σὸν φρίσσω στόμα.\nγνώσει, τέχνης σημεῖα τῆς ἐμῆς κλύων.\nεἰς γὰρ παλαιὸν θᾶκον ὀρνιθοσκόπον\nἵζων, ἵνʼ ἦν μοι παντὸς οἰωνοῦ λιμήν,\nἀγνῶτʼ ἀκούω φθόγγον ὀρνίθων, κακῷ\nκλάζοντας οἴστρῳ καὶ βεβαρβαρωμένῳ.\nκαὶ σπῶντας ἐν χηλαῖσιν ἀλλήλους φοναῖς\nἔγνων· πτερῶν γὰρ ῥοῖβδος οὐκ ἄσημος ἦν.\nεὐθὺς δὲ δείσας ἐμπύρων ἐγευόμην\nβωμοῖσι παμφλέκτοισιν· ἐκ δὲ θυμάτων\nἭφαιστος οὐκ ἔλαμπεν, ἀλλʼ ἐπὶ σποδῷ\nμυδῶσα κηκὶς μηρίων ἐτήκετο\nκἄτυφε κἀνέπτυε, καὶ μετάρσιοι\nχολαὶ διεσπείροντο, καὶ καταρρυεῖς\nμηροὶ καλυπτῆς ἐξέκειντο πιμελῆς.\nτοιαῦτα παιδὸς τοῦδʼ ἐμάνθανον πάρα,\nφθίνοντʼ ἀσήμων ὀργίων μαντεύματα.\nἐμοὶ γὰρ οὗτος ἡγεμών, ἄλλοις δʼ ἐγώ.\nκαὶ ταῦτα τῆς σῆς ἐκ φρενὸς νοσεῖ πόλις.\nβωμοὶ γὰρ ἡμῖν ἐσχάραι τε παντελεῖς\nπλήρεις ὑπʼ οἰωνῶν τε καὶ κυνῶν βορᾶς\nτοῦ δυσμόρου πεπτῶτος Οἰδίπου γόνου.\nκᾆτʼ οὐ δέχονται θυστάδας λιτὰς ἔτι\nθεοὶ παρʼ ἡμῶν οὐδὲ μηρίων φλόγα,\nοὐδʼ ὄρνις εὐσήμους ἀπορροιβδεῖ βοάς\nἀνδροφθόρου βεβρῶτες αἵματος λίπος.\nταῦτʼ οὖν, τέκνον, φρόνησον. ἀνθρώποισι γὰρ\nτοῖς πᾶσι κοινόν ἐστι τοὐξαμαρτάνειν·\nἐπεὶ δʼ ἁμάρτῃ, κεῖνος οὐκέτʼ ἔστʼ ἀνὴρ\nἄβουλος οὐδʼ ἄνολβος, ὅστις ἐς κακὸν\nπεσὼν ἀκῆται μηδʼ ἀκίνητος πέλῃ.\nαὐθαδία τοι σκαιότητʼ ὀφλισκάνει.\nἀλλʼ εἶκε τῷ θανόντι μηδʼ ὀλωλότα\nκέντει· τίς ἀλκὴ τὸν θανόντʼ ἐπικτανεῖν;\nεὖ σοι φρονήσας εὖ λέγω. τὸ μανθάνειν δʼ\nἥδιστον εὖ λέγοντος, εἰ κέρδος λέγοι.\nὦ πρέσβυ, πάντες ὥστε τοξόται σκοποῦ\nτοξεύετʼ ἀνδρὸς τοῦδε, κοὐδὲ μαντικῆς\nἄπρακτος ὑμῖν εἰμι· τῶν δʼ ὑπαὶ γένους\nἐξημπόλημαι κἀμπεφόρτισμαι πάλαι.\nκερδαίνετʼ, ἐμπολᾶτε τἀπὸ Σάρδεων\nἤλεκτρον, εἰ βούλεσθε, καὶ τὸν Ἰνδικὸν\nχρυσόν· τάφῳ δʼ ἐκεῖνον οὐχὶ κρύψετε,\nοὐδʼ εἰ θέλουσʼ οἱ Ζηνὸς αἰετοὶ βορὰν\nφέρειν νιν ἁρπάζοντες ἐς Διὸς θρόνους,\nοὐδʼ ὣς μίασμα τοῦτο μὴ τρέσας ἐγὼ\nθάπτειν παρήσω κεῖνον· εὖ γὰρ οἶδʼ ὅτι\nθεοὺς μιαίνειν οὔτις ἀνθρώπων σθένει.\nπίπτουσι δʼ, ὦ γεραιὲ Τειρεσία, βροτῶν\nχοἰ πολλὰ δεινοὶ πτώματʼ αἴσχρʼ, ὅταν λόγους\nαἰσχροὺς καλῶς λέγωσι τοῦ κέρδους χάριν.\nφεῦ.\nἆρʼ οἶδεν ἀνθρώπων τις, ἆρα φράζεται,\nτί χρῆμα; ποῖον τοῦτο πάγκοινον λέγεις;\nὅσῳ κράτιστον κτημάτων εὐβουλία;\nὅσῳπερ, οἶμαι, μὴ φρονεῖν πλείστη βλάβη.\nταύτης σὺ μέντοι τῆς νόσου πλήρης ἔφυς.\nοὐ βούλομαι τὸν μάντιν ἀντειπεῖν κακῶς.\nκαὶ μὴν λέγεις, ψευδῆ με θεσπίζειν λέγων.\nτὸ μαντικὸν γὰρ πᾶν φιλάργυρον γένος.\nτὸ δʼ ἐκ τυράννων αἰσχροκέρδειαν φιλεῖ.\nἆρʼ οἶσθα ταγοὺς ὄντας ἃν λέγῃς λέγων;\nοἶδʼ· ἐξ ἐμοῦ γὰρ τήνδʼ ἔχεις σώσας πόλιν.\nσοφὸς σὺ μάντις, ἀλλὰ τἀδικεῖν φιλῶν.\nὄρσεις με τἀκίνητα διὰ φρενῶν φράσαι.\nκίνει, μόνον δὲ μὴ ʼπὶ κέρδεσιν λέγων.\nοὕτω γὰρ ἤδη καὶ δοκῶ τὸ σὸν μέρος.\nὡς μὴ ʼμπολήσων ἴσθι τὴν ἐμὴν φρένα.\nἀλλʼ εὖ γέ τοι κάτισθι μὴ πολλοὺς ἔτι\nτρόχους ἁμιλλητῆρας ἡλίου τελεῖν,\nἐν οἷσι τῶν σῶν αὐτὸς ἐκ σπλάγχνων ἕνα\nνέκυν νεκρῶν ἀμοιβὸν ἀντιδοὺς ἔσει,\nἀνθʼ ὧν ἔχεις μὲν τῶν ἄνω βαλὼν κάτω\nψυχήν τʼ ἀτίμως ἐν τάφῳ κατῴκισας,\nἔχεις δὲ τῶν κάτωθεν ἐνθάδʼ αὖ θεῶν\nἄμοιρον, ἀκτέριστον, ἀνόσιον νέκυν.\nὧν οὔτε σοὶ μέτεστιν οὔτε τοῖς ἄνω\nθεοῖσιν, ἀλλʼ ἐκ σοῦ βιάζονται τάδε.\nτούτων σε λωβητῆρες ὑστεροφθόροι\nλοχῶσιν Ἅιδου καὶ θεῶν Ἐρινύες,\nἐν τοῖσιν αὐτοῖς τοῖσδε ληφθῆναι κακοῖς.\nκαὶ ταῦτʼ ἄθρησον εἰ κατηργυρωμένος\nλέγω· φανεῖ γὰρ οὐ μακροῦ χρόνου τριβὴ\nἀνδρῶν γυναικῶν σοῖς δόμοις κωκύματα.\nἐχθραὶ δὲ πᾶσαι συνταράσσονται πόλεις,\nὅσων σπαράγματʼ ἢ κύνες καθήγνισαν\nἢ θῆρες ἤ τις πτηνὸς οἰωνός, φέρων\nἀνόσιον ὀσμὴν ἑστιοῦχον ἐς πόλιν.\nτοιαῦτά σου, λυπεῖς γάρ, ὥστε τοξότης\nἀφῆκα θυμῷ καρδίας τοξεύματα\nβέβαια, τῶν σὺ θάλπος οὐχ ὑπεκδραμεῖ.\nὦ παῖ, σὺ δʼ ἡμᾶς ἄπαγε πρὸς δόμους, ἵνα\nτὸν θυμὸν οὗτος ἐς νεωτέρους ἀφῇ,\nκαὶ γνῷ τρέφειν τὴν γλῶσσαν ἡσυχαιτέραν\nτὸν νοῦν τʼ ἀμείνω τῶν φρενῶν ἢ νῦν φέρει.\nἁνήρ, ἄναξ, βέβηκε δεινὰ θεσπίσας·\nἐπιστάμεσθα δʼ, ἐξ ὅτου λευκὴν ἐγὼ\nτήνδʼ ἐκ μελαίνης ἀμφιβάλλομαι τρίχα,\nμή πώ ποτʼ αὐτὸν ψεῦδος ἐς πόλιν λακεῖν.\nἔγνωκα καὐτὸς καὶ ταράσσομαι φρένας.\nτό τʼ εἰκαθεῖν γὰρ δεινόν, ἀντιστάντα δὲ\nἄτῃ πατάξαι θυμὸν ἐν δεινῷ πάρα.\nεὐβουλίας δεῖ, παῖ Μενοικέως, λαβεῖν.\nτί δῆτα χρὴ δρᾶν; φράζε. πείσομαι δʼ ἐγώ.\nἐλθὼν κόρην μὲν ἐκ κατώρυχος στέγης\nἄνες, κτίσον δὲ τῷ προκειμένῳ, τάφον.\nκαὶ ταῦτʼ ἐπαινεῖς καὶ δοκεῖς παρεικαθεῖν;\nὅσον γʼ, ἄναξ, τάχιστα· συντέμνουσι γὰρ\nθεῶν ποδώκεις τοὺς κακόφρονας βλάβαι.\nοἴμοι· μόλις μέν, καρδίας δʼ ἐξίσταμαι\nτὸ δρᾶν· ἀνάγκῃ δʼ οὐχὶ δυσμαχητέον.\nδρᾶ νυν τάδʼ ἐλθὼν μηδʼ ἐπʼ ἄλλοισιν τρέπε.\nὧδʼ ὡς ἔχω στείχοιμʼ ἄν· ἴτʼ ἴτʼ ὀπάονες,\nοἵ τʼ ὄντες οἵ τʼ ἀπόντες, ἀξίνας χεροῖν\nὁρμᾶσθʼ ἑλόντες εἰς ἐπόψιον τόπον.\nἐγὼ δʼ, ἐπειδὴ δόξα τῇδʼ ἐπεστράφη,\nαὐτός τʼ ἔδησα καὶ παρὼν ἐκλύσομαι.\nδέδοικα γὰρ μὴ τοὺς καθεστῶτας νόμους\nἄριστον ᾖ σῴζοντα τὸν βίον τελεῖν.\nπολυώνυμε, Καδμείας νύμφας ἄγαλμα\nκαὶ Διὸς βαρυβρεμέτα\nγένος, κλυτὰν ὃς ἀμφέπεις\nἸταλίαν, μέδεις δὲ\nπαγκοίνοις, Ἐλευσινίας\nΔῃοῦς ἐν κόλποις, Βακχεῦ Βακχᾶν\nὁ ματρόπολιν Θήβαν\nναιετῶν παρʼ ὑγρῶν\nἸσμηνοῦ ῥείθρων ἀγρίου τʼ ἐπὶ σπορᾷ δράκοντος.\nσὲ δʼ ὑπὲρ διλόφου πέτρας στέροψ ὄπωπε\nλιγνύς, ἔνθα Κωρύκιαι\nστείχουσι νύμφαι Βακχίδες,\nΚασταλίας τε νᾶμα.\nκαί σε Νυσαίων ὀρέων\nκισσήρεις ὄχθαι χλωρά τʼ ἀκτὰ\nπολυστάφυλος πέμπει,\nἀμβρότων ἐπέων\nεὐαζόντων Θηβαΐας ἐπισκοποῦντʼ ἀγυιάς·\nτὰν ἐκ πᾶσαι τιμᾷς ὑπερτάταν πόλεων\nματρὶ σὺν κεραυνίᾳ·\nκαὶ νῦν, ὡς βιαίας ἔχεται\nπάνδαμος πόλις ἐπὶ νόσου,\nμολεῖν καθαρσίῳ ποδὶ Παρνασίαν ὑπὲρ κλιτὺν\nἢ στονόεντα πορθμόν.\nἰὼ πῦρ πνειόντων χοράγʼ ἄστρων, νυχίων\nφθεγμάτων ἐπίσκοπε,\nπαῖ Διὸς γένεθλον, προφάνηθʼ,\nὦναξ, σαῖς ἅμα περιπόλοις\nΘυίαισιν, αἵ σε μαινόμεναι πάννυχοι χορεύουσι\nτὸν ταμίαν Ἴακχον.\nΚάδμου πάροικοι καὶ δόμων Ἀμφίονος,\nοὐκ ἔσθʼ ὁποῖον στάντʼ ἂν ἀνθρώπου βίον\nοὔτʼ αἰνέσαιμʼ ἂν οὔτε μεμψαίμην ποτέ.\nτύχη γὰρ ὀρθοῖ καὶ τύχη καταρρέπει\nτὸν εὐτυχοῦντα τόν τε δυστυχοῦντʼ ἀεί·\nκαὶ μάντις οὐδεὶς τῶν καθεστώτων βροτοῖς.\nΚρέων γὰρ ἦν ζηλωτός, ὡς ἐμοί, ποτέ,\nσώσας μὲν ἐχθρῶν τήνδε Καδμείαν χθόνα\nλαβών τε χώρας παντελῆ μοναρχίαν\nηὔθυνε, θάλλων εὐγενεῖ τέκνων σπορᾷ·\nκαὶ νῦν ἀφεῖται πάντα. τὰς γὰρ ἡδονὰς\nὅταν προδῶσιν ἄνδρες, οὐ τίθημʼ ἐγὼ\nζῆν τοῦτον, ἀλλʼ ἔμψυχον ἡγοῦμαι νεκρόν.\nπλούτει τε γὰρ κατʼ οἶκον, εἰ βούλει, μέγα\nκαὶ ζῆ τύραννον σχῆμʼ ἔχων· ἐὰν δʼ ἀπῇ\nτούτων τὸ χαίρειν, τἄλλʼ ἐγὼ καπνοῦ σκιᾶς\nοὐκ ἂν πριαίμην ἀνδρὶ πρὸς τὴν ἡδονήν.\nτί δʼ αὖ τόδʼ ἄχθος βασιλέων ἥκεις φέρων;\nτεθνᾶσιν. οἱ δὲ ζῶντες αἴτιοι θανεῖν.\nκαὶ τίς φονεύει; τίς δʼ ὁ κείμενος; λέγε.\nΑἵμων ὄλωλεν· αὐτόχειρ δʼ αἱμάσσεται.\nπότερα πατρῴας ἢ πρὸς οἰκείας χερός;\nαὐτὸς πρὸς αὑτοῦ, πατρὶ μηνίσας φόνου.\nὦ μάντι, τοὔπος ὡς ἄρʼ ὀρθὸν ἤνυσας.\nὡς ὧδʼ ἐχόντων τἄλλα βουλεύειν πάρα.\nκαὶ μὴν ὁρῶ τάλαιναν Εὐρυδίκην ὁμοῦ\nδάμαρτα τὴν Κρέοντος. ἐκ δὲ δωμάτων\nἤτοι κλύουσα παιδὸς ἢ τύχῃ πάρα.\nὦ πάντες ἀστοί, τῶν λόγων ἐπῃσθόμην\nπρὸς ἔξοδον στείχουσα, Παλλάδος θεᾶς\nὅπως ἱκοίμην εὐγμάτων προσήγορος.\nκαὶ τυγχάνω τε κλῇθρʼ ἀνασπαστοῦ πύλης\nχαλῶσα, καί με φθόγγος οἰκείου κακοῦ\nβάλλει διʼ ὤτων· ὑπτία δὲ κλίνομαι\nδείσασα πρὸς δμωαῖσι κἀποπλήσσομαι.\nἀλλʼ ὅστις ἦν ὁ μῦθος αὖθις εἴπατε·\nκακῶν γὰρ οὐκ ἄπειρος οὖσʼ ἀκούσομαι.\nἐγώ, φίλη δέσποινα, καὶ παρὼν ἐρῶ\nκοὐδὲν παρήσω τῆς ἀληθείας ἔπος.\nτί γάρ σε μαλθάσσοιμʼ ἂν ὧν ἐς ὕστερον\nψεῦσται φανούμεθʼ; ὀρθὸν ἁλήθειʼ ἀεί.\nἐγὼ δὲ σῷ ποδαγὸς ἑσπόμην πόσει\nπεδίον ἐπʼ ἄκρον, ἔνθʼ ἔκειτο νηλεὲς\nκυνοσπάρακτον σῶμα Πολυνείκους ἔτι·\nκαὶ τὸν μέν, αἰτήσαντες ἐνοδίαν θεὸν\nΠλούτωνά τʼ ὀργὰς εὐμενεῖς κατασχεθεῖν\nλούσαντες ἁγνὸν λουτρόν, ἐν νεοσπάσιν\nθαλλοῖς ὃ δὴ 'λέλειπτο συγκατῄθομεν,\nκαὶ τύμβον ὀρθόκρανον οἰκείας χθονὸς\nχώσαντες αὖθις πρὸς λιθόστρωτον κόρης\nνυμφεῖον Ἅιδου κοῖλον εἰσεβαίνομεν.\nφωνῆς δʼ ἄπωθεν ὀρθίων κωκυμάτων\nκλύει τις ἀκτέριστον ἀμφὶ παστάδα,\nκαὶ δεσπότῃ Κρέοντι σημαίνει μολών.\nτῷ δʼ ἀθλίας ἄσημα περιβαίνει βοῆς\nἕρποντι μᾶλλον ἆσσον, οἰμώξας δʼ ἔπος\nἵησι δυσθρήνητον· ὦ τάλας ἐγώ,\nἆρʼ εἰμὶ μάντις; ἆρα δυστυχεστάτην\nκέλευθον ἕρπω τῶν παρελθουσῶν ὁδῶν;\nπαιδός με σαίνει φθόγγος. ἀλλὰ πρόσπολοι,\nἴτʼ ἆσσον ὠκεῖς καὶ παραστάντες τάφῳ\nἀθρήσαθʼ, ἁρμὸν χώματος λιθοσπαδῆ\nδύντες πρὸς αὐτὸ στόμιον, εἰ τὸν Αἵμονος\nφθόγγον συνίημʼ ἢ θεοῖσι κλέπτομαι.\nτάδʼ ἐξ ἀθύμου δεσπότου κελευσμάτων\nἠθροῦμεν· ἐν δὲ λοισθίῳ τυμβεύματι\nτὴν μὲν κρεμαστὴν αὐχένος κατείδομεν,\nβρόχῳ μιτώδει σινδόνος καθημμένην,\nτὸν δʼ ἀμφὶ μέσσῃ περιπετῆ προσκείμενον,\nεὐνῆς ἀποιμώζοντα τῆς κάτω φθορὰν\nκαὶ πατρὸς ἔργα καὶ τὸ δύστηνον λέχος.\nὁ δʼ ὡς ὁρᾷ σφε, στυγνὸν οἰμώξας ἔσω\nχωρεῖ πρὸς αὐτὸν κἀνακωκύσας καλεῖ·\nὦ τλῆμον, οἷον ἔργον εἴργασαι· τίνα\nνοῦν ἔσχες; ἐν τῷ συμφορᾶς διεφθάρης;\nἔξελθε, τέκνον, ἱκέσιός σε λίσσομαι.\nτὸν δʼ ἀγρίοις ὄσσοισι παπτήνας ὁ παῖς,\nπτύσας προσώπῳ κοὐδὲν ἀντειπών, ξίφους\nἕλκει διπλοῦς κνώδοντας. ἐκ δʼ ὁρμωμένου\nπατρὸς φυγαῖσιν ἤμπλακʼ· εἶθʼ ὁ δύσμορος\nαὑτῷ χολωθείς, ὥσπερ εἶχʼ, ἐπενταθεὶς\nἤρεισε πλευραῖς μέσσον ἔγχος, ἐς δʼ ὑγρὸν\nἀγκῶνʼ ἔτʼ ἔμφρων παρθένῳ προσπτύσσεται.\nκαὶ φυσιῶν ὀξεῖαν ἐκβάλλει ῥοὴν\nλευκῇ παρειᾷ φοινίου σταλάγματος.\nκεῖται δὲ νεκρὸς περὶ νεκρῷ, τὰ νυμφικὰ\nτέλη λαχὼν δείλαιος εἰν Ἅιδου δόμοις,\nδείξας ἐν ἀνθρώποισι τὴν ἀβουλίαν\nὅσῳ μέγιστον ἀνδρὶ πρόσκειται κακόν.\nτί τοῦτʼ ἂν εἰκάσειας; ἡ γυνὴ πάλιν\nφρούδη, πρὶν εἰπεῖν ἐσθλὸν ἢ κακὸν λόγον.\nκαὐτὸς τεθάμβηκʼ· ἐλπίσιν δὲ βόσκομαι\nἄχη τέκνου κλύουσαν ἐς πόλιν γόους\nοὐκ ἀξιώσειν, ἀλλʼ ὑπὸ στέγης ἔσω\nδμωαῖς προθήσειν πένθος οἰκεῖον στένειν.\nγνώμης γὰρ οὐκ ἄπειρος, ὥσθʼ ἁμαρτάνειν.\nοὐκ οἶδʼ· ἐμοὶ δʼ οὖν ἥ τʼ ἄγαν σιγὴ βαρὺ\nδοκεῖ προσεῖναι χἠ μάτην πολλὴ βοή.\nἀλλʼ εἰσόμεσθα, μή τι καὶ κατάσχετον\nκρυφῇ καλύπτει καρδίᾳ θυμουμένῃ,\nδόμους παραστείχοντες· εὖ γὰρ οὖν λέγεις.\nκαὶ τῆς ἄγαν γάρ ἐστί που σιγῆς βάρος.\nκαὶ μὴν ὅδʼ ἄναξ αὐτὸς ἐφήκει\nμνῆμʼ ἐπίσημον διὰ χειρὸς ἔχων,\nεἰ θέμις εἰπεῖν, οὐκ ἀλλοτρίαν\nἄτην, ἀλλʼ αὐτὸς ἁμαρτών.\nἰὼ\nφρενῶν δυσφρόνων ἁμαρτήματα\nστερεὰ θανατόεντʼ,\nὦ κτανόντας τε καὶ\nθανόντας βλέποντες ἐμφυλίους.\nὤμοι ἐμῶν ἄνολβα βουλευμάτων.\nἰὼ παῖ, νέος νέῳ ξὺν μόρῳ\nαἰαῖ αἰαῖ,\nἔθανες, ἀπελύθης\nἐμαῖς οὐδὲ σαῖσι δυσβουλίαις.\nοἴμʼ ὡς ἔοικας ὀψὲ τὴν δίκην ἰδεῖν.\nοἴμοι,\nἔχω μαθὼν δείλαιος· ἐν δʼ ἐμῷ κάρᾳ\nθεὸς τότʼ ἄρα τότε μέγα βάρος μʼ ἔχων\nἔπαισεν, ἐν δʼ ἔσεισεν ἀγρίαις ὁδοῖς,\nοἴμοι, λακπάτητον ἀντρέπων χαράν.\nφεῦ φεῦ, ὦ πόνοι βροτῶν δύσπονοι.\nὦ δέσποθʼ, ὡς ἔχων τε καὶ κεκτημένος,\nτὰ μὲν πρὸ χειρῶν τάδε φέρων, τὰ δʼ ἐν δόμοις\nἔοικας ἥκειν καὶ τάχʼ ὄψεσθαι κακά.\nτί δʼ ἔστιν αὖ κάκιον ἐκ κακῶν ἔτι;\nγυνὴ τέθνηκε, τοῦδε παμμήτωρ νεκροῦ,\nδύστηνος, ἄρτι νεοτόμοισι πλήγμασιν.\nἰώ.\nἰὼ δυσκάθαρτος Ἅιδου λιμήν,\nτί μʼ ἄρα τί μʼ ὀλέκεις;\nὦ κακάγγελτά μοι\nπροπέμψας ἄχη, τίνα θροεῖς λόγον;\nαἰαῖ, ὀλωλότʼ ἄνδρʼ ἐπεξειργάσω.\nτί φής, παῖ; τίνʼ αὖ λέγεις μοι νέον,\nαἰαῖ αἰαῖ,\nσφάγιον ἐπʼ ὀλέθρῳ\nγυναικεῖον ἀμφικεῖσθαι μόρον;\nὁρᾶν πάρεστιν· οὐ γὰρ ἐν μυχοῖς ἔτι.\nοἴμοι,\nκακὸν τόδʼ ἄλλο δεύτερον βλέπω τάλας.\nτίς ἄρα, τίς με πότμος ἔτι περιμένει;\nἔχω μὲν ἐν χείρεσσιν ἀρτίως τέκνον,\nτάλας, τὸν δʼ ἔναντα προσβλέπω νεκρόν.\nφεῦ φεῦ μᾶτερ ἀθλία, φεῦ τέκνον.\nἡ δʼ ὀξυθήκτῳ βωμία περὶ ξίφει\nλύει κελαινὰ βλέφαρα, κωκύσασα μὲν\nτοῦ πρὶν θανόντος Μεγαρέως κλεινὸν λάχος,\nαὖθις δὲ τοῦδε, λοίσθιον δὲ σοὶ κακὰς\nπράξεις ἐφυμνήσασα τῷ παιδοκτόνῳ.\nαἰαῖ αἰαῖ,\nἀνέπταν φόβῳ. τί μʼ οὐκ ἀνταίαν\nἔπαισέν τις ἀμφιθήκτῳ ξίφει;\nδείλαιος ἐγώ, αἰαῖ,\nδειλαίᾳ δὲ συγκέκραμαι δύᾳ.\nὡς αἰτίαν γε τῶνδε κἀκείνων ἔχων\nπρὸς τῆς θανούσης τῆσδʼ ἐπεσκήπτου μόρων.\nποίῳ δὲ κἀπελύσατʼ ἐν φοναῖς τρόπῳ;\nπαίσασ' ὑφʼ ἧπαρ αὐτόχειρ αὑτήν, ὅπως\nπαιδὸς τόδʼ ᾔσθετʼ ὀξυκώκυτον πάθος.\nὤμοι μοι, τάδʼ οὐκ ἐπʼ ἄλλον βροτῶν\nἐμᾶς ἁρμόσει ποτʼ ἐξ αἰτίας.\nἐγὼ γάρ σʼ ἐγὼ ἔκανον, ὢ μέλεος,\nἐγώ, φάμʼ ἔτυμον. ἰὼ πρόσπολοι,\nἄγετέ μʼ ὅ τι τάχιστʼ, ἄγετέ μʼ ἐκποδών,\nτὸν οὐκ ὄντα μᾶλλον ἢ μηδένα.\nκέρδη παραινεῖς, εἴ τι κέρδος ἐν κακοῖς.\nβράχιστα γὰρ κράτιστα τἀν ποσὶν κακά.\nἴτω ἴτω,\nφανήτω μόρων ὁ κάλλιστʼ ἔχων\nἐμοὶ τερμίαν ἄγων ἁμέραν\nὕπατος· ἴτω ἴτω,\nὅπως μηκέτʼ ἆμαρ ἄλλʼ εἰσίδω.\nμέλλοντα ταῦτα. τῶν προκειμένων τι χρὴ\nπράσσειν. μέλει γὰρ τῶνδʼ ὅτοισι χρὴ μέλειν.\nἀλλʼ ὧν ἐρῶ, τοιαῦτα συγκατηυξάμην.\nμή νυν προσεύχου μηδέν· ὡς πεπρωμένης\nοὐκ ἔστι θνητοῖς συμφορᾶς ἀπαλλαγή.\nἄγοιτʼ ἂν μάταιον ἄνδρʼ ἐκποδών,\nὅς, ὦ παῖ, σέ τʼ οὐχ ἑκὼν κάκτανον\nσέ τʼ αὖ τάνδʼ, ὤμοι μέλεος, οὐδʼ ἔχω\nὅπᾳ πρὸς πότερα κλιθῶ· πάντα γὰρ\nλέχρια τἀν χεροῖν, τὰ δʼ ἐπὶ κρατί μοι\nπότμος δυσκόμιστος εἰσήλατο.\nπολλῷ τὸ φρονεῖν εὐδαιμονίας\nπρῶτον ὑπάρχει. χρὴ δὲ τά γʼ εἰς θεοὺς\nμηδὲν ἀσεπτεῖν. μεγάλοι δὲ λόγοι\nμεγάλας πληγὰς τῶν ὑπεραύχων\nἀποτίσαντες\nγήρᾳ τὸ φρονεῖν ἐδίδαξαν.\n"};
