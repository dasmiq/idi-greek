var sequence = {"name":"Sophocles. Oedipus Tyrannus","data":"ὦ τέκνα, Κάδμου τοῦ πάλαι νέα τροφή,\nτίνας ποθʼ ἕδρας τάσδε μοι θοάζετε\nἱκτηρίοις κλάδοισιν ἐξεστεμμένοι;\nπόλις δʼ ὁμοῦ μὲν θυμιαμάτων γέμει,\nὁμοῦ δὲ παιάνων τε καὶ στεναγμάτων·\nἁγὼ δικαιῶν μὴ παρʼ ἀγγέλων, τέκνα,\nἄλλων ἀκούειν αὐτὸς ὧδʼ ἐλήλυθα,\nὁ πᾶσι κλεινὸς Οἰδίπους καλούμενος.\nἀλλʼ ὦ γεραιέ, φράζʼ, ἐπεὶ πρέπων ἔφυς\nπρὸ τῶνδε φωνεῖν, τίνι τρόπῳ καθέστατε,\nδείσαντες ἢ στέρξαντες; ὡς θέλοντος ἂν\nἐμοῦ προσαρκεῖν πᾶν· δυσάλγητος γὰρ ἂν\nεἴην τοιάνδε μὴ οὐ κατοικτίρων ἕδραν.\nἀλλʼ ὦ κρατύνων Οἰδίπους χώρας ἐμῆς,\nὁρᾷς μὲν ἡμᾶς ἡλίκοι προσήμεθα\nβωμοῖσι τοῖς σοῖς· οἱ μὲν οὐδέπω μακρὰν\nπτέσθαι σθένοντες, οἱ δὲ σὺν γήρᾳ βαρεῖς,\nἱερῆς, ἐγὼ μὲν Ζηνός, οἵδε τʼ ᾐθέων\nλεκτοί· τὸ δʼ ἄλλο φῦλον ἐξεστεμμένον\nἀγοραῖσι θακεῖ πρός τε Παλλάδος διπλοῖς\nναοῖς, ἐπʼ Ἰσμηνοῦ τε μαντείᾳ σποδῷ.\nπόλις γάρ, ὥσπερ καὐτὸς εἰσορᾷς, ἄγαν\nἤδη σαλεύει κἀνακουφίσαι κάρα\nβυθῶν ἔτʼ οὐχ οἵα τε φοινίου σάλου,\nφθίνουσα μὲν κάλυξιν ἐγκάρποις χθονός,\nφθίνουσα δʼ ἀγέλαις βουνόμοις τόκοισί τε\nἀγόνοις γυναικῶν· ἐν δʼ ὁ πυρφόρος θεὸς\nσκήψας ἐλαύνει, λοιμὸς ἔχθιστος, πόλιν,\nὑφʼ οὗ κενοῦται δῶμα Καδμεῖον, μέλας δʼ\nἍιδης στεναγμοῖς καὶ γόοις πλουτίζεται.\nθεοῖσι μέν νυν οὐκ ἰσούμενόν σʼ ἐγὼ\nοὐδʼ οἵδε παῖδες ἑζόμεσθʼ ἐφέστιοι,\nἀνδρῶν δὲ πρῶτον ἔν τε συμφοραῖς βίου\nκρίνοντες ἔν τε δαιμόνων συναλλαγαῖς·\nὅς γʼ ἐξέλυσας ἄστυ Καδμεῖον μολὼν\nσκληρᾶς ἀοιδοῦ δασμὸν ὃν παρείχομεν,\nκαὶ ταῦθʼ ὑφʼ ἡμῶν οὐδὲν ἐξειδὼς πλέον\nοὐδʼ ἐκδιδαχθείς, ἀλλὰ προσθήκῃ θεοῦ\nλέγει νομίζει θʼ ἡμὶν ὀρθῶσαι βίον·\nνῦν τʼ, ὦ κράτιστον πᾶσιν Οἰδίπου κάρα,\nἱκετεύομέν σε πάντες οἵδε πρόστροποι\nἀλκήν τινʼ εὑρεῖν ἡμίν, εἴτε του θεῶν\nφήμην ἀκούσας εἴτʼ ἀπʼ ἀνδρὸς οἶσθά του·\nὡς τοῖσιν ἐμπείροισι καὶ τὰς ξυμφορὰς\nζώσας ὁρῶ μάλιστα τῶν βουλευμάτων.\nἴθʼ, ὦ βροτῶν ἄριστʼ, ἀνόρθωσον πόλιν,\nἴθʼ, εὐλαβήθηθʼ· ὡς σὲ νῦν μὲν ἥδε γῆ\nσωτῆρα κλῄζει τῆς πάρος προθυμίας·\nἀρχῆς δὲ τῆς σῆς μηδαμῶς μεμνώμεθα\nστάντες τʼ ἐς ὀρθὸν καὶ πεσόντες ὕστερον.\nἀλλʼ ἀσφαλείᾳ τήνδʼ ἀνόρθωσον πόλιν·\nὄρνιθι γὰρ καὶ τὴν τότʼ αἰσίῳ τύχην\nπαρέσχες ἡμῖν, καὶ τανῦν ἴσος γενοῦ.\nὡς εἴπερ ἄρξεις τῆσδε γῆς, ὥσπερ κρατεῖς,\nξὺν ἀνδράσιν κάλλιον ἢ κενῆς κρατεῖν·\nὡς οὐδέν ἐστιν οὔτε πύργος οὔτε ναῦς\nἔρημος ἀνδρῶν μὴ ξυνοικούντων ἔσω.\nὦ παῖδες οἰκτροί, γνωτὰ κοὐκ ἄγνωτά μοι\nπροσήλθεθʼ ἱμείροντες· εὖ γὰρ οἶδʼ ὅτι\nνοσεῖτε πάντες, καὶ νοσοῦντες, ὡς ἐγὼ\nοὐκ ἔστιν ὑμῶν ὅστις ἐξ ἴσου νοσεῖ.\nτὸ μὲν γὰρ ὑμῶν ἄλγος εἰς ἕνʼ ἔρχεται\nμόνον καθʼ αὑτὸν κοὐδένʼ ἄλλον, ἡ δʼ ἐμὴ\nψυχὴ πόλιν τε κἀμὲ καὶ σʼ ὁμοῦ στένει.\nὥστʼ οὐχ ὕπνῳ γʼ εὕδοντά μʼ ἐξεγείρετε,\nἀλλʼ ἴστε πολλὰ μέν με δακρύσαντα δή,\nπολλὰς δʼ ὁδοὺς ἐλθόντα φροντίδος πλάνοις·\nἣν δʼ εὖ σκοπῶν ηὕρισκον ἴασιν μόνην,\nταύτην ἔπραξα· παῖδα γὰρ Μενοικέως\nΚρέοντʼ, ἐμαυτοῦ γαμβρόν, ἐς τὰ Πυθικὰ\nἔπεμψα Φοίβου δώμαθʼ, ὡς πύθοιθʼ ὅ τι\nδρῶν ἢ τί φωνῶν τήνδε ῥυσαίμην πόλιν.\nκαί μʼ ἦμαρ ἤδη ξυμμετρούμενον χρόνῳ\nλυπεῖ τί πράσσει· τοῦ γὰρ εἰκότος πέρα\nἄπεστι πλείω τοῦ καθήκοντος χρόνου.\nὅταν δʼ ἵκηται, τηνικαῦτʼ ἐγὼ κακὸς\nμὴ δρῶν ἂν εἴην πάνθʼ ὅσʼ ἂν δηλοῖ θεός.\nἀλλʼ εἰς καλὸν σύ τʼ εἶπας οἵδε τʼ ἀρτίως\nΚρέοντα προσστείχοντα σημαίνουσί μοι.\nὦναξ Ἄπολλον, εἰ γὰρ ἐν τύχῃ γέ τῳ\nσωτῆρι βαίη λαμπρὸς ὥσπερ ὄμματι\nἀλλʼ εἰκάσαι μέν, ἡδύς· οὐ γὰρ ἂν κάρα\nπολυστεφὴς ὧδʼ εἷρπε παγκάρπου δάφνης.\nτάχʼ εἰσόμεσθα· ξύμμετρος γὰρ ὡς κλύειν.\nἄναξ, ἐμὸν κήδευμα, παῖ Μενοικέως,\nτίνʼ ἡμὶν ἥκεις τοῦ θεοῦ φήμην φέρων;\nἐσθλήν· λέγω γὰρ καὶ τὰ δύσφορʼ, εἰ τύχοι\nκατʼ ὀρθὸν ἐξελθόντα, πάντʼ ἂν εὐτυχεῖν.\nἔστιν δὲ ποῖον τοὔπος; οὔτε γὰρ θρασὺς\nοὔτʼ οὖν προδείσας εἰμὶ τῷ γε νῦν λόγῳ.\nεἰ τῶνδε χρῄζεις πλησιαζόντων κλύειν,\nἕτοιμος εἰπεῖν, εἴτε καὶ στείχειν ἔσω.\nἐς πάντας αὔδα· τῶνδε γὰρ πλέον φέρω\nτὸ πένθος ἢ καὶ τῆς ἐμῆς ψυχῆς πέρι.\nλέγοιμʼ ἂν οἷʼ ἤκουσα τοῦ θεοῦ πάρα.\nἄνωγεν ἡμᾶς Φοῖβος ἐμφανῶς ἄναξ\nμίασμα χώρας, ὡς τεθραμμένον χθονὶ\nἐν τῇδʼ, ἐλαύνειν μηδʼ ἀνήκεστον τρέφειν.\nποίῳ καθαρμῷ; τίς ὁ τρόπος τῆς ξυμφορᾶς;\nἀνδρηλατοῦντας ἢ φόνῳ φόνον πάλιν\nλύοντας, ὡς τόδʼ αἷμα χειμάζον πόλιν.\nποίου γὰρ ἀνδρὸς τήνδε μηνύει τύχην;\nἦν ἡμίν, ὦναξ, Λάϊός ποθʼ ἡγεμὼν\nγῆς τῆσδε, πρὶν σὲ τήνδʼ ἀπευθύνειν πόλιν.\nἔξοιδʼ ἀκούων· οὐ γὰρ εἰσεῖδόν γέ πω.\nτούτου θανόντος νῦν ἐπιστέλλει σαφῶς\nτοὺς αὐτοέντας χειρὶ τιμωρεῖν τινας.\nοἳ δʼ εἰσὶ ποῦ γῆς; ποῦ τόδʼ εὑρεθήσεται\nἴχνος παλαιᾶς δυστέκμαρτον αἰτίας;\nἐν τῇδʼ ἔφασκε γῇ· τὸ δὲ ζητούμενον\nἁλωτόν, ἐκφεύγειν δὲ τἀμελούμενον.\nπότερα δʼ ἐν οἴκοις ἢ ʼν ἀγροῖς ὁ Λάϊος\nἢ γῆς ἐπʼ ἄλλης τῷδε συμπίπτει φόνῳ;\nθεωρός, ὡς ἔφασκεν, ἐκδημῶν, πάλιν\nπρὸς οἶκον οὐκέθʼ ἵκεθʼ, ὡς ἀπεστάλη.\nοὐδʼ ἄγγελός τις οὐδὲ συμπράκτωρ ὁδοῦ\nκατεῖδʼ, ὅτου τις ἐκμαθὼν ἐχρήσατʼ ἄν;\nθνῄσκουσι γάρ, πλὴν εἷς τις, ὃς φόβῳ, φυγὼν\nὧν εἶδε πλὴν ἓν οὐδὲν εἶχʼ εἰδὼς φράσαι.\nτὸ ποῖον; ἓν γὰρ πόλλʼ ἂν ἐξεύροι μαθεῖν,\nἀρχὴν βραχεῖαν εἰ λάβοιμεν ἐλπίδος.\nλῃστὰς ἔφασκε συντυχόντας οὐ μιᾷ\nῥώμῃ κτανεῖν νιν, ἀλλὰ σὺν πλήθει χερῶν.\nπῶς οὖν ὁ λῃστής, εἴ τι μὴ ξὺν ἀργύρῳ\nἐπράσσετʼ ἐνθένδʼ, ἐς τόδʼ ἂν τόλμης ἔβη;\nδοκοῦντα ταῦτʼ ἦν· Λαΐου δʼ ὀλωλότος\nοὐδεὶς ἀρωγὸς ἐν κακοῖς ἐγίγνετο.\nκακὸν δὲ ποῖον ἐμποδών, τυραννίδος\nοὕτω πεσούσης, εἶργε τοῦτʼ ἐξειδέναι;\nἡ ποικιλῳδὸς Σφὶγξ τὸ πρὸς ποσὶν σκοπεῖν\nμεθέντας ἡμᾶς τἀφανῆ προσήγετο.\nἀλλʼ ἐξ ὑπαρχῆς αὖθις αὔτʼ ἐγὼ φανῶ·\nἐπαξίως γὰρ Φοῖβος, ἀξίως δὲ σὺ\nπρὸ τοῦ θανόντος τήνδʼ ἔθεσθʼ ἐπιστροφήν·\nὥστʼ ἐνδίκως ὄψεσθε κἀμὲ σύμμαχον\nγῇ τῇδε τιμωροῦντα τῷ θεῷ θʼ ἅμα.\nὑπὲρ γὰρ οὐχὶ τῶν ἀπωτέρω φίλων,\nἀλλʼ αὐτὸς αὑτοῦ τοῦτʼ ἀποσκεδῶ μύσος.\nὅστις γὰρ ἦν ἐκεῖνον ὁ κτανών, τάχʼ ἂν\nκἄμʼ ἂν τοιαύτῃ χειρὶ τιμωροῦνθʼ ἕλοι.\nκείνῳ προσαρκῶν οὖν ἐμαυτὸν ὠφελῶ.\nἀλλʼ ὡς τάχιστα, παῖδες, ὑμεῖς μὲν βάθρων\nἵστασθε, τούσδʼ ἄραντες ἱκτῆρας κλάδους,\nἄλλος δὲ Κάδμου λαὸν ὧδʼ ἀθροιζέτω,\nὡς πᾶν ἐμοῦ δράσοντος· ἢ γὰρ εὐτυχεῖς\nσὺν τῷ θεῷ φανούμεθʼ ἢ πεπτωκότες.\nὦ παῖδες, ἱστώμεσθα· τῶνδε γὰρ χάριν\nκαὶ δεῦρʼ ἔβημεν ὧν ὅδʼ ἐξαγγέλλεται.\nΦοῖβος δʼ ὁ πέμψας τάσδε μαντείας ἅμα\nσωτήρ δʼ ἵκοιτο καὶ νόσου παυστήριος.\nὦ Διὸς ἁδυεπὲς φάτι, τίς ποτε τᾶς πολυχρύσου\nΠυθῶνος ἀγλαὰς ἔβας\nΘήβας; ἐκτέταμαι φοβερὰν φρένα, δείματι πάλλων,\nἰήιε Δάλιε Παιάν,\nἀμφὶ σοὶ ἁζόμενος τί μοι ἢ νέον\nἢ περιτελλομέναις ὥραις πάλιν ἐξανύσεις χρέος.\nεἰπέ μοι, ὦ χρυσέας τέκνον Ἐλπίδος, ἄμβροτε Φάμα.\nπρῶτα σὲ κεκλόμενος, θύγατερ Διός, ἄμβροτʼ Ἀθάνα\nγαιάοχόν τʼ ἀδελφεὰν\nἌρτεμιν, ἃ κυκλόεντʼ ἀγορᾶς θρόνον εὐκλέα θάσσει,\nκαὶ Φοῖβον ἑκαβόλον, ἰὼ\nτρισσοὶ ἀλεξίμοροι προφάνητέ μοι,\nεἴ ποτε καὶ προτέρας ἄτας ὕπερ ὀρνυμένας πόλει\nἠνύσατʼ ἐκτοπίαν φλόγα πήματος, ἔλθετε καὶ νῦν.\nὦ πόποι, ἀνάριθμα γὰρ φέρω\nπήματα· νοσεῖ δέ μοι πρόπας στόλος, οὐδʼ ἔνι φροντίδος ἔγχος\nᾧ τις ἀλέξεται. οὔτε γὰρ ἔκγονα\nκλυτᾶς χθονὸς αὔξεται οὔτε τόκοισιν\nἰηίων καμάτων ἀνέχουσι γυναῖκες·\nἄλλον δʼ ἂν ἄλλῳ προσίδοις ἅπερ εὔπτερον ὄρνιν\nκρεῖσσον ἀμαιμακέτου πυρὸς ὄρμενον\nἀκτὰν πρὸς ἑσπέρου θεοῦ.\nὧν πόλις ἀνάριθμος ὄλλυται·\nνηλέα δὲ γένεθλα πρὸς πέδῳ θαναταφόρα κεῖται ἀνοίκτως·\nἐν δʼ ἄλοχοι πολιαί τʼ ἔπι ματέρες\nἀχὰν παραβώμιον ἄλλοθεν ἄλλαν\nλυγρῶν πόνων ἱκετῆρες ἐπιστενάχουσιν.\nπαιὰν δὲ λάμπει στονόεσσά τε γῆρυς ὅμαυλος\nὧν ὕπερ, ὦ χρυσέα θύγατερ Διός,\nεὐῶπα πέμψον ἀλκάν.\nἌρεά τε τὸν μαλερόν, ὃς νῦν ἄχαλκος ἀσπίδων\nφλέγει με περιβόατον, ἀντιάζω\nπαλίσσυτον δράμημα νωτίσαι πάτρας\nἔπουρον, εἴτʼ ἐς μέγαν θάλαμον Ἀμφιτρίτας\nεἴτʼ ἐς τὸν ἀπόξενον ὅρμων\nΘρῄκιον κλύδωνα·\nτελεῖν γὰρ εἴ τι νὺξ ἀφῇ,\nτοῦτʼ ἐπʼ ἦμαρ ἔρχεται·\nτόν, ὦ τᾶν πυρφόρων\nἀστραπᾶν κράτη νέμων,\nὦ Ζεῦ πάτερ, ὑπὸ σῷ φθίσον κεραυνῷ,\nΛύκειʼ ἄναξ, τά τε σὰ χρυσοστρόφων ἀπʼ ἀγκυλᾶν\nβέλεα θέλοιμʼ ἂν ἀδάματʼ ἐνδατεῖσθαι\nἀρωγὰ προσταχθέντα τάς τε πυρφόρους\nἈρτέμιδος αἴγλας, ξὺν αἷς Λύκιʼ ὄρεα διᾴσσει·\nτὸν χρυσομίτραν τε κικλήσκω,\nτᾶσδʼ ἐπώνυμον γᾶς,\nοἰνῶπα Βάκχον εὔιον,\nΜαινάδων ὁμόστολον,\nπελασθῆναι φλέγοντʼ\nἀγλαῶπι ¯ ˘ ¯\nπεύκᾳ ʼπὶ τὸν ἀπότιμον ἐν θεοῖς θεόν.\nαἰτεῖς· ἃ δʼ αἰτεῖς, τἄμʼ ἐὰν θέλῃς ἔπη\nκλύων δέχεσθαι τῇ νόσῳ θʼ ὑπηρετεῖν,\nἀλκὴν λάβοις ἂν κἀνακούφισιν κακῶν·\nἁγὼ ξένος μὲν τοῦ λόγου τοῦδʼ ἐξερῶ,\nξένος δὲ τοῦ πραχθέντος· οὐ γὰρ ἂν μακρὰν\nἴχνευον αὐτός, μὴ οὐκ ἔχων τι σύμβολον,\nνῦν δʼ ὕστερος γὰρ ἀστὸς εἰς ἀστοὺς τελῶ,\nὑμῖν προφωνῶ πᾶσι Καδμείοις τάδε·\nὅστις ποθʼ ὑμῶν Λάϊον τὸν Λαβδάκου\nκάτοιδεν ἀνδρὸς ἐκ τίνος διώλετο,\nτοῦτον κελεύω πάντα σημαίνειν ἐμοί·\nκεἰ μὲν φοβεῖται, τοὐπίκλημʼ ὑπεξελεῖν\nαὐτὸν καθʼ αὑτοῦ· πείσεται γὰρ ἄλλο μὲν\nἀστεργὲς οὐδέν. γῆς δʼ ἄπεισιν ἀσφαλής.\nεἰ δʼ αὖ τις ἄλλον οἶδεν ἐξ ἄλλης χθονὸς\nτὸν αὐτόχειρα, μὴ σιωπάτω· τὸ γὰρ\nκέρδος τελῶ ʼγὼ χἠ χάρις προσκείσεται.\nεἰ δʼ αὖ σιωπήσεσθε, καί τις ἢ φίλου\nδείσας ἀπώσει τοὔπος ἢ χαὐτοῦ τόδε,\nἃκ τῶνδε δράσω, ταῦτα χρὴ κλύειν ἐμοῦ.\nτὸν ἄνδρʼ ἀπαυδῶ τοῦτον, ὅστις ἐστί, γῆς\nτῆσδʼ, ἧς ἐγὼ κράτη τε καὶ θρόνους νέμω,\nμήτʼ εἰσδέχεσθαι μήτε προσφωνεῖν τινα,\nμήτʼ ἐν θεῶν εὐχαῖσι μήτε θύμασιν\nκοινὸν ποεῖσθαι, μήτε χέρνιβας νέμειν·\nὠθεῖν δʼ ἀπʼ οἴκων πάντας, ὡς μιάσματος\nτοῦδʼ ἡμὶν ὄντος, ὡς τὸ Πυθικὸν θεοῦ\nμαντεῖον ἐξέφηνεν ἀρτίως ἐμοί.\nἐγὼ μὲν οὖν τοιόσδε τῷ τε δαίμονι\nτῷ τʼ ἀνδρὶ τῷ θανόντι σύμμαχος πέλω·\nκατεύχομαι δὲ τὸν δεδρακότʼ, εἴτε τις\nεἷς ὢν λέληθεν εἴτε πλειόνων μέτα,\nκακὸν κακῶς νιν ἄμορον ἐκτρῖψαι βίον·\nἐπεύχομαι δʼ, οἴκοισιν εἰ ξυνέστιος\nἐν τοῖς ἐμοῖς γένοιτʼ ἐμοῦ συνειδότος,\nπαθεῖν ἅπερ τοῖσδʼ ἀρτίως ἠρασάμην.\nὑμῖν δὲ ταῦτα πάντʼ ἐπισκήπτω τελεῖν,\nὑπέρ τʼ ἐμαυτοῦ τοῦ θεοῦ τε τῆσδέ τε\nγῆς ὧδʼ ἀκάρπως κἀθέως ἐφθαρμένης.\nοὐδʼ εἰ γὰρ ἦν τὸ πρᾶγμα μὴ θεήλατον,\nἀκάθαρτον ὑμᾶς εἰκὸς ἦν οὕτως ἐᾶν,\nἀνδρός γʼ ἀρίστου βασιλέως τʼ ὀλωλότος,\nἀλλʼ ἐξερευνᾶν· νῦν δʼ ἐπεὶ κυρῶ γʼ ἐγὼ\nἔχων μὲν ἀρχὰς ἃς ἐκεῖνος εἶχε πρίν,\nἔχων δὲ λέκτρα καὶ γυναῖχʼ ὁμόσπορον,\nκοινῶν τε παίδων κοίνʼ ἄν, εἰ κείνῳ γένος\nμὴ ʼδυστύχησεν, ἦν ἂν ἐκπεφυκότα·\nνῦν δʼ ἐς τὸ κείνου κρᾶτʼ ἐνήλαθʼ ἡ τύχη·\nἀνθʼ ὧν ἐγὼ τάδʼ, ὡσπερεὶ τοὐμοῦ πατρός,\nὑπερμαχοῦμαι κἀπὶ πᾶν ἀφίξομαι,\nζητῶν τὸν αὐτόχειρα τοῦ φόνου λαβεῖν,\nτῷ Λαβδακείῳ παιδὶ Πολυδώρου τε καὶ\nτοῦ πρόσθε Κάδμου τοῦ πάλαι τʼ Ἀγήνορος.\nκαὶ ταῦτα τοῖς μὴ δρῶσιν εὔχομαι θεοὺς\nμήτʼ ἄροτον αὐτοῖς γῆς ἀνιέναι τινὰ\nμήτʼ οὖν γυναικῶν παῖδας, ἀλλὰ τῷ πότμῳ\nτῷ νῦν φθερεῖσθαι κἄτι τοῦδʼ ἐχθίονι·\nὑμῖν δὲ τοῖς ἄλλοισι Καδμείοις, ὅσοις\nτάδʼ ἔστʼ ἀρέσκονθʼ, ἥ τε σύμμαχος Δίκη\nχοἰ πάντες εὖ ξυνεῖεν εἰσαεὶ θεοί.\nὥσπερ μʼ ἀραῖον ἔλαβες, ὧδʼ, ἄναξ, ἐρῶ.\nοὔτʼ ἔκτανον γὰρ οὔτε τὸν κτανόντʼ ἔχω\nδεῖξαι. τὸ δὲ ζήτημα τοῦ πέμψαντος ἦν\nΦοίβου τόδʼ εἰπεῖν, ὅστις εἴργασταί ποτε.\nδίκαιʼ ἔλεξας· ἀλλʼ ἀναγκάσαι θεοὺς\nἃν μὴ θέλωσιν οὐδʼ ἂν εἷς δύναιτʼ ἀνήρ.\nτὰ δεύτερʼ ἐκ τῶνδʼ ἂν λέγοιμʼ ἁμοὶ δοκεῖ.\nεἰ καὶ τρίτʼ ἐστί, μὴ παρῇς τὸ μὴ οὐ φράσαι.\nἄνακτʼ ἄνακτι ταὔθʼ ὁρῶντʼ ἐπίσταμαι\nμάλιστα Φοίβῳ Τειρεσίαν, παρʼ οὗ τις ἂν\nσκοπῶν τάδʼ, ὦναξ, ἐκμάθοι σαφέστατα.\nἀλλʼ οὐκ ἐν ἀργοῖς οὐδὲ τοῦτʼ ἐπραξάμην.\nἔπεμψα γὰρ Κρέοντος εἰπόντος διπλοῦς\nπομπούς· πάλαι δὲ μὴ παρῶν θαυμάζεται.\nκαὶ μὴν τά γʼ ἄλλα κωφὰ καὶ παλαίʼ ἔπη.\nτὰ ποῖα ταῦτα; πάντα γὰρ σκοπῶ λόγον.\nθανεῖν ἐλέχθη πρός τινων ὁδοιπόρων.\nἤκουσα κἀγώ. τὸν δʼ ἰδόντʼ οὐδεὶς ὁρᾷ.\nἀλλʼ εἴ τι μὲν δὴ δείματός γʼ ἔχει μέρος,\nτὰς σὰς ἀκούων οὐ μενεῖ τοιάσδʼ ἀράς,\nᾧ μή ʼστι δρῶντι τάρβος, οὐδʼ ἔπος φοβεῖ.\nἀλλʼ οὑξελέγξων αὐτὸν ἔστιν· οἵδε γὰρ\nτὸν θεῖον ἤδη μάντιν ὧδʼ ἄγουσιν, ᾧ\nτἀληθὲς ἐμπέφυκεν ἀνθρώπων μόνῳ.\nὦ πάντα νωμῶν Τειρεσία, διδακτά τε\nἄρρητά τʼ, οὐράνιά τε καὶ χθονοστιβῆ,\nπόλιν μέν, εἰ καὶ μὴ βλέπεις, φρονεῖς δʼ ὅμως\nοἵᾳ νόσῳ σύνεστιν· ἧς σὲ προστάτην\nσωτῆρά τʼ, ὦναξ, μοῦνον ἐξευρίσκομεν.\nΦοῖβος γάρ, εἴ τι μὴ κλύεις τῶν ἀγγέλων,\nπέμψασιν ἡμῖν ἀντέπεμψεν, ἔκλυσιν\nμόνην ἂν ἐλθεῖν τοῦδε τοῦ νοσήματος,\nεἰ τοὺς κτανόντας Λάϊον μαθόντες εὖ\nκτείναιμεν ἢ γῆς φυγάδας ἐκπεμψαίμεθα.\nσύ νυν φθονήσας μήτʼ ἀπʼ οἰωνῶν φάτιν\nμήτʼ εἴ τινʼ ἄλλην μαντικῆς ἔχεις ὁδόν,\nῥῦσαι σεαυτὸν καὶ πόλιν, ῥῦσαι δʼ ἐμέ,\nῥῦσαι δὲ πᾶν μίασμα τοῦ τεθνηκότος.\nἐν σοὶ γὰρ ἐσμέν· ἄνδρα δʼ ὠφελεῖν ἀφʼ ὧν\nἔχοι τε καὶ δύναιτο, κάλλιστος πόνων.\nφεῦ φεῦ, φρονεῖν ὡς δεινὸν ἔνθα μὴ τέλη\nλύῃ φρονοῦντι· ταῦτα γὰρ καλῶς ἐγὼ\nεἰδὼς διώλεσʼ· οὐ γὰρ ἂν δεῦρʼ ἱκόμην.\nτί δʼ ἔστιν; ὡς ἄθυμος εἰσελήλυθας.\nἄφες μʼ ἐς οἴκους· ῥᾷστα γὰρ τὸ σόν τε σὺ\nκἀγὼ διοίσω τοὐμόν, ἢν ἐμοὶ πίθῃ.\nοὔτʼ ἔννομʼ εἶπας οὔτε προσφιλῆ πόλει\nτῇδʼ, ἥ σʼ ἔθρεψε, τήνδʼ ἀποστερῶν φάτιν.\nὁρῶ γὰρ οὐδὲ σοὶ τὸ σὸν φώνημʼ ἰὸν\nπρὸς καιρόν· ὡς οὖν μηδʼ ἐγὼ ταὐτὸν πάθω—\nμὴ πρὸς θεῶν φρονῶν γʼ ἀποστραφῇς, ἐπεὶ\nπάντες σε προσκυνοῦμεν οἵδʼ ἱκτήριοι.\nπάντες γὰρ οὐ φρονεῖτʼ· ἐγὼ δʼ οὐ μή ποτε\nτἄμʼ, ὡς ἂν εἴπω μὴ τὰ σʼ, ἐκφήνω κακά.\nτί φής; ξυνειδὼς οὐ φράσεις, ἀλλʼ ἐννοεῖς\nἡμᾶς προδοῦναι καὶ καταφθεῖραι πόλιν;\nἐγὼ οὔτʼ ἐμαυτὸν οὔτε σʼ ἀλγυνῶ. τί ταῦτʼ\nἄλλως ἐλέγχεις; οὐ γὰρ ἂν πύθοιό μου.\nοὐκ, ὦ κακῶν κάκιστε, καὶ γὰρ ἂν πέτρου\nφύσιν σύ γʼ ὀργάνειας, ἐξερεῖς ποτε,\nἀλλʼ ὧδʼ ἄτεγκτος κἀτελεύτητος φανεῖ;\nὀργὴν ἐμέμψω τὴν ἐμήν, τὴν σὴν δʼ ὁμοῦ\nναίουσαν οὐ κατεῖδες, ἀλλʼ ἐμὲ ψέγεις.\nτίς γὰρ τοιαῦτʼ ἂν οὐκ ἂν ὀργίζοιτʼ ἔπη\nκλύων, ἃ νῦν σὺ τήνδʼ ἀτιμάζεις πόλιν;\nἥξει γὰρ αὐτά, κἂν ἐγὼ σιγῇ στέγω.\nοὐκοῦν ἅ γʼ ἥξει καὶ σὲ χρὴ λέγειν ἐμοί.\nοὐκ ἂν πέρα φράσαιμι. πρὸς τάδʼ, εἰ θέλεις,\nθυμοῦ διʼ ὀργῆς ἥτις ἀγριωτάτη.\nκαὶ μὴν παρήσω γʼ οὐδέν, ὡς ὀργῆς ἔχω,\nἅπερ ξυνίημʼ· ἴσθι γὰρ δοκῶν ἐμοὶ\nκαὶ ξυμφυτεῦσαι τοὔργον εἰργάσθαι θʼ, ὅσον\nμὴ χερσὶ καίνων· εἰ δʼ ἐτύγχανες βλέπων,\nκαὶ τοὔργον ἂν σοῦ τοῦτʼ, ἔφην εἶναι μόνου.\nἄληθες; ἐννέπω σὲ τῷ κηρύγματι\nᾧπερ προεῖπας ἐμμένειν, κἀφʼ ἡμέρας\nτῆς νῦν προσαυδᾶν μήτε τούσδε μήτʼ ἐμέ,\nὡς ὄντι γῆς τῆσδʼ ἀνοσίῳ μιάστορι.\nοὕτως ἀναιδῶς ἐξεκίνησας τόδε\nτὸ ῥῆμα; καὶ ποῦ τοῦτο φεύξεσθαι δοκεῖς;\nπέφευγα· τἀληθὲς γὰρ ἰσχῦον τρέφω.\nπρὸς τοῦ διδαχθείς; οὐ γὰρ ἔκ γε τῆς τέχνης.\nπρὸς σοῦ· σὺ γάρ μʼ ἄκοντα προυτρέψω λέγειν.\nποῖον λόγον; λέγʼ αὖθις, ὡς μᾶλλον μάθω.\nοὐχὶ ξυνῆκας πρόσθεν; ἢ ʼκπειρᾷ λέγων;\nοὐχ ὥστε γʼ εἰπεῖν γνωστόν· ἀλλʼ αὖθις φράσον.\nφονέα σε φημὶ τἀνδρὸς οὗ ζητεῖς κυρεῖν.\nἀλλʼ οὔ τι χαίρων δίς γε πημονὰς ἐρεῖς.\nεἴπω τι δῆτα κἄλλʼ, ἵνʼ ὀργίζῃ πλέον;\nὅσον γε χρῄζεις· ὡς μάτην εἰρήσεται.\nλεληθέναι σε φημὶ σὺν τοῖς φιλτάτοις\nαἴσχισθʼ ὁμιλοῦντʼ, οὐδʼ ὁρᾶν ἵνʼ εἶ κακοῦ.\nἦ καὶ γεγηθὼς ταῦτʼ ἀεὶ λέξειν δοκεῖς;\nεἴπερ τί γʼ ἐστὶ τῆς ἀληθείας σθένος.\nἀλλʼ ἔστι, πλὴν σοί· σοὶ δὲ τοῦτʼ οὐκ ἔστʼ ἐπεὶ\nτυφλὸς τά τʼ ὦτα τόν τε νοῦν τά τʼ ὄμματʼ εἶ.\nσὺ δʼ ἄθλιός γε ταῦτʼ ὀνειδίζων, ἃ σοὶ\nοὐδεὶς ὃς οὐχὶ τῶνδʼ ὀνειδιεῖ τάχα.\nμιᾶς τρέφει πρὸς νυκτός, ὥστε μήτʼ ἐμὲ\nμήτʼ ἄλλον, ὅστις φῶς ὁρᾷ, βλάψαι ποτʼ ἄν.\nοὐ γάρ σε μοῖρα πρός γʼ ἐμοῦ πεσεῖν, ἐπεὶ\nἱκανὸς Ἀπόλλων, ᾧ τάδʼ ἐκπρᾶξαι μέλει.\nΚρέοντος ἢ σοῦ ταῦτα τἀξευρήματα;\nΚρέων δέ σοι πῆμʼ οὐδέν, ἀλλʼ αὐτὸς σὺ σοί.\nὦ πλοῦτε καὶ τυραννὶ καὶ τέχνη τέχνης\nὑπερφέρουσα τῷ πολυζήλῳ βίῳ,\nὅσος παρʼ ὑμῖν ὁ φθόνος φυλάσσεται,\nεἰ τῆσδέ γʼ ἀρχῆς οὕνεχʼ, ἣν ἐμοὶ πόλις\nδωρητόν, οὐκ αἰτητόν, εἰσεχείρισεν,\nταύτης Κρέων ὁ πιστός, οὑξ ἀρχῆς φίλος,\nλάθρᾳ μʼ ὑπελθὼν ἐκβαλεῖν ἱμείρεται,\nὑφεὶς μάγον τοιόνδε μηχανορράφον,\nδόλιον ἀγύρτην, ὅστις ἐν τοῖς κέρδεσιν\nμόνον δέδορκε, τὴν τέχνην δʼ ἔφυ τυφλός.\nἐπεί, φέρʼ εἰπέ, ποῦ σὺ μάντις εἶ σαφής;\nπῶς οὐκ, ὅθʼ ἡ ῥαψῳδὸς ἐνθάδʼ ἦν κύων,\nηὔδας τι τοῖσδʼ ἀστοῖσιν ἐκλυτήριον;\nκαίτοι τό γʼ αἴνιγμʼ οὐχὶ τοὐπιόντος ἦν\nἀνδρὸς διειπεῖν, ἀλλὰ μαντείας ἔδει·\nἣν οὔτʼ ἀπʼ οἰωνῶν σὺ προυφάνης ἔχων\nοὔτʼ ἐκ θεῶν του γνωτόν· ἀλλʼ ἐγὼ μολών,\nὁ μηδὲν εἰδὼς Οἰδίπους, ἔπαυσά νιν,\nγνώμῃ κυρήσας οὐδʼ ἀπʼ, οἰωνῶν μαθών·\nὃν δὴ σὺ πειρᾷς ἐκβαλεῖν, δοκῶν θρόνοις\nπαραστατήσειν τοῖς Κρεοντείοις πέλας.\nκλαίων δοκεῖς μοι καὶ σὺ χὠ συνθεὶς τάδε\nἀγηλατήσειν· εἰ δὲ μὴ ʼδόκεις γέρων\nεἶναι, παθὼν ἔγνως ἂν οἷά περ φρονεῖς.\nἡμῖν μὲν εἰκάζουσι καὶ τὰ τοῦδʼ ἔπη\nὀργῇ λελέχθαι καὶ τά σʼ, Οἰδίπους, δοκεῖ,\nδεῖ δʼ οὐ τοιούτων, ἀλλʼ ὅπως τὰ τοῦ θεοῦ\nμαντεῖʼ ἄριστα λύσομεν, τόδε σκοπεῖν.\nεἰ καὶ τυραννεῖς, ἐξισωτέον τὸ γοῦν\nἴσʼ ἀντιλέξαι· τοῦδε γὰρ κἀγὼ κρατῶ.\nοὐ γάρ τι σοὶ ζῶ δοῦλος, ἀλλὰ Λοξίᾳ·\nὥστʼ οὐ Κρέοντος προστάτου γεγράψομαι.\nλέγω δʼ, ἐπειδὴ καὶ τυφλόν μʼ ὠνείδισας·\nσὺ καὶ δέδορκας κοὐ βλέπεις ἵνʼ εἶ κακοῦ,\nοὐδʼ ἔνθα ναίεις, οὐδʼ ὅτων οἰκεῖς μέτα.\nἆρʼ οἶσθʼ ἀφʼ ὧν εἶ; καὶ λέληθας ἐχθρὸς ὢν\nτοῖς σοῖσιν αὐτοῦ νέρθε κἀπὶ γῆς ἄνω,\nκαί σʼ ἀμφιπλὴξ μητρός τε καὶ τοῦ σοῦ πατρὸς\nἐλᾷ ποτʼ ἐκ γῆς τῆσδε δεινόπους ἀρά,\nβλέποντα νῦν μὲν ὄρθʼ, ἔπειτα δὲ σκότον.\nβοῆς δὲ τῆς σῆς ποῖος οὐκ ἔσται λιμήν,\nποῖος Κιθαιρὼν οὐχὶ σύμφωνος τάχα,\nὅταν καταίσθῃ τὸν ὑμέναιον, ὃν δόμοις\nἄνορμον εἰσέπλευσας, εὐπλοίας τυχών;\nἄλλων δὲ πλῆθος οὐκ ἐπαισθάνει κακῶν,\nἅ σʼ ἐξισώσει σοί τε καὶ τοῖς σοῖς τέκνοις.\nπρὸς ταῦτα καὶ Κρέοντα καὶ τοὐμὸν στόμα\nπροπηλάκιζε· σοῦ γὰρ οὐκ ἔστιν βροτῶν\nκάκιον ὅστις ἐκτριβήσεταί ποτε.\nἦ ταῦτα δῆτʼ ἀνεκτὰ πρὸς τούτου κλύειν;\nοὐκ εἰς ὄλεθρον; οὐχὶ θᾶσσον; οὐ πάλιν\nἄψορρος οἴκων τῶνδʼ ἀποστραφεὶς ἄπει;\nοὐδʼ ἱκόμην ἔγωγʼ ἄν, εἰ σὺ μὴ ʼκάλεις.\nοὐ γάρ τί σʼ ᾔδη μῶρα φωνήσοντʼ, ἐπεὶ\nσχολῇ σʼ ἂν οἴκους τοὺς ἐμοὺς ἐστειλάμην.\nἡμεῖς τοιοίδʼ ἔφυμεν, ὡς μὲν σοὶ δοκεῖ,\nμῶροι, γονεῦσι δʼ, οἵ σʼ ἔφυσαν, ἔμφρονες.\nποίοισι; μεῖνον, τίς δέ μʼ ἐκφύει βροτῶν;\nἥδʼ ἡμέρα φύσει σε καὶ διαφθερεῖ.\nὡς πάντʼ ἄγαν αἰνικτὰ κἀσαφῆ λέγεις.\nοὔκουν σὺ ταῦτʼ ἄριστος εὑρίσκειν ἔφυς;\nτοιαῦτʼ ὀνείδιζʼ, οἷς ἔμʼ εὑρήσεις μέγαν.\nαὕτη γε μέντοι σʼ ἡ τύχη διώλεσεν.\nἀλλʼ εἰ πόλιν τήνδʼ ἐξέσωσʼ, οὔ μοι μέλει.\nἄπειμι τοίνυν· καὶ σύ, παῖ, κόμιζέ με.\nκομιζέτω δῆθʼ· ὡς παρὼν σύ γʼ ἐμποδὼν\nὀχλεῖς, συθείς τʼ ἂν οὐκ ἂν ἀλγύνοις πλέον.\nεἰπὼν ἄπειμʼ ὧν οὕνεκʼ, ἦλθον, οὐ τὸ σὸν\nδείσας πρόσωπον· οὐ γὰρ ἔσθʼ ὅπου μʼ ὀλεῖς.\nλέγω δέ σοι· τὸν ἄνδρα τοῦτον, ὃν πάλαι\nζητεῖς ἀπειλῶν κἀνακηρύσσων φόνον\nτὸν Λαΐειον, οὗτός ἐστιν ἐνθάδε,\nξένος λόγῳ μέτοικος, εἶτα δʼ ἐγγενὴς\nφανήσεται Θηβαῖος, οὐδʼ ἡσθήσεται\nτῇ ξυμφορᾷ· τυφλὸς γὰρ ἐκ δεδορκότος\nκαὶ πτωχὸς ἀντὶ πλουσίου ξένην ἔπι\nσκήπτρῳ προδεικνὺς γαῖαν ἐμπορεύσεται.\nφανήσεται δὲ παισὶ τοῖς αὑτοῦ ξυνὼν\nἀδελφὸς αὑτὸς καὶ πατήρ, κἀξ ἧς ἔφυ\nγυναικὸς υἱὸς καὶ πόσις, καὶ τοῦ πατρὸς\nὁμόσπορός τε καὶ φονεύς. καὶ ταῦτʼ ἰὼν\nεἴσω λογίζου· κἂν λάβῃς ἐψευσμένον,\nφάσκειν ἔμʼ ἤδη μαντικῇ μηδὲν φρονεῖν.\nτίς ὅντινʼ ἁ θεσπιέπεια Δελφὶς εἶπε πέτρα\nἄρρητʼ ἀρρήτων τελέσαντα φοινίαισι χερσίν;\nὥρα νιν ἀελλάδων\nἵππων σθεναρώτερον\nφυγᾷ πόδα νωμᾶν.\nἔνοπλος γὰρ ἐπʼ αὐτὸν ἐπενθρῴσκει\nπυρὶ καὶ στεροπαῖς ὁ Διὸς γενέτας,\nδειναὶ δʼ ἅμʼ ἕπονται\nκῆρες ἀναπλάκητοι\nἔλαμψε γὰρ τοῦ νιφόεντος ἀρτίως φανεῖσα\nφάμα Παρνασοῦ τὸν ἄδηλον ἄνδρα πάντʼ ἰχνεύειν.\nφοιτᾷ γὰρ ὑπʼ ἀγρίαν\nὕλαν ἀνά τʼ ἄντρα καὶ\nπέτρας ἰσόταυρος\nμέλεος μελέῳ ποδὶ χηρεύων,\nτὰ μεσόμφαλα γᾶς ἀπονοσφίζων\nμαντεῖα· τὰ δʼ ἀεὶ\nζῶντα περιποτᾶται.\nδεινὰ μὲν οὖν, δεινὰ ταράσσει σοφὸς οἰωνοθέτας\nοὔτε δοκοῦντʼ οὔτʼ ἀποφάσκονθʼ· ὅ τι λέξω δʼ ἀπορῶ.\nπέτομαι δʼ ἐλπίσιν οὔτʼ, ἐνθάδʼ ὁρῶν οὔτʼ ὀπίσω.\nτί γὰρ ἢ Λαβδακίδαις\nἢ τῷ Πολύβου νεῖκος ἔκειτʼ, οὔτε πάροιθέν ποτʼ ἔγωγʼ\nἔμαθον, πρὸς ὅτου δὴ βασανίζων βασάνῳ\nἐπὶ τὰν ἐπίδαμον φάτιν εἶμʼ Οἰδιπόδα Λαβδακίδαις\nἐπίκουρος ἀδήλων θανάτων.\nἀλλʼ ὁ μὲν οὖν Ζεὺς ὅ τʼ Ἀπόλλων ξυνετοὶ καὶ τὰ βροτῶν\nεἰδότες· ἀνδρῶν δʼ ὅτι μάντις πλέον ἢ ʼγὼ φέρεται,\nκρίσις οὔκ ἔστιν ἀλαθής· σοφίᾳ δʼ ἂν σοφίαν\nπαραμείψειεν ἀνήρ.\nἀλλʼ οὔποτʼ ἔγωγʼ ἄν, πρὶν ἴδοιμʼ ὀρθὸν ἔπος, μεμφομένων ἂν καταφαίην.\nφανερὰ γὰρ ἐπʼ αὐτῷ, πτερόεσσʼ ἦλθε κόρα\nποτέ, καὶ σοφὸς ὤφθη βασάνῳ θʼ ἁδύπολις τῷ ἀπʼ ἐμᾶς\nφρενὸς οὔποτʼ ὀφλήσει κακίαν.\nἄνδρες πολῖται, δείνʼ ἔπη πεπυσμένος\nκατηγορεῖν μου τὸν τύραννον Οἰδίπουν,\nπάρειμʼ ἀτλητῶν. εἰ γὰρ ἐν ταῖς ξυμφοραῖς\nταῖς νῦν νομίζει πρός γʼ ἐμοῦ πεπονθέναι\nλόγοισιν εἴτʼ ἔργοισιν εἰς βλάβην φέρον,\nοὔτοι βίου μοι τοῦ μακραίωνος πόθος,\nφέροντι τήνδε βάξιν. οὐ γὰρ εἰς ἁπλοῦν\nἡ ζημία μοι τοῦ λόγου τούτου φέρει,\nἀλλʼ ἐς μέγιστον, εἰ κακὸς μὲν ἐν πόλει,\nκακὸς δὲ πρὸς σοῦ καὶ φίλων κεκλήσομαι.\nἀλλʼ ἦλθε μὲν δὴ τοῦτο τοὔνειδος τάχʼ ἂν\nὀργῇ βιασθὲν μᾶλλον ἢ γνώμῃ φρενῶν.\nτοὔπος δʼ ἐφάνθη, ταῖς ἐμαῖς γνώμαις ὅτι\nπεισθεὶς ὁ μάντις τοὺς λόγους ψευδεῖς λέγοι;\nηὐδᾶτο μὲν τάδʼ, οἶδα δʼ οὐ γνώμῃ τίνι.\nἐξ ὀμμάτων δʼ ὀρθῶν τε κἀξ ὀρθῆς φρενὸς\nκατηγορεῖτο τοὐπίκλημα τοῦτό μου;\nοὐκ οἶδʼ· ἃ γὰρ δρῶσʼ, οἱ κρατοῦντες οὐχ ὁρῶ.\nαὐτὸς δʼ ὅδʼ ἤδη δωμάτων ἔξω περᾷ.\nοὗτος σύ, πῶς δεῦρʼ ἦλθες; ἦ τοσόνδʼ ἔχεις\nτόλμης πρόσωπον ὥστε τὰς ἐμὰς στέγας\nἵκου, φονεὺς ὢν τοῦδε τἀνδρὸς ἐμφανῶς\nλῃστής τʼ ἐναργὴς τῆς ἐμῆς τυραννίδος;\nφέρʼ εἰπὲ πρὸς θεῶν, δειλίαν ἢ μωρίαν\nἰδών τινʼ ἔν μοι ταῦτʼ ἐβουλεύσω ποεῖν;\nἢ τοὔργον ὡς οὐ γνωριοῖμί σου τόδε\nδόλῳ προσέρπον ἢ οὐκ ἀλεξοίμην μαθών;\nἆρʼ οὐχὶ μῶρόν ἐστι τοὐγχείρημά σου,\nἄνευ τε πλήθους καὶ φίλων τυραννίδα\nθηρᾶν, ὃ πλήθει χρήμασίν θʼ ἁλίσκεται;\nοἶσθʼ ὡς πόησον; ἀντὶ τῶν εἰρημένων\nἴσʼ ἀντάκουσον, κᾆτα κρῖνʼ αὐτὸς μαθών.\nλέγειν σὺ δεινός, μανθάνειν δʼ ἐγὼ κακὸς\nσοῦ· δυσμενῆ γὰρ καὶ βαρύν σʼ ηὕρηκʼ ἐμοί.\nτοῦτʼ αὐτὸ νῦν μου πρῶτʼ ἄκουσον ὡς ἐρῶ.\nτοῦτʼ αὐτὸ μή μοι φράζʼ, ὅπως οὐκ εἶ κακός.\nεἴ τοι νομίζεις κτῆμα τὴν αὐθαδίαν\nεἶναί τι τοῦ νοῦ χωρίς, οὐκ ὀρθῶς φρονεῖς.\nεἴ τοι νομίζεις ἄνδρα συγγενῆ κακῶς\nδρῶν οὐχ ὑφέξειν τὴν δίκην, οὐκ εὖ φρονεῖς.\nξύμφημί σοι ταῦτʼ ἔνδικʼ εἰρῆσθαι· τὸ δὲ\nπάθημʼ ὁποῖον φὴς παθεῖν, δίδασκέ με.\nἔπειθες ἢ οὐκ ἔπειθες, ὡς χρείη μʼ ἐπὶ\nτὸν σεμνόμαντιν ἄνδρα πέμψασθαί τινα;\nκαὶ νῦν ἔθʼ αὑτός εἰμι τῷ βουλεύματι.\nπόσον τινʼ ἤδη δῆθʼ ὁ Λάϊος χρόνον\nδέδρακε ποῖον ἔργον; οὐ γὰρ ἐννοῶ.\nἄφαντος ἔρρει θανασίμῳ χειρώματι;\nμακροὶ παλαιοί τʼ ἂν μετρηθεῖεν χρόνοι.\nτότʼ οὖν ὁ μάντις οὗτος ἦν ἐν τῇ τέχνῃ;\nσοφός γʼ ὁμοίως κἀξ ἴσου τιμώμενος.\nἐμνήσατʼ οὖν ἐμοῦ τι τῷ τότʼ ἐν χρόνῳ;\nοὔκουν ἐμοῦ γʼ ἑστῶτος οὐδαμοῦ πέλας.\nἀλλʼ οὐκ ἔρευναν τοῦ κτανόντος ἔσχετε;\nπαρέσχομεν, πῶς δʼ οὐχί; κοὐκ ἠκούσαμεν.\nπῶς οὖν τόθʼ οὗτος ὁ σοφὸς οὐκ ηὔδα τάδε;\nοὐκ οἶδʼ· ἐφʼ οἷς γὰρ μὴ φρονῶ σιγᾶν φιλῶ.\nτοσόνδε γʼ οἶσθα καὶ λέγοις ἂν εὖ φρονῶν.\nποῖον τόδʼ; εἰ γὰρ οἶδά γʼ, οὐκ ἀρνήσομαι.\nὁθούνεκʼ, εἰ μὴ σοὶ ξυνῆλθε, τάσδʼ ἐμὰς\nοὐκ ἄν ποτʼ εἶπε Λαΐου διαφθοράς.\nεἰ μὲν λέγει τάδʼ, αὐτὸς οἶσθʼ· ἐγὼ δὲ σοῦ\nμαθεῖν δικαιῶ ταὔθʼ ἅπερ κἀμοῦ σὺ νῦν.\nἐκμάνθανʼ· οὐ γὰρ δὴ φονεὺς ἁλώσομαι.\nτί δῆτʼ; ἀδελφὴν τὴν ἐμὴν γήμας ἔχεις;\nἄρνησις οὐκ ἔνεστιν ὧν ἀνιστορεῖς.\nἄρχεις δʼ ἐκείνῃ ταὐτὰ γῆς ἴσον νέμων;\nἃν ᾖ θέλουσα πάντʼ ἐμοῦ κομίζεται.\nοὔκουν ἰσοῦμαι σφῷν ἐγὼ δυοῖν τρίτος;\nἐνταῦθα γὰρ δὴ καὶ κακὸς φαίνει φίλος.\nοὔκ, εἰ διδοίης γʼ ὡς ἐγὼ σαυτῷ λόγον.\nσκέψαι δὲ τοῦτο πρῶτον, εἴ τινʼ ἂν δοκεῖς\nἄρχειν ἑλέσθαι ξὺν φόβοισι μᾶλλον ἢ\nἄτρεστον εὕδοντʼ, εἰ τά γʼ αὔθʼ ἕξει κράτη.\nἐγὼ μὲν οὖν οὔτʼ αὐτὸς ἱμείρων ἔφυν\nτύραννος εἶναι μᾶλλον ἢ τύραννα δρᾶν,\nοὔτʼ ἄλλος ὅστις σωφρονεῖν ἐπίσταται.\nνῦν μὲν γὰρ ἐκ σοῦ πάντʼ ἄνευ φόβου φέρω,\nεἰ δʼ αὐτὸς ἦρχον, πολλὰ κἂν ἄκων ἔδρων.\nπῶς δῆτʼ ἐμοὶ τυραννὶς ἡδίων ἔχειν\nἀρχῆς ἀλύπου καὶ δυναστείας ἔφυ;\nοὔπω τοσοῦτον ἠπατημένος κυρῶ\nὥστʼ ἄλλα χρῄζειν ἢ τὰ σὺν κέρδει καλά.\nνῦν πᾶσι χαίρω, νῦν με πᾶς ἀσπάζεται,\nνῦν οἱ σέθεν χρῄζοντες ἐκκαλοῦσί με·\nτὸ γὰρ τυχεῖν αὐτοῖσι πᾶν ἐνταῦθʼ ἔνι.\nπῶς δῆτʼ ἐγὼ κεῖνʼ ἂν λάβοιμʼ ἀφεὶς τάδε;\nοὐκ ἂν γένοιτο νοῦς κακὸς καλῶς φρονῶν.\nἀλλʼ οὔτʼ ἐραστὴς τῆσδε τῆς γνώμης ἔφυν\nοὔτʼ ἂν μετʼ ἄλλου δρῶντος ἂν τλαίην ποτέ.\nκαὶ τῶνδʼ ἔλεγχον τοῦτο μὲν Πυθώδʼ ἰὼν\nπεύθου τὰ χρησθέντʼ εἰ σαφῶς ἤγγειλά σοι·\nτοῦτʼ ἄλλʼ, ἐάν με τῷ τερασκόπῳ λάβῃς\nκοινῇ τι βουλεύσαντα, μή μʼ ἁπλῇ κτάνῃς\nψήφῳ, διπλῇ δέ, τῇ τʼ ἐμῇ καὶ σῇ, λαβών·\nγνώμῃ δʼ ἀδήλῳ μή με χωρὶς αἰτιῶ.\nοὐ γὰρ δίκαιον οὔτε τοὺς κακοὺς μάτην\nχρηστοὺς νομίζειν οὔτε τοὺς χρηστοὺς κακούς.\nφίλον γὰρ ἐσθλὸν ἐκβαλεῖν ἴσον λέγω\nκαὶ τὸν παρʼ αὑτῷ βίοτον, ὃν πλεῖστον, φιλεῖ.\nἀλλʼ ἐν χρόνῳ γνώσει τάδʼ ἀσφαλῶς, ἐπεὶ\nχρόνος δίκαιον ἄνδρα δείκνυσιν μόνος·\nκακὸν δὲ κἂν ἐν ἡμέρᾳ γνοίης μιᾷ.\nκαλῶς ἔλεξεν εὐλαβουμένῳ πεσεῖν,\nἄναξ· φρονεῖν γὰρ οἱ ταχεῖς οὐκ ἀσφαλεῖς.\nὅταν ταχύς τις οὑπιβουλεύων λάθρᾳ\nχωρῇ, ταχὺν δεῖ κἀμὲ βουλεύειν πάλιν·\nεἰ δʼ ἡσυχάζων προσμενῶ, τὰ τοῦδε μὲν\nπεπραγμένʼ ἔσται, τἀμὰ δʼ ἡμαρτημένα.\nτί δῆτα χρῄζεις; ἦ με γῆς ἔξω βαλεῖν;\nἥκιστα· θνῄσκειν, οὐ φυγεῖν σε βούλομαι.\nὡς ἂν προδείξῃς οἷόν ἐστι τὸ φθονεῖν.\nὡς οὐχ ὑπείξων οὐδὲ πιστεύσων λέγεις;\n\nοὐ γὰρ φρονοῦντά σʼ εὖ βλέπω.\nτὸ γοῦν ἐμόν.\nἀλλʼ ἐξ ἴσου δεῖ κἀμόν.\nἀλλʼ ἔφυς κακός.\nεἰ δὲ ξυνίης μηδέν;\nἀρκτέον γʼ ὅμως.\nοὔτοι κακῶς γʼ ἄρχοντος.\nὦ πόλις πόλις.\nκἀμοὶ πόλεως μέτεστιν, οὐχί σοι μόνῳ.\nπαύσασθʼ, ἄνακτες· καιρίαν δʼ ὑμῖν ὁρῶ\nτήνδʼ ἐκ δόμων στείχουσαν Ἰοκάστην, μεθʼ ἧς\nτὸ νῦν παρεστὸς νεῖκος εὖ θέσθαι χρεών.\nτί τὴν ἄβουλον, ὦ ταλαίπωροι, στάσιν\nγλώσσης ἐπήρασθʼ οὐδʼ ἐπαισχύνεσθε γῆς\nοὕτω νοσούσης ἴδια κινοῦντες κακά;\nοὐκ εἶ σύ τʼ οἴκους σύ τε, Κρέων, κατὰ στέγας,\nκαὶ μὴ τὸ μηδὲν ἄλγος εἰς μέγʼ οἴσετε;\nὅμαιμε, δεινά μʼ Οἰδίπους ὁ σὸς πόσις\nδρᾶσαι δικαιοῖ δυοῖν ἀποκρίνας κακοῖν\nἢ γῆς ἀπῶσαι πατρίδος ἢ κτεῖναι λαβών.\nξύμφημι· δρῶντα γάρ νιν, ὦ γύναι, κακῶς\nεἴληφα τοὐμὸν σῶμα σὺν τέχνῃ κακῇ.\nμή νυν ὀναίμην, ἀλλʼ ἀραῖος, εἴ σέ τι\nδέδρακʼ, ὀλοίμην, ὧν ἐπαιτιᾷ με δρᾶν.\nὦ πρὸς θεῶν πίστευσον, Οἰδίπους, τάδε,\nμάλιστα μὲν τόνδʼ ὅρκον αἰδεσθεὶς θεῶν,\nἔπειτα κἀμὲ τούσδε θʼ οἳ πάρεισί σοι.\nπιθοῦ θελήσας φρονήσας τʼ, ἄναξ, λίσσομαι.\nτί σοι θέλεις δῆτʼ εἰκάθω;\nτὸν οὔτε πρὶν νήπιον νῦν τʼ ἐν ὅρκῳ μέγαν καταίδεσαι.\nοἶσθʼ οὖν ἃ χρῄζεις;\nοἶδα.\nφράζε δὴ τί φής.\nτὸν ἐναγῆ φίλον μήποτʼ ἐν αἰτίᾳ\nσὺν ἀφανεῖ λόγῳ σʼ ἄτιμον βαλεῖν.\nεὖ νυν ἐπίστω, ταῦθʼ ὅταν ζητῇς, ἐμοὶ\nζητῶν ὄλεθρον ἢ φυγὴν ἐκ τῆσδε γῆς.\nοὐ τὸν πάντων θεῶν θεὸν πρόμον\nἍλιον· ἐπεὶ ἄθεος ἄφιλος ὅ τι πύματον\nὀλοίμαν, φρόνησιν εἰ τάνδʼ ἔχω.\nἀλλά μοι δυσμόρῳ γᾶ φθινὰς\nτρύχει ψυχάν, τάδʼ εἰ κακοῖς κακὰ\nπροσάψει τοῖς πάλαι τὰ πρὸς σφῷν.\nὁ δʼ οὖν ἴτω, κεἰ χρή με παντελῶς θανεῖν\nἢ γῆς ἄτιμον τῆσδʼ ἀπωσθῆναι βίᾳ.\nτὸ γὰρ σόν, οὐ τὸ τοῦδʼ, ἐποικτίρω στόμα\nἐλεινόν· οὗτος δʼ ἔνθʼ ἂν ᾖ στυγήσεται.\nστυγνὸς μὲν εἴκων δῆλος εἶ, βαρὺς δʼ, ὅταν\nθυμοῦ περάσῃς· αἱ δὲ τοιαῦται φύσεις\nαὑταῖς δικαίως εἰσὶν ἄλγισται φέρειν.\nοὔκουν μʼ ἐάσεις κἀκτὸς εἶ;\nπορεύσομαι,\nσοῦ μὲν τυχὼν ἀγνῶτος, ἐν δὲ τοῖσδʼ ἴσος.\nγύναι, τί μέλλεις κομίζειν δόμων τόνδʼ ἔσω;\nμαθοῦσά γʼ ἥτις ἡ τύχη.\nδόκησις ἀγνὼς λόγων ἦλθε, δάπτει δὲ καὶ τὸ μὴ ʼνʼδικον.\nἀμφοῖν ἀπʼ αὐτοῖν;\nναίχι.\nκαὶ τίς ἦν λόγος;\nἅλις ἔμοιγʼ, ἅλις, γᾶς προπονουμένας,\nφαίνεται ἔνθʼ ἔληξεν αὐτοῦ μένειν.\nὁρᾷς ἵνʼ ἥκεις, ἀγαθὸς ὢν γνώμην ἀνήρ,\nτοὐμὸν παριεὶς καὶ καταμβλύνων κέαρ;\nὦναξ, εἶπον μὲν οὐχ ἅπαξ μόνον,\nἴσθι δὲ παραφρόνιμον, ἄπορον ἐπὶ φρόνιμα\nπεφάνθαι μʼ ἄν, εἴ σʼ ἐνοσφιζόμαν,\nὅς τʼ ἐμὰν γᾶν φίλαν ἐν πόνοις\nἀλύουσαν κατʼ ὀρθὸν οὔρισας,\nτανῦν τʼ εὔπομπος, ἂν γένοιο.\nπρὸς θεῶν δίδαξον κἄμʼ, ἄναξ, ὅτου ποτὲ\nμῆνιν τοσήνδε πράγματος στήσας ἔχεις.\nἐρῶ· σὲ γὰρ τῶνδʼ ἐς πλέον, γύναι, σέβω·\nΚρέοντος, οἷά μοι βεβουλευκὼς ἔχει.\nλέγʼ, εἰ σαφῶς τὸ νεῖκος ἐγκαλῶν ἐρεῖς.\nφονέα με φησὶ Λαΐου καθεστάναι.\nαὐτὸς ξυνειδὼς ἢ μαθὼν ἄλλου πάρα;\nμάντιν μὲν οὖν κακοῦργον εἰσπέμψας, ἐπεὶ\nτό γʼ εἰς ἑαυτὸν πᾶν ἐλευθεροῖ στόμα.\nσύ νυν ἀφεὶς σεαυτὸν ὧν λέγεις πέρι\nἐμοῦ ʼπάκουσον, καὶ μάθʼ οὕνεκʼ ἐστί σοι\nβρότειον οὐδὲν μαντικῆς ἔχον τέχνης.\nφανῶ δέ σοι σημεῖα τῶνδε σύντομα.\nχρησμὸς γὰρ ἦλθε Λαΐῳ ποτʼ, οὐκ ἐρῶ\nΦοίβου γʼ ἄπʼ αὐτοῦ, τῶν δʼ ὑπηρετῶν ἄπο,\nὡς αὐτὸν ἕξοι μοῖρα πρὸς παιδὸς θανεῖν,\nὅστις γένοιτʼ ἐμοῦ τε κἀκείνου πάρα.\nκαὶ τὸν μέν, ὥσπερ γʼ ἡ φάτις, ξένοι ποτὲ\nλῃσταὶ φονεύουσʼ ἐν τριπλαῖς ἁμαξιτοῖς·\nπαιδὸς δὲ βλάστας οὐ διέσχον ἡμέραι\nτρεῖς, καί νιν ἄρθρα κεῖνος ἐνζεύξας ποδοῖν\nἔρριψεν ἄλλων χερσὶν ἄβατον εἰς ὄρος.\nκἀνταῦθʼ Ἀπόλλων οὔτʼ ἐκεῖνον ἤνυσεν\nφονέα γενέσθαι πατρὸς οὔτε Λάϊον\nτὸ δεινὸν οὑφοβεῖτο πρὸς παιδὸς θανεῖν.\nτοιαῦτα φῆμαι μαντικαὶ διώρισαν,\nὧν ἐντρέπου σὺ μηδέν· ὧν γὰρ ἂν θεὸς\nχρείαν ἐρευνᾷ, ῥᾳδίως αὐτὸς φανεῖ.\nοἷόν μʼ ἀκούσαντʼ ἀρτίως ἔχει, γύναι,\nψυχῆς πλάνημα κἀνακίνησις φρενῶν.\nποίας μερίμνης τοῦθʼ ὑποστραφεὶς λέγεις;\nἔδοξʼ ἀκοῦσαι σοῦ τόδʼ, ὡς ὁ Λάϊος\nκατασφαγείη πρὸς τριπλαῖς ἁμαξιτοῖς.\nηὐδᾶτο γὰρ ταῦτʼ οὐδέ πω λήξαντʼ ἔχει.\nκαὶ ποῦ ʼσθʼ ὁ χῶρος οὗτος οὗ τόδʼ ἦν πάθος;\nΦωκὶς μὲν ἡ γῆ κλῄζεται, σχιστὴ δʼ ὁδὸς\nἐς ταὐτὸ Δελφῶν κἀπὸ Δαυλίας ἄγει.\nκαὶ τίς χρόνος τοῖσδʼ ἐστὶν οὑξεληλυθώς;\nσχεδόν τι πρόσθεν ἢ σὺ τῆσδʼ ἔχων χθονὸς\nἀρχὴν ἐφαίνου, τοῦτʼ ἐκηρύχθη πόλει.\nὦ Ζεῦ, τί μου δρᾶσαι βεβούλευσαι πέρι;\nτί δʼ ἐστί σοι τοῦτʼ, Οἰδίπους, ἐνθύμιον;\nμήπω μʼ ἐρώτα· τὸν δὲ Λάϊον φύσιν\nτίνʼ ἦλθε φράζε, τίνα δʼ ἀκμὴν ἥβης ἔχων.\nμέγας, χνοάζων ἄρτι λευκανθὲς κάρα,\nμορφῆς δὲ τῆς σῆς οὐκ ἀπεστάτει πολύ.\nοἴμοι τάλας· ἔοικʼ ἐμαυτὸν εἰς ἀρὰς\nδεινὰς προβάλλων ἀρτίως οὐκ εἰδέναι.\nπῶς φῄς; ὀκνῶ τοι πρός σʼ ἀποσκοποῦσʼ, ἄναξ.\nδεινῶς ἀθυμῶ μὴ βλέπων ὁ μάντις ᾖ·\nδείξεις δὲ μᾶλλον, ἢν ἓν ἐξείπῃς ἔτι.\nκαὶ μὴν ὀκνῶ μέν, ἃ δʼ ἂν ἔρῃ μαθοῦσʼ ἐρῶ.\nπότερον ἐχώρει βαιὸς ἢ πολλοὺς ἔχων\nἄνδρας λοχίτας, οἷʼ ἀνὴρ ἀρχηγέτης;\nπέντʼ ἦσαν οἱ ξύμπαντες, ἐν δʼ αὐτοῖσιν ἦν .\nκῆρυξ· ἀπήνη δʼ ἦγε Λάϊον μία.\nαἰαῖ, τάδʼ ἤδη διαφανῆ. τίς ἦν ποτε\nὁ τούσδε λέξας τοὺς λόγους ὑμῖν, γύναι;\nοἰκεύς τις, ὅσπερ ἵκετʼ ἐκσωθεὶς μόνος.\nἦ κἀν δόμοισι τυγχάνει τανῦν παρών;\nοὐ δῆτʼ· ἀφʼ οὗ γὰρ κεῖθεν ἦλθε καὶ κράτη\nσέ τʼ εἶδʼ ἔχοντα Λάϊόν τʼ ὀλωλότα,\nἐξικέτευσε τῆς ἐμῆς χειρὸς θιγὼν\nἀγρούς σφε πέμψαι κἀπὶ ποιμνίων νομάς,\nὡς πλεῖστον εἴη τοῦδʼ ἄποπτος ἄστεως.\nκἄπεμψʼ ἐγώ νιν· ἄξιος γὰρ οἷʼ ἀνὴρ\nδοῦλος φέρειν ἦν τῆσδε καὶ μείζω χάριν.\nπῶς ἂν μόλοι δῆθʼ ἡμὶν ἐν τάχει πάλιν;\nπάρεστιν· ἀλλὰ πρὸς τί τοῦτʼ ἐφίεσαι;\nδέδοικʼ ἐμαυτόν, ὦ γύναι, μὴ πόλλʼ ἄγαν\nεἰρημένʼ ᾖ μοι διʼ ἅ νιν εἰσιδεῖν θέλω.\nἀλλʼ ἵξεται μέν· ἀξία δέ που μαθεῖν\nκἀγὼ τά γʼ ἐν σοὶ δυσφόρως ἔχοντʼ, ἄναξ.\nκοὐ μὴ στερηθῇς γʼ, ἐς τοσοῦτον ἐλπίδων\nἐμοῦ βεβῶτος. τῷ γὰρ ἂν καὶ μείζονι\nλέξαιμʼ ἂν ἢ σοί, διὰ τύχης τοιᾶσδʼ ἰών;\nἐμοὶ πατὴρ μὲν Πόλυβος ἦν Κορίνθιος,\nμήτηρ δὲ Μερόπη Δωρίς. ἠγόμην δʼ ἀνὴρ\nἀστῶν μέγιστος τῶν ἐκεῖ, πρίν μοι τύχη\nτοιάδʼ ἐπέστη, θαυμάσαι μὲν ἀξία,\nσπουδῆς γε μέντοι τῆς ἐμῆς οὐκ ἀξία.\nἀνὴρ γὰρ ἐν δείπνοις μʼ ὑπερπλησθεὶς μέθῃ\nκαλεῖ παρʼ οἴνῳ, πλαστὸς ὡς εἴην πατρί.\nκἀγὼ βαρυνθεὶς τὴν μὲν οὖσαν ἡμέραν\nμόλις κατέσχον, θἀτέρᾳ δʼ ἰὼν πέλας\nμητρὸς πατρός τʼ ἤλεγχον· οἱ δὲ δυσφόρως\nτοὔνειδος ἦγον τῷ μεθέντι τὸν λόγον.\nκἀγὼ τὰ μὲν κείνοιν ἐτερπόμην, ὅμως δʼ\nἔκνιζέ μʼ ἀεὶ τοῦθʼ· ὑφεῖρπε γὰρ πολύ.\nλάθρᾳ δὲ μητρὸς καὶ πατρὸς πορεύομαι\nΠυθώδε, καί μʼ ὁ Φοῖβος ὧν μὲν ἱκόμην\nἄτιμον ἐξέπεμψεν, ἄλλα δʼ ἄθλια\nκαὶ δεινὰ καὶ δύστηνα προύφηνεν λέγων,\nὡς μητρὶ μὲν χρείη με μιχθῆναι, γένος δʼ\nἄτλητον ἀνθρώποισι δηλώσοιμʼ ὁρᾶν,\nφονεὺς δʼ ἐσοίμην τοῦ φυτεύσαντος πατρός.\nκἀγὼ ʼπακούσας ταῦτα τὴν Κορινθίαν,\nἄστροις τὸ λοιπὸν ἐκμετρούμενος, χθόνα\nἔφευγον, ἔνθα μήποτʼ ὀψοίμην κακῶν\nχρησμῶν ὀνείδη τῶν ἐμῶν τελούμενα.\nστείχων δʼ ἱκνοῦμαι τούσδε τοὺς χώρους, ἐν οἷς\nσὺ τὸν τύραννον τοῦτον ὄλλυσθαι λέγεις.\nκαί σοι, γύναι, τἀληθὲς ἐξερῶ. τριπλῆς\nὅτʼ ἦ κελεύθου τῆσδʼ ὁδοιπορῶν πέλας,\nἐνταῦθά μοι κῆρύξ τε κἀπὶ πωλικῆς\nἀνὴρ ἀπήνης ἐμβεβώς, οἷον σὺ φῇς,\nξυνηντίαζον· κἀξ ὁδοῦ μʼ ὅ θʼ ἡγεμὼν\nαὐτός θʼ ὁ πρέσβυς πρὸς βίαν ἠλαυνέτην.\nκἀγὼ τὸν ἐκτρέποντα, τὸν τροχηλάτην,\nπαίω διʼ ὀργῆς· καί μʼ ὁ πρέσβυς ὡς ὁρᾷ,\nὄχου παραστείχοντα τηρήσας, μέσον\nκάρα διπλοῖς κέντροισί μου καθίκετο.\nοὐ μὴν ἴσην γʼ ἔτισεν, ἀλλὰ συντόμως\nσκήπτρῳ τυπεὶς ἐκ τῆσδε χειρὸς ὕπτιος\nμέσης ἀπήνης εὐθὺς ἐκκυλίνδεται·\nκτείνω δὲ τοὺς ξύμπαντας. εἰ δὲ τῷ ξένῳ\nτούτῳ προσήκει Λαΐου τι συγγενές,\nτίς τοῦδέ γʼ ἀνδρός ἐστιν ἀθλιώτερος;\nτίς ἐχθροδαίμων μᾶλλον ἂν γένοιτʼ ἀνήρ;\nὃν μὴ ξένων ἔξεστι μηδʼ ἀστῶν τινι\nδόμοις δέχεσθαι μηδὲ προσφωνεῖν τινα,\nὠθεῖν δʼ ἀπʼ οἴκων. καὶ τάδʼ οὔτις ἄλλος ἦν\nἢ ʼγὼ ʼπʼ ἐμαυτῷ τάσδʼ ἀρὰς ὁ προστιθείς.\nλέχη δὲ τοῦ θανόντος ἐκ χεροῖν ἐμαῖν\nχραίνω, διʼ ὧνπερ ὤλετʼ· ἆρʼ ἔφυν κακός;\nἆρʼ οὐχὶ πᾶς ἄναγνος; εἴ με χρὴ φυγεῖν,\nκαί μοι φυγόντι μἤστι τοὺς ἐμοὺς ἰδεῖν\nμηδʼ ἐμβατεύειν πατρίδος, ἢ γάμοις με δεῖ\nμητρὸς ζυγῆναι καὶ πατέρα κατακτανεῖν\nΠόλυβον, ὃς ἐξέφυσε κἀξέθρεψέ με.\nἆρʼ οὐκ ἀπʼ ὠμοῦ ταῦτα δαίμονός τις ἂν\nκρίνων ἐπʼ ἀνδρὶ τῷδʼ ἂν ὀρθοίη λόγον;\nμὴ δῆτα, μὴ δῆτʼ, ὦ θεῶν ἁγνὸν σέβας,\nἴδοιμι ταύτην ἡμέραν, ἀλλʼ ἐκ βροτῶν\nβαίην ἄφαντος πρόσθεν ἢ τοιάνδʼ ἰδεῖν\nκηλῖδʼ ἐμαυτῷ συμφορᾶς ἀφιγμένην.\nἡμῖν μέν, ὦναξ, ταῦτʼ ὀκνήρʼ· ἕως δʼ ἂν οὖν\nπρὸς τοῦ παρόντος ἐκμάθῃς, ἔχʼ ἐλπίδα.\nκαὶ μὴν τοσοῦτόν γʼ ἐστί μοι τῆς ἐλπίδος,\nτὸν ἄνδρα τὸν βοτῆρα προσμεῖναι μόνον.\nπεφασμένου δὲ τίς ποθʼ ἡ προθυμία;\nἐγὼ διδάξω σʼ· ἢν γὰρ εὑρεθῇ λέγων\nσοὶ ταὔτʼ, ἔγωγʼ ἂν ἐκπεφευγοίην πάθος.\nποῖον δέ μου περισσὸν ἤκουσας λόγον;\nλῃστὰς ἔφασκες αὐτὸν ἄνδρας ἐννέπειν\nὥς νιν κατακτείνειαν. εἰ μὲν οὖν ἔτι\nλέξει τὸν αὐτὸν ἀριθμόν, οὐκ ἐγὼ ʼκτανον·\nοὐ γὰρ γένοιτʼ ἂν εἷς γε τοῖς πολλοῖς ἴσος·\nεἰ δʼ ἄνδρʼ ἕνʼ οἰόζωνον αὐδήσει, σαφῶς\nτοῦτʼ ἐστὶν ἤδη τοὔργον εἰς ἐμὲ ῥέπον.\nἀλλʼ ὡς φανέν γε τοὔπος ὧδʼ ἐπίστασο,\nκοὐκ ἔστιν αὐτῷ τοῦτό γʼ ἐκβαλεῖν πάλιν·\nπόλις γὰρ ἤκουσʼ, οὐκ ἐγὼ μόνη, τάδε.\nεἰ δʼ οὖν τι κἀκτρέποιτο τοῦ πρόσθεν λόγου,\nοὔτοι ποτʼ, ὦναξ, σόν γε Λαΐου φόνον\nφανεῖ δικαίως ὀρθόν, ὅν γε Λοξίας\nδιεῖπε χρῆναι παιδὸς ἐξ ἐμοῦ θανεῖν.\nκαίτοι νιν οὐ κεῖνός γʼ ὁ δύστηνός ποτε\nκατέκτανʼ, ἀλλʼ αὐτὸς πάροιθεν ὤλετο.\nὥστʼ οὐχὶ μαντείας γʼ ἂν οὔτε τῇδʼ ἐγὼ\nβλέψαιμʼ ἂν εἵνεκʼ οὔτε τῇδʼ ἂν ὕστερον.\nκαλῶς νομίζεις· ἀλλʼ ὅμως τὸν ἐργάτην\nπέμψον τινὰ στελοῦντα μηδὲ τοῦτʼ ἀφῇς.\nπέμψω ταχύνασʼ· ἀλλʼ ἴωμεν ἐς δόμους·\nοὐδὲν γὰρ ἂν πράξαιμʼ ἂν ὧν οὐ σοὶ φίλον.\nεἴ μοι ξυνείη φέροντι\nμοῖρα τὰν εὔσεπτον ἁγνείαν λόγων\nἔργων τε πάντων, ὧν νόμοι πρόκεινται\nὑψίποδες, οὐρανίαν\nδιʼ αἰθέρα τεκνωθέντες, ὧν Ὄλυμπος\nπατὴρ μόνος, οὐδέ νιν\nθνατὰ φύσις ἀνέρων\nἔτικτεν οὐδὲ μή ποτε λάθα κατακοιμάσῃ·\nμέγας ἐν τούτοις θεὸς οὐδὲ γηράσκει.\nὕβρις φυτεύει τύραννον·\nὕβρις, εἰ πολλῶν ὑπερπλησθῇ μάταν,\nἃ μὴ ʼπίκαιρα μηδὲ συμφέροντα,\nἀκρότατον εἰσαναβᾶσʼ\nαἶπος ἀπότομον ὤρουσεν εἰς ἀνάγκαν,\nἔνθʼ οὐ ποδὶ χρησίμῳ\nχρῆται. τὸ καλῶς δʼ ἔχον\nπόλει πάλαισμα μήποτε λῦσαι θεὸν αἰτοῦμαι.\nθεὸν οὐ λήξω ποτὲ προστάταν ἴσχων.\nεἰ δέ τις ὑπέροπτα χερσὶν ἢ λόγῳ πορεύεται,\nδίκας ἀφόβητος οὐδὲ δαιμόνων ἕδη σέβων,\nκακά νιν ἕλοιτο μοῖρα,\nδυσπότμου χάριν χλιδᾶς,\nεἰ μὴ τὸ κέρδος κερδανεῖ δικαίως\nκαὶ τῶν ἀσέπτων ἔρξεται\nἢ τῶν ἀθίκτων θίξεται ματᾴζων.\nτίς ἔτι ποτʼ ἐν τοῖσδʼ ἀνὴρ θεῶν βέλη\nεὔξεται ψυχᾶς ἀμύνειν;\nεἰ γὰρ αἱ τοιαίδε πράξεις τίμιαι,\nτί δεῖ με χορεύειν;\nοὐκέτι τὸν ἄθικτον εἶμι γᾶς ἐπʼ ὀμφαλὸν σέβων,\nοὐδʼ ἐς τὸν Ἀβαῖσι ναὸν οὐδὲ τὰν Ὀλυμπίαν,\nεἰ μὴ τάδε χειρόδεικτα\nπᾶσιν ἁρμόσει βροτοῖς.\nἀλλʼ, ὦ κρατύνων, εἴπερ ὄρθʼ ἀκούεις,\nΖεῦ, πάντʼ ἀνάσσων, μὴ λάθοι\nσὲ τάν τε σὰν ἀθάνατον αἰὲν ἀρχάν.\nφθίνοντα γὰρ Λαΐου παλαίφατα\nθέσφατʼ ἐξαιροῦσιν ἤδη,\nκοὐδαμοῦ τιμαῖς Ἀπόλλων ἐμφανής·\nἔρρει δὲ τὰ θεῖα.\nχώρας ἄνακτες, δόξα μοι παρεστάθη\nναοὺς ἱκέσθαι δαιμόνων, τάδʼ ἐν χεροῖν\nστέφη λαβούσῃ κἀπιθυμιάματα.\nὑψοῦ γὰρ αἴρει θυμὸν Οἰδίπους ἄγαν\nλύπαισι παντοίαισιν· οὐδʼ ὁποῖʼ ἀνὴρ\nἔννους τὰ καινὰ τοῖς πάλαι τεκμαίρεται,\nἀλλʼ ἐστὶ τοῦ λέγοντος, εἰ φόβους λέγοι.\nὅτʼ οὖν παραινοῦσʼ οὐδὲν ἐς πλέον ποιῶ,\nπρὸς σʼ, ὦ Λύκειʼ Ἄπολλον, ἄγχιστος γὰρ εἶ,\nἱκέτις ἀφῖγμαι τοῖσδε σὺν κατεύγμασιν,\nὅπως λύσιν τινʼ ἡμὶν εὐαγῆ πόρῃς·\nὡς νῦν ὀκνοῦμεν πάντες ἐκπεπληγμένον\nκεῖνον βλέποντες ὡς κυβερνήτην νεώς.\nἆρʼ ἂν παρʼ ὑμῶν, ὦ ξένοι, μάθοιμʼ ὅπου\nτὰ τοῦ τυράννου δώματʼ ἐστὶν Οἰδίπου;\nμάλιστα δʼ αὐτὸν εἴπατʼ, εἰ κάτισθʼ ὅπου.\nστέγαι μὲν αἵδε, καὐτὸς ἔνδον, ὦ ξένε·\nγυνὴ δὲ μήτηρ ἥδε τῶν κείνου τέκνων.\nἀλλʼ ὀλβία τε καὶ ξὺν ὀλβίοις ἀεὶ\nγένοιτʼ, ἐκείνου γʼ οὖσα παντελὴς δάμαρ.\nαὔτως δὲ καὶ σύ γʼ, ὦ ξένʼ· ἄξιος γὰρ εἶ\nτῆς εὐεπείας εἵνεκʼ· ἀλλὰ φράζʼ ὅτου\nχρῄζων ἀφῖξαι χὤ τι σημῆναι θέλων.\nἀγαθὰ δόμοις τε καὶ πόσει τῷ σῷ, γύναι.\nτὰ ποῖα ταῦτα; παρὰ τίνος δʼ ἀφιγμένος;\nἐκ τῆς Κορίνθου· τὸ δʼ ἔπος οὑξερῶ τάχα,\nἥδοιο μέν, πῶς δʼ οὐκ ἄν, ἀσχάλλοις δʼ ἴσως.\nτί δʼ ἔστι; ποίαν δύναμιν ὧδʼ ἔχει διπλῆν;\nτύραννον αὐτὸν οὑπιχώριοι χθονὸς\nτῆς Ἰσθμίας στήσουσιν, ὡς ηὐδᾶτʼ ἐκεῖ.\nτί δʼ; οὐχ ὁ πρέσβυς Πόλυβος ἐγκρατὴς ἔτι;\nοὐ δῆτʼ, ἐπεί νιν θάνατος ἐν τάφοις ἔχει.\nπῶς εἶπας; ἦ τέθνηκε Πόλυβος, ὦ γέρον;\nεἰ μὴ λέγω τἀληθές, ἀξιῶ θανεῖν.\nὦ πρόσπολʼ, οὐχὶ δεσπότῃ τάδʼ ὡς τάχος\nμολοῦσα λέξεις; ὦ θεῶν μαντεύματα,\nἵνʼ ἐστέ· τοῦτον Οἰδίπους πάλαι τρέμων\nτὸν ἄνδρʼ ἔφευγε μὴ κτάνοι, καὶ νῦν ὅδε\nπρὸς τῆς τύχης ὄλωλεν οὐδὲ τοῦδʼ ὕπο.\nὦ φίλτατον γυναικὸς Ἰοκάστης κάρα,\nτί μʼ ἐξεπέμψω δεῦρο τῶνδε δωμάτων;\nἄκουε τἀνδρὸς τοῦδε, καὶ σκόπει κλύων\nτὰ σέμνʼ ἵνʼ ἥκει τοῦ θεοῦ μαντεύματα.\nοὗτος δὲ τίς ποτʼ ἐστὶ καὶ τί μοι λέγει;\nἐκ τῆς Κορίνθου, πατέρα τὸν σὸν ἀγγελῶν\nὡς οὐκέτʼ ὄντα Πόλυβον, ἀλλʼ ὀλωλότα.\nτί φῄς, ξένʼ; αὐτός μοι σὺ σημάντωρ γενοῦ.\nεἰ τοῦτο πρῶτον δεῖ μʼ ἀπαγγεῖλαι σαφῶς,\nεὖ ἴσθʼ ἐκεῖνον θανάσιμον βεβηκότα.\nπότερα δόλοισιν ἢ νόσου ξυναλλαγῇ;\nσμικρὰ παλαιὰ σώματʼ εὐνάζει ῥοπή.\nνόσοις ὁ τλήμων, ὡς ἔοικεν, ἔφθιτο.\nκαὶ τῷ μακρῷ γε συμμετρούμενος χρόνῳ.\nφεῦ φεῦ, τί δῆτʼ ἄν, ὦ γύναι, σκοποῖτό τι\nτὴν Πυθόμαντιν ἑστίαν ἢ τοὺς ἄνω\nκλάζοντας ὄρνεις, ὧν ὑφηγητῶν ἐγὼ\nκτενεῖν ἔμελλον πατέρα τὸν ἐμόν; ὁ δὲ θανὼν\nκεύθει κάτω δὴ γῆς. ἐγὼ δʼ ὅδʼ ἐνθάδε\nἄψαυστος ἔγχους· εἴ τι μὴ τὠμῷ πόθῳ\nκατέφθιθʼ· οὕτω δʼ ἂν θανὼν εἴη ʼξ ἐμοῦ.\nτὰ δʼ οὖν παρόντα συλλαβὼν θεσπίσματα\nκεῖται παρʼ Ἅιδῃ Πόλυβος ἄξιʼ οὐδενός.\nοὔκουν ἐγώ σοι ταῦτα προύλεγον πάλαι;\nηὔδας· ἐγὼ δὲ τῷ φόβῳ παρηγόμην.\nμὴ νῦν ἔτʼ αὐτῶν μηδὲν ἐς θυμὸν βάλῃς.\nκαὶ πῶς τὸ μητρὸς οὐκ ὀκνεῖν λέχος με δεῖ;\nτί δʼ ἂν φοβοῖτʼ ἄνθρωπος ᾧ τὰ τῆς τύχης\nκρατεῖ, πρόνοια δʼ ἐστὶν οὐδενὸς σαφής;\nεἰκῆ κράτιστον ζῆν, ὅπως δύναιτό τις.\nσὺ δʼ εἰς τὰ μητρὸς μὴ φοβοῦ νυμφεύματα·\nπολλοὶ γὰρ ἤδη κἀν ὀνείρασιν βροτῶν\nμητρὶ ξυνηυνάσθησαν. ἀλλὰ ταῦθʼ ὅτῳ\nπαρʼ οὐδέν ἐστι, ῥᾷστα τὸν βίον φέρει.\nκαλῶς ἅπαντα ταῦτʼ ἂν ἐξείρητό σοι,\nεἰ μὴ ʼκύρει ζῶσʼ ἡ τεκοῦσα· νῦν δʼ ἐπεὶ\nζῇ, πᾶσʼ ἀνάγκη, κεἰ καλῶς λέγεις, ὀκνεῖν.\nκαὶ μὴν μέγας γʼ ὀφθαλμὸς οἱ πατρὸς τάφοι.\nμέγας, ξυνίημʼ· ἀλλὰ τῆς ζώσης φόβος.\nποίας δὲ καὶ γυναικὸς ἐκφοβεῖσθʼ ὕπερ;\nΜερόπης, γεραιέ, Πόλυβος ἧς ᾤκει μέτα.\nτί δʼ ἔστʼ ἐκείνης ὑμὶν ἐς φόβον φέρον;\nθεήλατον μάντευμα δεινόν, ὦ ξένε.\nἦ ῥητόν; ἢ οὐχὶ θεμιτὸν ἄλλον εἰδέναι;\nμάλιστά γʼ· εἶπε γάρ με Λοξίας ποτὲ\nχρῆναι μιγῆναι μητρὶ τἠμαυτοῦ τό τε\nπατρῷον αἷμα χερσὶ ταῖς ἐμαῖς ἑλεῖν.\nὧν οὕνεχʼ ἡ Κόρινθος ἐξ ἐμοῦ πάλαι\nμακρὰν ἀπῳκεῖτʼ· εὐτυχῶς μέν, ἀλλʼ ὅμως\nτὰ τῶν τεκόντων ὄμμαθʼ ἥδιστον βλέπειν.\nἦ γὰρ τάδʼ ὀκνῶν κεῖθεν ἦσθʼ ἀπόπτολις;\nπατρός τε χρῄζων μὴ φονεὺς εἶναι, γέρον.\nτί δῆτʼ ἐγὼ οὐχὶ τοῦδε τοῦ φόβου σʼ, ἄναξ,\nἐπείπερ εὔνους ἦλθον, ἐξελυσάμην;\nκαὶ μὴν χάριν γʼ ἂν ἀξίαν λάβοις ἐμοῦ.\nκαὶ μὴν μάλιστα τοῦτʼ ἀφικόμην, ὅπως\nσοῦ πρὸς δόμους ἐλθόντος εὖ πράξαιμί τι.\nἀλλʼ οὔποτʼ εἶμι τοῖς φυτεύσασίν γʼ ὅμοῦ.\nὦ παῖ, καλῶς εἶ δῆλος οὐκ εἰδὼς τί δρᾷς.\nπῶς, ὦ γεραιέ; πρὸς θεῶν δίδασκέ με.\nεἰ τῶνδε φεύγεις οὕνεκʼ εἰς οἴκους μολεῖν.\nταρβῶν γε μή μοι Φοῖβος ἐξέλθῃ σαφής.\nἦ μὴ μίασμα τῶν φυτευσάντων λάβῃς;\nτοῦτʼ αὐτό, πρέσβυ, τοῦτό μʼ εἰσαεὶ φοβεῖ.\nἆρʼ οἶσθα δῆτα πρὸς δίκης οὐδὲν τρέμων;\nπῶς δʼ οὐχί, παῖς γʼ εἰ τῶνδε γεννητῶν ἔφυν;\nὁθούνεκʼ ἦν σοι Πόλυβος οὐδὲν ἐν γένει.\nπῶς εἶπας; οὐ γὰρ Πόλυβος ἐξέφυσέ με;\nοὐ μᾶλλον οὐδὲν τοῦδε τἀνδρός, ἀλλʼ ἴσον.\nκαὶ πῶς ὁ φύσας ἐξ ἴσου τῷ μηδενί;\nἀλλʼ οὔ σʼ ἐγείνατʼ οὔτʼ ἐκεῖνος οὔτʼ ἐγώ.\nἀλλʼ ἀντὶ τοῦ δὴ παῖδά μʼ ὠνομάζετο;\nδῶρόν ποτʼ, ἴσθι, τῶν ἐμῶν χειρῶν λαβών.\nκᾆθʼ ὧδʼ ἀπʼ ἄλλης χειρὸς ἔστερξεν μέγα;\nἡ γὰρ πρὶν αὐτὸν ἐξέπεισʼ ἀπαιδία.\nσὺ δʼ ἐμπολήσας ἢ τυχών μʼ αὐτῷ δίδως;\nεὑρὼν ναπαίαις ἐν Κιθαιρῶνος πτυχαῖς.\nὡδοιπόρεις δὲ πρὸς τί τούσδε τοὺς τόπους;\nἐνταῦθʼ ὀρείοις ποιμνίοις ἐπεστάτουν.\nποιμὴν γὰρ ἦσθα κἀπὶ θητείᾳ πλάνης;\nσοῦ τʼ, ὦ τέκνον, σωτήρ γε τῷ τότʼ ἐν χρόνῳ.\nτί δʼ ἄλγος ἴσχοντʼ ἀγκάλαις με λαμβάνεις;\nποδῶν ἂν ἄρθρα μαρτυρήσειεν τὰ σά·\nοἴμοι, τί τοῦτʼ ἀρχαῖον ἐννέπεις κακόν;\nλύω σʼ ἔχοντα διατόρους ποδοῖν ἀκμάς.\nδεινόν γʼ ὄνειδος σπαργάνων ἀνειλόμην.\nὥστʼ ὠνομάσθης ἐκ τύχης ταύτης ὃς εἶ.\nὦ πρὸς θεῶν, πρὸς μητρὸς ἢ πατρός; φράσον.\nοὐκ οἶδʼ· ὁ δοὺς δὲ ταῦτʼ ἐμοῦ λῷον φρονεῖ.\nἦ γὰρ παρʼ ἄλλου μʼ ἔλαβες οὐδʼ αὐτὸς τυχών;\nοὔκ, ἀλλὰ ποιμὴν ἄλλος ἐκδίδωσί μοι.\nτίς οὗτος; ἦ κάτοισθα δηλῶσαι λόγῳ;\nτῶν Λαΐου δήπου τις ὠνομάζετο.\nἦ τοῦ τυράννου τῆσδε γῆς πάλαι ποτέ;\nμάλιστα· τούτου τἀνδρὸς οὗτος ἦν βοτήρ.\nἦ κἄστʼ ἔτι ζῶν οὗτος, ὥστʼ ἰδεῖν ἐμέ;\nὑμεῖς γʼ ἄριστʼ εἰδεῖτʼ ἂν οὑπιχώριοι.\nἔστιν τις ὑμῶν τῶν παρεστώτων πέλας,\nὅστις κάτοιδε τὸν βοτῆρʼ ὃν ἐννέπει,\nεἴτʼ οὖν ἐπʼ ἀγρῶν εἴτε κἀνθάδʼ εἰσιδών;\nσημήναθʼ, ὡς ὁ καιρὸς ηὑρῆσθαι τάδε.\nοἶμαι μὲν οὐδένʼ ἄλλον ἢ τὸν ἐξ ἀγρῶν,\nὃν κἀμάτευες πρόσθεν εἰσιδεῖν· ἀτὰρ\nἥδʼ ἂν τάδʼ οὐχ ἥκιστʼ ἂν Ἰοκάστη λέγοι.\nγύναι, νοεῖς ἐκεῖνον, ὅντινʼ ἀρτίως\nμολεῖν ἐφιέμεσθα; τόνδʼ οὗτος λέγει;\nτί δʼ ὅντινʼ εἶπε; μηδὲν ἐντραπῇς· τὰ δὲ\nῥηθέντα βούλου μηδὲ μεμνῆσθαι μάτην.\nοὐκ ἂν γένοιτο τοῦθʼ ὅπως ἐγὼ λαβὼν\nσημεῖα τοιαῦτʼ οὐ φανῶ τοὐμὸν γένος.\nμὴ πρὸς θεῶν, εἴπερ τι τοῦ σαυτοῦ βίου\nκήδει, ματεύσῃς τοῦθʼ· ἅλις νοσοῦσʼ ἐγώ.\nθάρσει· σὺ μὲν γὰρ οὐδʼ ἐὰν τρίτης ἐγὼ\nμητρὸς φανῶ τρίδουλος, ἐκφανεῖ κακή.\nὅμως πιθοῦ μοι, λίσσομαι· μὴ δρᾶ τάδε.\nοὐκ ἂν πιθοίμην μὴ οὐ τάδʼ ἐκμαθεῖν σαφῶς.\nκαὶ μὴν φρονοῦσά γʼ εὖ τὰ λῷστά σοι λέγω.\nτὰ λῷστα τοίνυν ταῦτά μʼ ἀλγύνει πάλαι.\nὦ δύσποτμʼ, εἴθε μήποτε γνοίης ὃς εἶ.\nἄξει τις ἐλθὼν δεῦρο τὸν βοτῆρά μοι;\nταύτην δʼ ἐᾶτε πλουσίῳ χαίρειν γένει.\nἰοὺ ἰού, δύστηνε· τοῦτο γάρ σʼ ἔχω\nμόνον προσειπεῖν, ἄλλο δʼ οὔποθʼ ὕστερον.\nτί ποτε βέβηκεν, Οἰδίπους, ὑπʼ ἀγρίας\nᾄξασα λύπης ἡ γυνή; δέδοιχʼ ὅπως\nμὴ ʼκ τῆς σιωπῆς τῆσδʼ ἀναρρήξει κακά.\nὁποῖα χρῄζει ῥηγνύτω· τοὐμὸν δʼ ἐγώ,\nκεἰ σμικρόν ἐστι, σπέρμʼ ἰδεῖν βουλήσομαι.\nαὕτη δʼ ἴσως, φρονεῖ γὰρ ὡς γυνὴ μέγα,\nτὴν δυσγένειαν τὴν ἐμὴν αἰσχύνεται.\nἐγὼ δʼ ἐμαυτὸν παῖδα τῆς Τύχης νέμων\nτῆς εὖ διδούσης οὐκ ἀτιμασθήσομαι.\nτῆς γὰρ πέφυκα μητρός· οἱ δὲ συγγενεῖς\nμῆνές με μικρὸν καὶ μέγαν διώρισαν.\nτοιόσδε δʼ ἐκφὺς οὐκ ἂν ἐξέλθοιμʼ ἔτι\nποτʼ ἄλλος, ὥστε μὴ ʼκμαθεῖν τοὐμὸν γένος.\nεἴπερ ἐγὼ μάντις εἰμὶ καὶ κατὰ γνώμαν ἴδρις,\nοὐ τὸν Ὄλυμπον ἀπείρων, ὦ Κιθαιρών,\nοὐκ ἔσει τὰν αὔριον\nπανσέληνον, μὴ οὐ σέ γε καὶ πατριώταν Οἰδίπουν\nκαὶ τροφὸν καὶ ματέρʼ αὔξειν,\nκαὶ χορεύεσθαι πρὸς ἡμῶν, ὡς ἐπὶ ἦρα φέροντα τοῖς ἐμοῖς τυράννοις.\nἰήϊε Φοῖβε, σοὶ δὲ ταῦτʼ ἀρέστʼ εἴη.\nτίς σε, τέκνον, τίς σʼ ἔτικτε τᾶν μακραιώνων ἄρα\nΠανὸς ὀρεσσιβάτα πατρὸς πελασθεῖσʼ;\nἢ σέ γʼ εὐνάτειρά τις\nΛοξίου; τῷ γὰρ πλάκες ἀγρόνομοι πᾶσαι φίλαι·\nεἴθʼ ὁ Κυλλάνας ἀνάσσων,\nεἴθʼ ὁ Βακχεῖος θεὸς ναίων ἐπʼ ἄκρων ὀρέων σʼ εὕρημα δέξατʼ ἔκ του\nΝυμφᾶν Ἑλικωνίδων, αἷς πλεῖστα συμπαίζει.\nεἰ χρή τι κἀμὲ μὴ συναλλάξαντά πω,\nπρέσβεις, σταθμᾶσθαι, τὸν βοτῆρʼ ὁρᾶν δοκῶ,\nὅνπερ πάλαι ζητοῦμεν· ἔν τε γὰρ μακρῷ\nγήρᾳ ξυνᾴδει τῷδε τἀνδρὶ σύμμετρος,\nἄλλως τε τοὺς ἄγοντας ὥσπερ οἰκέτας\nἔγνωκʼ ἐμαυτοῦ· τῇ δʼ ἐπιστήμῃ σύ μου\nπρούχοις τάχʼ ἄν που, τὸν βοτῆρʼ ἰδὼν πάρος.\nἔγνωκα γάρ, σάφʼ ἴσθι· Λαΐου γὰρ ἦν\nεἴπερ τις ἄλλος πιστὸς ὡς νομεὺς ἀνήρ.\nσὲ πρῶτʼ ἐρωτῶ, τὸν Κορίνθιον ξένον, ἦ τόνδε φράζεις;\nτοῦτον, ὅνπερ εἰσορᾷς.\nοὗτος σύ, πρέσβυ, δεῦρό μοι φώνει βλέπων\nὅσʼ ἄν σʼ ἐρωτῶ. Λαΐου ποτʼ ἦσθα σύ;\nἦ δοῦλος οὐκ ὠνητός, ἀλλʼ οἴκοι τραφείς.\nἔργον μεριμνῶν ποῖον ἢ βίον τινά;\nποίμναις τὰ πλεῖστα τοῦ βίου συνειπόμην.\nχώροις μάλιστα πρὸς τίσι ξύναυλος ὤν;\nἦν μὲν Κιθαιρών, ἦν δὲ πρόσχωρος τόπος.\nτὸν ἄνδρα τόνδʼ οὖν οἶσθα τῇδέ που μαθών;\nτί χρῆμα δρῶντα; ποῖον ἄνδρα καὶ λέγεις;\nτόνδʼ ὃς πάρεστιν· ἢ ξυναλλάξας τί πω;\nοὐχ ὥστε γʼ εἰπεῖν ἐν τάχει μνήμης ἄπο.\nκοὐδέν γε θαῦμα, δέσποτʼ· ἀλλʼ ἐγὼ σαφῶς\nἀγνῶτʼ ἀναμνήσω νιν. εὖ γὰρ οἶδʼ ὅτι\nκάτοιδεν, ἦμος τῷ Κιθαιρῶνος τόπῳ,\nὁ μὲν διπλοῖσι ποιμνίοις, ἐγὼ δʼ ἑνί,\nἐπλησίαζον τῷδε τἀνδρὶ τρεῖς ὅλους\nἐξ ἦρος εἰς ἀρκτοῦρον ἑκμήνους χρόνους·\nχειμῶνα δʼ ἤδη τἀμά τʼ εἰς ἔπαυλʼ ἐγὼ\nἤλαυνον οὗτός τʼ εἰς τὰ Λαΐου σταθμά.\nλέγω τι τούτων ἢ οὐ λέγω πεπραγμένον;\nλέγεις ἀληθῆ, καίπερ ἐκ μακροῦ χρόνου.\nφέρʼ εἰπὲ νῦν, τότʼ οἶσθα παῖδά μοί τινα\nδούς, ὡς ἐμαυτῷ θρέμμα θρεψαίμην ἐγώ;\nτί δʼ ἔστι; πρὸς τί τοῦτο τοὔπος ἱστορεῖς;\nὅδʼ ἐστίν, ὦ τᾶν, κεῖνος ὃς τότʼ ἦν νέος.\nοὐκ εἰς ὄλεθρον; οὐ σιωπήσας ἔσει;\nἆ, μὴ κόλαζε, πρέσβυ, τόνδʼ, ἐπεὶ τὰ σὰ\nδεῖται κολαστοῦ μᾶλλον ἢ τὰ τοῦδʼ ἔπη.\nτί δʼ, ὦ φέριστε δεσποτῶν, ἁμαρτάνω;\nοὐκ ἐννέπων τὸν παῖδʼ ὃν οὗτος ἱστορεῖ.\nλέγει γὰρ εἰδὼς οὐδέν, ἀλλʼ ἄλλως πονεῖ.\nσὺ πρὸς χάριν μὲν οὐκ ἐρεῖς, κλαίων δʼ ἐρεῖς.\nμὴ δῆτα, πρὸς θεῶν, τὸν γέροντά μʼ αἰκίσῃ.\nοὐχ ὡς τάχος τις τοῦδʼ ἀποστρέψει χέρας;\nδύστηνος, ἀντὶ τοῦ; τί προσχρῄζων μαθεῖν;\nτὸν παῖδʼ ἔδωκας τῷδʼ ὃν οὗτος ἱστορεῖ;\nἔδωκʼ· ὀλέσθαι δʼ ὤφελον τῇδʼ ἡμέρᾳ.\nἀλλʼ εἰς τόδʼ ἥξεις μὴ λέγων γε τοὔνδικον.\nπολλῷ γε μᾶλλον, ἢν φράσω, διόλλυμαι.\nἁνὴρ ὅδʼ, ὡς ἔοικεν, ἐς τριβὰς ἐλᾷ.\nοὐ δῆτʼ ἔγωγʼ, ἀλλʼ εἶπον, ὡς δοίην, πάλαι.\nπόθεν λαβών; οἰκεῖον ἢ ʼξ ἄλλου τινός;\nἐμὸν μὲν οὐκ ἔγωγʼ, ἐδεξάμην δέ του.\nτίνος πολιτῶν τῶνδε κἀκ ποίας στέγης;\nμὴ πρὸς θεῶν, μή, δέσποθʼ, ἱστόρει πλέον.\nὄλωλας, εἴ σε ταῦτʼ ἐρήσομαι πάλιν.\nτῶν Λαΐου τοίνυν τις ἦν γεννημάτων.\nἦ δοῦλος ἢ κείνου τις ἐγγενὴς γεγώς;\nοἴμοι, πρὸς αὐτῷ γʼ εἰμὶ τῷ δεινῷ λέγειν.\nκἄγωγʼ ἀκούειν· ἀλλʼ ὅμως ἀκουστέον.\nκείνου γέ τοι δὴ παῖς ἐκλῄζεθʼ· ἡ δʼ ἔσω\nκάλλιστʼ ἂν εἴποι σὴ γυνὴ τάδʼ ὡς ἔχει.\nἦ γὰρ δίδωσιν ἥδε σοι;\nμάλιστʼ, ἄναξ.\nὡς πρὸς τί χρείας;\nὡς ἀναλώσαιμί νιν.\nτεκοῦσα τλήμων;\nθεσφάτων γʼ ὄκνῳ κακῶν.\nποίων;\nκτενεῖν νιν τοὺς τεκόντας ἦν λόγος.\nπῶς δῆτʼ ἀφῆκας τῷ γέροντι τῷδε σύ;\nκατοικτίσας, ὦ δέσποθʼ, ὡς ἄλλην χθόνα\nδοκῶν ἀποίσειν, αὐτὸς ἔνθεν ἦν· ὁ δὲ\nκάκʼ εἰς μέγιστʼ ἔσωσεν. εἰ γὰρ οὗτος εἶ\nὅν φησιν οὗτος, ἴσθι δύσποτμος γεγώς.\nἰοὺ ἰού· τὰ πάντʼ ἂν ἐξήκοι σαφῆ.\nὦ φῶς, τελευταῖόν σε προσβλέψαιμι νῦν,\nὅστις πέφασμαι φύς τʼ ἀφʼ ὧν οὐ χρῆν, ξὺν οἷς τʼ\nοὐ χρῆν ὁμιλῶν, οὕς τέ μʼ οὐκ ἔδει κτανών.\nἰὼ γενεαὶ βροτῶν,\nὡς ὑμᾶς ἴσα καὶ τὸ μηδὲν ζώσας ἐναριθμῶ.\nτίς γάρ, τίς ἀνὴρ πλέον\nτᾶς εὐδαιμονίας φέρει\nἢ τοσοῦτον ὅσον δοκεῖν\nκαὶ δόξαντʼ ἀποκλῖναι;\nτὸν σόν τοι παράδειγμʼ ἔχων,\nτὸν σὸν δαίμονα, τὸν σόν, ὦ τλᾶμον Οἰδιπόδα, βροτῶν\nοὐδὲν μακαρίζω·\nὅστις καθʼ ὑπερβολὰν\nτοξεύσας ἐκράτησε τοῦ πάντʼ εὐδαίμονος ὄλβου,\nὦ Ζεῦ, κατὰ μὲν φθίσας\nτὰν γαμψώνυχα παρθένον\nχρησμῳδόν, θανάτων δʼ ἐμᾷ\nχώρᾳ πύργος ἀνέστα·\nἐξ οὗ καὶ βασιλεὺς καλεῖ\nἐμὸς καὶ τὰ μέγιστʼ ἐτιμάθης, ταῖς μεγάλαισιν ἐν\nΘήβαισιν ἀνάσσων.\nτανῦν δʼ ἀκούειν τίς ἀθλιώτερος;\nτίς ἄταις ἀγρίαις, τίς ἐν πόνοις\nξύνοικος ἀλλαγᾷ βίου;\nἰὼ κλεινὸν Οἰδίπου κάρα,\nἦ στέγας λιμὴν\nαὑτὸς ἤρκεσεν\nπαιδὶ καὶ πατρὶ θαλαμηπόλῳ πεσεῖν;\nπῶς ποτε πῶς ποθʼ αἱ πατρῷαί σʼ ἄλοκες φέρειν, τάλας,\nσῖγʼ ἐδυνάθησαν ἐς τοσόνδε;\nἐφηῦρέ σʼ ἄκονθʼ ὁ πάνθʼ ὁρῶν χρόνος,\nδικάζει τʼ ἄγαμον γάμον πάλαι\nτεκνοῦντα καὶ τεκνούμενον.\nἰώ, Λαΐειον ὦ τέκνον,\nεἴθε σʼ εἴθε σε\nμήποτʼ εἰδόμαν.\nδύρομαι γὰρ ὥσπερ ἰάλεμον χέων\nἐκ στομάτων. τὸ δʼ ὀρθὸν εἰπεῖν, ἀνέπνευσά τʼ ἐκ\nσέθεν\nκαὶ κατεκοίμασα τοὐμὸν ὄμμα.\nὦ γῆς μέγιστα τῆσδʼ ἀεὶ τιμώμενοι,\nοἷʼ, ἔργʼ ἀκούσεσθʼ, οἷα δʼ εἰσόψεσθʼ, ὅσον δʼ\nἀρεῖσθε πένθος, εἴπερ ἐγγενῶς ἔτι\nτῶν Λαβδακείων ἐντρέπεσθε δωμάτων.\nοἶμαι γὰρ οὔτʼ ἂν Ἴστρον οὔτε Φᾶσιν ἂν\nνίψαι καθαρμῷ τήνδε τὴν στέγην, ὅσα\nκεύθει, τὰ δʼ αὐτίκʼ εἰς τὸ φῶς φανεῖ κακὰ\nἑκόντα κοὐκ ἄκοντα. τῶν δὲ πημονῶν\nμάλιστα λυποῦσʼ αἳ φανῶσʼ αὐθαίρετοι.\nλείπει μὲν οὐδʼ ἃ πρόσθεν εἴδομεν τὸ μὴ οὐ\nβαρύστονʼ εἶναι· πρὸς δʼ ἐκείνοισιν τί φῄς;\nὁ μὲν τάχιστος τῶν λόγων εἰπεῖν τε καὶ\nμαθεῖν, τέθνηκε θεῖον Ἰοκάστης κάρα.\nὦ δυστάλαινα, πρὸς τίνος ποτʼ αἰτίας;\nαὐτὴ πρὸς αὑτῆς. τῶν δὲ πραχθέντων τὰ μὲν\nἄλγιστʼ ἄπεστιν· ἡ γὰρ ὄψις οὐ πάρα.\nὅμως δʼ, ὅσον γε κἀν ἐμοὶ μνήμης ἔνι,\nπεύσει τὰ κείνης ἀθλίας παθήματα.\nὅπως γὰρ ὀργῇ χρωμένη παρῆλθʼ ἔσω\nθυρῶνος, ἵετʼ εὐθὺ πρὸς τὰ νυμφικὰ\nλέχη, κόμην σπῶσʼ ἀμφιδεξίοις ἀκμαῖς.\nπύλας δʼ, ὅπως εἰσῆλθʼ, ἐπιρράξασʼ ἔσω\nκαλεῖ τὸν ἤδη Λάϊον πάλαι νεκρόν,\nμνήμην παλαιῶν σπερμάτων ἔχουσʼ, ὑφʼ ὧν\nθάνοι μὲν αὐτός, τὴν δὲ τίκτουσαν λίποι\nτοῖς οἷσιν αὐτοῦ δύστεκνον παιδουργίαν.\nγοᾶτο δʼ εὐνάς, ἔνθα δύστηνος διπλοῦς\nἐξ ἀνδρὸς ἄνδρα καὶ τέκνʼ ἐκ τέκνων τέκοι.\nχὤπως μὲν ἐκ τῶνδʼ οὐκέτʼ οἶδʼ ἀπόλλυται·\nβοῶν γὰρ εἰσέπαισεν Οἰδίπους, ὑφʼ οὗ\nοὐκ ἦν τὸ κείνης ἐκθεάσασθαι κακόν,\nἀλλʼ εἰς ἐκεῖνον περιπολοῦντʼ ἐλεύσσομεν.\nφοιτᾷ γὰρ ἡμᾶς ἔγχος ἐξαιτῶν πορεῖν,\nγυναῖκά τʼ οὐ γυναῖκα, μητρῴαν δʼ ὅπου\nκίχοι διπλῆν ἄρουραν οὗ τε καὶ τέκνων.\nλυσσῶντι δʼ αὐτῷ δαιμόνων δείκνυσί τις·\nοὐδεὶς γὰρ ἀνδρῶν, οἳ παρῆμεν ἐγγύθεν.\nδεινὸν δʼ ἀύσας ὡς ὑφηγητοῦ τινος\nπύλαις διπλαῖς ἐνήλατʼ, ἐκ δὲ πυθμένων\nἔκλινε κοῖλα κλῇθρα κἀμπίπτει στέγῃ.\nοὗ δὴ κρεμαστὴν τὴν γυναῖκʼ ἐσείδομεν,\nπλεκταῖσιν αἰώραισιν ἐμπεπλεγμένην.\nὁ δʼ ὡς ὁρᾷ νιν, δεινὰ βρυχηθεὶς τάλας\nχαλᾷ κρεμαστὴν ἀρτάνην. ἐπεὶ δὲ γῇ\nἔκειτο τλήμων, δεινὰ δʼ ἦν τἀνθένδʼ ὁρᾶν.\nἀποσπάσας γὰρ εἱμάτων χρυσηλάτους\nπερόνας ἀπʼ αὐτῆς, αἷσιν ἐξεστέλλετο,\nἄρας ἔπαισεν ἄρθρα τῶν αὑτοῦ κύκλων,\nαὐδῶν τοιαῦθʼ, ὁθούνεκʼ οὐκ ὄψοιντό νιν\nοὔθʼ οἷʼ ἔπασχεν οὔθʼ ὁποῖʼ ἔδρα κακά,\nἀλλʼ ἐν σκότῳ τὸ λοιπὸν οὓς μὲν οὐκ ἔδει\nὀψοίαθʼ, οὓς δʼ ἔχρῃζεν οὐ γνωσοίατο.\nτοιαῦτʼ ἐφυμνῶν πολλάκις τε κοὐχ ἅπαξ\nἤρασσʼ ἐπαίρων βλέφαρα. φοίνιαι δʼ ὁμοῦ\nγλῆναι γένειʼ ἔτελλον, οὐδʼ ἀνίεσαν\nφόνου μυδώσας σταγόνας, ἀλλʼ ὁμοῦ μέλας\nὄμβρος χαλάζης αἱματοῦς ἐτέγγετο.\nτάδʼ ἐκ δυοῖν ἔρρωγεν, οὐ μόνου κάτα,\nἀλλʼ ἀνδρὶ καὶ γυναικὶ συμμιγῆ κακά.\nὁ πρὶν παλαιὸς δʼ ὄλβος ἦν πάροιθε μὲν\nὄλβος δικαίως· νῦν δὲ τῇδε θἠμέρᾳ\nστεναγμός, ἄτη, θάνατος, αἰσχύνη, κακῶν\nὅσʼ ἐστὶ πάντων ὀνόματʼ, οὐδέν ἐστʼ ἀπόν.\nνῦν δʼ ἔσθʼ ὁ τλήμων ἐν τίνι σχολῇ κακοῦ;\nβοᾷ διοίγειν κλῇθρα καὶ δηλοῦν τινα\nτοῖς πᾶσι Καδμείοισι τὸν πατροκτόνον,\nτὸν μητέρʼ—αὐδῶν ἀνόσιʼ οὐδὲ ῥητά μοι,\nὡς ἐκ χθονὸς ῥίψων ἑαυτὸν οὐδʼ ἔτι\nμενῶν δόμοις ἀραῖος, ὡς ἠράσατο.\nῥώμης γε μέντοι καὶ προηγητοῦ τινος\nδεῖται· τὸ γὰρ νόσημα μεῖζον ἢ φέρειν.\nδείξει δὲ καὶ σοί· κλῇθρα γὰρ πυλῶν τάδε\nδιοίγεται· θέαμα δʼ εἰσόψει τάχα\nτοιοῦτον οἷον καὶ στυγοῦντʼ ἐποικτίσαι.\nὦ δεινὸν ἰδεῖν πάθος ἀνθρώποις,\nὦ δεινότατον πάντων ὅσʼ ἐγὼ\nπροσέκυρσʼ ἤδη. τίς σʼ, ὦ τλῆμον,\nπροσέβη μανία; τίς ὁ πηδήσας\nμείζονα δαίμων τῶν μακίστων\nπρὸς σῇ δυσδαίμονι μοίρᾳ;\nφεῦ φεῦ, δύστανʼ·\nἀλλʼ οὐδʼ ἐσιδεῖν δύναμαί σε, θέλων\nπόλλʼ ἀνερέσθαι, πολλὰ πυθέσθαι,\nπολλὰ δʼ ἀθρῆσαι·\nτοίαν φρίκην παρέχεις μοι.\nαἰαῖ αἰαῖ, δύστανος ἐγώ,\nποῖ γᾶς φέρομαι τλάμων; πᾷ μοι\nφθογγὰ διαπωτᾶται φοράδην;\nἰὼ δαῖμον, ἵνʼ ἐξήλλου.\nἐς δεινὸν οὐδʼ ἀκουστὸν οὐδʼ ἐπόψιμον.\nἰὼ σκότου\nνέφος ἐμὸν ἀπότροπον, ἐπιπλόμενον ἄφατον,\nἀδάματόν τε καὶ δυσούριστον ὄν.\nοἴμοι,\nοἴμοι μάλʼ αὖθις· οἷον εἰσέδυ μʼ ἅμα\nκέντρων τε τῶνδʼ οἴστρημα καὶ μνήμη κακῶν.\nκαὶ θαῦμά γʼ οὐδὲν ἐν τοσοῖσδε πήμασιν\nδιπλᾶ σε πενθεῖν καὶ διπλᾶ φορεῖν κακά.\nἰὼ φίλος,\nσὺ μὲν ἐμὸς ἐπίπολος ἔτι μόνιμος· ἔτι γὰρ\nὑπομένεις με τὸν τυφλὸν κηδεύων.\nφεῦ φεῦ.\nοὐ γάρ με λήθεις, ἀλλὰ γιγνώσκω σαφῶς,\nκαίπερ σκοτεινός, τήν γε σὴν αὐδὴν ὅμως.\nὦ δεινὰ δράσας, πῶς ἔτλης τοιαῦτα σὰς\nὄψεις μαρᾶναι; τίς σʼ ἐπῆρε δαιμόνων;\nἈπόλλων τάδʼ ἦν, Ἀπόλλων, φίλοι,\nὁ κακὰ κακὰ τελῶν ἐμὰ τάδʼ ἐμὰ πάθεα.\nἔπαισε δʼ αὐτόχειρ νιν οὔτις, ἀλλʼ ἐγὼ τλάμων.\nτί γὰρ ἔδει μʼ ὁρᾶν,\nὅτῳ γʼ ὁρῶντι μηδὲν ἦν ἰδεῖν γλυκύ;\nἦν τᾷδʼ ὅπωσπερ καὶ σύ φῄς.\nτί δῆτʼ ἐμοὶ βλεπτὸν ἢ\nστερκτὸν ἢ προσήγορον\nἔτʼ ἔστʼ ἀκούειν ἡδονᾷ φίλοι;\nἀπάγετʼ ἐκτόπιον ὅ τι τάχιστά με,\nἀπάγετʼ, ὦ φίλοι, τὸν μέγʼ ὀλέθριον\nτὸν καταρατότατον, ἔτι δὲ καὶ θεοῖς\nἐχθρότατον βροτῶν.\nδείλαιε τοῦ νοῦ τῆς τε συμφορᾶς ἴσον,\nὡς σʼ ἠθέλησα μηδέ γʼ ἂν γνῶναί ποτε.\nὄλοιθʼ ὅστις ἦν, ὃς ἀγρίας πέδας\nμονάδʼ ἐπιποδίας ἔλυσʼ μʼ ἀπό τε φόνου\nἔρυτο κἀνέσωσεν, οὐδὲν εἰς χάριν πράσσων.\nτότε γὰρ ἂν θανὼν\nοὐκ ἦ φίλοισιν οὐδʼ ἐμοὶ τοσόνδʼ ἄχος.\nθέλοντι κἀμοὶ τοῦτʼ ἂν ἦν.\nοὔκουν πατρός γʼ ἂν φονεὺς\nἦλθον οὐδὲ νυμφίος\nβροτοῖς ἐκλήθην ὧν ἔφυν ἄπο.\nνῦν δʼ ἄθεος μέν εἰμʼ, ἀνοσίων δὲ παῖς,\nὁμολεχὴς δʼ ἀφʼ ὧν αὐτὸς ἔφυν τάλας.\nεἰ δέ τι πρεσβύτερον ἔτι κακοῦ κακόν,\nτοῦτʼ ἔλαχʼ Οἰδίπους.\nοὐκ οἶδʼ ὅπως σε φῶ βεβουλεῦσθαι καλῶς·\nκρείσσων γὰρ ἦσθα μηκέτʼ ὢν ἢ ζῶν τυφλός.\nὡς μὲν τάδʼ οὐχ ὧδʼ ἔστʼ ἄριστʼ εἰργασμένα,\nμή μʼ ἐκδίδασκε, μηδὲ συμβούλευʼ ἔτι.\nἐγὼ γὰρ οὐκ οἶδʼ ὄμμασιν ποίοις βλέπων\nπατέρα ποτʼ ἂν προσεῖδον εἰς Ἅιδου μολὼν\nοὐδʼ αὖ τάλαιναν μητέρʼ, οἷν ἐμοὶ δυοῖν\nἔργʼ ἐστὶ κρείσσονʼ ἀγχόνης εἰργασμένα.\nἀλλʼ ἡ τέκνων δῆτʼ ὄψις ἦν ἐφίμερος,\nβλαστοῦσʼ ὅπως ἔβλαστε, προσλεύσσειν ἐμοί;\nοὐ δῆτα τοῖς γʼ ἐμοῖσιν ὀφθαλμοῖς ποτε·\nοὐδʼ ἄστυ γʼ οὐδὲ πύργος οὐδὲ δαιμόνων\nἀγάλμαθʼ ἱερά, τῶν ὁ παντλήμων ἐγὼ\nκάλλιστʼ ἀνὴρ εἷς ἔν γε ταῖς Θήβαις τραφεὶς\nἀπεστέρησʼ ἐμαυτόν, αὐτὸς ἐννέπων\nὠθεῖν ἅπαντας τὸν ἀσεβῆ, τὸν ἐκ θεῶν\nφανέντʼ ἄναγνον καὶ γένους τοῦ Λαΐου.\nτοιάνδʼ ἐγὼ κηλῖδα μηνύσας ἐμὴν\nὀρθοῖς ἔμελλον ὄμμασιν τούτους ὁρᾶν;\nἥκιστά γʼ· ἀλλʼ εἰ τῆς ἀκουούσης ἔτʼ ἦν\nπηγῆς διʼ ὤτων φραγμός, οὐκ ἂν ἐσχόμην\nτὸ μὴ ἀποκλῇσαι τοὐμὸν ἄθλιον δέμας,\nἵνʼ ἦ τυφλός τε καὶ κλύων μηδέν· τὸ γὰρ\nτὴν φροντίδʼ ἔξω τῶν κακῶν οἰκεῖν γλυκύ.\nἰὼ Κιθαιρών, τί μʼ ἐδέχου; τί μʼ οὐ λαβὼν\nἔκτεινας εὐθύς, ὡς ἔδειξα μήποτε\nἐμαυτὸν ἀνθρώποισιν ἔνθεν ἦ γεγώς;\nὦ Πόλυβε καὶ Κόρινθε καὶ τὰ πάτρια\nλόγῳ παλαιὰ δώμαθʼ, οἷον ἆρά με\nκάλλος κακῶν ὕπουλον ἐξεθρέψατε·\nνῦν γὰρ κακός τʼ ὢν κἀκ κακῶν εὑρίσκομαι.\nὦ τρεῖς κέλευθοι καὶ κεκρυμμένη νάπη\nδρυμός τε καὶ στενωπὸς ἐν τριπλαῖς ὁδοῖς,\nαἳ τοὐμὸν αἷμα τῶν ἐμῶν χειρῶν ἄπο\nἐπίετε πατρός, ἆρά μου μέμνησθʼ ἔτι\nοἷʼ ἔργα δράσας ὑμὶν εἶτα δεῦρʼ ἰὼν\nὁποῖʼ ἔπρασσον αὖθις; ᾧ γάμοι γάμοι,\nἐφύσαθʼ ἡμᾶς, καὶ φυτεύσαντες πάλιν\nἀνεῖτε ταὐτοῦ σπέρμα, κἀπεδείξατε\nπατέρας, ἀδελφούς, παῖδας, αἷμʼ ἐμφύλιον,\nνύμφας, γυναῖκας μητέρας τε, χὠπόσα\nαἴσχιστʼ ἐν ἀνθρώποισιν ἔργα γίγνεται.\nἀλλʼ οὐ γὰρ αὐδᾶν ἔσθʼ ἃ μηδὲ δρᾶν καλόν,\nὅπως τάχιστα πρὸς θεῶν ἔξω μέ που\nκαλύψατʼ ἢ φονεύσατʼ ἢ θαλάσσιον\nἐκρίψατʼ, ἔνθα μήποτʼ εἰσόψεσθʼ ἔτι.\nἴτʼ, ἀξιώσατʼ ἀνδρὸς ἀθλίου θιγεῖν.\nπίθεσθε, μὴ δείσητε· τἀμὰ γὰρ κακὰ\nοὐδεὶς οἷός τε πλὴν ἐμοῦ φέρειν βροτῶν.\nἀλλʼ ὧν ἐπαιτεῖς εἰς δέον πάρεσθʼ ὅδε\nΚρέων τὸ πράσσειν καὶ τὸ βουλεύειν, ἐπεὶ\nχώρας λέλειπται μοῦνος ἀντὶ σοῦ φύλαξ.\nοἴμοι, τί δῆτα λέξομεν πρὸς τόνδʼ ἔπος;\nτίς μοι φανεῖται πίστις ἔνδικος; τὰ γὰρ\nπάρος πρὸς αὐτὸν πάντʼ ἐφεύρημαι κακός.\nοὐχ ὡς γελαστής, Οἰδίπους, ἐλήλυθα,\nοὐδʼ ὡς ὀνειδιῶν τι τῶν πάρος κακῶν.\nἀλλʼ εἰ τὰ θνητῶν μὴ καταισχύνεσθʼ ἔτι\nγένεθλα, τὴν γοῦν πάντα βόσκουσαν φλόγα\nαἰδεῖσθʼ ἄνακτος Ἡλίου, τοιόνδʼ ἄγος\nἀκάλυπτον οὕτω δεικνύναι, τὸ μήτε γῆ\nμήτʼ ὄμβρος ἱερὸς μήτε φῶς προσδέξεται.\nἀλλʼ ὡς τάχιστʼ ἐς οἶκον ἐσκομίζετε·\nτοῖς ἐν γένει γὰρ τἀγγενῆ μάλισθʼ ὁρᾶν\nμόνοις τʼ ἀκούειν εὐσεβῶς ἔχει κακά.\nπρὸς θεῶν, ἐπείπερ ἐλπίδος μʼ ἀπέσπασας,\nἄριστος ἐλθὼν πρὸς κάκιστον ἄνδρʼ ἐμέ,\nπιθοῦ τί μοι· πρὸς σοῦ γὰρ οὐδʼ ἐμοῦ φράσω.\nκαὶ τοῦ με χρείας ὧδε λιπαρεῖς τυχεῖν;\nῥῖψόν με γῆς ἐκ τῆσδʼ ὅσον τάχισθʼ, ὅπου\nθνητῶν φανοῦμαι μηδενὸς προσήγορος.\nἔδρασʼ ἂν εὖ τοῦτʼ ἴσθʼ ἄν, εἰ μὴ τοῦ θεοῦ\nπρώτιστʼ ἔχρῃζον ἐκμαθεῖν τί πρακτέαν.\nἀλλʼ ἥ γʼ ἐκείνου πᾶσʼ ἐδηλώθη φάτις,\nτὸν πατροφόντην, τὸν ἀσεβῆ μʼ ἀπολλύναι.\nοὕτως ἐλέχθη ταῦθʼ· ὅμως δʼ ἵνʼ ἕσταμεν\nχρείας, ἄμεινον ἐκμαθεῖν τι δραστέον.\nοὕτως ἄρʼ ἀνδρὸς ἀθλίου πεύσεσθʼ ὕπερ;\nκαὶ γὰρ σὺ νῦν τἂν τῷ θεῷ πίστιν φέροις.\nκαὶ σοί γʼ ἐπισκήπτω τε καὶ προστέψομαι,\nτῆς μὲν κατʼ οἴκους αὐτὸς ὃν θέλεις τάφον\nθοῦ· καὶ γὰρ ὀρθῶς τῶν γε σῶν τελεῖς ὕπερ·\nἐμοῦ δὲ μήποτʼ ἀξιωθήτω τόδε\nπατρῷον ἄστυ ζῶντος οἰκητοῦ τυχεῖν,\nἀλλʼ ἔα με ναίειν ὄρεσιν, ἔνθα κλῄζεται\nοὑμὸς Κιθαιρὼν οὗτος, ὃν μήτηρ τέ μοι\nπατήρ τʼ ἐθέσθην ζῶντε κύριον τάφον,\nἵνʼ ἐξ ἐκείνων, οἵ μʼ ἀπωλλύτην, θάνω.\nκαίτοι τοσοῦτόν γʼ οἶδα, μήτε μʼ ἂν νόσον\nμήτʼ ἄλλο πέρσαι μηδέν· οὐ γὰρ ἄν ποτε\nθνῄσκων ἐσώθην, μὴ ʼπί τῳ δεινῷ κακῷ.\nἀλλʼ ἡ μὲν ἡμῶν μοῖρʼ, ὅποιπερ εἶσʼ, ἴτω·\nπαίδων δὲ τῶν μὲν ἀρσένων μή μοι, Κρέων,\nπροσθῇ μέριμναν· ἄνδρες εἰσίν, ὥστε μὴ\nσπάνιν ποτὲ σχεῖν, ἔνθʼ ἂν ὦσι, τοῦ βίου·\nταῖν δʼ ἀθλίαιν οἰκτραῖν τε παρθένοιν ἐμαῖν,\nαἷν οὔποθʼ ἡμὴ χωρὶς ἐστάθη βορᾶς\nτράπεζʼ ἄνευ τοῦδʼ ἀνδρός, ἀλλʼ ὅσων ἐγὼ\nψαύοιμι, πάντων τῶνδʼ ἀεὶ μετειχέτην·\nαἷν μοι μέλεσθαι· καὶ μάλιστα μὲν χεροῖν\nψαῦσαί μʼ ἔασον κἀποκλαύσασθαι κακά.\nἴθʼ ὦναξ,\nἴθʼ ὦ γονῇ γενναῖε· χερσί τἂν θιγὼν\nδοκοῖμʼ ἔχειν σφᾶς, ὥσπερ ἡνίκʼ ἔβλεπον.\nτί φημί;\nοὐ δὴ κλύω που πρὸς θεῶν τοῖν μοι φίλοιν\nδακρυρροούντοιν, καί μʼ ἐποικτίρας Κρέων\nἔπεμψέ μοι τὰ φίλτατʼ ἐκγόνοιν ἐμοῖν;\nλέγω τι;\nλέγεις· ἐγὼ γὰρ εἰμʼ ὁ πορσύνας τάδε,\nγνοὺς τὴν παροῦσαν τέρψιν, ἥ σʼ εἶχεν πάλαι.\nἀλλʼ εὐτυχοίης, καί σε τῆσδε τῆς ὁδοῦ\nδαίμων ἄμεινον ἢ ʼμὲ φρουρήσας τύχοι.\nὦ τέκνα, ποῦ ποτʼ ἐστέ; δεῦρʼ ἴτʼ, ἔλθετε\nὡς τὰς ἀδελφὰς τάσδε τὰς ἐμὰς χέρας,\nαἳ τοῦ φυτουργοῦ πατρὸς ὑμὶν ὧδʼ ὁρᾶν\nτὰ πρόσθε λαμπρὰ προυξένησαν ὄμματα·\nὃς ὑμίν, ὦ τέκνʼ, οὔθʼ ὁρῶν οὔθʼ ἱστορῶν\nπατὴρ ἐφάνθην ἔνθεν αὐτὸς ἠρόθην.\nκαὶ σφὼ δακρύω· προσβλέπειν γὰρ οὐ σθένω·\nνοούμενος τὰ λοιπὰ τοῦ πικροῦ βίου,\nοἷον βιῶναι σφὼ πρὸς ἀνθρώπων χρεών.\nποίας γὰρ ἀστῶν ἥξετʼ εἰς ὁμιλίας,\nποίας δʼ ἑορτάς, ἔνθεν οὐ κεκλαυμέναι\nπρὸς οἶκον ἵξεσθʼ ἀντὶ τῆς θεωρίας;\nἀλλʼ ἡνίκʼ ἂν δὴ πρὸς γάμων ἥκητʼ ἀκμάς,\nτίς οὗτος ἔσται, τίς παραρρίψει, τέκνα,\nτοιαῦτʼ ὀνείδη λαμβάνων, ἃ ταῖς ἐμαῖς\nγοναῖσιν ἔσται σφῷν θʼ ὁμοῦ δηλήματα;\nτί γὰρ κακῶν ἄπεστι; τὸν πατέρα πατὴρ\nὑμῶν ἔπεφνε· τὴν τεκοῦσαν ἤροσεν,\nὅθεν περ αὐτὸς ἐσπάρη, κἀκ τῶν ἴσων\nἐκτήσαθʼ ὑμᾶς, ὧνπερ αὐτὸς ἐξέφυ.\nτοιαῦτʼ ὀνειδιεῖσθε· κᾆτα τίς γαμεῖ;\nοὐκ ἔστιν οὐδείς, ὦ τέκνʼ, ἀλλὰ δηλαδὴ\nχέρσους φθαρῆναι κἀγάμους ὑμᾶς χρεών.\nὦ παῖ Μενοικέως, ἀλλʼ ἐπεὶ μόνος πατὴρ\nταύταιν λέλειψαι, νὼ γάρ, ὣ ʼφυτεύσαμεν,\nὀλώλαμεν δύʼ ὄντε, μή σφε περιίδῃς\nπτωχὰς ἀνάνδρους ἐκγενεῖς ἀλωμένας,\nμηδʼ ἐξισώσῃς τάσδε τοῖς ἐμοῖς κακοῖς.\nἀλλʼ οἴκτισόν σφας, ὧδε τηλικάσδʼ ὁρῶν\nπάντων ἐρήμους, πλὴν ὅσον τὸ σὸν μέρος.\nξύννευσον, ὦ γενναῖε, σῇ ψαύσας χερί.\nσφῷν δʼ, ὦ τέκνʼ, εἰ μὲν εἰχέτην ἤδη φρένας,\nπόλλʼ ἂν παρῄνουν· νῦν δὲ τοῦτʼ εὔχεσθέ μοι,\nοὗ καιρὸς ἐᾷ ζῆν, τοῦ βίου δὲ λῴονος\nὑμᾶς κυρῆσαι τοῦ φυτεύσαντος πατρός.\nἅλις ἵνʼ ἐξήκεις δακρύων· ἀλλʼ ἴθι στέγης ἔσω.\nπειστέον, κεἰ μηδὲν ἡδύ.\nπάντα γὰρ καιρῷ καλά.\nοἶσθʼ ἐφʼ οἷς οὖν εἶμι;\nλέξεις, καὶ τότʼ εἴσομαι κλύων.\nγῆς μʼ ὅπως πέμψεις ἄποικον.\nτοῦ θεοῦ μʼ αἰτεῖς δόσιν.\nἀλλὰ θεοῖς γʼ ἔχθιστος ἥκω.\nτοιγαροῦν τεύξει τάχα.\nφῂς τάδʼ οὖν;\nἃ μὴ φρονῶ γὰρ οὐ φιλῶ λέγειν μάτην.\nἄπαγέ νύν μʼ ἐντεῦθεν ἤδη.\nστεῖχέ νυν, τέκνων δʼ ἀφοῦ.\nμηδαμῶς ταύτας γʼ ἕλῃ μου.\nπάντα μὴ βούλου κρατεῖν·\nκαὶ γὰρ ἁκράτησας οὔ σοι τῷ βίῳ ξυνέσπετο.\nὦ πάτρας Θήβης ἔνοικοι, λεύσσετʼ, Οἰδίπους ὅδε,\nὃς τὰ κλείνʼ αἰνίγματʼ ᾔδει καὶ κράτιστος ἦν ἀνήρ,\nοὗ τίς οὐ ζήλῳ πολιτῶν ἦν τύχαις ἐπιβλέπων,\nεἰς ὅσον κλύδωνα δεινῆς συμφορᾶς ἐλήλυθεν.\nὥστε θνητὸν ὄντα κείνην τὴν τελευταίαν ἰδεῖν\nἡμέραν ἐπισκοποῦντα μηδένʼ ὀλβίζειν, πρὶν ἂν\nτέρμα τοῦ βίου περάσῃ μηδὲν ἀλγεινὸν παθών.\n"};
