var sequence = {"name":"Sophocles. Philoctetes","data":"ἀκτὴ μὲν ἥδε τῆς περιρρύτου χθονὸς\nΛήμνου, βροτοῖς ἄστιπτος οὐδʼ οἰκουμένη,\nἔνθʼ, ὦ κρατίστου πατρὸς Ἑλλήνων τραφεὶς\nἈχιλλέως παῖ Νεοπτόλεμε, τὸν Μηλιᾶ\nΠοίαντος υἱὸν ἐξέθηκʼ ἐγώ ποτε,\nταχθεὶς τόδʼ ἔρδειν τῶν ἀνασσόντων ὕπο,\nνόσῳ καταστάζοντα διαβόρῳ πόδα·\nὅτʼ οὔτε λοιβῆς ἡμὶν οὔτε θυμάτων\nπαρῆν ἑκήλοις προσθιγεῖν, ἀλλʼ ἀγρίαις\nκατεῖχʼ ἀεὶ πᾶν στρατόπεδον δυσφημίαις,\nβοῶν, στενάζων. ἀλλὰ ταῦτα μὲν τί δεῖ\nλέγειν; ἀκμὴ γὰρ οὐ μακρῶν ἡμῖν λόγων,\nμὴ καὶ μάθῃ μʼ ἥκοντα κἀκχέω τὸ πᾶν\nσόφισμα, τῷ νιν αὐτίχʼ αἱρήσειν δοκῶ.\nἀλλʼ ἔργον ἤδη σὸν τὰ λοίφʼ ὑπηρετεῖν\nσκοπεῖν θʼ ὅπου ʼστʼ ἐνταῦθα δίστομος πέτρα\nτοιάδʼ, ἵνʼ ἐν ψύχει μὲν ἡλίου διπλῆ\nπάρεστιν ἐνθάκησις, ἐν θέρει δʼ ὕπνον\nδιʼ ἀμφιτρῆτος αὐλίου πέμπει πνοή·\nβαιὸν δʼ ἔνερθεν ἐξ ἀριστερᾶς τάχʼ ἂν\nἴδοις ποτὸν κρηναῖον, εἴπερ ἐστὶ σῶν.\nἅ μοι προσελθὼν σῖγα σήμαινʼ εἴτʼ ἐκεῖ\nχῶρον τὸν αὐτὸν τόνδʼ ἔτʼ εἴτʼ ἄλλῃ κυρεῖ,\nὡς τἀπίλοιπα τῶν λόγων σὺ μὲν κλύῃς,\nἐγὼ δὲ φράζω, κοινὰ δʼ ἐξ ἀμφοῖν ἴῃ.\nἄναξ Ὀδυσσεῦ, τοὔργον οὐ μακρὰν λέγεις·\nδοκῶ γὰρ οἷον εἶπας ἄντρον εἰσορᾶν.\nἄνωθεν ἢ κάτωθεν; οὐ γὰρ ἐννοῶ.\nτόδʼ ἐξύπερθε· καὶ στίβου γʼ οὐδεὶς κτύπος.\nὅρα καθʼ ὕπνον μὴ καταυλισθεὶς κυρεῖ.\nὁρῶ κενὴν οἴκησιν ἀνθρώπων δίχα.\nοὐδʼ ἔνδον οἰκοποιός ἐστί τις τροφή;\nστιπτή γε φυλλὰς ὡς ἐναυλίζοντί τῳ.\nτὰ δʼ ἄλλʼ ἔρημα, κοὐδέν ἐσθʼ ὑπόστεγον;\nαὐτόξυλόν γʼ ἔκπωμα, φλαυρουργοῦ τινος\nτεχνήματʼ ἀνδρός, καὶ πυρεῖʼ ὁμοῦ τάδε.\nκείνου τὸ θησαύρισμα σημαίνεις τόδε.\nἰοὺ ἰού· καὶ ταῦτά γʼ ἄλλα θάλπεται\nῥάκη, βαρείας του νοσηλείας πλέα.\nἁνὴρ κατοικεῖ τούσδε τοὺς τόπους σαφῶς,\nκἄστʼ οὐχ ἑκάς που· πῶς γὰρ ἂν νοσῶν ἀνὴρ\nκῶλον παλαιᾷ κηρὶ προσβαίη μακράν;\nἀλλʼ ἢ ʼπὶ φορβῆς νόστον ἐξελήλυθεν\nἢ φύλλον εἴ τι νώδυνον κάτοιδέ που.\nτὸν οὖν παρόντα πέμψον εἰς κατασκοπήν,\nμὴ καὶ λάθῃ με προσπεσών· ὡς μᾶλλον ἂν\nἕλοιτό μʼ ἢ τοὺς πάντας Ἀργείους λαβεῖν.\nἀλλʼ ἔρχεταί τε καὶ φυλάξεται στίβος.\nσὺ δʼ, εἴ τι χρῄζεις, φράζε δευτέρῳ λόγῳ.\nἈχιλλέως παῖ, δεῖ σʼ ἐφʼ οἷς ἐλήλυθας\nγενναῖον εἶναι, μὴ μόνον τῷ σώματι,\nἀλλʼ ἤν τι καινὸν ὧν πρὶν οὐκ ἀκήκοας\nκλύῃς, ὑπουργεῖν, ὡς ὑπηρέτης πάρει.\nτί δῆτʼ ἄνωγας;\nτὴν Φιλοκτήτου σε δεῖ\nψυχὴν ὅπως δόλοισιν ἐκκλέψεις λέγων.\nὅταν σʼ ἐρωτᾷ τίς τε καὶ πόθεν πάρει,\nλέγειν, Ἀχιλλέως παῖς· τόδʼ οὐχὶ κλεπτέον·\nπλεῖς δʼ ὡς πρὸς οἶκον, ἐκλιπὼν τὸ ναυτικὸν\nστράτευμʼ Ἀχαιῶν, ἔχθος ἐχθήρας μέγα,\nοἵ σʼ ἐν λιταῖς στείλαντες ἐξ οἴκων μολεῖν,\nμόνην ἔχοντες τήνδʼ ἅλωσιν Ἰλίου,\nοὐκ ἠξίωσαν τῶν Ἀχιλλείων ὅπλων\nἐλθόντι δοῦναι κυρίως αἰτουμένῳ,\nἀλλʼ αὔτʼ Ὀδυσσεῖ παρέδοσαν· λέγων ὅσʼ ἂν\nθέλῃς καθʼ ἡμῶν ἔσχατʼ ἐσχάτων κακά.\nτούτῳ γὰρ οὐδέν μʼ ἀλγυνεῖς· εἰ δʼ ἐργάσει\nμὴ ταῦτα, λύπην πᾶσιν Ἀργείοις βαλεῖς.\nεἰ γὰρ τὰ τοῦδε τόξα μὴ ληφθήσεται,\nοὐκ ἔστι πέρσαι σοι τὸ Δαρδάνου πέδον.\nὡς δʼ ἔστʼ ἐμοὶ μὲν οὐχί, σοὶ δʼ ὁμιλία\nπρὸς τόνδε πιστὴ καὶ βέβαιος, ἔκμαθε.\nσὺ μὲν πέπλευκας οὔτʼ ἔνορκος οὐδενὶ\nοὔτʼ ἐξ ἀνάγκης οὔτε τοῦ πρώτου στόλου·\nἐμοὶ δὲ τούτων οὐδέν ἐστʼ ἀρνήσιμον.\nὥστʼ εἴ με τόξων ἐγκρατὴς αἰσθήσεται,\nὄλωλα καὶ σὲ προσδιαφθερῶ ξυνών.\nἀλλʼ αὐτὸ τοῦτο δεῖ σοφισθῆναι, κλοπεὺς\nὅπως γενήσει τῶν ἀνικήτων ὅπλων.\nἔξοιδα, παῖ, φύσει σε μὴ πεφυκότα\nτοιαῦτα φωνεῖν μηδὲ τεχνᾶσθαι κακά·\nἀλλʼ ἡδὺ γάρ τι κτῆμα τῆς νίκης λαβεῖν,\nτόλμα· δίκαιοι δʼ αὖθις ἐκφανούμεθα.\nνῦν δʼ εἰς ἀναιδὲς ἡμέρας μέρος βραχὺ\nδός μοι σεαυτόν, κᾆτα τὸν λοιπὸν χρόνον\nκέκλησο πάντων εὐσεβέστατος βροτῶν.\nἐγὼ μὲν οὓς ἂν τῶν λόγων ἀλγῶ κλύων,\nΛαερτίου παῖ, τούσδε καὶ πράσσειν στυγῶ·\nἔφυν γὰρ οὐδὲν ἐκ τέχνης πράσσειν κακῆς,\nοὔτʼ αὐτὸς οὔθʼ, ὥς φασιν, οὑκφύσας ἐμέ.\nἀλλʼ εἴμʼ ἑτοῖμος πρὸς βίαν τὸν ἄνδρʼ ἄγειν\nκαὶ μὴ δόλοισιν· οὐ γὰρ ἐξ ἑνὸς ποδὸς\nἡμᾶς τοσούσδε πρὸς βίαν χειρώσεται.\nπεμφθείς γε μέντοι σοὶ ξυνεργάτης ὀκνῶ\nπροδότης καλεῖσθαι· βούλομαι δʼ, ἄναξ, καλῶς\nδρῶν ἐξαμαρτεῖν μᾶλλον ἢ νικᾶν κακῶς.\nἐσθλοῦ πατρὸς παῖ, καὐτὸς ὢν νέος ποτὲ\nγλῶσσαν μὲν ἀργόν, χεῖρα δʼ εἶχον ἐργάτιν·\nνῦν δʼ εἰς ἔλεγχον ἐξιὼν ὁρῶ βροτοῖς\nτὴν γλῶσσαν, οὐχὶ τἄργα, πάνθʼ ἡγουμένην.\nτί μʼ οὖν ἄνωγας ἄλλο πλὴν ψευδῆ λέγειν;\nλέγω σʼ ἐγὼ δόλῳ Φιλοκτήτην λαβεῖν.\nτί δʼ ἐν δόλῳ δεῖ μᾶλλον ἢ πείσαντʼ ἄγειν;\nοὐ μὴ πίθηται· πρὸς βίαν δʼ οὐκ ἂν λάβοις.\nοὕτως ἔχει τι δεινὸν ἰσχύος θράσος;\nἰούς γʼ ἀφύκτους καὶ προπέμποντας φόνον.\nοὐκ ἆρʼ ἐκείνῳ γʼ οὐδὲ προσμῖξαι θρασύ;\nοὔ, μὴ δόλῳ λαβόντα γʼ, ὡς ἐγὼ λέγω.\nοὐκ αἰσχρὸν ἡγεῖ δῆτα τὸ ψευδῆ λέγειν;\nοὔκ, εἰ τὸ σωθῆναί γε τὸ ψεῦδος φέρει.\nπῶς οὖν βλέπων τις ταῦτα τολμήσει λακεῖν;\nὅταν τι δρᾷς εἰς κέρδος, οὐκ ὀκνεῖν πρέπει.\nκέρδος δʼ ἐμοὶ τί τοῦτον ἐς Τροίαν μολεῖν;\nαἱρεῖ τὰ τόξα ταῦτα τὴν Τροίαν μόνα.\nοὐκ ἆρʼ ὁ πέρσων, ὡς ἐφάσκετʼ, εἴμʼ ἐγώ;\nοὔτʼ ἂν σὺ κείνων χωρὶς οὔτʼ ἐκεῖνα σοῦ.\nθηρατέʼ οὖν γίγνοιτʼ ἄν, εἴπερ ὧδʼ ἔχει.\nὡς τοῦτό γʼ ἔρξας δύο φέρει δωρήματα.\nποίω; μαθὼν γὰρ οὐκ ἂν ἀρνοίμην τὸ δρᾶν.\nσοφός τʼ ἂν αὑτὸς κἀγαθὸς κεκλῇʼ ἅμα.\nἴτω· ποήσω, πᾶσαν αἰσχύνην ἀφείς.\nἦ μνημονεύεις οὖν ἅ σοι παρῄνεσα;\nσάφʼ ἴσθʼ, ἐπείπερ εἰσάπαξ συνῄνεσα.\nσὺ μὲν μένων νυν κεῖνον ἐνθάδʼ ἐκδέχου,\nἐγὼ δʼ ἄπειμι, μὴ κατοπτευθῶ παρών,\nκαὶ τὸν σκοπὸν πρὸς ναῦν ἀποστελῶ πάλιν.\nκαὶ δεῦρʼ, ἐάν μοι τοῦ χρόνου δοκῆτέ τι\nκατασχολάζειν, αὖθις ἐκπέμψω πάλιν\nτοῦτον τὸν αὐτὸν ἄνδρα, ναυκλήρου τρόποις\nμορφὴν δολώσας, ὡς ἂν ἀγνοία προσῇ·\nοὗ δῆτα, τέκνον, ποικίλως αὐδωμένου\nδέχου τὰ συμφέροντα τῶν ἀεὶ λόγων.\nἐγὼ δὲ πρὸς ναῦν εἶμι, σοὶ παρεὶς τάδε·\nἙρμῆς δʼ ὁ πέμπων δόλιος ἡγήσαιτο νῷν\nΝίκη τʼ Ἀθάνα Πολιάς, ἣ σῴζει μʼ ἀεί.\nτί χρὴ τί χρή με, δέσποτʼ, ἐν ξένᾳ ξένον\nστέγειν ἢ τί λέγειν πρὸς ἄνδρʼ ὑπόπταν;\nφράζε μοι. τέχνα γὰρ\nτέχνας ἑτέρας προύχει\nκαὶ γνώμα παρʼ ὅτῳ τὸ θεῖον\nΔιὸς σκῆπτρον ἀνάσσεται.\nσὲ δʼ, ὦ τέκνον, τόδʼ ἐλήλυθεν\nπᾶν κράτος ὠγύγιον· τό μοι ἔννεπε\nτί σοι χρεὼν ὑπουργεῖν.\nνῦν μέν, ἴσως γὰρ τόπον ἐσχατιαῖς\nπροσιδεῖν ἐθέλεις ὅντινα κεῖται,\nδέρκου θαρσῶν· ὁπόταν δὲ μόλῃ\nδεινὸς ὁδίτης, τῶνδʼ οὑκ μελάθρων\nπρὸς ἐμὴν αἰεὶ χεῖρα προχωρῶν\nπειρῶ τὸ παρὸν θεραπεύειν.\nμέλον πάλαι μέλημά μοι λέγεις, ἄναξ,\nφρουρεῖν ὄμμʼ ἐπὶ σῷ μάλιστα καιρῷ·\nνῦν δέ μοι λέγʼ, αὐλὰς\nποίας ἔνεδρος ναίει\nκαὶ χῶρον τίνʼ ἔχει. τὸ γάρ μοι\nμαθεῖν οὐκ ἀποκαίριον,\nμὴ προσπεσών με λάθῃ ποθέν·\nτίς τόπος ἢ τίς ἕδρα; τίνʼ ἔχει στίβον,\nἔναυλον ἢ θυραῖον;\nοἶκον μὲν ὁρᾷς τόνδʼ ἀμφίθυρον\nπετρίνης κοίτης.\nποῦ γὰρ ὁ τλήμων αὐτὸς ἄπεστιν;\nδῆλον ἔμοιγʼ ὡς φορβῆς χρείᾳ\nστίβον ὀγμεύει τῇδε πέλας που.\nταύτην γὰρ ἔχειν βιοτῆς αὐτὸν\nλόγος ἐστὶ φύσιν, θηροβολοῦντα\nπτηνοῖς ἰοῖς στυγερὸν στυγερῶς,\nοὐδέ τινʼ αὐτῷ\nπαιῶνα κακῶν ἐπινωμᾶν.\nοἰκτίρω νιν ἔγωγʼ, ὅπως,\nμή του κηδομένου βροτῶν\nμηδὲ ξύντροφον ὄμμʼ ἔχων,\nδύστανος, μόνος ἀεί,\nνοσεῖ μὲν νόσον ἀγρίαν,\nἀλύει δʼ ἐπὶ παντί τῳ\nχρείας ἱσταμένῳ. πῶς ποτε πῶς δύσμορος ἀντέχει;\nὦ παλάμαι θεῶν,\nὦ δύστανα γένη βροτῶν,\nοἷς μὴ μέτριος αἰών.\nοὗτος πρωτογόνων ἴσως\nοἴκων οὐδενὸς ὕστερος,\nπάντων ἄμμορος ἐν βίῳ\nκεῖται μοῦνος ἀπʼ ἄλλων,\nστικτῶν ἢ λασίων μετὰ\nθηρῶν, ἔν τʼ ὀδύναις ὁμοῦ\nλιμῷ τʼ οἰκτρός, ἀνήκεστα μεριμνήματʼ ἔχων· ὀρεί-\nα δʼ ἀθυρόστομος\nἈχὼ τηλεφανὴς πικραῖς\nοἰμωγαῖς ὑπακούει.\nοὐδὲν τούτων θαυμαστὸν ἐμοί·\nθεῖα γάρ, εἴπερ κἀγώ τι φρονῶ,\nκαὶ τὰ παθήματα κεῖνα πρὸς αὐτὸν\nτῆς ὠμόφρονος Χρύσης ἐπέβη,\nκαὶ νῦν ἃ πονεῖ δίχα κηδεμόνων,\nοὐκ ἔσθʼ ὡς οὐ θεῶν του μελέτῃ\nτοῦ μὴ πρότερον τόνδʼ ἐπὶ Τροίᾳ\nτεῖναι τὰ θεῶν ἀμάχητα βέλη,\nπρὶν ὅδʼ ἐξήκοι χρόνος, ᾧ λέγεται\nχρῆναί σφʼ ὑπὸ τῶνδε δαμῆναι.\nεὔστομʼ ἔχε, παῖ.\nτί τόδε;\nπρουφάνη κτύπος,\nφωτὸς σύντροφος ὡς τειρομένου του,\nἤ που τῇδʼ ἢ τῇδε τόπων.\nβάλλει βάλλει μʼ ἐτύμα\nφθογγά του στίβον κατʼ ἀνάγκαν\nἕρποντος, οὐδέ με λάθει\nβαρεῖα τηλόθεν αὐδὰ τρυσάνωρ· διάσημα γὰρ θρηνεῖ.\nἀλλʼ ἔχε, τέκνον,\nλέγʼ ὅ τι.\nφροντίδας νέας.\nὡς οὐκ ἔξεδρος, ἀλλʼ ἔντοπος ἁνήρ,\nοὐ μολπὰν σύριγγος ἔχων,\nὡς ποιμὴν ἀγροβότας, ἀλλʼ ἤ που πταίων ὑπʼ ἀνάγκας\nβοᾷ τηλωπὸν ἰωάν,\nἢ ναὸς ἄξενον αὐγάζων ὅρμον· προβοᾷ τι γὰρ δεινόν.\nἰὼ ξένοι,\nτίνες ποτʼ ἐς γῆν τήνδε κἀκ ποίας πάτρας\nκατέσχετʼ οὔτʼ εὔορμον οὔτʼ οἰκουμένην;\nποίας ἂν ὑμᾶς πατρίδος ἢ γένους ποτὲ\nτύχοιμʼ ἂν εἰπών; σχῆμα μὲν γὰρ Ἑλλάδος\nστολῆς ὑπάρχει προσφιλεστάτης ἐμοί·\nφωνῆς δʼ ἀκοῦσαι βούλομαι· καὶ μή μʼ ὄκνῳ\nδείσαντες ἐκπλαγῆτʼ ἀπηγριωμένον,\nἀλλʼ οἰκτίσαντες ἄνδρα δύστηνον, μόνον,\nἔρημον ὧδε κἄφιλον κακούμενον,\nφωνήσατʼ, εἴπερ ὡς φίλοι προσήκετε.\nἀλλʼ ἀνταμείψασθʼ· οὐ γὰρ εἰκὸς οὔτʼ ἐμὲ\nὑμῶν ἁμαρτεῖν τοῦτό γʼ οὔθʼ ὑμᾶς ἐμοῦ.\nἀλλʼ, ὦ ξένʼ, ἴσθι τοῦτο πρῶτον, οὕνεκα\nἝλληνές ἐσμεν· τοῦτο γὰρ βούλει μαθεῖν.\nὦ φίλτατον φώνημα· φεῦ τὸ καὶ λαβεῖν\nπρόσφθεγμα τοιοῦδʼ ἀνδρὸς ἐν χρόνῳ μακρῷ.\nτίς σʼ, ὦ τέκνον, προσέσχε, τίς προσήγαγεν\nχρεία; τίς ὁρμή; τίς ἀνέμων ὁ φίλτατος;\nγέγωνέ μοι πᾶν τοῦθʼ, ὅπως εἰδῶ τίς εἶ.\nἐγὼ γένος μέν εἰμι τῆς περιρρύτου\nΣκύρου· πλέω δʼ ἐς οἶκον· αὐδῶμαι δὲ παῖς\nἈχιλλέως, Νεοπτόλεμος. οἶσθα δὴ τὸ πᾶν.\nὦ φιλτάτου παῖ πατρός, ὦ φίλης χθονός,\nὦ τοῦ γέροντος θρέμμα Λυκομήδους, τίνι\nστόλῳ προσέσχες τήνδε γῆν πόθεν πλέων;\nἐξ Ἰλίου τοι δὴ τανῦν γε ναυστολῶ.\nπῶς εἶπας; οὐ γὰρ δὴ σύ γʼ ἦσθα ναυβάτης\nἡμῖν κατʼ ἀρχὴν τοῦ πρὸς Ἴλιον στόλου.\nἦ γὰρ μετέσχες καὶ σὺ τοῦδε τοῦ πόνου;\nὦ τέκνον, οὐ γὰρ οἶσθά μʼ ὅντινʼ εἰσορᾷς;\nπῶς γὰρ κάτοιδʼ ὅν γʼ εἶδον οὐδεπώποτε;\nοὐδʼ ὄνομʼ ἄρʼ οὐδὲ τῶν ἐμῶν κακῶν κλέος\nᾔσθου ποτʼ οὐδέν, οἷς ἐγὼ διωλλύμην;\nὡς μηδὲν εἰδότʼ ἴσθι μʼ ὧν ἀνιστορεῖς.\nὦ πόλλʼ ἐγὼ μοχθηρός, ὦ πικρὸς θεοῖς,\nοὗ μηδὲ κληδὼν ὧδʼ ἔχοντος οἴκαδε\nμηδʼ Ἑλλάδος γῆς μηδαμοῦ διῆλθέ που.\nἀλλʼ οἱ μὲν ἐκβαλόντες ἀνοσίως ἐμὲ\nγελῶσι σῖγʼ ἔχοντες, ἡ δʼ ἐμὴ νόσος\nἀεὶ τέθηλε κἀπὶ μεῖζον ἔρχεται.\nὦ τέκνον, ὦ παῖ πατρὸς ἐξ Ἀχιλλέως,\nὅδʼ εἴμʼ ἐγώ σοι κεῖνος, ὃν κλύεις ἴσως\nτῶν Ἡρακλείων ὄντα δεσπότην ὅπλων,\nὁ τοῦ Ποίαντος παῖς Φιλοκτήτης, ὃν οἱ\nδισσοὶ στρατηγοὶ χὠ Κεφαλλήνων ἄναξ\nἔρριψαν αἰσχρῶς ὧδʼ ἔρημον, ἀγρίᾳ\nνόσῳ καταφθίνοντα, τῆς ἀνδροφθόρου\nπληγέντʼ ἐχίδνης ἀγρίῳ χαράγματι·\nξὺν ᾗ μʼ ἐκεῖνοι, παῖ, προθέντες ἐνθάδε\nᾤχοντʼ ἔρημον, ἡνίκʼ ἐκ τῆς ποντίας\nΧρύσης κατέσχον δεῦρο ναυβάτῃ στόλῳ.\nτότʼ ἄσμενοί μʼ ὡς εἶδον ἐκ πολλοῦ σάλου\nεὕδοντʼ ἐπʼ ἀκτῆς ἐν κατηρεφεῖ πέτρᾳ,\nλιπόντες ᾤχονθʼ, οἷα φωτὶ δυσμόρῳ\nῥάκη προθέντες βαιὰ καί τι καὶ βορᾶς\nἐπωφέλημα σμικρόν, οἷʼ αὐτοῖς τύχοι.\nσὺ δή, τέκνον, ποίαν μʼ ἀνάστασιν δοκεῖς\nαὐτῶν βεβώτων ἐξ ὕπνου στῆναι τότε;\nποῖʼ ἐκδακρῦσαι, ποῖʼ ἀποιμῶξαι κακά;\nὁρῶντα μὲν ναῦς, ἃς ἔχων ἐναυστόλουν,\nπάσας βεβώσας, ἄνδρα δʼ οὐδένʼ ἔντοπον,\nοὐχ ὅστις ἀρκέσειεν οὐδʼ ὅστις νόσου\nκάμνοντι συλλάβοιτο· πάντα δὲ σκοπῶν\nηὕρισκον οὐδὲν πλὴν ἀνιᾶσθαι παρόν,\nτούτου δὲ πολλὴν εὐμάρειαν, ὦ τέκνον.\nὁ μὲν χρόνος δὴ διὰ χρόνου προύβαινέ μοι,\nκἄδει τι βαιᾷ τῇδʼ ὑπὸ στέγῃ μόνον\nδιακονεῖσθαι. γαστρὶ μὲν τὰ σύμφορα\nτόξον τόδʼ ἐξηύρισκε, τὰς ὑποπτέρους\nβάλλον πελείας· πρὸς δὲ τοῦθʼ, ὅ μοι βάλοι\nνευροσπαδὴς ἄτρακτος, αὐτὸς ἂν τάλας\nεἰλυόμην, δύστηνον ἐξέλκων πόδα,\nπρὸς τοῦτʼ ἄν· εἴ τʼ ἔδει τι καὶ ποτὸν λαβεῖν,\nκαί που πάγου χυθέντος, οἷα χείματι,\nξύλον τι θραῦσαι, ταῦτʼ ἂν ἐξέρπων τάλας\nἐμηχανώμην· εἶτα πῦρ ἂν οὐ παρῆν,\nἀλλʼ ἐν πέτροισι πέτρον ἐκτρίβων μόλις\nἔφηνʼ ἄφαντον φῶς, ὃ καὶ σῴζει μʼ ἀεί.\nοἰκουμένη γὰρ οὖν στέγη πυρὸς μέτα\nπάντʼ ἐκπορίζει πλὴν τὸ μὴ νοσεῖν ἐμέ.\nφέρʼ, ὦ τέκνον, νῦν καὶ τὸ τῆς νήσου μάθῃς.\nταύτῃ πελάζει ναυβάτης οὐδεὶς ἑκών·\nοὐ γάρ τις ὅρμος ἔστιν οὐδʼ ὅποι πλέων\nἐξεμπολήσει κέρδος ἢ ξενώσεται.\nοὐκ ἐνθάδʼ οἱ πλοῖ τοῖσι σώφροσιν βροτῶν.\nτάχʼ οὖν τις ἄκων ἔσχε· πολλὰ γὰρ τάδε\nἐν τῷ μακρῷ γένοιτʼ ἂν ἀνθρώπων χρόνῳ·\nοὗτοί μʼ, ὅταν μόλωσιν, ὦ τέκνον, λόγοις\nἐλεοῦσι μέν, καί πού τι καὶ βορᾶς μέρος\nπροσέδοσαν οἰκτίραντες ἤ τινα στολήν·\nἐκεῖνο δʼ οὐδείς, ἡνίκʼ ἂν μνησθῶ, θέλει,\nσῶσαί μʼ ἐς οἴκους, ἀλλʼ ἀπόλλυμαι τάλας\nἔτος τόδʼ ἤδη δέκατον ἐν λιμῷ τε καὶ\nκακοῖσι βόσκων τὴν ἀδηφάγον νόσον.\nτοιαῦτʼ Ἀτρεῖδαί μʼ ἥ τʼ Ὀδυσσέως βία,\nὦ παῖ, δεδράκασʼ, οἷʼ Ὀλύμπιοι θεοὶ\nδοῖέν ποτʼ αὐτοῖς ἀντίποινʼ ἐμοῦ παθεῖν.\nἔοικα κἀγὼ τοῖς ἀφιγμένοις ἴσα\nξένοις ἐποικτίρειν σε, Ποίαντος τέκνον.\nἐγὼ δὲ καὐτὸς τοῖσδε μάρτυς ἐν λόγοις,\nὡς εἴσʼ ἀληθεῖς οἶδα, συντυχὼν κακῶν\nἀνδρῶν Ἀτρειδῶν τῆς τʼ Ὀδυσσέως βίας.\nἦ γάρ τι καὶ σὺ τοῖς πανωλέθροις ἔχεις\nἔγκλημʼ Ἀτρείδαις, ὥστε θυμοῦσθαι παθών;\nθυμὸν γένοιτο χειρὶ πληρῶσαί ποτε,\nἵνʼ αἱ Μυκῆναι γνοῖεν ἡ Σπάρτη θʼ ὅτι\nχἠ Σκῦρος ἀνδρῶν ἀλκίμων μήτηρ ἔφυ.\nεὖ γʼ, ὦ τέκνον· τίνος γὰρ ὧδε τὸν μέγαν\nχόλον κατʼ αὐτῶν ἐγκαλῶν ἐλήλυθας;\nὦ παῖ Ποίαντος, ἐξερῶ, μόλις δʼ ἐρῶ,\nἅγωγʼ ὑπʼ αὐτῶν ἐξελωβήθην μολών.\nἐπεὶ γὰρ ἔσχε μοῖρʼ Ἀχιλλέα θανεῖν,\nοἴμοι· φράσῃς μοι μὴ πέρα, πρὶν ἂν μάθω\nπρῶτον τόδʼ, ἦ τέθνηχʼ ὁ Πηλέως γόνος;\nτέθνηκεν, ἀνδρὸς οὐδενός, θεοῦ δʼ ὕπο,\nτοξευτός, ὡς λέγουσιν, ἐκ Φοίβου δαμείς.\nἀλλʼ εὐγενὴς μὲν ὁ κτανών τε χὠ θανών·\nἀμηχανῶ δὲ πότερον, ὦ τέκνον, τὸ σὸν\nπάθημʼ ἐλέγχω πρῶτον ἢ κεῖνον στένω.\nοἶμαι μὲν ἀρκεῖν σοί γε καὶ τὰ σʼ, ὦ τάλας,\nἀλγήμαθʼ, ὥστε μὴ τὰ τῶν πέλας στένειν.\nὀρθῶς ἔλεξας· τοιγαροῦν τὸ σὸν φράσον\nαὖθις πάλιν μοι πρᾶγμʼ, ὅτῳ σʼ ἐνύβρισαν.\nἦλθόν με νηὶ ποικιλοστόλῳ μέτα\nδῖός τʼ Ὀδυσσεὺς χὠ τροφεὺς τοὐμοῦ πατρός,\nλέγοντες, εἴτʼ ἀληθὲς εἴτʼ ἄρʼ οὖν μάτην,\nὡς οὐ θέμις γίγνοιτʼ, ἐπεὶ κατέφθιτο\nπατὴρ ἐμός, τὰ πέργαμʼ ἄλλον ἤ μʼ ἑλεῖν.\nταῦτʼ, ὦ ξένʼ, οὕτως ἐννέποντες οὐ πολὺν\nχρόνον μʼ ἐπέσχον μή με ναυστολεῖν ταχύ,\nμάλιστα μὲν δὴ τοῦ θανόντος ἱμέρῳ,\nὅπως ἴδοιμʼ ἄθαπτον· οὐ γὰρ εἰδόμην·\nἔπειτα μέντοι χὠ λόγος καλὸς προσῆν,\nεἰ τἀπὶ Τροίᾳ πέργαμʼ αἱρήσοιμʼ ἰών.\nἦν δʼ ἦμαρ ἤδη δεύτερον πλέοντί μοι,\nκἀγὼ πικρὸν Σίγειον οὐρίῳ πλάτῃ\nκατηγόμην· καί μʼ εὐθὺς ἐν κύκλῳ στρατὸς\nἐκβάντα πᾶς ἠσπάζετʼ, ὀμνύντες βλέπειν\nτὸν οὐκέτʼ ὄντα ζῶντʼ Ἀχιλλέα πάλιν.\nκεῖνος μὲν οὖν ἔκειτʼ· ἐγὼ δʼ ὁ δύσμορος\nἐπεὶ ʼδάκρυσα κεῖνον, οὐ μακρῷ χρόνῳ\nἐλθὼν Ἀτρείδας πρὸς φίλους, ὡς εἰκὸς ἦν,\nτά θʼ ὅπλʼ ἀπῄτουν τοῦ πατρὸς τά τʼ ἄλλʼ ὅσʼ ἦν.\nοἱ δʼ εἶπον, οἴμοι, τλημονέστατον λόγον·\nὦ σπέρμʼ Ἀχιλλέως, τἄλλα μὲν πάρεστί σοι\nπατρῷʼ ἑλέσθαι, τῶν δʼ ὅπλων κείνων ἀνὴρ\nἄλλος κρατύνει νῦν, ὁ Λαέρτου γόνος.\nκἀγὼ δακρύσας εὐθὺς ἐξανίσταμαι\nὀργῇ βαρείᾳ, καὶ καταλγήσας λέγω·\nὦ σχέτλιʼ, ἦ ʼτολμήσατʼ ἀντʼ ἐμοῦ τινι\nδοῦναι τὰ τεύχη τἀμά, πρὶν μαθεῖν ἐμοῦ;\nὁ δʼ εἶπʼ Ὀδυσσεύς, πλησίον γὰρ ὢν κυρεῖ,\nναί, παῖ, δεδώκασʼ ἐνδίκως οὗτοι τάδε·\nἐγὼ γὰρ αὔτʼ ἔσωσα κἀκεῖνον παρών.\nκἀγὼ χολωθεὶς εὐθὺς ἤρασσον κακοῖς\nτοῖς πᾶσιν, οὐδὲν ἐνδεὲς ποιούμενος,\nεἰ τἀμὰ κεῖνος ὅπλʼ ἀφαιρήσοιτό με.\nὁ δʼ ἐνθάδʼ ἥκων, καίπερ οὐ δύσοργος ὤν,\nδηχθεὶς πρὸς ἁξήκουσεν ὧδʼ ἠμείψατο·\nοὐκ ἦσθʼ ἵνʼ ἡμεῖς, ἀλλʼ ἀπῆσθʼ ἵνʼ οὔ σʼ ἔδει·\nκαὶ ταῦτʼ, ἐπειδὴ καὶ λέγεις θρασυστομῶν,\nοὐ μήποτʼ ἐς τὴν Σκῦρον ἐκπλεύσῃς ἔχων.\nτοιαῦτʼ ἀκούσας κἀξονειδισθεὶς κακὰ\nπλέω πρὸς οἴκους, τῶν ἐμῶν τητώμενος\nπρὸς τοῦ κακίστου κἀκ κακῶν Ὀδυσσέως.\nκοὐκ αἰτιῶμαι κεῖνον ὡς τοὺς ἐν τέλει·\nπόλις γάρ ἐστι πᾶσα τῶν ἡγουμένων\nστρατός τε σύμπας· οἱ δʼ ἀκοσμοῦντες βροτῶν\nδιδασκάλων λόγοισι γίγνονται κακοί.\nλόγος λέλεκται πᾶς· ὁ δʼ Ἀτρείδας στυγῶν\nἐμοί θʼ ὁμοίως καὶ θεοῖς εἴη φίλος.\nὀρεστέρα παμβῶτι Γᾶ, μᾶτερ αὐτοῦ Διός,\nἃ τὸν μέγαν Πακτωλὸν εὔχρυσον νέμεις,\nσὲ κἀκεῖ, μᾶτερ πότνιʼ, ἐπηυδώμαν,\nὅτʼ ἐς τόνδʼ Ἀτρειδᾶν ὕβρις πᾶσʼ ἐχώρει,\nὅτε τὰ πάτρια τεύχεα παρεδίδοσαν,\nἰὼ μάκαιρα ταυροκτόνων\nλεόντων ἔφεδρε, τῷ Λαρτίου\nσέβας ὑπέρτατον.\nἔχοντες, ὡς ἔοικε, σύμβολον σαφὲς\nλύπης πρὸς ἡμᾶς, ὦ ξένοι, πεπλεύκατε,\nκαί μοι προσᾴδεθʼ ὥστε γιγνώσκειν ὅτι\nταῦτʼ ἐξ Ἀτρειδῶν ἔργα κἀξ Ὀδυσσέως.\nἔξοιδα γάρ νιν παντὸς ἂν λόγου κακοῦ\nγλώσσῃ θιγόντα καὶ πανουργίας, ἀφʼ ἧς\nμηδὲν δίκαιον ἐς τέλος μέλλοι ποεῖν.\nἀλλʼ οὔ τι τοῦτο θαῦμʼ ἔμοιγʼ, ἀλλʼ εἰ παρὼν\nΑἴας ὁ μείζων ταῦθʼ ὁρῶν ἠνείχετο.\nοὐκ ἦν ἔτι ζῶν, ὦ ξένʼ· οὐ γὰρ ἄν ποτε\nζῶντός γʼ ἐκείνου ταῦτʼ ἐσυλήθην ἐγώ.\nπῶς εἶπας; ἀλλʼ ἦ χοὖτος οἴχεται θανών;\nὡς μηκέτʼ ὄντα κεῖνον ἐν φάει νόει.\nοἴμοι τάλας. ἀλλʼ οὐχ ὁ Τυδέως γόνος\nοὐδʼ οὑμπολητὸς Σισύφου Λαερτίῳ,\nοὐ μὴ θάνωσι· τούσδε γὰρ μὴ ζῆν ἔδει.\nοὐ δῆτʼ· ἐπίστω τοῦτό γʼ· ἀλλὰ καὶ μέγα\nθάλλοντές εἰσι νῦν ἐν Ἀργείων στρατῷ.\nτί δʼ; οὐ παλαιὸς κἀγαθὸς φίλος τʼ ἐμός,\nΝέστωρ ὁ Πύλιος, ἔστιν; οὗτος γὰρ τά γε\nκείνων κάκʼ ἐξήρυκε, βουλεύων σοφά.\nκεῖνός γε πράσσει νῦν κακῶς, ἐπεὶ θανὼν\nἈντίλοχος αὐτῷ φροῦδος, ὃς παρῆν, γόνος.\nοἴμοι, δύʼ αὖ τώδʼ ἄνδρʼ ἔλεξας, οἷν ἐγὼ\nἥκιστʼ ἂν ἠθέλησʼ ὀλωλότοιν κλύειν.\nφεῦ φεῦ· τί δῆτα δεῖ σκοπεῖν, ὅθʼ οἵδε μὲν\nτεθνᾶσʼ, Ὀδυσσεὺς δʼ ἔστιν αὖ κἀνταῦθʼ ἵνα\nχρῆν ἀντὶ τούτων αὐτὸν αὐδᾶσθαι νεκρόν;\nσοφὸς παλαιστὴς κεῖνος· ἀλλὰ χαἰ σοφαὶ\nγνῶμαι, Φιλοκτῆτʼ, ἐμποδίζονται θαμά.\nφέρʼ εἰπὲ πρὸς θεῶν, ποῦ γὰρ ἦν ἐνταῦθά σοι\nΠάτροκλος, ὃς σοῦ πατρὸς ἦν τὰ φίλτατα;\nχοὖτος τεθνηκὼς ἦν· λόγῳ δέ σʼ ἐν βραχεῖ\nτοῦτʼ ἐκδιδάξω· πόλεμος οὐδένʼ ἄνδρʼ ἑκὼν\nαἱρεῖ πονηρόν, ἀλλὰ τοὺς χρηστοὺς ἀεί.\nξυμμαρτυρῶ σοι· καὶ κατʼ αὐτὸ τοῦτό γε\nἀναξίου μὲν φωτὸς ἐξερήσομαι,\nγλώσσῃ δὲ δεινοῦ καὶ σοφοῦ, τί νῦν κυρεῖ.\nποίου δὲ τούτου πλήν γʼ Ὀδυσσέως ἐρεῖς;\nοὐ τοῦτον εἶπον, ἀλλὰ Θερσίτης τις ἦν,\nὃς οὐκ ἂν εἵλετʼ εἰσάπαξ εἰπεῖν, ὅπου\nμηδεὶς ἐῴη· τοῦτον οἶσθʼ εἰ ζῶν κυρεῖ;\nοὐκ εἶδον αὐτόν, ᾐσθόμην δʼ ἔτʼ ὄντα νιν.\nἔμελλʼ· ἐπεὶ οὐδέν πω κακόν γʼ ἀπώλετο,\nἀλλʼ εὖ περιστέλλουσιν αὐτὰ δαίμονες,\nκαί πως τὰ μὲν πανοῦργα καὶ παλιντριβῆ\nχαίρουσʼ ἀναστρέφοντες ἐξ Ἅιδου, τὰ δὲ\nδίκαια καὶ τὰ χρήστʼ ἀποστέλλουσʼ ἀεί.\nποῦ χρὴ τίθεσθαι ταῦτα, ποῦ δʼ αἰνεῖν, ὅταν\nτὰ θεῖʼ ἐπαινῶν τοὺς θεοὺς εὕρω κακούς;\nἐγὼ μέν, ὦ γένεθλον Οἰταίου πατρός,\nτὸ λοιπὸν ἤδη τηλόθεν τό τʼ Ἴλιον\nκαὶ τοὺς Ἀτρείδας εἰσορῶν φυλάξομαι·\nὅπου δʼ ὁ χείρων τἀγαθοῦ μεῖζον σθένει\nκἀποφθίνει τὰ χρηστὰ χὠ δειλὸς κρατεῖ,\nτούτους ἐγὼ τοὺς ἄνδρας οὐ στέρξω ποτέ·\nἀλλʼ ἡ πετραία Σκῦρος ἐξαρκοῦσά μοι\nἔσται τὸ λοιπόν, ὥστε τέρπεσθαι δόμῳ.\nνῦν δʼ εἶμι πρὸς ναῦν· καὶ σύ, Ποίαντος τέκνον,\nχαῖρʼ ὡς μέγιστα, χαῖρε· καί σε δαίμονες\nνόσου μεταστήσειαν, ὡς αὐτὸς θέλεις.\nἡμεῖς δʼ ἴωμεν, ὡς ὁπηνίκʼ ἂν θεὸς\nπλοῦν ἡμὶν εἴκῃ, τηνικαῦθʼ ὁρμώμεθα.\nἤδη, τέκνον, στέλλεσθε;\nκαιρὸς γὰρ καλεῖ\nπλοῦν μὴ ʼξ ἀπόπτου μᾶλλον ἢ ʼγγύθεν σκοπεῖν.\nπρός νύν σε πατρὸς πρός τε μητρός, ὦ τέκνον,\nπρός τʼ εἴ τί σοι κατʼ οἶκόν ἐστι προσφιλές,\nἱκέτης ἱκνοῦμαι, μὴ λίπῃς μʼ οὕτω μόνον,\nἔρημον ἐν κακοῖσι τοῖσδʼ οἵοις ὁρᾷς\nὅσοισί τʼ ἐξήκουσας ἐνναίοντά με·\nἀλλʼ ἐν παρέργῳ θοῦ με. δυσχέρεια μέν,\nἔξοιδα, πολλὴ τοῦδε τοῦ φορήματος·\nὅμως δὲ τλῆθι· τοῖσι γενναίοισί τοι\nτό τʼ αἰσχρὸν ἐχθρὸν καὶ τὸ χρηστὸν εὐκλεές.\nσοὶ δʼ ἐκλιπόντι τοῦτʼ ὄνειδος οὐ καλόν,\nδράσαντι δʼ, ὦ παῖ, πλεῖστον εὐκλείας γέρας,\nἐὰν μόλω ʼγὼ ζῶν πρὸς Οὐταίαν χθόνα.\nἴθʼ· ἡμέρας τοι μόχθος οὐχ ὅλης μιᾶς.\nτόλμησον. ἐμβαλοῦ μʼ ὅπῃ θέλεις ἄγων,\nεἰς ἀντλίαν, εἰς πρῷραν, εἰς πρύμνην, ὅποι\nἥκιστα μέλλω τοὺς ξυνόντας ἀλγυνεῖν.\nνεῦσον, πρὸς αὐτοῦ Ζηνὸς ἱκεσίου, τέκνον,\nπείσθητι· προσπίτνω σε γόνασι, καίπερ ὢν\nἀκράτωρ ὁ τλήμων, χωλός. ἀλλὰ μή μʼ ἀφῇς\nἔρημον οὕτω χωρὶς ἀνθρώπων στίβου,\nἀλλʼ ἢ πρὸς οἶκον τὸν σὸν ἔκσωσόν μʼ ἄγων\nἢ πρὸς τὰ Χαλκώδοντος Εὐβοίας σταθμά·\nκἀκεῖθεν οὔ μοι μακρὸς εἰς Οἴτην στόλος\nΤραχινίαν τε δειράδʼ ἠδʼ ἐς εὔροον\nΣπερχειὸν ἔσται· πατρί μʼ ὡς δείξῃς φίλῳ,\nὃν δὴ παλαιὸν ἐξ ὅτου δέδοικʼ ἐγὼ\nμή μοι βεβήκῃ. πολλὰ γὰρ τοῖς ἱγμένοις\nἔστελλον αὐτὸν ἱκεσίους πέμπων λιτάς,\nαὐτόστολον πέμψαντά μʼ ἐκσῶσαι δόμους.\nἀλλʼ ἢ τέθνηκεν ἢ τὰ τῶν διακόνων,\nὡς εἰκός, οἶμαι, τοὐμὸν ἐν σμικρῷ μέρος\nποιούμενοι τὸν οἴκαδʼ ἤπειγον στόλον.\nνῦν δʼ, εἰς σὲ γὰρ πομπόν τε καὐτὸν ἄγγελον\nἥκω, σὺ σῶσον, σύ μʼ ἐλέησον, εἰσορῶν\nὡς πάντα δεινὰ κἀπικινδύνως βροτοῖς\nκεῖται παθεῖν μὲν εὖ, παθεῖν δὲ θάτερα.\nχρὴ δʼ ἐκτὸς ὄντα πημάτων τὰ δείνʼ ὁρᾶν,\nχὤταν τις εὖ ζῇ, τηνικαῦτα τὸν βίον\nσκοπεῖν μάλιστα, μὴ διαφθαρεὶς λάθῃ.\nοἴκτιρʼ, ἄναξ· πολλῶν ἔλεξεν δυσοίστων πόνων\nἆθλʼ, οἷα μηδεὶς τῶν ἐμῶν τύχοι φίλων.\nεἰ δὲ πικρούς, ἄναξ, ἔχθεις Ἀτρείδας,\nἐγὼ μέν, τὸ κείνων κακὸν τῷδε κέρδος\nμετατιθέμενος, ἔνθαπερ ἐπιμέμονεν,\nἐπʼ εὐστόλου ταχείας νεὼς\nπορεύσαιμʼ ἂν ἐς δόμους, τὰν θεῶν\nνέμεσιν ἐκφυγών.\nὅρα σὺ μὴ νῦν μέν τις εὐχερὴς παρῇς,\nὅταν δὲ πλησθῇς τῆς νόσου ξυνουσίᾳ,\nτότʼ οὐκέθʼ αὑτὸς τοῖς λόγοις τούτοις φανῇς.\nἥκιστα· τοῦτʼ οὐκ ἔσθʼ ὅπως ποτʼ εἰς ἐμὲ\nτοὔνειδος ἕξεις ἐνδίκως ὀνειδίσαι.\nἀλλʼ αἰσχρὰ μέντοι σοῦ γέ μʼ ἐνδεέστερον\nξένῳ φανῆναι πρὸς τὸ καίριον πονεῖν.\nἀλλʼ εἰ δοκεῖ, πλέωμεν, ὁρμάσθω ταχύς·\nχἠ ναῦς γὰρ ἄξει κοὐκ ἀπαρνηθήσεται.\nμόνον θεοὶ σῴζοιεν ἔκ τε τῆσδε γῆς\nἡμᾶς ὅποι τʼ ἐνθένδε βουλοίμεσθα πλεῖν.\nὦ φίλτατον μὲν ἦμαρ, ἥδιστος δʼ ἀνήρ,\nφίλοι δὲ ναῦται, πῶς ἂν ὑμὶν ἐμφανὴς\nἔργῳ γενοίμην, ὥς μʼ ἔθεσθε προσφιλῆ;\nἴωμεν, ὦ παῖ, προσκύσαντε τὴν ἔσω\nἄοικον εἰσοίκησιν, ὥς με καὶ μάθῃς\nἀφʼ ὧν διέζων ὥς τʼ ἔφυν εὐκάρδιος.\nοἶμαι γὰρ οὐδʼ ἂν ὄμμασιν μόνην θέαν\nἄλλον λαβόντα πλὴν ἐμοῦ τλῆναι τάδε·\nἐγὼ δʼ ἀνάγκῃ προύμαθον στέργειν κακά.\nἐπίσχετον, μάθωμεν· ἄνδρε γὰρ δύο,\nὁ μὲν νεὼς σῆς ναυβάτης, ὁ δʼ ἀλλόθρους,\nχωρεῖτον, ὧν μαθόντες αὖθις εἴσιτον.\nἈχιλλέως παῖ, τόνδε τὸν ξυνέμπορον,\nὃς ἦν νεὼς σῆς σὺν δυοῖν ἄλλοιν φύλαξ,\nἐκέλευσʼ ἐμοί σε ποῦ κυρῶν εἴης φράσαι,\nἐπείπερ ἀντέκυρσα, δοξάζων μὲν οὔ,\nτύχῃ δέ πως πρὸς ταὐτὸν ὁρμισθεὶς πέδον.\nπλέων γὰρ ὡς ναύκληρος οὐ πολλῷ στόλῳ\nἀπʼ Ἰλίου πρὸς οἶκον ἐς τὴν εὔβοτρυν\nΠεπάρηθον, ὡς ἤκουσα τοὺς ναύτας ὅτι\nσοὶ πάντες εἶεν συννεναυστοληκότες,\nἔδοξέ μοι μὴ σῖγα, πρὶν φράσαιμί σοι,\nτὸν πλοῦν ποεῖσθαι, προστυχόντι τῶν ἴσων.\nοὐδὲν σύ που κάτοισθα τῶν σαυτοῦ πέρι,\nἃ τοῖσιν Ἀργείοισιν ἀμφὶ σοῦ νέα\nβουλεύματʼ ἐστί, κοὐ μόνον βουλεύματα,\nἀλλʼ ἔργα δρώμενʼ, οὐκέτʼ ἐξαργούμενα.\nἀλλʼ ἡ χάρις μὲν τῆς προμηθίας, ξένε,\nεἰ μὴ κακὸς πέφυκα, προσφιλὴς μενεῖ·\nφράσον δʼ ἅπερ, γʼ ἔλεξας, ὡς μάθω τί μοι\nνεώτερον, βούλευμʼ ἀπʼ Ἀργείων ἔχεις.\nφροῦδοι διώκοντές σε ναυτικῷ στόλῳ\nΦοῖνιξ ὁ πρέσβυς οἵ τε Θησέως κόροι.\nὡς ἐκ βίας μʼ ἄξοντες ἢ λόγοις πάλιν;\nοὐκ οἶδʼ· ἀκούσας δʼ ἄγγελος πάρειμί σοι.\nἦ ταῦτα δὴ Φοῖνίξ τε χοἰ ξυνναυβάται\nοὕτω καθʼ ὁρμὴν δρῶσιν Ἀτρειδῶν χάριν;\nὡς ταῦτʼ ἐπίστω δρώμενʼ, οὐ μέλλοντʼ ἔτι.\nπῶς οὖν Ὀδυσσεὺς πρὸς τάδʼ οὐκ αὐτάγγελος\nπλεῖν ἦν ἕτοιμος; ἢ φόβος τις εἶργέ νιν;\nκεῖνός γʼ ἐπʼ ἄλλον ἄνδρʼ ὁ Τυδέως τε παῖς\nἔστελλον, ἡνίκʼ ἐξανηγόμην ἐγώ.\nπρὸς ποῖον αὖ τόνδʼ αὐτὸς Οὑδυσσεὺς ἔπλει;\nἦν δή τις—ἀλλὰ τόνδε μοι πρῶτον φράσον\nτίς ἐστίν· ἃν λέγῃς δὲ μὴ φώνει μέγα.\nὅδʼ ἔσθʼ ὁ κλεινός σοι Φιλοκτήτης, ξένε.\nμή νύν μʼ ἔρῃ τὰ πλείονʼ, ἀλλʼ ὅσον τάχος\nἔκπλει σεαυτὸν ξυλλαβὼν ἐκ τῆσδε γῆς.\nτί φησιν, ὦ παῖ; τί με κατὰ σκότον ποτὲ\nδιεμπολᾷ λόγοισι πρός σʼ ὁ ναυβάτης;\nοὐκ οἶδά πω τί φησι· δεῖ δʼ αὐτὸν λέγειν\nεἰς φῶς ὃ λέξει, πρὸς σὲ κἀμὲ τούσδε τε.\nὦ σπέρμʼ Ἀχιλλέως, μή με διαβάλῃς στρατῷ\nλέγονθʼ ἃ μὴ δεῖ· πόλλʼ ἐγὼ κείνων ὕπο\nδρῶν ἀντιπάσχω χρηστά θʼ, οἷʼ ἀνὴρ πένης.\nἐγώ εἰμʼ Ἀτρείδαις δυσμενής· οὗτος δέ μοι\nφίλος μέγιστος, οὕνεκʼ Ἀτρείδας στυγεῖ.\nδεῖ δή σʼ ἔμοιγʼ ἐλθόντα προσφιλῆ, λόγων\nκρύψαι πρὸς ἡμᾶς μηδένʼ ὧν ἀκήκοας.\nὅρα τί ποιεῖς, παῖ.\nσκοπῶ κἀγὼ πάλαι.\nσὲ θήσομαι τῶνδʼ αἴτιον.\nποιοῦ λέγων.\nλέγω. ʼπὶ τοῦτον ἄνδρε τώδʼ ὥπερ κλύεις,\nὁ Τυδέως παῖς ἥ τʼ Ὀδυσσέως βία,\nδιώμοτοι πλέουσιν ἦ μὴν ἢ λόγῳ\nπείσαντες ἄξειν ἢ πρὸς ἰσχύος κράτος.\nκαὶ ταῦτʼ Ἀχαιοὶ πάντες ἤκουον σαφῶς\nὈδυσσέως λέγοντος· οὗτος γὰρ πλέον\nτὸ θάρσος εἶχε θατέρου δράσειν τάδε.\nτίνος δʼ Ἀτρεῖδαι τοῦδʼ ἄγαν οὕτω χρόνῳ\nτοσῷδʼ ἐπεστρέφοντο πράγματος χάριν,\nὅν γʼ εἶχον ἤδη χρόνιον ἐκβεβληκότες;\nτίς ὁ πόθος αὐτοὺς ἵκετʼ; ἢ θεῶν βία\nκαὶ νέμεσις, οἵπερ ἔργʼ ἀμύνουσιν κακά;\nἐγώ σε τοῦτʼ, ἴσως γὰρ οὐκ ἀκήκοας,\nπᾶν ἐκδιδάξω. μάντις ἦν τις εὐγενής,\nΠριάμου μὲν υἱός, ὄνομα δʼ ὠνομάζετο\nἝλενος, ὃν οὗτος νυκτὸς ἐξελθὼν μόνος,\nὁ πάντʼ ἀκούων αἰσχρὰ καὶ λωβήτʼ ἔπη\nδόλιος Ὀδυσσεὺς εἷλε· δέσμιόν τʼ ἄγων\nἔδειξʼ Ἀχαιοῖς ἐς μέσον, θήραν καλήν·\nὃς δὴ τά τʼ ἄλλʼ αὐτοῖσι πάντʼ ἐθέσπισεν\nκαὶ τἀπὶ Τροίᾳ πέργαμʼ ὡς οὐ μή ποτε\nπέρσοιεν, εἰ μὴ τόνδε πείσαντες λόγῳ\nἄγοιντο νήσου τῆσδʼ ἐφʼ ἧς ναίει τανῦν.\nκαὶ ταῦθʼ ὅπως ἤκουσʼ ὁ Λαέρτου τόκος\nτὸν μάντιν εἰπόντʼ, εὐθέως ὑπέσχετο\nτὸν ἄνδρʼ Ἀχαιοῖς τόνδε δηλώσειν ἄγων·\nοἴοιτο μὲν μάλισθʼ ἑκούσιον λαβών,\nεἰ μὴ θέλοι δʼ, ἄκοντα· καὶ τούτων κάρα\nτέμνειν ἐφεῖτο τῷ θέλοντι μὴ τυχών.\nἤκουσας, ὦ παῖ, πάντα· τὸ σπεύδειν δέ σοι\nκαὐτῷ παραινῶ κεἴ τινος κήδει πέρι.\nοἴμοι τάλας· ἦ κεῖνος, ἡ πᾶσα βλάβη,\nἔμʼ εἰς Ἀχαιοὺς ὤμοσεν πείσας στελεῖν;\nπεισθήσομαι γὰρ ὧδε κἀξ Ἅιδου θανὼν\nπρὸς φῶς ἀνελθεῖν, ὥσπερ οὑκείνου πατήρ.\nοὐκ οἶδʼ ἐγὼ ταῦτʼ· ἀλλʼ ἐγὼ μὲν εἶμʼ ἐπὶ\nναῦν, σφῷν δʼ ὅπως ἄριστα συμφέροι θεός.\nοὔκουν τάδʼ, ὦ παῖ, δεινά, τὸν Λαερτίου\nἔμʼ ἐλπίσαι ποτʼ ἂν λόγοισι μαλθακοῖς\nδεῖξαι νεὼς ἄγοντʼ ἐν Ἀργείοις μέσοις;\nοὔ· θᾶσσον ἂν τῆς πλεῖστον ἐχθίστης ἐμοὶ\nκλύοιμʼ ἐχίδνης, ἥ μʼ ἔθηκεν ὧδʼ ἄπουν.\nἀλλʼ ἔστʼ ἐκείνῳ πάντα λεκτά, πάντα δὲ\nτολμητά· καὶ νῦν οἶδʼ ὁθούνεχʼ ἵξεται.\nἀλλʼ, ὦ τέκνον, χωρῶμεν, ὡς ἡμᾶς πολὺ\nπέλαγος ὁρίζῃ τῆς Ὀδυσσέως νεώς.\nἴωμεν· ἥ τοι καίριος σπουδὴ πόνου\nλήξαντος ὕπνον κἀνάπαυλαν ἤγαγεν.\nοὐκοῦν ἐπειδὰν πνεῦμα τοὐκ πρῴρας ἀνῇ,\nτότε στελοῦμεν· νῦν γὰρ ἀντιοστατεῖ.\nἀεὶ καλὸς πλοῦς ἔσθʼ, ὅταν φεύγῃς κακά.\nοὔκ, ἀλλὰ κἀκείνοισι ταῦτʼ ἐναντία.\nοὐκ ἔστι λῃσταῖς πνεῦμʼ ἐναντιούμενον,\nὅταν παρῇ κλέψαι τι χἀρπάσαι βίᾳ.\nἀλλʼ εἰ δοκεῖ, χωρῶμεν, ἔνδοθεν λαβὼν\nὅτου σε χρεία καὶ πόθος μάλιστʼ ἔχει.\nἀλλʼ ἔστιν ὧν δεῖ, καίπερ οὐ πολλῶν ἄπο.\nτί τοῦθʼ ὃ μὴ νεώς γε τῆς ἐμῆς ἔπι;\nφύλλον τί μοι πάρεστιν, ᾧ μάλιστʼ ἀεὶ\nκοιμῶ τόδʼ ἕλκος, ὥστε πραΰνειν πάνυ.\nἀλλʼ ἔκφερʼ αὐτό. τί γὰρ ἔτʼ ἄλλʼ ἐρᾷς λαβεῖν;\nεἴ μοί τι τόξων τῶνδʼ ἀπημελημένον\nπαρερρύηκεν, ὡς λίπω μή τῳ λαβεῖν.\nἦ ταῦτα γὰρ τὰ κλεινὰ τόξʼ ἃ νῦν ἔχεις;\nταῦτʼ, οὐ γὰρ ἄλλʼ ἔστʼ, ἀλλʼ ἃ βαστάζω χεροῖν.\nἆρʼ ἔστιν ὥστε κἀγγύθεν θέαν λαβεῖν\nκαὶ βαστάσαι με προσκύσαι θʼ ὥσπερ θεόν;\nσοί γʼ, ὦ τέκνον, καὶ τοῦτο κἄλλο τῶν ἐμῶν\nὁποῖον ἄν σοι ξυμφέρῃ γενήσεται.\nκαὶ μὴν ἐρῶ γε, τὸν δʼ ἔρωθʼ οὕτως ἔχω·\nεἴ μοι θέμις, θέλοιμʼ ἄν· εἰ δὲ μή, πάρες.\nὅσιά τε φωνεῖς ἔστι τʼ, ὦ τέκνον, θέμις,\nὅς γʼ ἡλίου τόδʼ εἰσορᾶν ἐμοὶ φάος\nμόνος δέδωκας, ὃς χθόνʼ Οἰταίαν ἰδεῖν,\nὃς πατέρα πρέσβυν, ὃς φίλους, ὃς τῶν ἐμῶν\nἐχθρῶν μʼ ἔνερθεν ὄντʼ ἀνέστησας πέρα.\nθάρσει, παρέσται ταῦτά σοι καὶ θιγγάνειν\nκαὶ δόντι δοῦναι κἀξεπεύξασθαι βροτῶν\nἀρετῆς ἕκατι τῶνδʼ ἐπιψαῦσαι μόνον·\nεὐεργετῶν γὰρ καὐτὸς αὔτʼ ἐκτησάμην.\nοὐκ ἄχθομαί σʼ ἰδών τε καὶ λαβὼν φίλον·\nὅστις γὰρ εὖ δρᾶν εὖ παθὼν ἐπίσταται,\nπαντὸς γένοιτʼ ἂν κτήματος κρείσσων φίλος. χωροῖς ἂν εἴσω.\nκαὶ σέ γʼ εἰσάξω· τὸ γὰρ\nνοσοῦν ποθεῖ σε ξυμπαραστάτην λαβεῖν.\nλόγῳ μὲν ἐξήκουσʼ, ὄπωπα δʼ οὐ μάλα,\nτὸν πελάταν λέκτρων ποτὲ τῶν Διὸς\nκατὰ δρομάδʼ ἄμπυκα δέσμιον ὡς ἔβαλεν παγκρατὴς Κρόνου παῖς·\nἄλλον δʼ οὔτινʼ ἔγωγʼ οἶδα κλύων οὐδʼ ἐσιδὼν μοίρᾳ\nτοῦδʼ ἐχθίονι συντυχόντα\nθνατῶν, ὃς οὔτʼ ἔρξας τινʼ οὔ τι νοσφίσας,\nἀλλʼ ἴσος ὢν ἴσοις ἀνήρ,\nὤλλυθʼ ὧδʼ ἀναξίως.\nτόδε τοι θαῦμά μʼ ἔχει,\nπῶς ποτε πῶς ποτʼ ἀμφιπλάκτων ῥοθίων μόνος κλύων,\nπῶς ἄρα πανδάκρυτον οὕτω βιοτὰν κατέσχεν·\nἵνʼ αὐτὸς ἦν πρόσουρος, οὐκ ἔχων βάσιν,\nοὐδέ τινʼ ἐγχώρων κακογείτονα,\nπαρʼ ᾧ στόνον ἀντίτυπον βαρυβρῶτʼ ἀποκλαύσειεν αἱματηρόν·\nὃς τὰν θερμοτάταν αἱμάδα κηκιομέναν ἑλκέων\nἐνθήρου ποδὸς ἠπίοισι\nφύλλοις κατευνάσειεν, εἴ τις ἐμπέσοι,\nφορβάδος ἐκ γαίας ἑλών·\nεἷρπε γὰρ ἄλλοτʼ ἀλλαχᾷ\nτότʼ ἂν εἰλυόμενος\nπαῖς ἄτερ ὡς φίλας τιθήνας ὅθεν εὐμάρειʼ ὑπάρ-\nχοι πόρου, ἁνίκʼ ἐξανείη δακέθυμος ἄτα·\nοὐ φορβὰν ἱερᾶς γᾶς σπόρον, οὐκ ἄλλων\nαἴρων τῶν νεμόμεσθʼ ἀνέρες ἀλφησταί,\nπλὴν ἐξ ὠκυβόλων εἴ ποτε τόξων\nπτανοῖς ἰοῖς ἀνύσειε γαστρὶ φορβάν.\nὦ μελέα ψυχά,\nὃς μηδʼ οἰνοχύτου πώματος ἥσθη δεκέτει χρόνῳ,\nλεύσσων δʼ ὅπου γνοίη στατὸν εἰς ὕδωρ,\nἀεὶ προσενώμα.\nνῦν δʼ ἀνδρῶν ἀγαθῶν παιδὸς ὑπαντήσας\nεὐδαίμων ἀνύσει καὶ μέγας ἐκ κείνων·\nὅς νιν ποντοπόρῳ δούρατι, πλήθει\nπολλῶν μηνῶν, πατρίαν ἄγει πρὸς αὐλὰν\nΜαλιάδων νυμφᾶν\nΣπερχειοῦ τε παρʼ ὄχθας, ἵνʼ ὁ χάλκασπις ἀνὴρ θεοῖς\nπλάθει πατρὸς θείῳ πυρὶ παμφαής,\nΟἴτας ὑπὲρ ὄχθων.\nἕρπʼ, εἰ θέλεις. τί δή ποθʼ ὧδʼ ἐξ οὐδενὸς\nλόγου σιωπᾷς κἀπόπληκτος ὧδʼ ἔχει;\nἀᾶ, ἀᾶ.\nτί δʼ ἔστιν;\nοὐδὲν δεινόν· ἀλλʼ ἴθʼ, ὦ τέκνον.\nμῶν ἄλγος ἴσχεις τῆς παρεστώσης νόσου;\nοὐ δῆτʼ ἔγωγʼ, ἀλλʼ ἄρτι κουφίζειν δοκῶ. ὦ θεοί.\nτί τοὺς θεοὺς ὧδʼ ἀναστένων καλεῖς;\nσωτῆρας αὐτοὺς ἠπίους θʼ ἡμῖν μολεῖν. ἀᾶ, ἀᾶ.\nτί ποτε πέπονθας; οὐκ ἐρεῖς, ἀλλʼ ὧδʼ ἔσει\nσιγηλός; ἐν κακῷ δέ τῳ φαίνει κυρῶν.\nἀπόλωλα, τέκνον, κοὐ δυνήσομαι κακὸν\nκρύψαι παρʼ ὑμῖν, ἀτταταῖ· διέρχεται\nδιέρχεται. δύστηνος, ὦ τάλας ἐγώ.\nἀπόλωλα, τέκνον· βρύκομαι, τέκνον· παπαῖ,\nἀπαππαπαῖ, παπαππαπαππαπαππαπαῖ.\nπρὸς θεῶν, πρόχειρον εἴ τί σοι, τέκνον, πάρα\nξίφος χεροῖν, πάταξον εἰς ἄκρον πόδα·\nἀπάμησον ὡς τάχιστα· μὴ φείσῃ βίου. ἴθʼ, ὦ παῖ.\nτί δʼ ἔστιν οὕτω νεοχμὸν ἐξαίφνης, ὅτου\nτοσήνδʼ ἰυγὴν καὶ στόνον σαυτοῦ ποεῖ;\nοἶσθʼ, ὦ τέκνον;\nτί δʼ ἔστιν;\nοἶσθʼ, ὦ παῖ;\nτί σοί;\nοὐκ οἶδα.\nπῶς οὐκ οἶσθα; παππαπαππαπαῖ.\nδεινόν γε τοὐπίσαγμα τοῦ νοσήματος.\nδεινὸν γὰρ οὐδὲ ῥητόν· ἀλλʼ οἴκτιρέ με.\nτί δῆτα δράσω;\nμή με ταρβήσας προδῷς·\nἥκει γὰρ αὕτη διὰ χρόνου πλάνοις ἴσως\nὡς ἐξεπλήσθη.\nἰὼ ἰὼ δύστηνε σύ,\nδύστηνε δῆτα διὰ πόνων πάντων φανείς.\nβούλει λάβωμαι δῆτα καὶ θίγω τί σου;\nμὴ δῆτα τοῦτό γʼ· ἀλλά μοι τὰ τόξʼ ἑλὼν\nτάδʼ, ὥσπερ ᾐτοῦ μʼ ἀρτίως, ἕως ἀνῇ\nτὸ πῆμα τοῦτο τῆς νόσου τὸ νῦν παρόν,\nσῷζʼ αὐτὰ καὶ φύλασσε. λαμβάνει γὰρ οὖν\nὕπνος μʼ, ὅταν περ τὸ κακὸν ἐξίῃ τόδε·\nκοὐκ ἔστι λῆξαι πρότερον· ἀλλʼ ἐᾶν χρεὼν\nἕκηλον εὕδειν. ἢν δὲ τῷδε τῷ χρόνῳ\nμόλωσʼ ἐκεῖνοι, πρὸς θεῶν ἐφίεμαι\nἑκόντα μηδʼ ἄκοντα μηδέ τῳ τέχνῃ\nκείνοις μεθεῖναι ταῦτα, μὴ σαυτόν θʼ ἅμα\nκἄμʼ, ὄντα σαυτοῦ πρόστροπον, κτείνας γένῃ.\nθάρσει προνοίας οὕνεκʼ· οὐ δοθήσεται\nπλὴν σοί τε κἀμοί· ξὺν τύχῃ δὲ πρόσφερε.\nἰδοὺ δέχου, παῖ· τὸν φθόνον δὲ πρόσκυσον\nμή σοι γενέσθαι πολύπονʼ αὐτὰ μηδʼ ὅπως\nἐμοί τε καὶ τῷ πρόσθʼ ἐμοῦ κεκτημένῳ.\nὦ θεοί, γένοιτο ταῦτα νῷν· γένοιτο δὲ\nπλοῦς οὔριός τε κεὐσταλὴς ὅποι ποτὲ\nθεὸς δικαιοῖ χὠ στόλος πορσύνεται.\nἀλλʼ οὖν δέδοικα μὴ ἀτέλεστʼ εὔχῃ, τέκνον.\nστάζει γὰρ αὖ μοι φοίνιον τόδʼ ἐκ βυθοῦ\nκηκῖον αἷμα, καί τι προσδοκῶ νέον.\nπαπαῖ, φεῦ.\nπαπαῖ μάλʼ, ὦ πούς, οἷά μʼ ἐργάσει κακά.\nπροσέρπει,\nπροσέρχεται τόδʼ ἐγγύς. οἴμοι μοι τάλας.\nἔχετε τὸ πρᾶγμα· μὴ φύγητε μηδαμῇ.\nἀτταταῖ.\nὦ ξένε Κεφαλλήν, εἴθε σου διαμπερὲς\nστέρνων ἔχοιτʼ ἄλγησις ἥδε. φεῦ, παπαῖ,\nπαπαῖ μάλʼ αὖθις. ὦ διπλοῖ στρατηλάται,\nἈγάμεμνον, ὦ Μενέλαε, πῶς ἂν ἀντʼ ἐμοῦ\nτὸν ἴσον χρόνον τρέφοιτε τήνδε τὴν νόσον; ἰώ μοι.\nὦ Θάνατε Θάνατε, πῶς ἀεὶ καλούμενος\nοὕτω κατʼ ἦμαρ, οὐ δύνᾳ μολεῖν ποτε;\nὦ τέκνον ὦ γενναῖον, ἀλλὰ συλλαβὼν\nτῷ Λημνίῳ τῷδʼ ἀνακαλουμένῳ πυρὶ\nἔμπρησον, ὦ γενναῖε· κἀγώ τοί ποτε\nτὸν τοῦ Διὸς παῖδʼ ἀντὶ τῶνδε τῶν ὅπλων,\nἃ νῦν σὺ σῴζεις, τοῦτʼ ἐπηξίωσα δρᾶν. τί φής, παῖ;\nτί φής; τί σιγᾷς; ποῦ ποτʼ ὤν, τέκνον, κυρεῖς;\nἀλγῶ πάλαι δὴ τἀπὶ σοὶ στένων κακά.\nἀλλʼ, ὦ τέκνον, καὶ θάρσος ἴσχʼ· ὡς ἥδε μοι\nὀξεῖα φοιτᾷ καὶ ταχεῖʼ ἀπέρχεται.\nἀλλʼ ἀντιάζω, μή με καταλίπῃς μόνον.\nθάρσει, μενοῦμεν.\nἦ μενεῖς;\nσαφῶς φρόνει.\nοὐ μήν σʼ ἔνορκόν γʼ ἀξιῶ θέσθαι, τέκνον.\nὡς οὐ θέμις γʼ ἐμοὔστι σοῦ μολεῖν ἄτερ.\nἔμβαλλε χειρὸς πίστιν.\nἐμβάλλω μενεῖν.\nἐκεῖσε νῦν μʼ, ἐκεῖσε\nποῖ λέγεις;\nἄνω\nτί παραφρονεῖς αὖ; τί τὸν ἄνω λεύσσεις κύκλον;\nμέθες μέθες με.\nποῖ μεθῶ;\nμέθες ποτέ.\nοὔ φημʼ ἐάσειν.\nἀπό μʼ ὀλεῖς, ἢν προσθίγῃς.\nκαὶ δὴ μεθίημʼ, εἴ τι δὴ πλέον φρονεῖς.\nὦ γαῖα, δέξαι θανάσιμόν μʼ ὅπως ἔχω\nτὸ γὰρ κακὸν τόδʼ οὐκέτʼ ὀρθοῦσθαί μʼ ἐᾷ.\nτὸν ἄνδρʼ ἔοικεν ὕπνος οὐ μακροῦ χρόνου\nἕξειν· κάρα γὰρ ὑπτιάζεται τόδε·\nἱδρώς γέ τοί νιν πᾶν καταστάζει δέμας,\nμέλαινά τʼ ἄκρου τις παρέρρωγεν ποδὸς\nαἱμορραγὴς φλέψ. ἀλλʼ ἐάσωμεν, φίλοι,\nἕκηλον αὐτόν, ὡς ἂν εἰς ὕπνον πέσῃ.\nὝπνʼ ὀδύνας ἀδαής, Ὕπνε δʼ ἀλγέων,\nεὐαὲς ἡμῖν ἔλθοις,\nεὐαίων εὐαίων, ὦναξ·\nὄμμασι δʼ ἀντίσχοις\nτάνδʼ αἴγλαν, ἃ τέταται τανῦν.\nἴθι ἴθι μοι παιών.\nὦ τέκνον, ὅρα ποῦ στάσει,\nποῖ δέ μοι τἀνθένδε βάσει,\nφροντίδος. ὁρᾷς ἤδη.\nπρὸς τί μενοῦμεν πράσσειν;\nκαιρός τοι πάντων γνώμαν ἴσχων\nπολύ τι πολὺ παρὰ πόδα κράτος ἄρνυται.\nἀλλʼ ὅδε μὲν κλύει οὐδέν, ἐγὼ δʼ ὁρῶ οὕνεκα θήραν\nτήνδʼ ἁλίως ἔχομεν τόξων, δίχα τοῦδε πλέοντες.\nτοῦδε γὰρ ὁ στέφανος, τοῦτον θεὸς εἶπε κομίζειν.\nκομπεῖν δʼ ἔστʼ ἀτελῆ σὺν ψεύδεσιν αἰσχρὸν ὄνειδος.\nἀλλά, τέκνον, τάδε μὲν θεὸς ὄψεται·\nὧν δʼ ἂν ἀμείβῃ μʼ αὖθις,\nβαιάν μοι, βαιάν, ὦ τέκνον,\nπέμπε λόγων φάμαν·\nὡς πάντων ἐν νόσῳ εὐδρακὴς\nὕπνος ἄϋπνος λεύσσειν.\nἀλλʼ ὅτι δύνᾳ μάκιστον\nκεῖνο δή μοι κεῖνο λάθρᾳ\nἐξιδοῦ ὅπᾳ πράξεις.\nοἶσθα γὰρ ἃν αὐδῶμαι,\nεἰ ταύταν τούτων γνώμαν ἴσχεις,\nμάλα τοι ἄπορα πυκινοῖς ἐνιδεῖν πάθη.\nοὖρός τοι, τέκνον, οὖρος·\nἁνὴρ δʼ ἀνόμματος οὐδʼ ἔχων\nἀρωγὰν ἐκτέταται νύχιος,\nʽἁ̓λεὴς ὕπνος ἐσθλός,ʼ\nοὐ χερός, οὐ ποδός, οὔ τινος ἄρχων,\nἀλλά τις ὡς Ἀΐδᾳ παρακείμενος.\nὅρα, βλέπʼ εἰ καίρια\nφθέγγει· τὸ δʼ ἁλώσιμον\nἐμᾷ φροντίδι, παῖ,\nπόνος ὁ μὴ φοβῶν κράτιστος.\nσιγᾶν κελεύω μηδʼ ἀφεστάναι φρενῶν·\nκινεῖ γὰρ ἁνὴρ ὄμμα κἀνάγει κάρα.\nὦ φέγγος ὕπνου διάδοχον τό τʼ ἐλπίδων\nἄπιστον οἰκούρημα τῶνδε τῶν ξένων.\nοὐ γάρ ποτʼ, ὦ παῖ, τοῦτʼ ἂν ἐξηύχησʼ ἐγώ,\nτλῆναί σʼ ἐλεινῶς ὧδε τἀμὰ πήματα\nμεῖναι παρόντα καὶ ξυνωφελοῦντά μοι.\nοὔκουν Ἀτρεῖδαι τοῦτʼ ἔτλησαν εὐφόρως\nοὕτως ἐνεγκεῖν, ἁγαθοὶ στρατηλάται.\nἀλλʼ εὐγενὴς γὰρ ἡ φύσις κἀξ εὐγενῶν,\nὦ τέκνον, ἡ σή, πάντα ταῦτʼ ἐν εὐχερεῖ\nἔθου, βοῆς τε καὶ δυσοσμίας γέμων.\nκαὶ νῦν ἐπειδὴ τοῦδε τοῦ κακοῦ δοκεῖ\nλήθη τις εἶναι κἀνάπαυλα δή, τέκνον,\nσύ μʼ αὐτὸς ἆρον, σύ με κατάστησον, τέκνον,\nἵνʼ, ἡνίκʼ ἂν κόπος μʼ ἀπαλλάξῃ ποτέ,\nὁρμώμεθʼ ἐς ναῦν μηδʼ ἐπίσχωμεν τὸ πλεῖν.\nἀλλʼ ἥδομαι μέν σʼ εἰσιδὼν παρʼ ἐλπίδα\nἀνώδυνον βλέποντα κἀμπνέοντʼ ἔτι·\nὡς οὐκέτʼ ὄντος γὰρ τὰ συμβόλαιά σου\nπρὸς τὰς παρούσας ξυμφορὰς ἐφαίνετο.\nνῦν δʼ αἶρε σαυτόν· εἰ δέ σοι μᾶλλον φίλον,\nοἴσουσί σʼ οἵδε· τοῦ πόνου γὰρ οὐκ ὄκνος,\nἐπείπερ οὕτω σοί τʼ ἔδοξʼ ἐμοί τε δρᾶν.\nαἰνῶ τάδʼ, ὦ παῖ, καί μʼ ἔπαιρʼ, ὥσπερ νοεῖς·\nτούτους δʼ ἔασον, μὴ βαρυνθῶσιν κακῇ\nὀσμῇ πρὸ τοῦ δέοντος· οὑπὶ νηὶ γὰρ\nἅλις πόνος τούτοισι συνναίειν ἐμοί.\nἔσται τάδʼ· ἀλλʼ ἵστω τε καὐτὸς ἀντέχου.\nθάρσει· τό τοι σύνηθες ὀρθώσει μʼ ἔθος.\nπαπαῖ· τί δῆτʼ ἂν δρῷμʼ ἐγὼ τοὐνθένδε γε;\nτί δʼ ἔστιν, ὦ παῖ; ποῖ ποτʼ ἐξέβης λόγῳ;\nοὐκ οἶδʼ ὅποι χρὴ τἄπορον τρέπειν ἔπος.\nἀπορεῖς δὲ τοῦ σύ; μὴ λέγʼ, ὦ τέκνον, τάδε.\nἀλλʼ ἐνθάδʼ ἤδη τοῦδε τοῦ πάθους κυρῶ.\nοὐ δή σε δυσχέρεια τοῦ νοσήματος\nἔπεισεν ὥστε μή μʼ ἄγειν ναύτην ἔτι;\nἅπαντα δυσχέρεια, τὴν αὑτοῦ φύσιν\nὅταν λιπών τις δρᾷ τὰ μὴ προσεικότα.\nἀλλʼ οὐδὲν ἔξω τοῦ φυτεύσαντος σύ γε\nδρᾷς οὐδὲ φωνεῖς, ἐσθλὸν ἄνδρʼ ἐπωφελῶν.\nαἰσχρὸς φανοῦμαι· τοῦτʼ ἀνιῶμαι πάλαι.\nοὔκουν ἐν οἷς γε δρᾷς· ἐν οἷς δʼ αὐδᾷς ὀκνῶ.\nὦ Ζεῦ, τί δράσω; δεύτερον ληφθῶ κακός,\nκρύπτων θʼ ἃ μὴ δεῖ καὶ λέγων αἴσχιστʼ ἐπῶν;\nἁνὴρ ὅδʼ, εἰ μὴ ʼγὼ κακὸς γνώμων ἔφυν,\nπροδούς μʼ ἔοικε κἀκλιπὼν τὸν πλοῦν στελεῖν.\nλιπὼν μὲν οὐκ ἔγωγε· λυπηρῶς δὲ μὴ\nπέμπω σε μᾶλλον, τοῦτʼ ἀνιῶμαι πάλαι.\nτί ποτε λέγεις, ὦ τέκνον; ὡς οὐ μανθάνω.\nοὐδέν σε κρύψω· δεῖ γὰρ ἐς Τροίαν σε πλεῖν\nπρὸς τοὺς Ἀχαιοὺς καὶ τὸν Ἀτρειδῶν στόλον.\nοἴμοι, τί εἶπας;\nμὴ στέναζε, πρὶν μάθῃς.\nποῖον μάθημα; τί με νοεῖς δρᾶσαί ποτε;\nσῶσαι κακοῦ μὲν πρῶτα τοῦδʼ, ἔπειτα δὲ\nξὺν σοὶ τὰ Τροίας πεδία πορθῆσαι μολών.\nκαὶ ταῦτʼ ἀληθῆ δρᾶν νοεῖς;\nπολλὴ κρατεῖ\nτούτων ἀνάγκη, καὶ σὺ μὴ θυμοῦ κλύων.\nἀπόλωλα τλήμων, προδέδομαι. τί μʼ, ὦ ξένε,\nδέδρακας; ἀπόδος ὡς τάχος τὰ τόξα μοι.\nἀλλʼ οὐχ οἷόν τε· τῶν γὰρ ἐν τέλει κλύειν\nτό τʼ ἔνδικόν με καὶ τὸ συμφέρον ποεῖ.\nὦ πῦρ σὺ καὶ πᾶν δεῖμα καὶ πανουργίας\nδεινῆς τέχνημʼ ἔχθιστον, οἷά μʼ εἰργάσω,\nοἷʼ ἠπάτηκας· οὐδʼ ἐπαισχύνει μʼ ὁρῶν\nτὸν προστρόπαιον, τὸν ἱκέτην, ὦ σχέτλιε;\nἀπεστέρηκας τὸν βίον τὰ τόξʼ ἑλών.\nἀπόδος, ἱκνοῦμαί σʼ, ἀπόδος, ἱκετεύω, τέκνον·\nπρὸς θεῶν πατρῴων, τὸν βίον με μὴ ἀφέλῃ.\nὤμοι τάλας. ἀλλʼ οὐδὲ προσφωνεῖ μʼ ἔτι,\nἀλλʼ ὡς μεθήσων μήποθʼ, ὧδʼ ὁρᾷ πάλιν.\nὦ λιμένες, ὦ προβλῆτες, ὦ ξυνουσίαι\nθηρῶν ὀρείων, ὦ καταρρῶγες πέτραι,\nὑμῖν τάδʼ, οὐ γὰρ ἄλλον οἶδʼ ὅτῳ λέγω,\nἀνακλαίομαι παροῦσι τοῖς εἰωθόσιν,\nοἷʼ ἔργʼ ὁ παῖς μʼ ἔδρασεν οὑξ Ἀχιλλέως·\nὀμόσας ἀπάξειν οἴκαδʼ, ἐς Τροίαν μʼ ἄγει·\nπροσθείς τε χεῖρα δεξιάν, τὰ τόξα μου\nἱερὰ λαβὼν τοῦ Ζηνὸς Ἡρακλέους ἔχει,\nκαὶ τοῖσιν Ἀργείοισι φήνασθαι θέλει·\nὡς ἄνδρʼ ἑλὼν ἰσχυρόν ἐκ βίας μʼ ἄγει,\nκοὐκ οἶδʼ ἐναίρων νεκρὸν ἢ καπνοῦ σκιάν,\nεἴδωλον ἄλλως· οὐ γὰρ ἂν σθένοντά γε\nεἷλέν μʼ· ἐπεὶ οὐδʼ ἂν ὧδʼ ἔχοντʼ, εἰ μὴ δόλῳ.\nνῦν δʼ ἠπάτημαι δύσμορος. τί χρή με δρᾶν;\nἀλλʼ ἀπόδος, ἀλλὰ νῦν ἔτʼ ἐν σαυτῷ γενοῦ.\nτί φής; σιωπᾷς; οὐδέν εἰμʼ ὁ δύσμορος.\nὦ σχῆμα πέτρας δίπυλον, αὖθις αὖ πάλιν\nεἴσειμι πρὸς σὲ ψιλός, οὐκ ἔχων τροφήν·\nἀλλʼ αὐανοῦμαι τῷδʼ ἐν αὐλίῳ μόνος,\nοὐ πτηνὸν ὄρνιν οὐδὲ θῆρʼ ὀρειβάτην\nτόξοις ἐναίρων τοισίδʼ, ἀλλʼ αὐτὸς τάλας\nθανὼν παρέξω δαῖθʼ ὑφʼ ὧν ἐφερβόμην,\nκαί μʼ οὓς ἐθήρων πρόσθε θηράσουσι νῦν·\nφόνον φόνου δὲ ῥύσιον τίσω τάλας\nπρὸς τοῦ δοκοῦντος οὐδὲν εἰδέναι κακόν.\nὄλοιο—μή πω, πρὶν μάθοιμʼ εἰ καὶ πάλιν\nγνώμην μετοίσεις· εἰ δὲ μή, θάνοις κακῶς.\nτί δρῶμεν; ἐν σοὶ καὶ τὸ πλεῖν ἡμᾶς, ἄναξ,\nἤδη ʼστὶ καὶ τοῖς τοῦδε προσχωρεῖν λόγοις.\nἐμοὶ μὲν οἶκτος δεινὸς ἐμπέπτωκέ τις\nτοῦδʼ ἀνδρὸς οὐ νῦν πρῶτον, ἀλλὰ καὶ πάλαι.\nἐλέησον, ὦ παῖ, πρὸς θεῶν, καὶ μὴ παρῇς\nσαυτοῦ βροτοῖς ὄνειδος, ἐκκλέψας ἐμέ.\nοἴμοι, τί δράσω; μή ποτʼ ὤφελον λιπεῖν\nτὴν Σκῦρον· οὕτω τοῖς παροῦσιν ἄχθομαι.\nοὐκ εἶ κακὸς σύ, πρὸς κακῶν δʼ ἀνδρῶν μαθὼν\nἔοικας ἥκειν αἰσχρά· νῦν δʼ ἄλλοισι δοὺς\nοἷς εἰκὸς ἔκπλει, τἀμά μοι μεθεὶς ὅπλα.\nτί δρῶμεν, ἄνδρες;\nὦ κάκιστʼ ἀνδρῶν, τί δρᾷς;\nοὐκ εἶ μεθεὶς τὰ τόξα ταῦτʼ ἐμοὶ πάλιν;\nοἴμοι, τίς ἁνήρ; ἆρʼ Ὀδυσσέως κλύω;\nὈδυσσέως, σάφʼ ἴσθʼ, ἐμοῦ γʼ, ὃν εἰσορᾷς.\nοἴμοι· πέπραμαι κἀπόλωλʼ· ὅδʼ ἦν ἄρα\nὁ ξυλλαβών με κἀπονοσφίσας ὅπλων.\nἐγώ, σάφʼ ἴσθʼ, οὐκ ἄλλος· ὁμολογῶ τάδε.\nἀπόδος, ἄφες μοι, παῖ, τὰ τόξα.\nτοῦτο μέν,\nοὐδʼ ἢν θέλῃ, δράσει ποτʼ· ἀλλὰ καὶ σὲ δεῖ\nστείχειν ἅμʼ αὐτοῖς, ἢ βίᾳ στελοῦσί σε.\nἔμʼ, ὦ κακῶν κάκιστε καὶ τολμήστατε,\nοἵδʼ ἐκ βίας ἄξουσιν;\nἢν μὴ ἕρπῃς ἑκών.\nὦ Λημνία χθὼν καὶ τὸ παγκρατὲς σέλας\nἩφαιστότευκτον, ταῦτα δῆτʼ ἀνασχετά,\nεἴ μʼ οὗτος ἐκ τῶν σῶν ἀπάξεται βίᾳ;\nΖεύς ἐσθʼ, ἵνʼ εἰδῇς, Ζεύς, ὁ τῆσδε γῆς κρατῶν,\nΖεύς, ᾧ δέδοκται ταῦθʼ· ὑπηρετῶ δʼ ἐγώ.\nὦ μῖσος, οἷα κἀξανευρίσκεις λέγειν·\nθεοὺς προτείνων τοὺς θεοὺς ψευδεῖς τίθης.\nοὔκ, ἀλλʼ ἀληθεῖς· ἡ δʼ ὁδὸς πορευτέα.\nοὔ φημʼ.\nἐγὼ δέ φημι. πειστέον τάδε.\nοἴμοι τάλας. ἡμᾶς μὲν ὡς δούλους σαφῶς\nπατὴρ ἄρʼ ἐξέφυσεν οὐδʼ ἐλευθέρους.\nοὔκ, ἀλλʼ ὁμοίους τοῖς ἀρίστοισιν, μεθʼ ὧν\nΤροίαν σʼ ἑλεῖν δεῖ καὶ κατασκάψαι βίᾳ.\nοὐδέποτέ γʼ· οὐδʼ ἢν χρῇ με πᾶν παθεῖν κακόν,\nἕως ἂν ᾖ μοι γῆς τόδʼ αἰπεινὸν βάθρον.\nτί δʼ ἐργασείεις;\nκρᾶτʼ ἐμὸν τόδʼ αὐτίκα\nπέτρᾳ πέτρας ἄνωθεν αἱμάξω πεσών.\nξυλλάβετον αὐτόν· μὴ ʼπὶ τῷδʼ ἔστω τάδε.\nὦ χεῖρες, οἷα πάσχετʼ ἐν χρείᾳ φίλης\nνευρᾶς, ὑπʼ ἀνδρὸς τοῦδε συνθηρώμεναι.\nὦ μηδὲν ὑγιὲς μηδʼ ἐλεύθερον φρονῶν,\nοἷʼ αὖ μʼ ὑπῆλθες, ὥς μʼ ἐθηράσω, λαβὼν\nπρόβλημα σαυτοῦ παῖδα τόνδʼ ἀγνῶτʼ ἐμοί,\nἀνάξιον μὲν σοῦ, κατάξιον δʼ ἐμοῦ,\nὃς οὐδὲν ᾔδει πλὴν τὸ προσταχθὲν ποεῖν,\nδῆλος δὲ καὶ νῦν ἐστιν ἀλγεινῶς φέρων\nοἷς τʼ αὐτὸς ἐξήμαρτεν οἷς τʼ ἐγὼ ʼπαθον.\nἀλλʼ ἡ κακὴ σὴ διὰ μυχῶν βλέπουσʼ ἀεὶ\nψυχή νιν ἀφυῆ τʼ ὄντα κοὐ θέλονθʼ ὅμως\nεὖ προυδίδαξεν ἐν κακοῖς εἶναι σοφόν.\nκαὶ νῦν ἔμʼ, ὦ δύστηνε, συνδήσας νοεῖς\nἄγειν ἀπʼ ἀκτῆς τῆσδʼ, ἐν ᾗ με προυβάλου\nἄφιλον ἔρημον ἄπολιν, ἐν ζῶσιν νεκρόν. φεῦ.\nὄλοιο· καί σοι πολλάκις τόδʼ ηὐξάμην.\nἀλλʼ οὐ γὰρ οὐδὲν θεοὶ νέμουσιν ἡδύ μοι,\nσὺ μὲν γέγηθας ζῶν, ἐγὼ δʼ ἀλγύνομαι\nτοῦτʼ αὔθʼ, ὅτι ζῶ σὺν κακοῖς πολλοῖς τάλας,\nγελώμενος πρὸς σοῦ τε καὶ τῶν Ἀτρέως\nδιπλῶν στρατηγῶν, οἷς σὺ ταῦθʼ ὑπηρετεῖς.\nκαίτοι σὺ μὲν κλοπῇ τε κἀνάγκῃ ζυγεὶς\nἔπλεις ἅμʼ αὐτοῖς, ἐμὲ δὲ τὸν πανάθλιον,\nἑκόντα πλεύσανθʼ ἑπτὰ ναυσὶ ναυβάτην,\nἄτιμον ἔβαλον, ὡς σὺ φής, κεῖνοι δὲ σέ.\nκαὶ νῦν τί μʼ ἄγετε; τί μʼ ἀπάγεσθε; τοῦ χάριν;\nὃς οὐδέν εἰμι καὶ τέθνηχʼ ὑμῖν πάλαι.\nπῶς, ὦ θεοῖς ἔχθιστε, νῦν οὐκ εἰμί σοι\nχωλός, δυσώδης; πῶς θεοῖς ἔξεσθʼ, ὁμοῦ\nπλεύσαντος αἴθειν ἱερά; πῶς σπένδειν ἔτι;\nαὕτη γὰρ ἦν σοι πρόφασις ἐκβαλεῖν ἐμέ.\nκακῶς ὄλοισθʼ· ὀλεῖσθε δʼ ἠδικηκότες\nτὸν ἄνδρα τόνδε, θεοῖσιν εἰ δίκης μέλει.\nἔξοιδα δʼ ὡς μέλει γʼ· ἐπεὶ οὔποτʼ ἂν στόλον\nἐπλεύσατʼ ἂν τόνδʼ εἵνεκʼ ἀνδρὸς ἀθλίου,\nεἰ μή τι κέντρον θεῖον ἦγʼ ὑμᾶς ἐμοῦ.\nἀλλʼ, ὦ πατρῴα γῆ θεοί τʼ ἐπόψιοι,\nτίσασθε τίσασθʼ ἀλλὰ τῷ χρόνῳ ποτὲ\nξύμπαντας αὐτούς, εἴ τι κἄμʼ οἰκτίρετε·\nὡς ζῶ μὲν οἰκτρῶς, εἰ δʼ ἴδοιμʼ ὀλωλότας\nτούτους, δοκοῖμʼ ἂν τῆς νόσου πεφευγέναι.\nβαρύς τε καὶ βαρεῖαν ὁ ξένος φάτιν\nτήνδʼ εἶπʼ, Ὀδυσσεῦ, κοὐχ ὑπείκουσαν κακοῖς.\nπόλλʼ ἂν λέγειν ἔχοιμι πρὸς τὰ τοῦδʼ ἔπη,\nεἴ μοι παρείκοι· νῦν δʼ ἑνὸς κρατῶ λόγου.\nοὗ γὰρ τοιούτων δεῖ, τοιοῦτός εἰμʼ ἐγώ·\nχὤπου δικαίων κἀγαθῶν ἀνδρῶν κρίσις,\nοὐκ ἂν λάβοις μου μᾶλλον οὐδένʼ εὐσεβῆ.\nνικᾶν γε μέντοι πανταχοῦ χρῄζων ἔφυν,\nπλὴν εἰς σέ· νῦν δὲ σοί γʼ ἑκὼν ἐκστήσομαι.\nἄφετε γὰρ αὐτὸν μηδὲ προσψαύσητʼ ἔτι·\nἐᾶτε μίμνειν. οὐδὲ σοῦ προσχρῄζομεν,\nτά γʼ ὅπλʼ ἔχοντες ταῦτʼ, ἐπεὶ πάρεστι μὲν\nΤεῦκρος παρʼ ἡμῖν, τήνδʼ ἐπιστήμην ἔχων,\nἐγώ θʼ, ὃς οἶμαι σοῦ κάκιον οὐδὲν ἂν\nτούτων κρατύνειν, μηδʼ ἐπιθύνειν χερί.\nτί δῆτα σοῦ δεῖ; χαῖρε τὴν Λῆμνον πατῶν·\nἡμεῖς δʼ ἴωμεν, καὶ τάχʼ ἂν τὸ σὸν γέρας\nτιμὴν ἐμοὶ νείμειεν, ἣν σὲ χρῆν ἔχειν.\nοἴμοι· τί δράσω δύσμορος; σὺ τοῖς ἐμοῖς\nὅπλοισι κοσμηθεὶς ἐν Ἀργείοις φανεῖ;\nμή μʼ ἀντιφώνει μηδέν, ὡς στείχοντα δή.\nὦ σπέρμʼ Ἀχιλλέως, οὐδὲ σοῦ φωνῆς ἔτι\nγενήσομαι προσφθεγκτός, ἀλλʼ οὕτως ἄπει;\nχώρει σύ· μὴ πρόσλευσσε, γενναῖός περ ὤν,\nἡμῶν ὅπως μὴ τὴν τύχην διαφθερεῖς.\nἦ καὶ πρὸς ὑμῶν ὧδʼ ἔρημος, ὦ ξένοι,\nλειφθήσομαι δὴ κοὐκ ἐποικτερεῖτέ με;\nὅδʼ ἐστὶν ἡμῶν ναυκράτωρ ὁ παῖς· ὅσʼ ἂν\nοὗτος λέγῃ σοι, ταῦτά σοι χἠμεῖς φαμέν.\nἀκούσομαι μὲν ὡς ἔφυν οἴκτου πλέως\nπρὸς τοῦδʼ· ὅμως δὲ μείνατʼ, εἰ τούτῳ δοκεῖ,\nχρόνον τοσοῦτον, εἰς ὅσον τά τʼ ἐκ νεὼς\nστείλωσι ναῦται καὶ θεοῖς εὐξώμεθα.\nχοὖτος τάχʼ ἂν φρόνησιν ἐν τούτῳ λάβοι\nλῴω τινʼ ἡμῖν. νὼ μὲν οὖν ὁρμώμεθον,\nὑμεῖς δʼ, ὅταν καλῶμεν, ὁρμᾶσθαι ταχεῖς.\nὦ κοίλας πέτρας γύαλον\nθερμὸν καὶ παγετῶδες, ὥς σʼ οὐκ ἔμελλον ἄρʼ, ὦ τάλας,\nλείψειν οὐδέποτʼ, ἀλλά μοι καὶ θνῄσκοντι συνείσει.\nὤμοι μοί μοι.\nὦ πληρέστατον αὔλιον\nλύπας τᾶς ἀπʼ ἐμοῦ τάλαν,\nτίπτʼ αὖ μοι τὸ κατʼ ἆμαρ\nἔσται; τοῦ ποτε τεύξομαι\nσιτονόμου μέλεος πόθεν ἐλπίδος;\nπέλειαι δʼ ἄνω\nπτωκάδες ὀξυτόνου διὰ πνεύματος\nἐλῶσιν· οὐκέτʼ ἴσχω.\nσύ τοι σύ τοι κατηξίωσας,\nὦ βαρύποτμε, κοὐκ\nἄλλοθεν ἔχει τύχᾳ τᾷδʼ ἀπὸ μείζονος,\nεὖτέ γε παρὸν φρονῆσαι\nτοῦ λῴονος δαίμονος εἵλου τὸ κάκιον αἰνεῖν.\nὦ τλάμων τλάμων ἄρʼ ἐγὼ\nκαὶ μόχθῳ λωβατός, ὃς ἤδη μετʼ οὐδενὸς ὕστερον\nἀνδρῶν εἰσοπίσω τάλας ναίων ἐνθάδʼ ὀλοῦμαι,\nαἰαῖ αἰαῖ,\nοὐ φορβὰν ἔτι προσφέρων,\nοὐ πτανῶν ἀπʼ ἐμῶν ὅπλων\nκραταιαῖς μετὰ χερσὶν\nἴσχων· ἀλλά μοι ἄσκοπα\nκρυπτά τʼ ἔπη δολερᾶς ὑπέδυ φρενός·\nἰδοίμαν δέ νιν,\nτὸν τάδε μησάμενον, τὸν ἴσον χρόνον\nἐμὰς λαχόντʼ ἀνίας.\nπότμος, πότμος σε δαιμόνων τάδʼ,\nοὐδὲ σέ γε δόλος,\nἔσχεν ὑπὸ χειρὸς ἀμᾶς. στυγερὰν ἔχε\nδύσποτμον ἀρὰν ἐπʼ ἄλλοις.\nκαὶ γὰρ ἐμοὶ τοῦτο μέλει, μὴ φιλότητʼ ἀπώσῃ.\nοἴμοι μοι, καί που πολιᾶς\nπόντου θινὸς ἐφήμενος\nἐγγελᾷ, χερὶ πάλλων\nτὰν ἐμὰν μελέου τροφάν,\nτὰν οὐδείς ποτʼ ἐβάστασεν.\nὦ τόξον φίλον, ὦ φίλων\nχειρῶν ἐκβεβιασμένον,\nἦ που ἐλεινὸν ὁρᾷς, φρένας εἴ τινας\nἔχεις, τὸν Ἡράκλειον\nἄρθμιον ὧδέ σοι\nοὐκέτι χρησόμενον τὸ μεθύστερον,\nἄλλου δʼ ἐν μεταλλαγᾷ\nπολυμηχάνου ἀνδρὸς ἐρέσσει,\nὁρῶν μὲν αἰσχρὰς ἀπάτας, στυγνὸν δὲ φῶτʼ ἐχθοδοπόν,\nμυρίʼ, ἀπʼ αἰσχρῶν ἀνατέλλονθʼ, ὃς ἐφʼ ἡμῖν κάκʼ ἐμήσατʼ, ὦ Ζεῦ.\nἀνδρός τοι τὰ μὲν ἔνδικʼ αἰὲν εἰπεῖν,\nεἰπόντος δὲ μὴ φθονερὰν\nἐξῶσαι γλώσσας ὀδύναν.\nκεῖνος δʼ εἷς ἀπὸ πολλῶν\nταχθεὶς τῶνδʼ ἐφημοσύνᾳ\nκοινὰν ἤνυσεν ἐς φίλους ἀρωγάν.\nὦ πταναὶ θῆραι χαροπῶν τʼ\nἔθνη θηρῶν, οὓς ὅδʼ ἔχει\nχῶρος οὐρεσιβώτας,\nμηκέτʼ ἀπʼ αὐλίων φυγᾷ\nπηδᾶτʼ· οὐ γὰρ ἔχω χεροῖν\nτὰν πρόσθεν βελέων ἀλκάν,\nὦ δύστανος ἐγὼ τανῦν,\nἀλλʼ ἀνέδην, ὁ δὲ χῶρος ἄρʼ οὐκέτι\nφοβητὸς οὐκέθʼ ὑμῖν,\nἕρπετε· νῦν καλὸν\nἀντίφονον κορέσαι στόμα πρὸς χάριν\nἐμᾶς σαρκὸς αἰόλας·\nἀπὸ γὰρ βίον αὐτίκα λείψω.\nπόθεν γὰρ ἔσται βιοτά; τίς ὧδʼ ἐν αὔραις τρέφεται,\nμηκέτι μηδενὸς κρατύνων ὅσα πέμπει βιόδωρος αἶα;\nπρὸς θεῶν, εἴ τι σέβει ξένον, πέλασσον,\nεὐνοίᾳ πάσᾳ πελάταν·\nἀλλὰ γνῶθʼ, εὖ γνῶθʼ ἐπὶ σοὶ\nκῆρα τάνδʼ ἀποφεύγειν.\nοἰκτρὰ γὰρ βόσκειν, ἀδαὴς δʼ\nἔχειν μυρίον ἄχθος, ὃ ξυνοικεῖ.\nπάλιν πάλιν παλαιὸν ἄλγημʼ ὑπέμνασας, ὦ\nλῷστε τῶν πρὶν ἐντόπων.\nτί μʼ ὤλεσας; τί μʼ εἴργασαι;\nτί τοῦτʼ ἔλεξας;\nεἰ σὺ τὰν ἐμοὶ στυγερὰν\nΤρῳάδα γᾶν μʼ ἤλπισας ἄξειν.\nτόδε γὰρ νοῶ κράτιστον.\nἀπό νύν με λείπετʼ ἤδη.\nφίλα μοι, φίλα ταῦτα παρήγγειλας ἑκόντι τε πράσσειν.\nἴωμεν ἴωμεν\nναὸς ἵνʼ ἡμῖν τέτακται.\nμή, πρὸς ἀραίου Διός, ἔλθῃς, ἱκετεύω.\nμετρίαζʼ.\nὦ ξένοι, μείνατε, πρὸς θεῶν.\nτί θροεῖς;\nαἰαῖ αἰαῖ, δαίμων δαίμων·\nἀπόλωλʼ ὁ τάλας·\nὦ ποὺς πούς, τί σʼ ἔτʼ ἐν βίῳ\nτεύξω τῷ μετόπιν τάλας;\nὦ ξένοι, ἔλθετʼ ἐπήλυδες αὖθις.\nτί ῥέξοντες ἀλλοκότῳ\nγνώμᾳ τῶν πάρος, ὧν προύφαινες;\nοὔτοι νεμεσητόν,\nἀλύοντα χειμερίῳ\nλύπᾳ καὶ παρὰ νοῦν θροεῖν.\nβᾶθί νυν, ὦ τάλαν, ὥς σε κελεύομεν.\nοὐδέποτʼ οὐδέποτʼ, ἴσθι τόδʼ ἔμπεδον,\nοὐδʼ εἰ πυρφόρος ἀστεροπητὴς\nβροντᾶς αὐγαῖς μʼ εἶσι φλογίζων.\nἐρρέτω Ἴλιον οἵ θʼ ὑπʼ ἐκείνῳ\nπάντες ὅσοι τόδʼ ἔτλασαν ἐμοῦ ποδὸς ἄρθρον ἀπῶσαι.\nἀλλʼ, ὦ ξένοι, ἕν γέ μοι εὖχος ὀρέξατε.\nποῖον ἐρεῖς τόδʼ ἔπος;\nξίφος, εἴ ποθεν,\nἢ γένυν ἢ βελέων τι προπέμψατε.\nὡς τίνα δὴ ῥέξῃς παλάμαν ποτέ;\nχρῶτʼ ἀπὸ πάντα καὶ ἄρθρα τέμω χερί·\nφονᾷ φονᾷ νόος ἤδη.\nτί ποτε;\nπατέρα ματεύων.\nποῖ γᾶς;\nἐς Ἅιδου·\nοὐ γάρ ἐστʼ ἐν φάει γʼ ἔτι.\nὦ πόλις, ὦ πατρία,\nπῶς ἂν εἰσίδοιμʼ ἄθλιός σʼ ἀνήρ,\nὅς γε σὰν λιπὼν ἱερὰν\nλιβάδʼ ἐχθροῖς ἔβαν Δαναοῖς\nἀρωγός· ἔτʼ οὐδέν εἰμι.\nἐγὼ μὲν ἤδη καὶ πάλαι νεὼς ὁμοῦ\nστείχων ἂν ἦ σοι τῆς ἐμῆς, εἰ μὴ πέλας\nὈδυσσέα στείχοντα τόν τʼ Ἀχιλλέως\nγόνον πρὸς ἡμᾶς δεῦρʼ ἰόντʼ ἐλεύσσομεν.\nοὐκ ἂν φράσειας ἥντινʼ αὖ παλίντροπος\nκέλευθον ἕρπεις ὧδε σὺν σπουδῇ ταχύς;\nλύσων ὅσʼ ἐξήμαρτον ἐν τῷ πρὶν χρόνῳ.\nδεινόν γε φωνεῖς· ἡ δʼ ἁμαρτία τίς ἦν;\nἣν σοὶ πιθόμενος τῷ τε σύμπαντι στρατῷ\nἔπραξας ἔργον ποῖον ὧν οὔ σοι πρέπον;\nἀπάταισιν αἰσχραῖς ἄνδρα καὶ δόλοις ἑλών.\nτὸν ποῖον; ὤμοι· μῶν τι βουλεύει νέον;\nνέον μὲν οὐδέν, τῷ δὲ Ποίαντος τόκῳ,\nτί χρῆμα δράσεις; ὥς μʼ ὑπῆλθέ τις φόβος.\nπαρʼ οὗπερ ἔλαβον τάδε τὰ τόξʼ, αὖθις πάλιν\nὦ Ζεῦ, τί λέξεις; οὔ τί που δοῦναι νοεῖς;\nαἰσχρῶς γὰρ αὐτὰ κοὐ δίκῃ λαβὼν ἔχω.\nπρὸς θεῶν, πότερα δὴ κερτομῶν λέγεις τάδε;\nεἰ κερτόμησίς ἐστι τἀληθῆ λέγειν.\nτί φής, Ἀχιλλέως παῖ; τίνʼ εἴρηκας λόγον;\nδὶς ταὐτὰ βούλει καὶ τρὶς ἀναπολεῖν μʼ ἔπη;\nἀρχὴν κλύειν ἂν οὐδʼ ἅπαξ ἐβουλόμην.\nεὖ νῦν ἐπίστω πάντʼ ἀκηκοὼς λόγον.\nἔστιν τις, ἔστιν ὅς σε κωλύσει τὸ δρᾶν.\nτί φής; τίς ἔσται μʼ οὑπικωλύσων τάδε;\nξύμπας Ἀχαιῶν λαός, ἐν δὲ τοῖς ἐγώ.\nσοφὸς πεφυκὼς οὐδὲν ἐξαυδᾷς σοφόν.\nσὺ δʼ οὔτε φωνεῖς οὔτε δρασείεις σοφά.\nἀλλʼ εἰ δίκαια, τῶν σοφῶν κρείσσω τάδε.\nκαὶ πῶς δίκαιον, ἅ γʼ ἔλαβες βουλαῖς ἐμαῖς, πάλιν μεθεῖναι ταῦτα;\nτὴν ἁμαρτίαν\nαἰσχρὰν ἁμαρτὼν ἀναλαβεῖν πειράσομαι.\nστρατὸν δʼ Ἀχαιῶν οὐ φοβεῖ, πράσσων τάδε;\nξὺν τῷ δικαίῳ τὸν σὸν οὐ ταρβῶ φόβον.\nξὺν τῷ δικαίῳ χεὶρ ἐμή σʼ ἀναγκάσει.\nἀλλʼ οὐδέ τοι σῇ χειρὶ πείθομαι τὸ δρᾶν.\nοὔ τἄρα Τρωσίν, ἀλλὰ σοὶ μαχούμεθα.\nἴτω τὸ μέλλον.\nχεῖρα δεξιὰν ὁρᾷς\nκώπης ἐπιψαύουσαν;\nἀλλὰ κἀμέ τοι\nταὐτὸν τόδʼ ὄψει δρῶντα κοὐ μέλλοντʼ ἔτι.\nκαίτοι σʼ ἐάσω· τῷ δὲ σύμπαντι στρατῷ\nλέξω τάδʼ ἐλθών, ὅς σε τιμωρήσεται.\nἐσωφρόνησας· κἂν τὰ λοίφʼ οὕτω φρονῇς,\nἴσως ἂν ἐκτὸς κλαυμάτων ἔχοις πόδα.\nσὺ δʼ, ὦ Ποίαντος παῖ, Φιλοκτήτην λέγω,\nἔξελθʼ, ἀμείψας τάσδε πετρήρεις στέγας.\nτίς αὖ παρʼ ἄντροις θόρυβος ἵσταται βοῆς;\nτί μʼ ἐκκαλεῖσθε; τοῦ κεχρημένοι, ξένοι;\nὤμοι· κακὸν τὸ χρῆμα. μῶν τί μοι νέα\nπάρεστε πρὸς κακοῖσι πέμποντες κακά;\nθάρσει· λόγους δʼ ἄκουσον οὓς ἥκω φέρων.\nδέδοικʼ ἔγωγε· καὶ τὰ πρὶν γὰρ ἐκ λόγων\nκαλῶν κακῶς ἔπραξα, σοῖς πεισθεὶς λόγοις.\nοὔκουν ἔνεστι καὶ μεταγνῶναι πάλιν;\nτοιοῦτος ἦσθα τοῖς λόγοισι χὤτε μου\nτὰ τόξʼ ἔκλεπτες, πιστός, ἀτηρὸς λάθρᾳ.\nἀλλʼ οὔ τι μὴν νῦν· βούλομαι δέ σου κλύειν,\nπότερα δέδοκταί σοι μένοντι καρτερεῖν\nἢ πλεῖν μεθʼ ἡμῶν;\nπαῦε, μὴ λέξῃς πέρα·\nμάτην γὰρ ἃν εἴπῃς γε πάντʼ εἰρήσεται.\nοὕτω δέδοκται;\nκαὶ πέρα γʼ ἴσθʼ ἢ λέγω.\nἀλλʼ ἤθελον μὲν ἄν σε πεισθῆναι λόγοις\nἐμοῖσιν· εἰ δὲ μή τι πρὸς καιρὸν λέγων\nκυρῶ, πέπαυμαι.\nπάντα γὰρ φράσεις μάτην.\nοὐ γάρ ποτʼ εὔνουν τὴν ἐμὴν κτήσει φρένα,\nὅστις γʼ ἐμοῦ δόλοισι τὸν βίον λαβὼν\nἀπεστέρηκας, κᾆτα νουθετεῖς ἐμὲ\nἐλθών, ἀρίστου πατρὸς αἴσχιστος γεγώς.\nὄλοισθʼ, Ἀτρεῖδαι μὲν μάλιστʼ, ἔπειτα δὲ ὁ Λαρτίου παῖς καὶ σύ.\nμὴ ʼπεύξῃ πέρα·\nδέχου δὲ χειρὸς ἐξ ἐμῆς βέλη τάδε.\nπῶς εἶπας; ἆρα δεύτερον δολούμεθα;\nἀπώμοσʼ ἁγνὸν Ζηνὸς ὑψίστου σέβας.\nὦ φίλτατʼ εἰπών, εἰ λέγεις ἐτήτυμα.\nτοὔργον παρέσται φανερόν· ἀλλὰ δεξιὰν\nπρότεινε χεῖρα, καὶ κράτει τῶν σῶν ὅπλων.\nἐγὼ δʼ ἀπαυδῶ γʼ, ᾧ θεοὶ ξυνίστορες,\nὑπέρ τʼ Ἀτρειδῶν τοῦ τε σύμπαντος στρατοῦ.\nτέκνον, τίνος φώνημα, μῶν Ὀδυσσέως,\nἐπῃσθόμην;\nσάφʼ ἴσθι· καὶ πέλας γʼ ὁρᾷς,\nὅς σʼ ἐς τὰ Τροίας πεδίʼ ἀποστελῶ βίᾳ,\nἐάν τʼ Ἀχιλλέως παῖς ἐάν τε μὴ θέλῃ·\nἀλλʼ οὔ τι χαίρων, ἢν τόδʼ ὀρθωθῇ βέλος.\nἆ, μηδαμῶς, μή, πρὸς θεῶν, μεθῇς βέλος.\nμέθες με, πρὸς θεῶν, χεῖρα, φίλτατον τέκνον.\nοὐκ ἂν μεθείην.\nφεῦ· τί μʼ ἄνδρα πολέμιον\nἐχθρόν τʼ ἀφείλου μὴ κτανεῖν τόξοις ἐμοῖς;\nἀλλʼ οὔτʼ ἐμοὶ τοῦτʼ ἐστὶν οὔτε σοὶ καλόν.\nἀλλʼ οὖν τοσοῦτόν γʼ ἴσθι, τοὺς πρώτους στρατοῦ,\nτοὺς τῶν Ἀχαιῶν ψευδοκήρυκας, κακοὺς\nὄντας πρὸς αἰχμήν, ἐν δὲ τοῖς λόγοις θρασεῖς.\nεἶεν· τὰ μὲν δὴ τόξʼ ἔχεις, κοὐκ ἔσθʼ ὅτου\nὀργὴν ἔχοις ἂν οὐδὲ μέμψιν εἰς ἐμέ.\nξύμφημι· τὴν φύσιν δʼ ἔδειξας, ὦ τέκνον,\nἐξ ἧς ἔβλαστες, οὐχὶ Σισύφου πατρός,\nἀλλʼ ἐξ Ἀχιλλέως, ὃς μετὰ ζώντων ὅτʼ ἦν\nἤκουʼ ἄριστα, νῦν δὲ τῶν τεθνηκότων.\nἥσθην πατέρα τὸν ἀμὸν εὐλογοῦντά σε\nαὐτόν τʼ ἔμʼ· ὧν δέ σου τυχεῖν ἐφίεμαι,\nἄκουσον. ἀνθρώποισι τὰς μὲν ἐκ θεῶν\nτύχας δοθείσας ἔστʼ ἀναγκαῖον φέρειν·\nὅσοι δʼ ἑκουσίοισιν ἔγκεινται βλάβαις,\nὥσπερ σύ, τούτοις οὔτε συγγνώμην ἔχειν\nδίκαιόν ἐστιν οὔτʼ ἐποικτίρειν τινά.\nσὺ δʼ ἠγρίωσαι, κοὔτε σύμβουλον δέχει,\nἐάν τε νουθετῇ τις εὐνοίᾳ λέγων,\nστυγεῖς, πολέμιον δυσμενῆ θʼ ἡγούμενος.\nὅμως δὲ λέξω· Ζῆνα δʼ ὅρκιον καλῶ·\nκαὶ ταῦτʼ ἐπίστω καὶ γράφου φρενῶν ἔσω.\nσὺ γὰρ νοσεῖς τόδʼ ἄλγος ἐκ θείας τύχης,\nΧρύσης πελασθεὶς φύλακος, ὃς τὸν ἀκαλυφῆ\nσηκὸν φυλάσσει κρύφιος οἰκουρῶν ὄφις·\nκαὶ παῦλαν ἴσθι τῆσδε μή ποτʼ ἂν τυχεῖν\nνόσου βαρείας, ἕως ἂν αὑτὸς ἥλιος\nταύτῃ μὲν αἴρῃ, τῇδε δʼ αὖ δύνῃ πάλιν,\nπρὶν ἂν τὰ Τροίας πεδίʼ ἑκὼν αὐτὸς μόλῃς,\nκαὶ τοῖν παρʼ ἡμῖν ἐντυχὼν Ἀσκληπίδαιν\nνόσου μαλαχθῇς τῆσδε, καὶ τὰ πέργαμα\nξὺν τοῖσδε τόξοις ξύν τʼ ἐμοὶ πέρσας φανῇς.\nὡς δʼ οἶδα ταῦτα τῇδʼ ἔχοντʼ ἐγὼ φράσω.\nἀνὴρ γὰρ ἡμῖν ἐστιν ἐκ Τροίας ἁλούς,\nἝλενος ἀριστόμαντις, ὃς λέγει σαφῶς\nὡς δεῖ γενέσθαι ταῦτα· καὶ πρὸς τοῖσδʼ ἔτι\nὡς ἔστʼ ἀνάγκη τοῦ παρεστῶτος θέρους\nΤροίαν ἁλῶναι πᾶσαν· ἢ δίδωσʼ ἑκὼν\nκτείνειν ἑαυτόν, ἢν τάδε ψευσθῇ λέγων.\nταῦτʼ οὖν ἐπεὶ κάτοισθα, συγχώρει θέλων.\nκαλὴ γὰρ ἡ ʼπίκτησις, Ἑλλήνων ἕνα\nκριθέντʼ ἄριστον τοῦτο μὲν παιωνίας\nἐς χεῖρας ἐλθεῖν, εἶτα τὴν πολύστονον\nΤροίαν ἑλόντα κλέος ὑπέρτατον λαβεῖν.\nὦ στυγνὸς αἰών, τί με, τί δῆτʼ ἔχεις ἄνω\nβλέποντα κοὐκ ἀφῆκας εἰς Ἅιδου μολεῖν;\nοἴμοι, τί δράσω; πῶς ἀπιστήσω λόγοις\nτοῖς τοῦδʼ, ὃς εὔνους ὢν ἐμοὶ παρῄνεσεν;\nἀλλʼ εἰκάθω δῆτʼ; εἶτα πῶς ὁ δύσμορος\nεἰς φῶς τάδʼ ἔρξας εἶμι; τῷ προσήγορος;\nπῶς, ὦ τὰ πάντʼ ἰδόντες ἀμφʼ ἐμοὶ κύκλοι,\nταῦτʼ ἐξανασχήσεσθε, τοῖσιν Ἀτρέως\nἐμὲ ξυνόντα παισίν, οἵ μʼ ἀπώλεσαν;\nπῶς τῷ πανώλει παιδὶ τῷ Λαερτίου;\nοὐ γάρ με τἄλγος τῶν παρελθόντων δάκνει,\nἀλλʼ οἷα χρὴ παθεῖν με πρὸς τούτων ἔτι\nδοκῶ προλεύσσειν· οἷς γὰρ ἡ γνώμη κακῶν\nμήτηρ γένηται, τἄλλα παιδεύει κακούς.\nκαὶ σοῦ δʼ ἔγωγε θαυμάσας ἔχω τόδε.\nχρῆν γάρ σε μήτʼ αὐτόν ποτʼ ἐς Τροίαν μολεῖν\nἡμᾶς τʼ ἀπείργειν, οἵ γέ σου καθύβρισαν,\nπατρὸς γέρας συλῶντες, εἶτα τοῖσδε σὺ\nεἶ ξυμμαχήσων, κἄμʼ ἀναγκάζεις τόδε;\nμὴ δῆτα, τέκνον· ἀλλʼ ἅ μοι ξυνώμοσας,\nπέμψον πρὸς οἴκους· καὐτὸς ἐν Σκύρῳ μένων\nἔα κακῶς αὐτοὺς ἀπόλλυσθαι κακούς.\nχοὔτω διπλῆν μὲν ἐξ ἐμοῦ κτήσει χάριν,\nδιπλῆν δὲ πατρός, κοὐ κακοὺς ἐπωφελῶν\nδόξεις ὁμοῖος τοῖς κακοῖς πεφυκέναι.\nλέγεις μὲν εἰκότʼ, ἀλλʼ ὅμως σε βούλομαι\nθεοῖς τε πιστεύσαντα τοῖς τʼ ἐμοῖς λόγοις\nφίλου μετʼ ἀνδρὸς τοῦδε τῆσδʼ ἐκπλεῖν χθονός.\nἦ πρὸς τὰ Τροίας πεδία καὶ τὸν Ἀτρέως\nἔχθιστον υἱὸν τῷδε δυστήνῳ ποδί;\nπρὸς τοὺς μὲν οὖν σε τήνδε τʼ ἔμπυον βάσιν\nπαύσοντας ἄλγους κἀποσώσοντας νόσου.\nὦ δεινὸν αἶνον αἰνέσας, τί φής ποτε;\nἃ σοί τε κἀμοὶ λῷσθʼ ὁρῶ τελούμενα.\nκαὶ ταῦτα λέξας οὐ καταισχύνει θεούς;\nπῶς γάρ τις αἰσχύνοιτʼ ἂν ὠφελῶν φίλους·\nλέγεις δʼ Ἀτρείδαις ὄφελος ἢ ʼπʼ ἐμοὶ τόδε;\nσοί που, φίλος γʼ ὤν, χὠ λόγος τοιόσδε μου.\nπῶς, ὅς γε τοῖς ἐχθροῖσί μʼ ἐκδοῦναι θέλεις;\nὦ τᾶν, διδάσκου μὴ θρασύνεσθαι κακοῖς.\nὀλεῖς με, γιγνώσκω σε, τοῖσδε τοῖς λόγοις.\nοὔκουν ἔγωγε· φημὶ δʼ οὔ σε μανθάνειν.\nἐγὼ οὐκ Ἀτρείδας ἐκβαλόντας οἶδά με;\nἀλλʼ ἐκβαλόντες εἰ πάλιν σώσουσʼ ὅρα.\nοὐδέποθʼ ἑκόντα γʼ ὥστε τὴν Τροίαν ἰδεῖν.\nτί δῆτʼ ἂν ἡμεῖς δρῷμεν, εἰ σέ γʼ ἐν λόγοις\nπείσειν δυνησόμεσθα μηδὲν ὧν λέγω;\nὡς ῥᾷστʼ ἐμοὶ μὲν τῶν λόγων λῆξαι, σὲ δὲ\nζῆν, ὥσπερ ἤδη ζῇς, ἄνευ σωτηρίας.\nἔα με πάσχειν ταῦθʼ ἅπερ παθεῖν με δεῖ·\nἃ δʼ ᾔνεσάς μοι δεξιᾶς ἐμῆς θιγών,\nπέμπειν πρὸς οἴκους, ταῦτά μοι πρᾶξον, τέκνον,\nκαὶ μὴ βράδυνε μηδʼ ἐπιμνησθῇς ἔτι\nΤροίας· ἅλις γάρ μοι τεθρήνηται γόοις.\nεἰ δοκεῖ, στείχωμεν.\nὦ γενναῖον εἰρηκὼς ἔπος.\nἀντέρειδε νῦν βάσιν σήν.\nεἰς ὅσον γʼ ἐγὼ σθένω.\nαἰτίαν δὲ πῶς Ἀχαιῶν φεύξομαι;\nμὴ φροντίσῃς.\nτί γάρ, ἐὰν πορθῶσι χώραν τὴν ἐμήν;\nἐγὼ παρὼν\nτίνα προσωφέλησιν ἔρξεις;\nβέλεσι τοῖς Ἡρακλέους\nπῶς λέγεις;\nεἴρξω πελάζειν.\nστεῖχε προσκύσας χθόνα.\nμήπω γε, πρὶν ἂν τῶν ἡμετέρων\nἀίῃς μύθων, παῖ Ποίαντος·\nφάσκειν δʼ αὐδὴν τὴν Ἡρακλέους\nἀκοῇ τε κλύειν λεύσσειν τʼ ὄψιν.\nτὴν σὴν δʼ ἥκω χάριν οὐρανίας\nἕδρας προλιπών,\nτὰ Διός τε φράσων βουλεύματά σοι\nκατερητύσων θʼ ὁδὸν ἣν στέλλει·\nσὺ δʼ ἐμῶν μύθων ἐπάκουσον.\nκαὶ πρῶτα μέν σοι τὰς ἐμὰς λέξω τύχας,\nὅσους πονήσας καὶ διεξελθὼν πόνους\nἀθάνατον ἀρετὴν ἔσχον, ὡς πάρεσθʼ ὁρᾶν.\nκαὶ σοί, σάφʼ ἴσθι, τοῦτʼ ὀφείλεται παθεῖν,\nἐκ τῶν πόνων τῶνδʼ εὐκλεᾶ θέσθαι βίον.\nἐλθὼν δὲ σὺν τῷδʼ ἀνδρὶ πρὸς τὸ Τρωικὸν\nπόλισμα, πρῶτον μὲν νόσου παύσει λυγρᾶς,\nἀρετῇ τε πρῶτος ἐκκριθεὶς στρατεύματος,\nΠάριν μέν, ὃς τῶνδʼ αἴτιος κακῶν ἔφυ,\nτόξοισι τοῖς ἐμοῖσι νοσφιεῖς βίου,\nπέρσεις τε Τροίαν, σκῦλά τʼ εἰς μέλαθρα σὰ\nπέμψεις, ἀριστεῖʼ ἐκλαβὼν στρατεύματος,\nΠοίαντι πατρὶ πρὸς πάτρας Οἴτης πλάκα.\nἃ δʼ ἂν λάβῃς σὺ σκῦλα τοῦδε τοῦ στρατοῦ,\nτόξων ἐμῶν μνημεῖα πρὸς πυρὰν ἐμὴν\nκόμιζε. καὶ σοὶ ταῦτʼ, Ἀχιλλέως τέκνον,\nπαρῄνεσʼ· οὔτε γὰρ σὺ τοῦδʼ ἄτερ σθένεις\nἑλεῖν τὸ Τροίας πεδίον οὔθʼ οὗτος σέθεν.\nἀλλʼ ὡς λέοντε συννόμω φυλάσσετον\nοὗτος σὲ καὶ σὺ τόνδʼ· ἐγὼ δʼ Ἀσκληπιὸν\nπαυστῆρα πέμψω σῆς νόσου πρὸς Ἴλιον.\nτὸ δεύτερον γὰρ τοῖς ἐμοῖς αὐτὴν χρεὼν\nτόξοις ἁλῶναι. τοῦτο δʼ ἐννοεῖθʼ, ὅταν\nπορθῆτε γαῖαν, εὐσεβεῖν τὰ πρὸς θεούς·\nὡς τἄλλα πάντα δεύτερʼ ἡγεῖται πατὴρ\nΖεύς· οὐ γὰρ εὐσέβεια συνθνῄσκει βροτοῖς·\nκἂν ζῶσι κἂν θάνωσιν, οὐκ ἀπόλλυται.\nὦ φθέγμα ποθεινὸν ἐμοὶ πέμψας\nχρόνιός τε φανείς,\nοὐκ ἀπιθήσω τοῖς σοῖς μύθοις.\nκἀγὼ γνώμην ταύτῃ τίθεμαι.\nμή νυν χρόνιοι μέλλετε πράσσειν·\nκαιρὸς καὶ πλοῦς\nὅδʼ ἐπείγει γὰρ κατὰ πρύμνην.\nφέρε νυν στείχων χώραν καλέσω.\nχαῖρʼ, ὦ μέλαθρον ξύμφρουρον ἐμοί,\nνύμφαι τʼ ἔνυδροι λειμωνιάδες,\nκαὶ κτύπος ἄρσην πόντου προβολῆς,\nοὗ πολλάκι δὴ τοὐμὸν ἐτέγχθη\nκρᾶτʼ ἐνδόμυχον πληγαῖσι νότου,\nπολλὰ δὲ φωνῆς τῆς ἡμετέρας\nἙρμαῖον ὄρος παρέπεμψεν ἐμοὶ\nστόνον ἀντίτυπον χειμαζομένῳ.\nνῦν δʼ, ὦ κρῆναι Λύκιόν τε ποτόν,\nλείπομεν ὑμᾶς, λείπομεν ἤδη\nδόξης οὔ ποτε τῆσδʼ ἐπιβάντες.\nχαῖρʼ, ὦ Λήμνου πέδον ἀμφίαλον,\nκαί μʼ εὐπλοίᾳ πέμψον ἀμέμπτως,\nἔνθʼ ἡ μεγάλη Μοῖρα κομίζει\nγνώμη τε φίλων χὠ πανδαμάτωρ\nδαίμων, ὃς ταῦτʼ ἐπέκρανεν.\nχωρῶμεν δὴ πάντες ἀολλεῖς,\nνύμφαις ἁλίαισιν ἐπευξάμενοι\nνόστου σωτῆρας ἱκέσθαι.\n"};
