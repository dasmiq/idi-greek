var sequence = {"name":"Homer. Iliad","data":"μῆνιν ἄειδε θεὰ Πηληϊάδεω Ἀχιλῆος\nοὐλομένην, ἣ μυρίʼ Ἀχαιοῖς ἄλγεʼ ἔθηκε,\nπολλὰς δʼ ἰφθίμους ψυχὰς Ἄϊδι προΐαψεν\nἡρώων, αὐτοὺς δὲ ἑλώρια τεῦχε κύνεσσιν\nοἰωνοῖσί τε πᾶσι, Διὸς δʼ ἐτελείετο βουλή,\nἐξ οὗ δὴ τὰ πρῶτα διαστήτην ἐρίσαντε\nἈτρεΐδης τε ἄναξ ἀνδρῶν καὶ δῖος Ἀχιλλεύς.\nτίς τʼ ἄρ σφωε θεῶν ἔριδι ξυνέηκε μάχεσθαι;\nΛητοῦς καὶ Διὸς υἱός· ὃ γὰρ βασιλῆϊ χολωθεὶς\nνοῦσον ἀνὰ στρατὸν ὄρσε κακήν, ὀλέκοντο δὲ λαοί,\nοὕνεκα τὸν Χρύσην ἠτίμασεν ἀρητῆρα\nἈτρεΐδης· ὃ γὰρ ἦλθε θοὰς ἐπὶ νῆας Ἀχαιῶν\nλυσόμενός τε θύγατρα φέρων τʼ ἀπερείσιʼ ἄποινα,\nστέμματʼ ἔχων ἐν χερσὶν ἑκηβόλου Ἀπόλλωνος\nχρυσέῳ ἀνὰ σκήπτρῳ, καὶ λίσσετο πάντας Ἀχαιούς,\nἈτρεΐδα δὲ μάλιστα δύω, κοσμήτορε λαῶν·\nἈτρεΐδαι τε καὶ ἄλλοι ἐϋκνήμιδες Ἀχαιοί,\nὑμῖν μὲν θεοὶ δοῖεν Ὀλύμπια δώματʼ ἔχοντες\nἐκπέρσαι Πριάμοιο πόλιν, εὖ δʼ οἴκαδʼ ἱκέσθαι·\nπαῖδα δʼ ἐμοὶ λύσαιτε φίλην, τὰ δʼ ἄποινα δέχεσθαι,\nἁζόμενοι Διὸς υἱὸν ἑκηβόλον Ἀπόλλωνα.\nἔνθʼ ἄλλοι μὲν πάντες ἐπευφήμησαν Ἀχαιοὶ\nαἰδεῖσθαί θʼ ἱερῆα καὶ ἀγλαὰ δέχθαι ἄποινα·\nἀλλʼ οὐκ Ἀτρεΐδῃ Ἀγαμέμνονι ἥνδανε θυμῷ,\nἀλλὰ κακῶς ἀφίει, κρατερὸν δʼ ἐπὶ μῦθον ἔτελλε·\nμή σε γέρον κοίλῃσιν ἐγὼ παρὰ νηυσὶ κιχείω\nἢ νῦν δηθύνοντʼ ἢ ὕστερον αὖτις ἰόντα,\nμή νύ τοι οὐ χραίσμῃ σκῆπτρον καὶ στέμμα θεοῖο·\nτὴν δʼ ἐγὼ οὐ λύσω· πρίν μιν καὶ γῆρας ἔπεισιν\nἡμετέρῳ ἐνὶ οἴκῳ ἐν Ἄργεϊ τηλόθι πάτρης\nἱστὸν ἐποιχομένην καὶ ἐμὸν λέχος ἀντιόωσαν·\nἀλλʼ ἴθι μή μʼ ἐρέθιζε σαώτερος ὥς κε νέηαι.\nὣς ἔφατʼ, ἔδεισεν δʼ ὃ γέρων καὶ ἐπείθετο μύθῳ·\nβῆ δʼ ἀκέων παρὰ θῖνα πολυφλοίσβοιο θαλάσσης·\nπολλὰ δʼ ἔπειτʼ ἀπάνευθε κιὼν ἠρᾶθʼ ὃ γεραιὸς\nἈπόλλωνι ἄνακτι, τὸν ἠΰκομος τέκε Λητώ·\nκλῦθί μευ ἀργυρότοξʼ, ὃς Χρύσην ἀμφιβέβηκας\nΚίλλαν τε ζαθέην Τενέδοιό τε ἶφι ἀνάσσεις,\nΣμινθεῦ εἴ ποτέ τοι χαρίεντʼ ἐπὶ νηὸν ἔρεψα,\nἢ εἰ δή ποτέ τοι κατὰ πίονα μηρίʼ ἔκηα\nταύρων ἠδʼ αἰγῶν, τὸ δέ μοι κρήηνον ἐέλδωρ·\nτίσειαν Δαναοὶ ἐμὰ δάκρυα σοῖσι βέλεσσιν.\nὣς ἔφατʼ εὐχόμενος, τοῦ δʼ ἔκλυε Φοῖβος Ἀπόλλων,\nβῆ δὲ κατʼ Οὐλύμποιο καρήνων χωόμενος κῆρ,\nτόξʼ ὤμοισιν ἔχων ἀμφηρεφέα τε φαρέτρην·\nἔκλαγξαν δʼ ἄρʼ ὀϊστοὶ ἐπʼ ὤμων χωομένοιο,\nαὐτοῦ κινηθέντος· ὃ δʼ ἤϊε νυκτὶ ἐοικώς.\nἕζετʼ ἔπειτʼ ἀπάνευθε νεῶν, μετὰ δʼ ἰὸν ἕηκε·\nδεινὴ δὲ κλαγγὴ γένετʼ ἀργυρέοιο βιοῖο·\nοὐρῆας μὲν πρῶτον ἐπῴχετο καὶ κύνας ἀργούς,\nαὐτὰρ ἔπειτʼ αὐτοῖσι βέλος ἐχεπευκὲς ἐφιεὶς\nβάλλʼ· αἰεὶ δὲ πυραὶ νεκύων καίοντο θαμειαί.\nἐννῆμαρ μὲν ἀνὰ στρατὸν ᾤχετο κῆλα θεοῖο,\nτῇ δεκάτῃ δʼ ἀγορὴν δὲ καλέσσατο λαὸν Ἀχιλλεύς·\nτῷ γὰρ ἐπὶ φρεσὶ θῆκε θεὰ λευκώλενος Ἥρη·\nκήδετο γὰρ Δαναῶν, ὅτι ῥα θνήσκοντας ὁρᾶτο.\nοἳ δʼ ἐπεὶ οὖν ἤγερθεν ὁμηγερέες τε γένοντο,\nτοῖσι δʼ ἀνιστάμενος μετέφη πόδας ὠκὺς Ἀχιλλεύς·\nἈτρεΐδη νῦν ἄμμε παλιμπλαγχθέντας ὀΐω\nἂψ ἀπονοστήσειν, εἴ κεν θάνατόν γε φύγοιμεν,\nεἰ δὴ ὁμοῦ πόλεμός τε δαμᾷ καὶ λοιμὸς Ἀχαιούς·\nἀλλʼ ἄγε δή τινα μάντιν ἐρείομεν ἢ ἱερῆα\nἢ καὶ ὀνειροπόλον, καὶ γάρ τʼ ὄναρ ἐκ Διός ἐστιν,\nὅς κʼ εἴποι ὅ τι τόσσον ἐχώσατο Φοῖβος Ἀπόλλων,\nεἴτʼ ἄρʼ ὅ γʼ εὐχωλῆς ἐπιμέμφεται ἠδʼ ἑκατόμβης,\nαἴ κέν πως ἀρνῶν κνίσης αἰγῶν τε τελείων\nβούλεται ἀντιάσας ἡμῖν ἀπὸ λοιγὸν ἀμῦναι.\nἤτοι ὅ γʼ ὣς εἰπὼν κατʼ ἄρʼ ἕζετο· τοῖσι δʼ ἀνέστη\nΚάλχας Θεστορίδης οἰωνοπόλων ὄχʼ ἄριστος,\nὃς ᾔδη τά τʼ ἐόντα τά τʼ ἐσσόμενα πρό τʼ ἐόντα,\nκαὶ νήεσσʼ ἡγήσατʼ Ἀχαιῶν Ἴλιον εἴσω\nἣν διὰ μαντοσύνην, τήν οἱ πόρε Φοῖβος Ἀπόλλων·\nὅ σφιν ἐὺ φρονέων ἀγορήσατο καὶ μετέειπεν·\nὦ Ἀχιλεῦ κέλεαί με Διῒ φίλε μυθήσασθαι\nμῆνιν Ἀπόλλωνος ἑκατηβελέταο ἄνακτος·\nτοὶ γὰρ ἐγὼν ἐρέω· σὺ δὲ σύνθεο καί μοι ὄμοσσον\nἦ μέν μοι πρόφρων ἔπεσιν καὶ χερσὶν ἀρήξειν·\nἦ γὰρ ὀΐομαι ἄνδρα χολωσέμεν, ὃς μέγα πάντων\nἈργείων κρατέει καί οἱ πείθονται Ἀχαιοί·\nκρείσσων γὰρ βασιλεὺς ὅτε χώσεται ἀνδρὶ χέρηϊ·\nεἴ περ γάρ τε χόλον γε καὶ αὐτῆμαρ καταπέψῃ,\nἀλλά τε καὶ μετόπισθεν ἔχει κότον, ὄφρα τελέσσῃ,\nἐν στήθεσσιν ἑοῖσι· σὺ δὲ φράσαι εἴ με σαώσεις.\nτὸν δʼ ἀπαμειβόμενος προσέφη πόδας ὠκὺς Ἀχιλλεύς·\nθαρσήσας μάλα εἰπὲ θεοπρόπιον ὅ τι οἶσθα·\nοὐ μὰ γὰρ Ἀπόλλωνα Διῒ φίλον, ᾧ τε σὺ Κάλχαν\nεὐχόμενος Δαναοῖσι θεοπροπίας ἀναφαίνεις,\nοὔ τις ἐμεῦ ζῶντος καὶ ἐπὶ χθονὶ δερκομένοιο\nσοὶ κοίλῃς παρὰ νηυσί βαρείας χεῖρας ἐποίσει\nσυμπάντων Δαναῶν, οὐδʼ ἢν Ἀγαμέμνονα εἴπῃς,\nὃς νῦν πολλὸν ἄριστος Ἀχαιῶν εὔχεται εἶναι.\nκαὶ τότε δὴ θάρσησε καὶ ηὔδα μάντις ἀμύμων·\nοὔ τʼ ἄρ ὅ γʼ εὐχωλῆς ἐπιμέμφεται οὐδʼ ἑκατόμβης,\nἀλλʼ ἕνεκʼ ἀρητῆρος ὃν ἠτίμησʼ Ἀγαμέμνων,\nοὐδʼ ἀπέλυσε θύγατρα καὶ οὐκ ἀπεδέξατʼ ἄποινα,\nτοὔνεκʼ ἄρʼ ἄλγεʼ ἔδωκεν ἑκηβόλος ἠδʼ ἔτι δώσει·\nοὐδʼ ὅ γε πρὶν Δαναοῖσιν ἀεικέα λοιγὸν ἀπώσει\nπρίν γʼ ἀπὸ πατρὶ φίλῳ δόμεναι ἑλικώπιδα κούρην\nἀπριάτην ἀνάποινον, ἄγειν θʼ ἱερὴν ἑκατόμβην\nἐς Χρύσην· τότε κέν μιν ἱλασσάμενοι πεπίθοιμεν.\nἤτοι ὅ γʼ ὣς εἰπὼν κατʼ ἄρʼ ἕζετο· τοῖσι δʼ ἀνέστη\nἥρως Ἀτρεΐδης εὐρὺ κρείων Ἀγαμέμνων\nἀχνύμενος· μένεος δὲ μέγα φρένες ἀμφιμέλαιναι\nπίμπλαντʼ, ὄσσε δέ οἱ πυρὶ λαμπετόωντι ἐΐκτην·\nΚάλχαντα πρώτιστα κάκʼ ὀσσόμενος προσέειπε·\nμάντι κακῶν οὐ πώ ποτέ μοι τὸ κρήγυον εἶπας·\nαἰεί τοι τὰ κάκʼ ἐστὶ φίλα φρεσὶ μαντεύεσθαι,\nἐσθλὸν δʼ οὔτέ τί πω εἶπας ἔπος οὔτʼ ἐτέλεσσας·\nκαὶ νῦν ἐν Δαναοῖσι θεοπροπέων ἀγορεύεις\nὡς δὴ τοῦδʼ ἕνεκά σφιν ἑκηβόλος ἄλγεα τεύχει,\nοὕνεκʼ ἐγὼ κούρης Χρυσηΐδος ἀγλάʼ ἄποινα\nοὐκ ἔθελον δέξασθαι, ἐπεὶ πολὺ βούλομαι αὐτὴν\nοἴκοι ἔχειν· καὶ γάρ ῥα Κλυταιμνήστρης προβέβουλα\nκουριδίης ἀλόχου, ἐπεὶ οὔ ἑθέν ἐστι χερείων,\nοὐ δέμας οὐδὲ φυήν, οὔτʼ ἂρ φρένας οὔτέ τι ἔργα.\nἀλλὰ καὶ ὧς ἐθέλω δόμεναι πάλιν εἰ τό γʼ ἄμεινον·\nβούλομʼ ἐγὼ λαὸν σῶν ἔμμεναι ἢ ἀπολέσθαι·\nαὐτὰρ ἐμοὶ γέρας αὐτίχʼ ἑτοιμάσατʼ ὄφρα μὴ οἶος\nἈργείων ἀγέραστος ἔω, ἐπεὶ οὐδὲ ἔοικε·\nλεύσσετε γὰρ τό γε πάντες ὅ μοι γέρας ἔρχεται ἄλλῃ.\nτὸν δʼ ἠμείβετʼ ἔπειτα ποδάρκης δῖος Ἀχιλλεύς·\nἈτρεΐδη κύδιστε φιλοκτεανώτατε πάντων,\nπῶς γάρ τοι δώσουσι γέρας μεγάθυμοι Ἀχαιοί;\nοὐδέ τί που ἴδμεν ξυνήϊα κείμενα πολλά·\nἀλλὰ τὰ μὲν πολίων ἐξεπράθομεν, τὰ δέδασται,\nλαοὺς δʼ οὐκ ἐπέοικε παλίλλογα ταῦτʼ ἐπαγείρειν.\nἀλλὰ σὺ μὲν νῦν τήνδε θεῷ πρόες· αὐτὰρ Ἀχαιοὶ\nτριπλῇ τετραπλῇ τʼ ἀποτείσομεν, αἴ κέ ποθι Ζεὺς\nδῷσι πόλιν Τροίην εὐτείχεον ἐξαλαπάξαι.\nτὸν δʼ ἀπαμειβόμενος προσέφη κρείων Ἀγαμέμνων·\nμὴ δʼ οὕτως ἀγαθός περ ἐὼν θεοείκελʼ Ἀχιλλεῦ\nκλέπτε νόῳ, ἐπεὶ οὐ παρελεύσεαι οὐδέ με πείσεις.\nἦ ἐθέλεις ὄφρʼ αὐτὸς ἔχῃς γέρας, αὐτὰρ ἔμʼ αὔτως\nἧσθαι δευόμενον, κέλεαι δέ με τήνδʼ ἀποδοῦναι;\nἀλλʼ εἰ μὲν δώσουσι γέρας μεγάθυμοι Ἀχαιοὶ\nἄρσαντες κατὰ θυμὸν ὅπως ἀντάξιον ἔσται·\nεἰ δέ κε μὴ δώωσιν ἐγὼ δέ κεν αὐτὸς ἕλωμαι\nἢ τεὸν ἢ Αἴαντος ἰὼν γέρας, ἢ Ὀδυσῆος\nἄξω ἑλών· ὃ δέ κεν κεχολώσεται ὅν κεν ἵκωμαι.\nἀλλʼ ἤτοι μὲν ταῦτα μεταφρασόμεσθα καὶ αὖτις,\nνῦν δʼ ἄγε νῆα μέλαιναν ἐρύσσομεν εἰς ἅλα δῖαν,\nἐν δʼ ἐρέτας ἐπιτηδὲς ἀγείρομεν, ἐς δʼ ἑκατόμβην\nθείομεν, ἂν δʼ αὐτὴν Χρυσηΐδα καλλιπάρῃον\nβήσομεν· εἷς δέ τις ἀρχὸς ἀνὴρ βουληφόρος ἔστω,\nἢ Αἴας ἢ Ἰδομενεὺς ἢ δῖος Ὀδυσσεὺς\nἠὲ σὺ Πηλεΐδη πάντων ἐκπαγλότατʼ ἀνδρῶν,\nὄφρʼ ἥμιν ἑκάεργον ἱλάσσεαι ἱερὰ ῥέξας.\nτὸν δʼ ἄρʼ ὑπόδρα ἰδὼν προσέφη πόδας ὠκὺς Ἀχιλλεύς·\nὤ μοι ἀναιδείην ἐπιειμένε κερδαλεόφρον\nπῶς τίς τοι πρόφρων ἔπεσιν πείθηται Ἀχαιῶν\nἢ ὁδὸν ἐλθέμεναι ἢ ἀνδράσιν ἶφι μάχεσθαι;\nοὐ γὰρ ἐγὼ Τρώων ἕνεκʼ ἤλυθον αἰχμητάων\nδεῦρο μαχησόμενος, ἐπεὶ οὔ τί μοι αἴτιοί εἰσιν·\nοὐ γὰρ πώποτʼ ἐμὰς βοῦς ἤλασαν οὐδὲ μὲν ἵππους,\nοὐδέ ποτʼ ἐν Φθίῃ ἐριβώλακι βωτιανείρῃ\nκαρπὸν ἐδηλήσαντʼ, ἐπεὶ ἦ μάλα πολλὰ μεταξὺ\nοὔρεά τε σκιόεντα θάλασσά τε ἠχήεσσα·\nἀλλὰ σοὶ ὦ μέγʼ ἀναιδὲς ἅμʼ ἑσπόμεθʼ ὄφρα σὺ χαίρῃς,\nτιμὴν ἀρνύμενοι Μενελάῳ σοί τε κυνῶπα\nπρὸς Τρώων· τῶν οὔ τι μετατρέπῃ οὐδʼ ἀλεγίζεις·\nκαὶ δή μοι γέρας αὐτὸς ἀφαιρήσεσθαι ἀπειλεῖς,\nᾧ ἔπι πολλὰ μόγησα, δόσαν δέ μοι υἷες Ἀχαιῶν.\nοὐ μὲν σοί ποτε ἶσον ἔχω γέρας ὁππότʼ Ἀχαιοὶ\nΤρώων ἐκπέρσωσʼ εὖ ναιόμενον πτολίεθρον·\nἀλλὰ τὸ μὲν πλεῖον πολυάϊκος πολέμοιο\nχεῖρες ἐμαὶ διέπουσʼ· ἀτὰρ ἤν ποτε δασμὸς ἵκηται,\nσοὶ τὸ γέρας πολὺ μεῖζον, ἐγὼ δʼ ὀλίγον τε φίλον τε\nἔρχομʼ ἔχων ἐπὶ νῆας, ἐπεί κε κάμω πολεμίζων.\nνῦν δʼ εἶμι Φθίην δʼ, ἐπεὶ ἦ πολὺ φέρτερόν ἐστιν\nοἴκαδʼ ἴμεν σὺν νηυσὶ κορωνίσιν, οὐδέ σʼ ὀΐω\nἐνθάδʼ ἄτιμος ἐὼν ἄφενος καὶ πλοῦτον ἀφύξειν.\nτὸν δʼ ἠμείβετʼ ἔπειτα ἄναξ ἀνδρῶν Ἀγαμέμνων·\nφεῦγε μάλʼ εἴ τοι θυμὸς ἐπέσσυται, οὐδέ σʼ ἔγωγε\nλίσσομαι εἵνεκʼ ἐμεῖο μένειν· πάρʼ ἔμοιγε καὶ ἄλλοι\nοἵ κέ με τιμήσουσι, μάλιστα δὲ μητίετα Ζεύς.\nἔχθιστος δέ μοί ἐσσι διοτρεφέων βασιλήων·\nαἰεὶ γάρ τοι ἔρις τε φίλη πόλεμοί τε μάχαι τε·\nεἰ μάλα καρτερός ἐσσι, θεός που σοὶ τό γʼ ἔδωκεν·\nοἴκαδʼ ἰὼν σὺν νηυσί τε σῇς καὶ σοῖς ἑτάροισι\nΜυρμιδόνεσσιν ἄνασσε, σέθεν δʼ ἐγὼ οὐκ ἀλεγίζω,\nοὐδʼ ὄθομαι κοτέοντος· ἀπειλήσω δέ τοι ὧδε·\nὡς ἔμʼ ἀφαιρεῖται Χρυσηΐδα Φοῖβος Ἀπόλλων,\nτὴν μὲν ἐγὼ σὺν νηΐ τʼ ἐμῇ καὶ ἐμοῖς ἑτάροισι\nπέμψω, ἐγὼ δέ κʼ ἄγω Βρισηΐδα καλλιπάρῃον\nαὐτὸς ἰὼν κλισίην δὲ τὸ σὸν γέρας ὄφρʼ ἐῢ εἰδῇς\nὅσσον φέρτερός εἰμι σέθεν, στυγέῃ δὲ καὶ ἄλλος\nἶσον ἐμοὶ φάσθαι καὶ ὁμοιωθήμεναι ἄντην.\nὣς φάτο· Πηλεΐωνι δʼ ἄχος γένετʼ, ἐν δέ οἱ ἦτορ\nστήθεσσιν λασίοισι διάνδιχα μερμήριξεν,\nἢ ὅ γε φάσγανον ὀξὺ ἐρυσσάμενος παρὰ μηροῦ\nτοὺς μὲν ἀναστήσειεν, ὃ δʼ Ἀτρεΐδην ἐναρίζοι,\nἦε χόλον παύσειεν ἐρητύσειέ τε θυμόν.\nἧος ὃ ταῦθʼ ὥρμαινε κατὰ φρένα καὶ κατὰ θυμόν,\nἕλκετο δʼ ἐκ κολεοῖο μέγα ξίφος, ἦλθε δʼ Ἀθήνη\nοὐρανόθεν· πρὸ γὰρ ἧκε θεὰ λευκώλενος Ἥρη\nἄμφω ὁμῶς θυμῷ φιλέουσά τε κηδομένη τε·\nστῆ δʼ ὄπιθεν, ξανθῆς δὲ κόμης ἕλε Πηλεΐωνα\nοἴῳ φαινομένη· τῶν δʼ ἄλλων οὔ τις ὁρᾶτο·\nθάμβησεν δʼ Ἀχιλεύς, μετὰ δʼ ἐτράπετʼ, αὐτίκα δʼ ἔγνω\nΠαλλάδʼ Ἀθηναίην· δεινὼ δέ οἱ ὄσσε φάανθεν·\nκαί μιν φωνήσας ἔπεα πτερόεντα προσηύδα·\nτίπτʼ αὖτʼ αἰγιόχοιο Διὸς τέκος εἰλήλουθας;\nἦ ἵνα ὕβριν ἴδῃ Ἀγαμέμνονος Ἀτρεΐδαο;\nἀλλʼ ἔκ τοι ἐρέω, τὸ δὲ καὶ τελέεσθαι ὀΐω·\nᾗς ὑπεροπλίῃσι τάχʼ ἄν ποτε θυμὸν ὀλέσσῃ.\nτὸν δʼ αὖτε προσέειπε θεὰ γλαυκῶπις Ἀθήνη·\nἦλθον ἐγὼ παύσουσα τὸ σὸν μένος, αἴ κε πίθηαι,\nοὐρανόθεν· πρὸ δέ μʼ ἧκε θεὰ λευκώλενος Ἥρη\nἄμφω ὁμῶς θυμῷ φιλέουσά τε κηδομένη τε·\nἀλλʼ ἄγε λῆγʼ ἔριδος, μηδὲ ξίφος ἕλκεο χειρί·\nἀλλʼ ἤτοι ἔπεσιν μὲν ὀνείδισον ὡς ἔσεταί περ·\nὧδε γὰρ ἐξερέω, τὸ δὲ καὶ τετελεσμένον ἔσται·\nκαί ποτέ τοι τρὶς τόσσα παρέσσεται ἀγλαὰ δῶρα\nὕβριος εἵνεκα τῆσδε· σὺ δʼ ἴσχεο, πείθεο δʼ ἡμῖν.\nτὴν δʼ ἀπαμειβόμενος προσέφη πόδας ὠκὺς Ἀχιλλεύς·\nχρὴ μὲν σφωΐτερόν γε θεὰ ἔπος εἰρύσσασθαι\nκαὶ μάλα περ θυμῷ κεχολωμένον· ὧς γὰρ ἄμεινον·\nὅς κε θεοῖς ἐπιπείθηται μάλα τʼ ἔκλυον αὐτοῦ.\nἦ καὶ ἐπʼ ἀργυρέῃ κώπῃ σχέθε χεῖρα βαρεῖαν,\nἂψ δʼ ἐς κουλεὸν ὦσε μέγα ξίφος, οὐδʼ ἀπίθησε\nμύθῳ Ἀθηναίης· ἣ δʼ Οὔλυμπον δὲ βεβήκει\nδώματʼ ἐς αἰγιόχοιο Διὸς μετὰ δαίμονας ἄλλους.\nΠηλεΐδης δʼ ἐξαῦτις ἀταρτηροῖς ἐπέεσσιν\nἈτρεΐδην προσέειπε, καὶ οὔ πω λῆγε χόλοιο·\nοἰνοβαρές, κυνὸς ὄμματʼ ἔχων, κραδίην δʼ ἐλάφοιο,\nοὔτέ ποτʼ ἐς πόλεμον ἅμα λαῷ θωρηχθῆναι\nοὔτε λόχον δʼ ἰέναι σὺν ἀριστήεσσιν Ἀχαιῶν\nτέτληκας θυμῷ· τὸ δέ τοι κὴρ εἴδεται εἶναι.\nἦ πολὺ λώϊόν ἐστι κατὰ στρατὸν εὐρὺν Ἀχαιῶν\nδῶρʼ ἀποαιρεῖσθαι ὅς τις σέθεν ἀντίον εἴπῃ·\nδημοβόρος βασιλεὺς ἐπεὶ οὐτιδανοῖσιν ἀνάσσεις·\nἦ γὰρ ἂν Ἀτρεΐδη νῦν ὕστατα λωβήσαιο.\nἀλλʼ ἔκ τοι ἐρέω καὶ ἐπὶ μέγαν ὅρκον ὀμοῦμαι·\nναὶ μὰ τόδε σκῆπτρον, τὸ μὲν οὔ ποτε φύλλα καὶ ὄζους\nφύσει, ἐπεὶ δὴ πρῶτα τομὴν ἐν ὄρεσσι λέλοιπεν,\nοὐδʼ ἀναθηλήσει· περὶ γάρ ῥά ἑ χαλκὸς ἔλεψε\nφύλλά τε καὶ φλοιόν· νῦν αὖτέ μιν υἷες Ἀχαιῶν\nἐν παλάμῃς φορέουσι δικασπόλοι, οἵ τε θέμιστας\nπρὸς Διὸς εἰρύαται· ὃ δέ τοι μέγας ἔσσεται ὅρκος·\nἦ ποτʼ Ἀχιλλῆος ποθὴ ἵξεται υἷας Ἀχαιῶν\nσύμπαντας· τότε δʼ οὔ τι δυνήσεαι ἀχνύμενός περ\nχραισμεῖν, εὖτʼ ἂν πολλοὶ ὑφʼ Ἕκτορος ἀνδροφόνοιο\nθνήσκοντες πίπτωσι· σὺ δʼ ἔνδοθι θυμὸν ἀμύξεις\nχωόμενος ὅ τʼ ἄριστον Ἀχαιῶν οὐδὲν ἔτισας.\nὣς φάτο Πηλεΐδης, ποτὶ δὲ σκῆπτρον βάλε γαίῃ\nχρυσείοις ἥλοισι πεπαρμένον, ἕζετο δʼ αὐτός·\nἈτρεΐδης δʼ ἑτέρωθεν ἐμήνιε· τοῖσι δὲ Νέστωρ\nἡδυεπὴς ἀνόρουσε λιγὺς Πυλίων ἀγορητής,\nτοῦ καὶ ἀπὸ γλώσσης μέλιτος γλυκίων ῥέεν αὐδή·\nτῷ δʼ ἤδη δύο μὲν γενεαὶ μερόπων ἀνθρώπων\nἐφθίαθʼ, οἵ οἱ πρόσθεν ἅμα τράφεν ἠδʼ ἐγένοντο\nἐν Πύλῳ ἠγαθέῃ, μετὰ δὲ τριτάτοισιν ἄνασσεν·\nὅ σφιν ἐὺ φρονέων ἀγορήσατο καὶ μετέειπεν·\nὦ πόποι ἦ μέγα πένθος Ἀχαιΐδα γαῖαν ἱκάνει·\nἦ κεν γηθήσαι Πρίαμος Πριάμοιό τε παῖδες\nἄλλοι τε Τρῶες μέγα κεν κεχαροίατο θυμῷ\nεἰ σφῶϊν τάδε πάντα πυθοίατο μαρναμένοιϊν,\nοἳ περὶ μὲν βουλὴν Δαναῶν, περὶ δʼ ἐστὲ μάχεσθαι.\nἀλλὰ πίθεσθʼ· ἄμφω δὲ νεωτέρω ἐστὸν ἐμεῖο·\nἤδη γάρ ποτʼ ἐγὼ καὶ ἀρείοσιν ἠέ περ ὑμῖν\nἀνδράσιν ὡμίλησα, καὶ οὔ ποτέ μʼ οἵ γʼ ἀθέριζον.\nοὐ γάρ πω τοίους ἴδον ἀνέρας οὐδὲ ἴδωμαι,\nοἷον Πειρίθοόν τε Δρύαντά τε ποιμένα λαῶν\nΚαινέα τʼ Ἐξάδιόν τε καὶ ἀντίθεον Πολύφημον\nΘησέα τʼ Αἰγεΐδην, ἐπιείκελον ἀθανάτοισιν·\nκάρτιστοι δὴ κεῖνοι ἐπιχθονίων τράφεν ἀνδρῶν·\nκάρτιστοι μὲν ἔσαν καὶ καρτίστοις ἐμάχοντο\nφηρσὶν ὀρεσκῴοισι καὶ ἐκπάγλως ἀπόλεσσαν.\nκαὶ μὲν τοῖσιν ἐγὼ μεθομίλεον ἐκ Πύλου ἐλθὼν\nτηλόθεν ἐξ ἀπίης γαίης· καλέσαντο γὰρ αὐτοί·\nκαὶ μαχόμην κατʼ ἔμʼ αὐτὸν ἐγώ· κείνοισι δʼ ἂν οὔ τις\nτῶν οἳ νῦν βροτοί εἰσιν ἐπιχθόνιοι μαχέοιτο·\nκαὶ μέν μευ βουλέων ξύνιεν πείθοντό τε μύθῳ·\nἀλλὰ πίθεσθε καὶ ὔμμες, ἐπεὶ πείθεσθαι ἄμεινον·\nμήτε σὺ τόνδʼ ἀγαθός περ ἐὼν ἀποαίρεο κούρην,\nἀλλʼ ἔα ὥς οἱ πρῶτα δόσαν γέρας υἷες Ἀχαιῶν·\nμήτε σὺ Πηλείδη ἔθελʼ ἐριζέμεναι βασιλῆϊ\nἀντιβίην, ἐπεὶ οὔ ποθʼ ὁμοίης ἔμμορε τιμῆς\nσκηπτοῦχος βασιλεύς, ᾧ τε Ζεὺς κῦδος ἔδωκεν.\nεἰ δὲ σὺ καρτερός ἐσσι θεὰ δέ σε γείνατο μήτηρ,\nἀλλʼ ὅ γε φέρτερός ἐστιν ἐπεὶ πλεόνεσσιν ἀνάσσει.\nἈτρεΐδη σὺ δὲ παῦε τεὸν μένος· αὐτὰρ ἔγωγε\nλίσσομʼ Ἀχιλλῆϊ μεθέμεν χόλον, ὃς μέγα πᾶσιν\nἕρκος Ἀχαιοῖσιν πέλεται πολέμοιο κακοῖο.\nτὸν δʼ ἀπαμειβόμενος προσέφη κρείων Ἀγαμέμνων·\nναὶ δὴ ταῦτά γε πάντα γέρον κατὰ μοῖραν ἔειπες·\nἀλλʼ ὅδʼ ἀνὴρ ἐθέλει περὶ πάντων ἔμμεναι ἄλλων,\nπάντων μὲν κρατέειν ἐθέλει, πάντεσσι δʼ ἀνάσσειν,\nπᾶσι δὲ σημαίνειν, ἅ τινʼ οὐ πείσεσθαι ὀΐω·\nεἰ δέ μιν αἰχμητὴν ἔθεσαν θεοὶ αἰὲν ἐόντες\nτοὔνεκά οἱ προθέουσιν ὀνείδεα μυθήσασθαι;\nτὸν δʼ ἄρʼ ὑποβλήδην ἠμείβετο δῖος Ἀχιλλεύς·\nἦ γάρ κεν δειλός τε καὶ οὐτιδανὸς καλεοίμην\nεἰ δὴ σοὶ πᾶν ἔργον ὑπείξομαι ὅττί κεν εἴπῃς·\nἄλλοισιν δὴ ταῦτʼ ἐπιτέλλεο, μὴ γὰρ ἔμοιγε\nσήμαινʼ· οὐ γὰρ ἔγωγʼ ἔτι σοὶ πείσεσθαι ὀΐω.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσι·\nχερσὶ μὲν οὔ τοι ἔγωγε μαχήσομαι εἵνεκα κούρης\nοὔτε σοὶ οὔτέ τῳ ἄλλῳ, ἐπεί μʼ ἀφέλεσθέ γε δόντες·\nτῶν δʼ ἄλλων ἅ μοί ἐστι θοῇ παρὰ νηῒ μελαίνῃ\nτῶν οὐκ ἄν τι φέροις ἀνελὼν ἀέκοντος ἐμεῖο·\nεἰ δʼ ἄγε μὴν πείρησαι ἵνα γνώωσι καὶ οἵδε·\nαἶψά τοι αἷμα κελαινὸν ἐρωήσει περὶ δουρί.\nὣς τώ γʼ ἀντιβίοισι μαχεσσαμένω ἐπέεσσιν\nἀνστήτην, λῦσαν δʼ ἀγορὴν παρὰ νηυσὶν Ἀχαιῶν·\nΠηλεΐδης μὲν ἐπὶ κλισίας καὶ νῆας ἐΐσας\nἤϊε σύν τε Μενοιτιάδῃ καὶ οἷς ἑτάροισιν·\nἈτρεΐδης δʼ ἄρα νῆα θοὴν ἅλα δὲ προέρυσσεν,\nἐν δʼ ἐρέτας ἔκρινεν ἐείκοσιν, ἐς δʼ ἑκατόμβην\nβῆσε θεῷ, ἀνὰ δὲ Χρυσηΐδα καλλιπάρῃον\nεἷσεν ἄγων· ἐν δʼ ἀρχὸς ἔβη πολύμητις Ὀδυσσεύς.\nοἳ μὲν ἔπειτʼ ἀναβάντες ἐπέπλεον ὑγρὰ κέλευθα,\nλαοὺς δʼ Ἀτρεΐδης ἀπολυμαίνεσθαι ἄνωγεν·\nοἳ δʼ ἀπελυμαίνοντο καὶ εἰς ἅλα λύματα βάλλον,\nἕρδον δʼ Ἀπόλλωνι τεληέσσας ἑκατόμβας\nταύρων ἠδʼ αἰγῶν παρὰ θῖνʼ ἁλὸς ἀτρυγέτοιο·\nκνίση δʼ οὐρανὸν ἷκεν ἑλισσομένη περὶ καπνῷ.\nὣς οἳ μὲν τὰ πένοντο κατὰ στρατόν· οὐδʼ Ἀγαμέμνων\nλῆγʼ ἔριδος τὴν πρῶτον ἐπηπείλησʼ Ἀχιλῆϊ,\nἀλλʼ ὅ γε Ταλθύβιόν τε καὶ Εὐρυβάτην προσέειπε,\nτώ οἱ ἔσαν κήρυκε καὶ ὀτρηρὼ θεράποντε·\nἔρχεσθον κλισίην Πηληϊάδεω Ἀχιλῆος·\nχειρὸς ἑλόντʼ ἀγέμεν Βρισηΐδα καλλιπάρῃον·\nεἰ δέ κε μὴ δώῃσιν ἐγὼ δέ κεν αὐτὸς ἕλωμαι\nἐλθὼν σὺν πλεόνεσσι· τό οἱ καὶ ῥίγιον ἔσται.\nὣς εἰπὼν προΐει, κρατερὸν δʼ ἐπὶ μῦθον ἔτελλε·\nτὼ δʼ ἀέκοντε βάτην παρὰ θῖνʼ ἁλὸς ἀτρυγέτοιο,\nΜυρμιδόνων δʼ ἐπί τε κλισίας καὶ νῆας ἱκέσθην,\nτὸν δʼ εὗρον παρά τε κλισίῃ καὶ νηῒ μελαίνῃ\nἥμενον· οὐδʼ ἄρα τώ γε ἰδὼν γήθησεν Ἀχιλλεύς.\nτὼ μὲν ταρβήσαντε καὶ αἰδομένω βασιλῆα\nστήτην, οὐδέ τί μιν προσεφώνεον οὐδʼ ἐρέοντο·\nαὐτὰρ ὃ ἔγνω ᾗσιν ἐνὶ φρεσὶ φώνησέν τε·\nχαίρετε κήρυκες Διὸς ἄγγελοι ἠδὲ καὶ ἀνδρῶν,\nἆσσον ἴτʼ· οὔ τί μοι ὔμμες ἐπαίτιοι ἀλλʼ Ἀγαμέμνων,\nὃ σφῶϊ προΐει Βρισηΐδος εἵνεκα κούρης.\nἀλλʼ ἄγε διογενὲς Πατρόκλεες ἔξαγε κούρην\nκαί σφωϊν δὸς ἄγειν· τὼ δʼ αὐτὼ μάρτυροι ἔστων\nπρός τε θεῶν μακάρων πρός τε θνητῶν ἀνθρώπων\nκαὶ πρὸς τοῦ βασιλῆος ἀπηνέος εἴ ποτε δʼ αὖτε\nχρειὼ ἐμεῖο γένηται ἀεικέα λοιγὸν ἀμῦναι\nτοῖς ἄλλοις· ἦ γὰρ ὅ γʼ ὀλοιῇσι φρεσὶ θύει,\nοὐδέ τι οἶδε νοῆσαι ἅμα πρόσσω καὶ ὀπίσσω,\nὅππως οἱ παρὰ νηυσὶ σόοι μαχέοιντο Ἀχαιοί.\nὣς φάτο, Πάτροκλος δὲ φίλῳ ἐπεπείθεθʼ ἑταίρῳ,\nἐκ δʼ ἄγαγε κλισίης Βρισηΐδα καλλιπάρῃον,\nδῶκε δʼ ἄγειν· τὼ δʼ αὖτις ἴτην παρὰ νῆας Ἀχαιῶν·\nἣ δʼ ἀέκουσʼ ἅμα τοῖσι γυνὴ κίεν· αὐτὰρ Ἀχιλλεὺς\nδακρύσας ἑτάρων ἄφαρ ἕζετο νόσφι λιασθείς,\nθῖνʼ ἔφʼ ἁλὸς πολιῆς, ὁρόων ἐπʼ ἀπείρονα πόντον·\nπολλὰ δὲ μητρὶ φίλῃ ἠρήσατο χεῖρας ὀρεγνύς·\nμῆτερ ἐπεί μʼ ἔτεκές γε μινυνθάδιόν περ ἐόντα,\nτιμήν πέρ μοι ὄφελλεν Ὀλύμπιος ἐγγυαλίξαι\nΖεὺς ὑψιβρεμέτης· νῦν δʼ οὐδέ με τυτθὸν ἔτισεν·\nἦ γάρ μʼ Ἀτρεΐδης εὐρὺ κρείων Ἀγαμέμνων\nἠτίμησεν· ἑλὼν γὰρ ἔχει γέρας αὐτὸς ἀπούρας.\nὣς φάτο δάκρυ χέων, τοῦ δʼ ἔκλυε πότνια μήτηρ\nἡμένη ἐν βένθεσσιν ἁλὸς παρὰ πατρὶ γέροντι·\nκαρπαλίμως δʼ ἀνέδυ πολιῆς ἁλὸς ἠΰτʼ ὀμίχλη,\nκαί ῥα πάροιθʼ αὐτοῖο καθέζετο δάκρυ χέοντος,\nχειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζε·\nτέκνον τί κλαίεις; τί δέ σε φρένας ἵκετο πένθος;\nἐξαύδα, μὴ κεῦθε νόῳ, ἵνα εἴδομεν ἄμφω.\nτὴν δὲ βαρὺ στενάχων προσέφη πόδας ὠκὺς Ἀχιλλεύς·\nοἶσθα· τί ἤ τοι ταῦτα ἰδυίῃ πάντʼ ἀγορεύω;\nᾠχόμεθʼ ἐς Θήβην ἱερὴν πόλιν Ἠετίωνος,\nτὴν δὲ διεπράθομέν τε καὶ ἤγομεν ἐνθάδε πάντα·\nκαὶ τὰ μὲν εὖ δάσσαντο μετὰ σφίσιν υἷες Ἀχαιῶν,\nἐκ δʼ ἕλον Ἀτρεΐδῃ Χρυσηΐδα καλλιπάρῃον.\nΧρύσης δʼ αὖθʼ ἱερεὺς ἑκατηβόλου Ἀπόλλωνος\nἦλθε θοὰς ἐπὶ νῆας Ἀχαιῶν χαλκοχιτώνων\nλυσόμενός τε θύγατρα φέρων τʼ ἀπερείσιʼ ἄποινα,\nστέμματʼ ἔχων ἐν χερσὶν ἑκηβόλου Ἀπόλλωνος\nχρυσέῳ ἀνὰ σκήπτρῳ, καὶ λίσσετο πάντας Ἀχαιούς,\nἈτρεΐδα δὲ μάλιστα δύω κοσμήτορε λαῶν.\nἔνθʼ ἄλλοι μὲν πάντες ἐπευφήμησαν Ἀχαιοὶ\nαἰδεῖσθαί θʼ ἱερῆα καὶ ἀγλαὰ δέχθαι ἄποινα·\nἀλλʼ οὐκ Ἀτρεΐδῃ Ἀγαμέμνονι ἥνδανε θυμῷ,\nἀλλὰ κακῶς ἀφίει, κρατερὸν δʼ ἐπὶ μῦθον ἔτελλε·\nχωόμενος δʼ ὁ γέρων πάλιν ᾤχετο· τοῖο δʼ Ἀπόλλων\nεὐξαμένου ἤκουσεν, ἐπεὶ μάλα οἱ φίλος ἦεν,\nἧκε δʼ ἐπʼ Ἀργείοισι κακὸν βέλος· οἳ δέ νυ λαοὶ\nθνῇσκον ἐπασσύτεροι, τὰ δʼ ἐπῴχετο κῆλα θεοῖο\nπάντῃ ἀνὰ στρατὸν εὐρὺν Ἀχαιῶν· ἄμμι δὲ μάντις\nεὖ εἰδὼς ἀγόρευε θεοπροπίας ἑκάτοιο.\nαὐτίκʼ ἐγὼ πρῶτος κελόμην θεὸν ἱλάσκεσθαι·\nἈτρεΐωνα δʼ ἔπειτα χόλος λάβεν, αἶψα δʼ ἀναστὰς\nἠπείλησεν μῦθον ὃ δὴ τετελεσμένος ἐστί·\nτὴν μὲν γὰρ σὺν νηῒ θοῇ ἑλίκωπες Ἀχαιοὶ\nἐς Χρύσην πέμπουσιν, ἄγουσι δὲ δῶρα ἄνακτι·\nτὴν δὲ νέον κλισίηθεν ἔβαν κήρυκες ἄγοντες\nκούρην Βρισῆος τήν μοι δόσαν υἷες Ἀχαιῶν.\nἀλλὰ σὺ εἰ δύνασαί γε περίσχεο παιδὸς ἑῆος·\nἐλθοῦσʼ Οὔλυμπον δὲ Δία λίσαι, εἴ ποτε δή τι\nἢ ἔπει ὤνησας κραδίην Διὸς ἠὲ καὶ ἔργῳ.\nπολλάκι γάρ σεο πατρὸς ἐνὶ μεγάροισιν ἄκουσα\nεὐχομένης ὅτʼ ἔφησθα κελαινεφέϊ Κρονίωνι\nοἴη ἐν ἀθανάτοισιν ἀεικέα λοιγὸν ἀμῦναι,\nὁππότε μιν ξυνδῆσαι Ὀλύμπιοι ἤθελον ἄλλοι\nἭρη τʼ ἠδὲ Ποσειδάων καὶ Παλλὰς Ἀθήνη·\nἀλλὰ σὺ τόν γʼ ἐλθοῦσα θεὰ ὑπελύσαο δεσμῶν,\nὦχʼ ἑκατόγχειρον καλέσασʼ ἐς μακρὸν Ὄλυμπον,\nὃν Βριάρεων καλέουσι θεοί, ἄνδρες δέ τε πάντες\nΑἰγαίωνʼ, ὃ γὰρ αὖτε βίην οὗ πατρὸς ἀμείνων·\nὅς ῥα παρὰ Κρονίωνι καθέζετο κύδεϊ γαίων·\nτὸν καὶ ὑπέδεισαν μάκαρες θεοὶ οὐδʼ ἔτʼ ἔδησαν.\nτῶν νῦν μιν μνήσασα παρέζεο καὶ λαβὲ γούνων\nαἴ κέν πως ἐθέλῃσιν ἐπὶ Τρώεσσιν ἀρῆξαι,\nτοὺς δὲ κατὰ πρύμνας τε καὶ ἀμφʼ ἅλα ἔλσαι Ἀχαιοὺς\nκτεινομένους, ἵνα πάντες ἐπαύρωνται βασιλῆος,\nγνῷ δὲ καὶ Ἀτρεΐδης εὐρὺ κρείων Ἀγαμέμνων\nἣν ἄτην ὅ τʼ ἄριστον Ἀχαιῶν οὐδὲν ἔτισεν.\nτὸν δʼ ἠμείβετʼ ἔπειτα Θέτις κατὰ δάκρυ χέουσα·\nὤ μοι τέκνον ἐμόν, τί νύ σʼ ἔτρεφον αἰνὰ τεκοῦσα;\nαἴθʼ ὄφελες παρὰ νηυσὶν ἀδάκρυτος καὶ ἀπήμων\nἧσθαι, ἐπεί νύ τοι αἶσα μίνυνθά περ οὔ τι μάλα δήν·\nνῦν δʼ ἅμα τʼ ὠκύμορος καὶ ὀϊζυρὸς περὶ πάντων\nἔπλεο· τώ σε κακῇ αἴσῃ τέκον ἐν μεγάροισι.\nτοῦτο δέ τοι ἐρέουσα ἔπος Διὶ τερπικεραύνῳ\nεἶμʼ αὐτὴ πρὸς Ὄλυμπον ἀγάννιφον αἴ κε πίθηται.\nἀλλὰ σὺ μὲν νῦν νηυσὶ παρήμενος ὠκυπόροισι\nμήνιʼ Ἀχαιοῖσιν, πολέμου δʼ ἀποπαύεο πάμπαν·\nΖεὺς γὰρ ἐς Ὠκεανὸν μετʼ ἀμύμονας Αἰθιοπῆας\nχθιζὸς ἔβη κατὰ δαῖτα, θεοὶ δʼ ἅμα πάντες ἕποντο·\nδωδεκάτῃ δέ τοι αὖτις ἐλεύσεται Οὔλυμπον δέ,\nκαὶ τότʼ ἔπειτά τοι εἶμι Διὸς ποτὶ χαλκοβατὲς δῶ,\nκαί μιν γουνάσομαι καί μιν πείσεσθαι ὀΐω.\nὣς ἄρα φωνήσασʼ ἀπεβήσετο, τὸν δὲ λίπʼ αὐτοῦ\nχωόμενον κατὰ θυμὸν ἐϋζώνοιο γυναικὸς\nτήν ῥα βίῃ ἀέκοντος ἀπηύρων· αὐτὰρ Ὀδυσσεὺς\nἐς Χρύσην ἵκανεν ἄγων ἱερὴν ἑκατόμβην.\nοἳ δʼ ὅτε δὴ λιμένος πολυβενθέος ἐντὸς ἵκοντο\nἱστία μὲν στείλαντο, θέσαν δʼ ἐν νηῒ μελαίνῃ,\nἱστὸν δʼ ἱστοδόκῃ πέλασαν προτόνοισιν ὑφέντες\nκαρπαλίμως, τὴν δʼ εἰς ὅρμον προέρεσσαν ἐρετμοῖς.\nἐκ δʼ εὐνὰς ἔβαλον, κατὰ δὲ πρυμνήσιʼ ἔδησαν·\nἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,\nἐκ δʼ ἑκατόμβην βῆσαν ἑκηβόλῳ Ἀπόλλωνι·\nἐκ δὲ Χρυσηῒς νηὸς βῆ ποντοπόροιο.\nτὴν μὲν ἔπειτʼ ἐπὶ βωμὸν ἄγων πολύμητις Ὀδυσσεὺς\nπατρὶ φίλῳ ἐν χερσὶ τίθει καί μιν προσέειπεν·\nὦ Χρύση, πρό μʼ ἔπεμψεν ἄναξ ἀνδρῶν Ἀγαμέμνων\nπαῖδά τε σοὶ ἀγέμεν, Φοίβῳ θʼ ἱερὴν ἑκατόμβην\nῥέξαι ὑπὲρ Δαναῶν ὄφρʼ ἱλασόμεσθα ἄνακτα,\nὃς νῦν Ἀργείοισι πολύστονα κήδεʼ ἐφῆκεν.\nὣς εἰπὼν ἐν χερσὶ τίθει, ὃ δὲ δέξατο χαίρων\nπαῖδα φίλην· τοὶ δʼ ὦκα θεῷ ἱερὴν ἑκατόμβην\nἑξείης ἔστησαν ἐΰδμητον περὶ βωμόν,\nχερνίψαντο δʼ ἔπειτα καὶ οὐλοχύτας ἀνέλοντο.\nτοῖσιν δὲ Χρύσης μεγάλʼ εὔχετο χεῖρας ἀνασχών·\nκλῦθί μευ ἀργυρότοξʼ, ὃς Χρύσην ἀμφιβέβηκας\nΚίλλαν τε ζαθέην Τενέδοιό τε ἶφι ἀνάσσεις·\nἦ μὲν δή ποτʼ ἐμεῦ πάρος ἔκλυες εὐξαμένοιο,\nτίμησας μὲν ἐμέ, μέγα δʼ ἴψαο λαὸν Ἀχαιῶν·\nἠδʼ ἔτι καὶ νῦν μοι τόδʼ ἐπικρήηνον ἐέλδωρ·\nἤδη νῦν Δαναοῖσιν ἀεικέα λοιγὸν ἄμυνον.\nὣς ἔφατʼ εὐχόμενος, τοῦ δʼ ἔκλυε Φοῖβος Ἀπόλλων.\nαὐτὰρ ἐπεί ῥʼ εὔξαντο καὶ οὐλοχύτας προβάλοντο,\nαὐέρυσαν μὲν πρῶτα καὶ ἔσφαξαν καὶ ἔδειραν,\nμηρούς τʼ ἐξέταμον κατά τε κνίσῃ ἐκάλυψαν\nδίπτυχα ποιήσαντες, ἐπʼ αὐτῶν δʼ ὠμοθέτησαν·\nκαῖε δʼ ἐπὶ σχίζῃς ὁ γέρων, ἐπὶ δʼ αἴθοπα οἶνον\nλεῖβε· νέοι δὲ παρʼ αὐτὸν ἔχον πεμπώβολα χερσίν.\nαὐτὰρ ἐπεὶ κατὰ μῆρε κάη καὶ σπλάγχνα πάσαντο,\nμίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν,\nὤπτησάν τε περιφραδέως, ἐρύσαντό τε πάντα.\nαὐτὰρ ἐπεὶ παύσαντο πόνου τετύκοντό τε δαῖτα\nδαίνυντʼ, οὐδέ τι θυμὸς ἐδεύετο δαιτὸς ἐΐσης.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nκοῦροι μὲν κρητῆρας ἐπεστέψαντο ποτοῖο,\nνώμησαν δʼ ἄρα πᾶσιν ἐπαρξάμενοι δεπάεσσιν·\nοἳ δὲ πανημέριοι μολπῇ θεὸν ἱλάσκοντο\nκαλὸν ἀείδοντες παιήονα κοῦροι Ἀχαιῶν\nμέλποντες ἑκάεργον· ὃ δὲ φρένα τέρπετʼ ἀκούων.\nἦμος δʼ ἠέλιος κατέδυ καὶ ἐπὶ κνέφας ἦλθε,\nδὴ τότε κοιμήσαντο παρὰ πρυμνήσια νηός·\nἦμος δʼ ἠριγένεια φάνη ῥοδοδάκτυλος Ἠώς,\nκαὶ τότʼ ἔπειτʼ ἀνάγοντο μετὰ στρατὸν εὐρὺν Ἀχαιῶν·\nτοῖσιν δʼ ἴκμενον οὖρον ἵει ἑκάεργος Ἀπόλλων·\nοἳ δʼ ἱστὸν στήσαντʼ ἀνά θʼ ἱστία λευκὰ πέτασσαν,\nἐν δʼ ἄνεμος πρῆσεν μέσον ἱστίον, ἀμφὶ δὲ κῦμα\nστείρῃ πορφύρεον μεγάλʼ ἴαχε νηὸς ἰούσης·\nἣ δʼ ἔθεεν κατὰ κῦμα διαπρήσσουσα κέλευθον.\nαὐτὰρ ἐπεί ῥʼ ἵκοντο κατὰ στρατὸν εὐρὺν Ἀχαιῶν,\nνῆα μὲν οἵ γε μέλαιναν ἐπʼ ἠπείροιο ἔρυσσαν\nὑψοῦ ἐπὶ ψαμάθοις, ὑπὸ δʼ ἕρματα μακρὰ τάνυσσαν·\nαὐτοὶ δʼ ἐσκίδναντο κατὰ κλισίας τε νέας τε.\nαὐτὰρ ὃ μήνιε νηυσὶ παρήμενος ὠκυπόροισι\nδιογενὴς Πηλῆος υἱὸς πόδας ὠκὺς Ἀχιλλεύς·\nοὔτέ ποτʼ εἰς ἀγορὴν πωλέσκετο κυδιάνειραν\nοὔτέ ποτʼ ἐς πόλεμον, ἀλλὰ φθινύθεσκε φίλον κῆρ\nαὖθι μένων, ποθέεσκε δʼ ἀϋτήν τε πτόλεμόν τε.\nἀλλʼ ὅτε δή ῥʼ ἐκ τοῖο δυωδεκάτη γένετʼ ἠώς,\nκαὶ τότε δὴ πρὸς Ὄλυμπον ἴσαν θεοὶ αἰὲν ἐόντες\nπάντες ἅμα, Ζεὺς δʼ ἦρχε· Θέτις δʼ οὐ λήθετʼ ἐφετμέων\nπαιδὸς ἑοῦ, ἀλλʼ ἥ γʼ ἀνεδύσετο κῦμα θαλάσσης.\nἠερίη δʼ ἀνέβη μέγαν οὐρανὸν Οὔλυμπόν τε.\nεὗρεν δʼ εὐρύοπα Κρονίδην ἄτερ ἥμενον ἄλλων\nἀκροτάτῃ κορυφῇ πολυδειράδος Οὐλύμποιο·\nκαί ῥα πάροιθʼ αὐτοῖο καθέζετο, καὶ λάβε γούνων\nσκαιῇ, δεξιτερῇ δʼ ἄρʼ ὑπʼ ἀνθερεῶνος ἑλοῦσα\nλισσομένη προσέειπε Δία Κρονίωνα ἄνακτα·\nΖεῦ πάτερ εἴ ποτε δή σε μετʼ ἀθανάτοισιν ὄνησα\nἢ ἔπει ἢ ἔργῳ, τόδε μοι κρήηνον ἐέλδωρ·\nτίμησόν μοι υἱὸν ὃς ὠκυμορώτατος ἄλλων\nἔπλετʼ· ἀτάρ μιν νῦν γε ἄναξ ἀνδρῶν Ἀγαμέμνων\nἠτίμησεν· ἑλὼν γὰρ ἔχει γέρας αὐτὸς ἀπούρας.\nἀλλὰ σύ πέρ μιν τῖσον Ὀλύμπιε μητίετα Ζεῦ·\nτόφρα δʼ ἐπὶ Τρώεσσι τίθει κράτος ὄφρʼ ἂν Ἀχαιοὶ\nυἱὸν ἐμὸν τίσωσιν ὀφέλλωσίν τέ ἑ τιμῇ.\nὣς φάτο· τὴν δʼ οὔ τι προσέφη νεφεληγερέτα Ζεύς,\nἀλλʼ ἀκέων δὴν ἧστο· Θέτις δʼ ὡς ἥψατο γούνων\nὣς ἔχετʼ ἐμπεφυυῖα, καὶ εἴρετο δεύτερον αὖτις·\nνημερτὲς μὲν δή μοι ὑπόσχεο καὶ κατάνευσον\nἢ ἀπόειπʼ, ἐπεὶ οὔ τοι ἔπι δέος, ὄφρʼ ἐῢ εἰδέω\nὅσσον ἐγὼ μετὰ πᾶσιν ἀτιμοτάτη θεός εἰμι.\nτὴν δὲ μέγʼ ὀχθήσας προσέφη νεφεληγερέτα Ζεύς·\nἦ δὴ λοίγια ἔργʼ ὅ τέ μʼ ἐχθοδοπῆσαι ἐφήσεις\nἭρῃ ὅτʼ ἄν μʼ ἐρέθῃσιν ὀνειδείοις ἐπέεσσιν·\nἣ δὲ καὶ αὔτως μʼ αἰεὶ ἐν ἀθανάτοισι θεοῖσι\nνεικεῖ, καί τέ μέ φησι μάχῃ Τρώεσσιν ἀρήγειν.\nἀλλὰ σὺ μὲν νῦν αὖτις ἀπόστιχε μή τι νοήσῃ\nἭρη· ἐμοὶ δέ κε ταῦτα μελήσεται ὄφρα τελέσσω·\nεἰ δʼ ἄγε τοι κεφαλῇ κατανεύσομαι ὄφρα πεποίθῃς·\nτοῦτο γὰρ ἐξ ἐμέθεν γε μετʼ ἀθανάτοισι μέγιστον\nτέκμωρ· οὐ γὰρ ἐμὸν παλινάγρετον οὐδʼ ἀπατηλὸν\nοὐδʼ ἀτελεύτητον ὅ τί κεν κεφαλῇ κατανεύσω.\nἦ καὶ κυανέῃσιν ἐπʼ ὀφρύσι νεῦσε Κρονίων·\nἀμβρόσιαι δʼ ἄρα χαῖται ἐπερρώσαντο ἄνακτος\nκρατὸς ἀπʼ ἀθανάτοιο· μέγαν δʼ ἐλέλιξεν Ὄλυμπον.\nτώ γʼ ὣς βουλεύσαντε διέτμαγεν· ἣ μὲν ἔπειτα\nεἰς ἅλα ἆλτο βαθεῖαν ἀπʼ αἰγλήεντος Ὀλύμπου,\nΖεὺς δὲ ἑὸν πρὸς δῶμα· θεοὶ δʼ ἅμα πάντες ἀνέσταν\nἐξ ἑδέων σφοῦ πατρὸς ἐναντίον· οὐδέ τις ἔτλη\nμεῖναι ἐπερχόμενον, ἀλλʼ ἀντίοι ἔσταν ἅπαντες.\nὣς ὃ μὲν ἔνθα καθέζετʼ ἐπὶ θρόνου· οὐδέ μιν Ἥρη\nἠγνοίησεν ἰδοῦσʼ ὅτι οἱ συμφράσσατο βουλὰς\nἀργυρόπεζα Θέτις θυγάτηρ ἁλίοιο γέροντος.\nαὐτίκα κερτομίοισι Δία Κρονίωνα προσηύδα·\nτίς δʼ αὖ τοι δολομῆτα θεῶν συμφράσσατο βουλάς;\nαἰεί τοι φίλον ἐστὶν ἐμεῦ ἀπὸ νόσφιν ἐόντα\nκρυπτάδια φρονέοντα δικαζέμεν· οὐδέ τί πώ μοι\nπρόφρων τέτληκας εἰπεῖν ἔπος ὅττι νοήσῃς.\nτὴν δʼ ἠμείβετʼ ἔπειτα πατὴρ ἀνδρῶν τε θεῶν τε·\nἭρη μὴ δὴ πάντας ἐμοὺς ἐπιέλπεο μύθους\nεἰδήσειν· χαλεποί τοι ἔσοντʼ ἀλόχῳ περ ἐούσῃ·\nἀλλʼ ὃν μέν κʼ ἐπιεικὲς ἀκουέμεν οὔ τις ἔπειτα\nοὔτε θεῶν πρότερος τὸν εἴσεται οὔτʼ ἀνθρώπων·\nὃν δέ κʼ ἐγὼν ἀπάνευθε θεῶν ἐθέλωμι νοῆσαι\nμή τι σὺ ταῦτα ἕκαστα διείρεο μηδὲ μετάλλα.\nτὸν δʼ ἠμείβετʼ ἔπειτα βοῶπις πότνια Ἥρη·\nαἰνότατε Κρονίδη ποῖον τὸν μῦθον ἔειπες;\nκαὶ λίην σε πάρος γʼ οὔτʼ εἴρομαι οὔτε μεταλλῶ,\nἀλλὰ μάλʼ εὔκηλος τὰ φράζεαι ἅσσʼ ἐθέλῃσθα.\nνῦν δʼ αἰνῶς δείδοικα κατὰ φρένα μή σε παρείπῃ\nἀργυρόπεζα Θέτις θυγάτηρ ἁλίοιο γέροντος·\nἠερίη γὰρ σοί γε παρέζετο καὶ λάβε γούνων·\nτῇ σʼ ὀΐω κατανεῦσαι ἐτήτυμον ὡς Ἀχιλῆα\nτιμήσῃς, ὀλέσῃς δὲ πολέας ἐπὶ νηυσὶν Ἀχαιῶν.\nτὴν δʼ ἀπαμειβόμενος προσέφη νεφεληγερέτα Ζεύς·\nδαιμονίη αἰεὶ μὲν ὀΐεαι οὐδέ σε λήθω·\nπρῆξαι δʼ ἔμπης οὔ τι δυνήσεαι, ἀλλʼ ἀπὸ θυμοῦ\nμᾶλλον ἐμοὶ ἔσεαι· τὸ δέ τοι καὶ ῥίγιον ἔσται.\nεἰ δʼ οὕτω τοῦτʼ ἐστὶν ἐμοὶ μέλλει φίλον εἶναι·\nἀλλʼ ἀκέουσα κάθησο, ἐμῷ δʼ ἐπιπείθεο μύθῳ,\nμή νύ τοι οὐ χραίσμωσιν ὅσοι θεοί εἰσʼ ἐν Ὀλύμπῳ\nἆσσον ἰόνθʼ, ὅτε κέν τοι ἀάπτους χεῖρας ἐφείω.\nὣς ἔφατʼ ἔδεισεν δὲ βοῶπις πότνια Ἥρη,\nκαί ῥʼ ἀκέουσα καθῆστο ἐπιγνάμψασα φίλον κῆρ·\nὄχθησαν δʼ ἀνὰ δῶμα Διὸς θεοὶ Οὐρανίωνες·\nτοῖσιν δʼ Ἥφαιστος κλυτοτέχνης ἦρχʼ ἀγορεύειν\nμητρὶ φίλῃ ἐπίηρα φέρων λευκωλένῳ Ἥρῃ·\nἦ δὴ λοίγια ἔργα τάδʼ ἔσσεται οὐδʼ ἔτʼ ἀνεκτά,\nεἰ δὴ σφὼ ἕνεκα θνητῶν ἐριδαίνετον ὧδε,\nἐν δὲ θεοῖσι κολῳὸν ἐλαύνετον· οὐδέ τι δαιτὸς\nἐσθλῆς ἔσσεται ἦδος, ἐπεὶ τὰ χερείονα νικᾷ.\nμητρὶ δʼ ἐγὼ παράφημι καὶ αὐτῇ περ νοεούσῃ\nπατρὶ φίλῳ ἐπίηρα φέρειν Διί, ὄφρα μὴ αὖτε\nνεικείῃσι πατήρ, σὺν δʼ ἡμῖν δαῖτα ταράξῃ.\nεἴ περ γάρ κʼ ἐθέλῃσιν Ὀλύμπιος ἀστεροπητὴς\nἐξ ἑδέων στυφελίξαι· ὃ γὰρ πολὺ φέρτατός ἐστιν.\nἀλλὰ σὺ τὸν ἐπέεσσι καθάπτεσθαι μαλακοῖσιν·\nαὐτίκʼ ἔπειθʼ ἵλαος Ὀλύμπιος ἔσσεται ἡμῖν.\nὣς ἄρʼ ἔφη καὶ ἀναΐξας δέπας ἀμφικύπελλον\nμητρὶ φίλῃ ἐν χειρὶ τίθει καί μιν προσέειπε·\nτέτλαθι μῆτερ ἐμή, καὶ ἀνάσχεο κηδομένη περ,\nμή σε φίλην περ ἐοῦσαν ἐν ὀφθαλμοῖσιν ἴδωμαι\nθεινομένην, τότε δʼ οὔ τι δυνήσομαι ἀχνύμενός περ\nχραισμεῖν· ἀργαλέος γὰρ Ὀλύμπιος ἀντιφέρεσθαι·\nἤδη γάρ με καὶ ἄλλοτʼ ἀλεξέμεναι μεμαῶτα\nῥῖψε ποδὸς τεταγὼν ἀπὸ βηλοῦ θεσπεσίοιο,\nπᾶν δʼ ἦμαρ φερόμην, ἅμα δʼ ἠελίῳ καταδύντι\nκάππεσον ἐν Λήμνῳ, ὀλίγος δʼ ἔτι θυμὸς ἐνῆεν·\nἔνθά με Σίντιες ἄνδρες ἄφαρ κομίσαντο πεσόντα.\nὣς φάτο, μείδησεν δὲ θεὰ λευκώλενος Ἥρη,\nμειδήσασα δὲ παιδὸς ἐδέξατο χειρὶ κύπελλον·\nαὐτὰρ ὃ τοῖς ἄλλοισι θεοῖς ἐνδέξια πᾶσιν\nοἰνοχόει γλυκὺ νέκταρ ἀπὸ κρητῆρος ἀφύσσων·\nἄσβεστος δʼ ἄρʼ ἐνῶρτο γέλως μακάρεσσι θεοῖσιν\nὡς ἴδον Ἥφαιστον διὰ δώματα ποιπνύοντα.\nὣς τότε μὲν πρόπαν ἦμαρ ἐς ἠέλιον καταδύντα\nδαίνυντʼ, οὐδέ τι θυμὸς ἐδεύετο δαιτὸς ἐΐσης,\nοὐ μὲν φόρμιγγος περικαλλέος ἣν ἔχʼ Ἀπόλλων,\nΜουσάων θʼ αἳ ἄειδον ἀμειβόμεναι ὀπὶ καλῇ.\nαὐτὰρ ἐπεὶ κατέδυ λαμπρὸν φάος ἠελίοιο,\nοἳ μὲν κακκείοντες ἔβαν οἶκον δὲ ἕκαστος,\nἧχι ἑκάστῳ δῶμα περικλυτὸς ἀμφιγυήεις\nἭφαιστος ποίησεν ἰδυίῃσι πραπίδεσσι·\nΖεὺς δὲ πρὸς ὃν λέχος ἤϊʼ Ὀλύμπιος ἀστεροπητής,\nἔνθα πάρος κοιμᾶθʼ ὅτε μιν γλυκὺς ὕπνος ἱκάνοι·\nἔνθα καθεῦδʼ ἀναβάς, παρὰ δὲ χρυσόθρονος Ἥρη.\nἄλλοι μέν ῥα θεοί τε καὶ ἀνέρες ἱπποκορυσταὶ\nεὗδον παννύχιοι, Δία δʼ οὐκ ἔχε νήδυμος ὕπνος,\nἀλλʼ ὅ γε μερμήριζε κατὰ φρένα ὡς Ἀχιλῆα\nτιμήσῃ, ὀλέσῃ δὲ πολέας ἐπὶ νηυσὶν Ἀχαιῶν.\nἥδε δέ οἱ κατὰ θυμὸν ἀρίστη φαίνετο βουλή,\nπέμψαι ἐπʼ Ἀτρεΐδῃ Ἀγαμέμνονι οὖλον ὄνειρον·\nκαί μιν φωνήσας ἔπεα πτερόεντα προσηύδα·\nβάσκʼ ἴθι οὖλε ὄνειρε θοὰς ἐπὶ νῆας Ἀχαιῶν·\nἐλθὼν ἐς κλισίην Ἀγαμέμνονος Ἀτρεΐδαο\nπάντα μάλʼ ἀτρεκέως ἀγορευέμεν ὡς ἐπιτέλλω·\nθωρῆξαί ἑ κέλευε κάρη κομόωντας Ἀχαιοὺς\nπανσυδίῃ· νῦν γάρ κεν ἕλοι πόλιν εὐρυάγυιαν\nΤρώων· οὐ γὰρ ἔτʼ ἀμφὶς Ὀλύμπια δώματʼ ἔχοντες\nἀθάνατοι φράζονται· ἐπέγναμψεν γὰρ ἅπαντας\nἭρη λισσομένη, Τρώεσσι δὲ κήδεʼ ἐφῆπται.\nὣς φάτο, βῆ δʼ ἄρʼ ὄνειρος ἐπεὶ τὸν μῦθον ἄκουσε·\nκαρπαλίμως δʼ ἵκανε θοὰς ἐπὶ νῆας Ἀχαιῶν,\nβῆ δʼ ἄρʼ ἐπʼ Ἀτρεΐδην Ἀγαμέμνονα· τὸν δὲ κίχανεν\nεὕδοντʼ ἐν κλισίῃ, περὶ δʼ ἀμβρόσιος κέχυθʼ ὕπνος.\nστῆ δʼ ἄρʼ ὑπὲρ κεφαλῆς Νηληΐῳ υἷι ἐοικώς\nΝέστορι, τόν ῥα μάλιστα γερόντων τῖʼ Ἀγαμέμνων·\nτῷ μιν ἐεισάμενος προσεφώνεε θεῖος ὄνειρος·\nεὕδεις Ἀτρέος υἱὲ δαΐφρονος ἱπποδάμοιο·\nοὐ χρὴ παννύχιον εὕδειν βουληφόρον ἄνδρα\nᾧ λαοί τʼ ἐπιτετράφαται καὶ τόσσα μέμηλε·\nνῦν δʼ ἐμέθεν ξύνες ὦκα· Διὸς δέ τοι ἄγγελός εἰμι,\nὃς σεῦ ἄνευθεν ἐὼν μέγα κήδεται ἠδʼ ἐλεαίρει.\nθωρῆξαί σε κέλευσε κάρη κομόωντας Ἀχαιοὺς\nπανσυδίῃ· νῦν γάρ κεν ἕλοις πόλιν εὐρυάγυιαν\nΤρώων· οὐ γὰρ ἔτʼ ἀμφὶς Ὀλύμπια δώματʼ ἔχοντες\nἀθάνατοι φράζονται· ἐπέγναμψεν γὰρ ἅπαντας\nἭρη λισσομένη, Τρώεσσι δὲ κήδεʼ ἐφῆπται\nἐκ Διός· ἀλλὰ σὺ σῇσιν ἔχε φρεσί, μηδέ σε λήθη\nαἱρείτω εὖτʼ ἄν σε μελίφρων ὕπνος ἀνήῃ.\nὣς ἄρα φωνήσας ἀπεβήσετο, τὸν δὲ λίπʼ αὐτοῦ\nτὰ φρονέοντʼ ἀνὰ θυμὸν ἅ ῥʼ οὐ τελέεσθαι ἔμελλον·\nφῆ γὰρ ὅ γʼ αἱρήσειν Πριάμου πόλιν ἤματι κείνῳ\nνήπιος, οὐδὲ τὰ ᾔδη ἅ ῥα Ζεὺς μήδετο ἔργα·\nθήσειν γὰρ ἔτʼ ἔμελλεν ἐπʼ ἄλγεά τε στοναχάς τε\nΤρωσί τε καὶ Δαναοῖσι διὰ κρατερὰς ὑσμίνας.\nἔγρετο δʼ ἐξ ὕπνου, θείη δέ μιν ἀμφέχυτʼ ὀμφή·\nἕζετο δʼ ὀρθωθείς, μαλακὸν δʼ ἔνδυνε χιτῶνα\nκαλὸν νηγάτεον, περὶ δὲ μέγα βάλλετο φᾶρος·\nποσσὶ δʼ ὑπὸ λιπαροῖσιν ἐδήσατο καλὰ πέδιλα,\nἀμφὶ δʼ ἄρʼ ὤμοισιν βάλετο ξίφος ἀργυρόηλον·\nεἵλετο δὲ σκῆπτρον πατρώϊον ἄφθιτον αἰεὶ\nσὺν τῷ ἔβη κατὰ νῆας Ἀχαιῶν χαλκοχιτώνων·\nἠὼς μέν ῥα θεὰ προσεβήσετο μακρὸν Ὄλυμπον\nΖηνὶ φόως ἐρέουσα καὶ ἄλλοις ἀθανάτοισιν·\nαὐτὰρ ὃ κηρύκεσσι λιγυφθόγγοισι κέλευσε\nκηρύσσειν ἀγορὴν δὲ κάρη κομόωντας Ἀχαιούς·\nοἳ μὲν ἐκήρυσσον, τοὶ δʼ ἠγείροντο μάλʼ ὦκα·\nβουλὴν δὲ πρῶτον μεγαθύμων ἷζε γερόντων\nΝεστορέῃ παρὰ νηῒ Πυλοιγενέος βασιλῆος·\nτοὺς ὅ γε συγκαλέσας πυκινὴν ἀρτύνετο βουλήν·\nκλῦτε φίλοι· θεῖός μοι ἐνύπνιον ἦλθεν ὄνειρος\nἀμβροσίην διὰ νύκτα· μάλιστα δὲ Νέστορι δίῳ\nεἶδός τε μέγεθός τε φυήν τʼ ἄγχιστα ἐῴκει·\nστῆ δʼ ἄρʼ ὑπὲρ κεφαλῆς καί με πρὸς μῦθον ἔειπεν·\nεὕδεις Ἀτρέος υἱὲ δαΐφρονος ἱπποδάμοιο·\nοὐ χρὴ παννύχιον εὕδειν βουληφόρον ἄνδρα,\nᾧ λαοί τʼ ἐπιτετράφαται καὶ τόσσα μέμηλε·\nνῦν δʼ ἐμέθεν ξύνες ὦκα· Διὸς δέ τοι ἄγγελός εἰμι,\nὃς σεῦ ἄνευθεν ἐὼν μέγα κήδεται ἠδʼ ἐλεαίρει·\nθωρῆξαί σε κέλευσε κάρη κομόωντας Ἀχαιοὺς\nπανσυδίῃ· νῦν γάρ κεν ἕλοις πόλιν εὐρυάγυιαν\nΤρώων· οὐ γὰρ ἔτʼ ἀμφὶς Ὀλύμπια δώματʼ ἔχοντες\nἀθάνατοι φράζονται· ἐπέγναμψεν γὰρ ἅπαντας\nἭρη λισσομένη, Τρώεσσι δὲ κήδεʼ ἐφῆπται\nἐκ Διός· ἀλλὰ σὺ σῇσιν ἔχε φρεσίν· ὣς ὃ μὲν εἰπὼν\nᾤχετʼ ἀποπτάμενος, ἐμὲ δὲ γλυκὺς ὕπνος ἀνῆκεν.\nἀλλʼ ἄγετʼ αἴ κέν πως θωρήξομεν υἷας Ἀχαιῶν·\nπρῶτα δʼ ἐγὼν ἔπεσιν πειρήσομαι, ἣ θέμις ἐστί,\nκαὶ φεύγειν σὺν νηυσὶ πολυκλήϊσι κελεύσω·\nὑμεῖς δʼ ἄλλοθεν ἄλλος ἐρητύειν ἐπέεσσιν.\nἤτοι ὅ γʼ ὣς εἰπὼν κατʼ ἄρʼ ἕζετο, τοῖσι δʼ ἀνέστη\nΝέστωρ, ὅς ῥα Πύλοιο ἄναξ ἦν ἠμαθόεντος,\nὅ σφιν ἐὺ φρονέων ἀγορήσατο καὶ μετέειπεν·\nὦ φίλοι Ἀργείων ἡγήτορες ἠδὲ μέδοντες\nεἰ μέν τις τὸν ὄνειρον Ἀχαιῶν ἄλλος ἔνισπε\nψεῦδός κεν φαῖμεν καὶ νοσφιζοίμεθα μᾶλλον·\nνῦν δʼ ἴδεν ὃς μέγʼ ἄριστος Ἀχαιῶν εὔχεται εἶναι·\nἀλλʼ ἄγετʼ αἴ κέν πως θωρήξομεν υἷας Ἀχαιῶν.\nὣς ἄρα φωνήσας βουλῆς ἐξῆρχε νέεσθαι,\nοἳ δʼ ἐπανέστησαν πείθοντό τε ποιμένι λαῶν\nσκηπτοῦχοι βασιλῆες· ἐπεσσεύοντο δὲ λαοί.\nἠΰτε ἔθνεα εἶσι μελισσάων ἁδινάων\nπέτρης ἐκ γλαφυρῆς αἰεὶ νέον ἐρχομενάων,\nβοτρυδὸν δὲ πέτονται ἐπʼ ἄνθεσιν εἰαρινοῖσιν·\nαἳ μέν τʼ ἔνθα ἅλις πεποτήαται, αἳ δέ τε ἔνθα·\nὣς τῶν ἔθνεα πολλὰ νεῶν ἄπο καὶ κλισιάων\nἠϊόνος προπάροιθε βαθείης ἐστιχόωντο\nἰλαδὸν εἰς ἀγορήν· μετὰ δέ σφισιν ὄσσα δεδήει\nὀτρύνουσʼ ἰέναι Διὸς ἄγγελος· οἳ δʼ ἀγέροντο.\nτετρήχει δʼ ἀγορή, ὑπὸ δὲ στεναχίζετο γαῖα\nλαῶν ἱζόντων, ὅμαδος δʼ ἦν· ἐννέα δέ σφεας\nκήρυκες βοόωντες ἐρήτυον, εἴ ποτʼ ἀϋτῆς\nσχοίατʼ, ἀκούσειαν δὲ διοτρεφέων βασιλήων.\nσπουδῇ δʼ ἕζετο λαός, ἐρήτυθεν δὲ καθʼ ἕδρας\nπαυσάμενοι κλαγγῆς· ἀνὰ δὲ κρείων Ἀγαμέμνων\nἔστη σκῆπτρον ἔχων τὸ μὲν Ἥφαιστος κάμε τεύχων.\nἭφαιστος μὲν δῶκε Διὶ Κρονίωνι ἄνακτι,\nαὐτὰρ ἄρα Ζεὺς δῶκε διακτόρῳ ἀργεϊφόντῃ·\nἙρμείας δὲ ἄναξ δῶκεν Πέλοπι πληξίππῳ,\nαὐτὰρ ὃ αὖτε Πέλοψ δῶκʼ Ἀτρέϊ ποιμένι λαῶν,\nἈτρεὺς δὲ θνῄσκων ἔλιπεν πολύαρνι Θυέστῃ,\nαὐτὰρ ὃ αὖτε Θυέστʼ Ἀγαμέμνονι λεῖπε φορῆναι,\nπολλῇσιν νήσοισι καὶ Ἄργεϊ παντὶ ἀνάσσειν.\nτῷ ὅ γʼ ἐρεισάμενος ἔπεʼ Ἀργείοισι μετηύδα·\nὦ φίλοι ἥρωες Δαναοὶ θεράποντες Ἄρηος\nΖεύς με μέγα Κρονίδης ἄτῃ ἐνέδησε βαρείῃ,\nσχέτλιος, ὃς πρὶν μέν μοι ὑπέσχετο καὶ κατένευσεν\nἼλιον ἐκπέρσαντʼ εὐτείχεον ἀπονέεσθαι,\nνῦν δὲ κακὴν ἀπάτην βουλεύσατο, καί με κελεύει\nδυσκλέα Ἄργος ἱκέσθαι, ἐπεὶ πολὺν ὤλεσα λαόν.\nοὕτω που Διὶ μέλλει ὑπερμενέϊ φίλον εἶναι,\nὃς δὴ πολλάων πολίων κατέλυσε κάρηνα\nἠδʼ ἔτι καὶ λύσει· τοῦ γὰρ κράτος ἐστὶ μέγιστον.\nαἰσχρὸν γὰρ τόδε γʼ ἐστὶ καὶ ἐσσομένοισι πυθέσθαι\nμὰψ οὕτω τοιόνδε τοσόνδε τε λαὸν Ἀχαιῶν\nἄπρηκτον πόλεμον πολεμίζειν ἠδὲ μάχεσθαι\nἀνδράσι παυροτέροισι, τέλος δʼ οὔ πώ τι πέφανται·\nεἴ περ γάρ κʼ ἐθέλοιμεν Ἀχαιοί τε Τρῶές τε\nὅρκια πιστὰ ταμόντες ἀριθμηθήμεναι ἄμφω,\nΤρῶας μὲν λέξασθαι ἐφέστιοι ὅσσοι ἔασιν,\nἡμεῖς δʼ ἐς δεκάδας διακοσμηθεῖμεν Ἀχαιοί,\nΤρώων δʼ ἄνδρα ἕκαστοι ἑλοίμεθα οἰνοχοεύειν,\nπολλαί κεν δεκάδες δευοίατο οἰνοχόοιο.\nτόσσον ἐγώ φημι πλέας ἔμμεναι υἷας Ἀχαιῶν\nΤρώων, οἳ ναίουσι κατὰ πτόλιν· ἀλλʼ ἐπίκουροι\nπολλέων ἐκ πολίων ἐγχέσπαλοι ἄνδρες ἔασιν,\nοἵ με μέγα πλάζουσι καὶ οὐκ εἰῶσʼ ἐθέλοντα\nἸλίου ἐκπέρσαι εὖ ναιόμενον πτολίεθρον.\nἐννέα δὴ βεβάασι Διὸς μεγάλου ἐνιαυτοί,\nκαὶ δὴ δοῦρα σέσηπε νεῶν καὶ σπάρτα λέλυνται·\nαἳ δέ που ἡμέτεραί τʼ ἄλοχοι καὶ νήπια τέκνα\nεἵατʼ ἐνὶ μεγάροις ποτιδέγμεναι· ἄμμι δὲ ἔργον\nαὔτως ἀκράαντον οὗ εἵνεκα δεῦρʼ ἱκόμεσθα.\nἀλλʼ ἄγεθʼ ὡς ἂν ἐγὼ εἴπω πειθώμεθα πάντες·\nφεύγωμεν σὺν νηυσὶ φίλην ἐς πατρίδα γαῖαν·\nοὐ γὰρ ἔτι Τροίην αἱρήσομεν εὐρυάγυιαν.\nὣς φάτο, τοῖσι δὲ θυμὸν ἐνὶ στήθεσσιν ὄρινε\nπᾶσι μετὰ πληθὺν ὅσοι οὐ βουλῆς ἐπάκουσαν·\nκινήθη δʼ ἀγορὴ φὴ κύματα μακρὰ θαλάσσης\nπόντου Ἰκαρίοιο, τὰ μέν τʼ Εὖρός τε Νότος τε\nὤρορʼ ἐπαΐξας πατρὸς Διὸς ἐκ νεφελάων.\nὡς δʼ ὅτε κινήσῃ Ζέφυρος βαθὺ λήϊον ἐλθὼν\nλάβρος ἐπαιγίζων, ἐπί τʼ ἠμύει ἀσταχύεσσιν,\nὣς τῶν πᾶσʼ ἀγορὴ κινήθη· τοὶ δʼ ἀλαλητῷ\nνῆας ἔπʼ ἐσσεύοντο, ποδῶν δʼ ὑπένερθε κονίη\nἵστατʼ ἀειρομένη· τοὶ δʼ ἀλλήλοισι κέλευον\nἅπτεσθαι νηῶν ἠδʼ ἑλκέμεν εἰς ἅλα δῖαν,\nοὐρούς τʼ ἐξεκάθαιρον· ἀϋτὴ δʼ οὐρανὸν ἷκεν\nοἴκαδε ἱεμένων· ὑπὸ δʼ ᾕρεον ἕρματα νηῶν.\nἔνθά κεν Ἀργείοισιν ὑπέρμορα νόστος ἐτύχθη\nεἰ μὴ Ἀθηναίην Ἥρη πρὸς μῦθον ἔειπεν·\nὢ πόποι αἰγιόχοιο Διὸς τέκος Ἀτρυτώνη,\nοὕτω δὴ οἶκον δὲ φίλην ἐς πατρίδα γαῖαν\nἈργεῖοι φεύξονται ἐπʼ εὐρέα νῶτα θαλάσσης,\nκὰδ δέ κεν εὐχωλὴν Πριάμῳ καὶ Τρωσὶ λίποιεν\nἈργείην Ἑλένην, ἧς εἵνεκα πολλοὶ Ἀχαιῶν\nἐν Τροίῃ ἀπόλοντο φίλης ἀπὸ πατρίδος αἴης·\nἀλλʼ ἴθι νῦν κατὰ λαὸν Ἀχαιῶν χαλκοχιτώνων·\nσοῖς ἀγανοῖς ἐπέεσσιν ἐρήτυε φῶτα ἕκαστον,\nμηδὲ ἔα νῆας ἅλα δʼ ἑλκέμεν ἀμφιελίσσας.\nὣς ἔφατʼ, οὐδʼ ἀπίθησε θεὰ γλαυκῶπις Ἀθήνη,\nβῆ δὲ κατʼ Οὐλύμποιο καρήνων ἀΐξασα·\nκαρπαλίμως δʼ ἵκανε θοὰς ἐπὶ νῆας Ἀχαιῶν.\nεὗρεν ἔπειτʼ Ὀδυσῆα Διὶ μῆτιν ἀτάλαντον\nἑσταότʼ· οὐδʼ ὅ γε νηὸς ἐϋσσέλμοιο μελαίνης\nἅπτετʼ, ἐπεί μιν ἄχος κραδίην καὶ θυμὸν ἵκανεν·\nἀγχοῦ δʼ ἱσταμένη προσέφη γλαυκῶπις Ἀθήνη·\nδιογενὲς Λαερτιάδη πολυμήχανʼ Ὀδυσσεῦ,\nοὕτω δὴ οἶκον δὲ φίλην ἐς πατρίδα γαῖαν\nφεύξεσθʼ ἐν νήεσσι πολυκλήϊσι πεσόντες,\nκὰδ δέ κεν εὐχωλὴν Πριάμῳ καὶ Τρωσὶ λίποιτε\nἈργείην Ἑλένην, ἧς εἵνεκα πολλοὶ Ἀχαιῶν\nἐν Τροίῃ ἀπόλοντο φίλης ἀπὸ πατρίδος αἴης;\nἀλλʼ ἴθι νῦν κατὰ λαὸν Ἀχαιῶν, μηδʼ ἔτʼ ἐρώει,\nσοῖς δʼ ἀγανοῖς ἐπέεσσιν ἐρήτυε φῶτα ἕκαστον,\nμηδὲ ἔα νῆας ἅλα δʼ ἑλκέμεν ἀμφιελίσσας.\nὣς φάθʼ, ὃ δὲ ξυνέηκε θεᾶς ὄπα φωνησάσης,\nβῆ δὲ θέειν, ἀπὸ δὲ χλαῖναν βάλε· τὴν δὲ κόμισσε\nκῆρυξ Εὐρυβάτης Ἰθακήσιος ὅς οἱ ὀπήδει·\nαὐτὸς δʼ Ἀτρεΐδεω Ἀγαμέμνονος ἀντίος ἐλθὼν\nδέξατό οἱ σκῆπτρον πατρώϊον ἄφθιτον αἰεί·\nσὺν τῷ ἔβη κατὰ νῆας Ἀχαιῶν χαλκοχιτώνων.\nὅν τινα μὲν βασιλῆα καὶ ἔξοχον ἄνδρα κιχείη\nτὸν δʼ ἀγανοῖς ἐπέεσσιν ἐρητύσασκε παραστάς·\nδαιμόνιʼ οὔ σε ἔοικε κακὸν ὣς δειδίσσεσθαι,\nἀλλʼ αὐτός τε κάθησο καὶ ἄλλους ἵδρυε λαούς·\nοὐ γάρ πω σάφα οἶσθʼ οἷος νόος Ἀτρεΐωνος·\nνῦν μὲν πειρᾶται, τάχα δʼ ἴψεται υἷας Ἀχαιῶν.\nἐν βουλῇ δʼ οὐ πάντες ἀκούσαμεν οἷον ἔειπε.\nμή τι χολωσάμενος ῥέξῃ κακὸν υἷας Ἀχαιῶν·\nθυμὸς δὲ μέγας ἐστὶ διοτρεφέων βασιλήων,\nτιμὴ δʼ ἐκ Διός ἐστι, φιλεῖ δέ ἑ μητίετα Ζεύς.\nὃν δʼ αὖ δήμου τʼ ἄνδρα ἴδοι βοόωντά τʼ ἐφεύροι,\nτὸν σκήπτρῳ ἐλάσασκεν ὁμοκλήσασκέ τε μύθῳ·\nδαιμόνιʼ ἀτρέμας ἧσο καὶ ἄλλων μῦθον ἄκουε,\nοἳ σέο φέρτεροί εἰσι, σὺ δʼ ἀπτόλεμος καὶ ἄναλκις\nοὔτέ ποτʼ ἐν πολέμῳ ἐναρίθμιος οὔτʼ ἐνὶ βουλῇ·\nοὐ μέν πως πάντες βασιλεύσομεν ἐνθάδʼ Ἀχαιοί·\nοὐκ ἀγαθὸν πολυκοιρανίη· εἷς κοίρανος ἔστω,\nεἷς βασιλεύς, ᾧ δῶκε Κρόνου πάϊς ἀγκυλομήτεω\nσκῆπτρόν τʼ ἠδὲ θέμιστας, ἵνά σφισι βουλεύῃσι.\nὣς ὅ γε κοιρανέων δίεπε στρατόν· οἳ δʼ ἀγορὴν δὲ\nαὖτις ἐπεσσεύοντο νεῶν ἄπο καὶ κλισιάων\nἠχῇ, ὡς ὅτε κῦμα πολυφλοίσβοιο θαλάσσης\nαἰγιαλῷ μεγάλῳ βρέμεται, σμαραγεῖ δέ τε πόντος.\nἄλλοι μέν ῥʼ ἕζοντο, ἐρήτυθεν δὲ καθʼ ἕδρας·\nΘερσίτης δʼ ἔτι μοῦνος ἀμετροεπὴς ἐκολῴα,\nὃς ἔπεα φρεσὶν ᾗσιν ἄκοσμά τε πολλά τε ᾔδη\nμάψ, ἀτὰρ οὐ κατὰ κόσμον, ἐριζέμεναι βασιλεῦσιν,\nἀλλʼ ὅ τι οἱ εἴσαιτο γελοίϊον Ἀργείοισιν\nἔμμεναι· αἴσχιστος δὲ ἀνὴρ ὑπὸ Ἴλιον ἦλθε·\nφολκὸς ἔην, χωλὸς δʼ ἕτερον πόδα· τὼ δέ οἱ ὤμω\nκυρτὼ ἐπὶ στῆθος συνοχωκότε· αὐτὰρ ὕπερθε\nφοξὸς ἔην κεφαλήν, ψεδνὴ δʼ ἐπενήνοθε λάχνη.\nἔχθιστος δʼ Ἀχιλῆϊ μάλιστʼ ἦν ἠδʼ Ὀδυσῆϊ·\nτὼ γὰρ νεικείεσκε· τότʼ αὖτʼ Ἀγαμέμνονι δίῳ\nὀξέα κεκλήγων λέγʼ ὀνείδεα· τῷ δʼ ἄρʼ Ἀχαιοὶ\nἐκπάγλως κοτέοντο νεμέσσηθέν τʼ ἐνὶ θυμῷ.\nαὐτὰρ ὃ μακρὰ βοῶν Ἀγαμέμνονα νείκεε μύθῳ·\nἈτρεΐδη τέο δʼ αὖτʼ ἐπιμέμφεαι ἠδὲ χατίζεις;\nπλεῖαί τοι χαλκοῦ κλισίαι, πολλαὶ δὲ γυναῖκες\nεἰσὶν ἐνὶ κλισίῃς ἐξαίρετοι, ἅς τοι Ἀχαιοὶ\nπρωτίστῳ δίδομεν εὖτʼ ἂν πτολίεθρον ἕλωμεν.\nἦ ἔτι καὶ χρυσοῦ ἐπιδεύεαι, ὅν κέ τις οἴσει\nΤρώων ἱπποδάμων ἐξ Ἰλίου υἷος ἄποινα,\nὅν κεν ἐγὼ δήσας ἀγάγω ἢ ἄλλος Ἀχαιῶν,\nἠὲ γυναῖκα νέην, ἵνα μίσγεαι ἐν φιλότητι,\nἥν τʼ αὐτὸς ἀπονόσφι κατίσχεαι; οὐ μὲν ἔοικεν\nἀρχὸν ἐόντα κακῶν ἐπιβασκέμεν υἷας Ἀχαιῶν.\nὦ πέπονες κάκʼ ἐλέγχεʼ Ἀχαιΐδες οὐκέτʼ Ἀχαιοὶ\nοἴκαδέ περ σὺν νηυσὶ νεώμεθα, τόνδε δʼ ἐῶμεν\nαὐτοῦ ἐνὶ Τροίῃ γέρα πεσσέμεν, ὄφρα ἴδηται\nἤ ῥά τί οἱ χἠμεῖς προσαμύνομεν ἦε καὶ οὐκί·\nὃς καὶ νῦν Ἀχιλῆα ἕο μέγʼ ἀμείνονα φῶτα\nἠτίμησεν· ἑλὼν γὰρ ἔχει γέρας αὐτὸς ἀπούρας.\nἀλλὰ μάλʼ οὐκ Ἀχιλῆϊ χόλος φρεσίν, ἀλλὰ μεθήμων·\nἦ γὰρ ἂν Ἀτρεΐδη νῦν ὕστατα λωβήσαιο·\nὣς φάτο νεικείων Ἀγαμέμνονα ποιμένα λαῶν,\nΘερσίτης· τῷ δʼ ὦκα παρίστατο δῖος Ὀδυσσεύς,\nκαί μιν ὑπόδρα ἰδὼν χαλεπῷ ἠνίπαπε μύθῳ·\nΘερσῖτʼ ἀκριτόμυθε, λιγύς περ ἐὼν ἀγορητής,\nἴσχεο, μηδʼ ἔθελʼ οἶος ἐριζέμεναι βασιλεῦσιν·\nοὐ γὰρ ἐγὼ σέο φημὶ χερειότερον βροτὸν ἄλλον\nἔμμεναι, ὅσσοι ἅμʼ Ἀτρεΐδῃς ὑπὸ Ἴλιον ἦλθον.\nτὼ οὐκ ἂν βασιλῆας ἀνὰ στόμʼ ἔχων ἀγορεύοις,\nκαί σφιν ὀνείδεά τε προφέροις, νόστόν τε φυλάσσοις.\nοὐδέ τί πω σάφα ἴδμεν ὅπως ἔσται τάδε ἔργα,\nἢ εὖ ἦε κακῶς νοστήσομεν υἷες Ἀχαιῶν.\nτὼ νῦν Ἀτρεΐδῃ Ἀγαμέμνονι ποιμένι λαῶν\nἧσαι ὀνειδίζων, ὅτι οἱ μάλα πολλὰ διδοῦσιν\nἥρωες Δαναοί· σὺ δὲ κερτομέων ἀγορεύεις.\nἀλλʼ ἔκ τοι ἐρέω, τὸ δὲ καὶ τετελεσμένον ἔσται·\nεἴ κʼ ἔτι σʼ ἀφραίνοντα κιχήσομαι ὥς νύ περ ὧδε,\nμηκέτʼ ἔπειτʼ Ὀδυσῆϊ κάρη ὤμοισιν ἐπείη,\nμηδʼ ἔτι Τηλεμάχοιο πατὴρ κεκλημένος εἴην,\nεἰ μὴ ἐγώ σε λαβὼν ἀπὸ μὲν φίλα εἵματα δύσω,\nχλαῖνάν τʼ ἠδὲ χιτῶνα, τά τʼ αἰδῶ ἀμφικαλύπτει,\nαὐτὸν δὲ κλαίοντα θοὰς ἐπὶ νῆας ἀφήσω\nπεπλήγων ἀγορῆθεν ἀεικέσσι πληγῇσιν.\nὣς ἄρʼ ἔφη, σκήπτρῳ δὲ μετάφρενον ἠδὲ καὶ ὤμω\nπλῆξεν· ὃ δʼ ἰδνώθη, θαλερὸν δέ οἱ ἔκπεσε δάκρυ·\nσμῶδιξ δʼ αἱματόεσσα μεταφρένου ἐξυπανέστη\nσκήπτρου ὕπο χρυσέου· ὃ δʼ ἄρʼ ἕζετο τάρβησέν τε,\nἀλγήσας δʼ ἀχρεῖον ἰδὼν ἀπομόρξατο δάκρυ.\nοἳ δὲ καὶ ἀχνύμενοί περ ἐπʼ αὐτῷ ἡδὺ γέλασσαν·\nὧδε δέ τις εἴπεσκεν ἰδὼν ἐς πλησίον ἄλλον·\nὢ πόποι ἦ δὴ μυρίʼ Ὀδυσσεὺς ἐσθλὰ ἔοργε\nβουλάς τʼ ἐξάρχων ἀγαθὰς πόλεμόν τε κορύσσων·\nνῦν δὲ τόδε μέγʼ ἄριστον ἐν Ἀργείοισιν ἔρεξεν,\nὃς τὸν λωβητῆρα ἐπεσβόλον ἔσχʼ ἀγοράων.\nοὔ θήν μιν πάλιν αὖτις ἀνήσει θυμὸς ἀγήνωρ\nνεικείειν βασιλῆας ὀνειδείοις ἐπέεσσιν.\nὣς φάσαν ἣ πληθύς· ἀνὰ δʼ ὃ πτολίπορθος Ὀδυσσεὺς\nἔστη σκῆπτρον ἔχων· παρὰ δὲ γλαυκῶπις Ἀθήνη\nεἰδομένη κήρυκι σιωπᾶν λαὸν ἀνώγει,\nὡς ἅμα θʼ οἳ πρῶτοί τε καὶ ὕστατοι υἷες Ἀχαιῶν\nμῦθον ἀκούσειαν καὶ ἐπιφρασσαίατο βουλήν·\nὅ σφιν ἐὺ φρονέων ἀγορήσατο καὶ μετέειπεν·\nἈτρεΐδη νῦν δή σε ἄναξ ἐθέλουσιν Ἀχαιοὶ\nπᾶσιν ἐλέγχιστον θέμεναι μερόπεσσι βροτοῖσιν,\nοὐδέ τοι ἐκτελέουσιν ὑπόσχεσιν ἥν περ ὑπέσταν\nἐνθάδʼ ἔτι στείχοντες ἀπʼ Ἄργεος ἱπποβότοιο\nἼλιον ἐκπέρσαντʼ εὐτείχεον ἀπονέεσθαι.\nὥς τε γὰρ ἢ παῖδες νεαροὶ χῆραί τε γυναῖκες\nἀλλήλοισιν ὀδύρονται οἶκον δὲ νέεσθαι.\nἦ μὴν καὶ πόνος ἐστὶν ἀνιηθέντα νέεσθαι·\nκαὶ γάρ τίς θʼ ἕνα μῆνα μένων ἀπὸ ἧς ἀλόχοιο\nἀσχαλάᾳ σὺν νηῒ πολυζύγῳ, ὅν περ ἄελλαι\nχειμέριαι εἰλέωσιν ὀρινομένη τε θάλασσα·\nἡμῖν δʼ εἴνατός ἐστι περιτροπέων ἐνιαυτὸς\nἐνθάδε μιμνόντεσσι· τὼ οὐ νεμεσίζομʼ Ἀχαιοὺς\nἀσχαλάαν παρὰ νηυσὶ κορωνίσιν· ἀλλὰ καὶ ἔμπης\nαἰσχρόν τοι δηρόν τε μένειν κενεόν τε νέεσθαι.\nτλῆτε φίλοι, καὶ μείνατʼ ἐπὶ χρόνον ὄφρα δαῶμεν\nἢ ἐτεὸν Κάλχας μαντεύεται ἦε καὶ οὐκί.\nεὖ γὰρ δὴ τόδε ἴδμεν ἐνὶ φρεσίν, ἐστὲ δὲ πάντες\nμάρτυροι, οὓς μὴ κῆρες ἔβαν θανάτοιο φέρουσαι·\nχθιζά τε καὶ πρωΐζʼ ὅτʼ ἐς Αὐλίδα νῆες Ἀχαιῶν\nἠγερέθοντο κακὰ Πριάμῳ καὶ Τρωσὶ φέρουσαι,\nἡμεῖς δʼ ἀμφὶ περὶ κρήνην ἱεροὺς κατὰ βωμοὺς\nἕρδομεν ἀθανάτοισι τεληέσσας ἑκατόμβας\nκαλῇ ὑπὸ πλατανίστῳ ὅθεν ῥέεν ἀγλαὸν ὕδωρ·\nἔνθʼ ἐφάνη μέγα σῆμα· δράκων ἐπὶ νῶτα δαφοινὸς\nσμερδαλέος, τόν ῥʼ αὐτὸς Ὀλύμπιος ἧκε φόως δέ,\nβωμοῦ ὑπαΐξας πρός ῥα πλατάνιστον ὄρουσεν.\nἔνθα δʼ ἔσαν στρουθοῖο νεοσσοί, νήπια τέκνα,\nὄζῳ ἐπʼ ἀκροτάτῳ πετάλοις ὑποπεπτηῶτες\nὀκτώ, ἀτὰρ μήτηρ ἐνάτη ἦν ἣ τέκε τέκνα·\nἔνθʼ ὅ γε τοὺς ἐλεεινὰ κατήσθιε τετριγῶτας·\nμήτηρ δʼ ἀμφεποτᾶτο ὀδυρομένη φίλα τέκνα·\nτὴν δʼ ἐλελιξάμενος πτέρυγος λάβεν ἀμφιαχυῖαν.\nαὐτὰρ ἐπεὶ κατὰ τέκνα φάγε στρουθοῖο καὶ αὐτήν,\nτὸν μὲν ἀρίζηλον θῆκεν θεὸς ὅς περ ἔφηνε·\nλᾶαν γάρ μιν ἔθηκε Κρόνου πάϊς ἀγκυλομήτεω·\nἡμεῖς δʼ ἑσταότες θαυμάζομεν οἷον ἐτύχθη.\nὡς οὖν δεινὰ πέλωρα θεῶν εἰσῆλθʼ ἑκατόμβας,\nΚάλχας δʼ αὐτίκʼ ἔπειτα θεοπροπέων ἀγόρευε·\nτίπτʼ ἄνεῳ ἐγένεσθε κάρη κομόωντες Ἀχαιοί;\nἡμῖν μὲν τόδʼ ἔφηνε τέρας μέγα μητίετα Ζεὺς\nὄψιμον ὀψιτέλεστον, ὅου κλέος οὔ ποτʼ ὀλεῖται.\nὡς οὗτος κατὰ τέκνα φάγε στρουθοῖο καὶ αὐτὴν\nὀκτώ, ἀτὰρ μήτηρ ἐνάτη ἦν ἣ τέκε τέκνα,\nὣς ἡμεῖς τοσσαῦτʼ ἔτεα πτολεμίξομεν αὖθι,\nτῷ δεκάτῳ δὲ πόλιν αἱρήσομεν εὐρυάγυιαν.\nκεῖνος τὼς ἀγόρευε· τὰ δὴ νῦν πάντα τελεῖται.\nἀλλʼ ἄγε μίμνετε πάντες ἐϋκνήμιδες Ἀχαιοὶ\nαὐτοῦ εἰς ὅ κεν ἄστυ μέγα Πριάμοιο ἕλωμεν.\nὣς ἔφατʼ, Ἀργεῖοι δὲ μέγʼ ἴαχον, ἀμφὶ δὲ νῆες\nσμερδαλέον κονάβησαν ἀϋσάντων ὑπʼ Ἀχαιῶν,\nμῦθον ἐπαινήσαντες Ὀδυσσῆος θείοιο·\nτοῖσι δὲ καὶ μετέειπε Γερήνιος ἱππότα Νέστωρ·\nὦ πόποι ἦ δὴ παισὶν ἐοικότες ἀγοράασθε\nνηπιάχοις οἷς οὔ τι μέλει πολεμήϊα ἔργα.\nπῇ δὴ συνθεσίαι τε καὶ ὅρκια βήσεται ἥμιν;\nἐν πυρὶ δὴ βουλαί τε γενοίατο μήδεά τʼ ἀνδρῶν\nσπονδαί τʼ ἄκρητοι καὶ δεξιαί, ᾗς ἐπέπιθμεν·\nαὔτως γὰρ ἐπέεσσʼ ἐριδαίνομεν, οὐδέ τι μῆχος\nεὑρέμεναι δυνάμεσθα, πολὺν χρόνον ἐνθάδʼ ἐόντες.\nἈτρεΐδη σὺ δʼ ἔθʼ ὡς πρὶν ἔχων ἀστεμφέα βουλὴν\nἄρχευʼ Ἀργείοισι κατὰ κρατερὰς ὑσμίνας,\nτούσδε δʼ ἔα φθινύθειν ἕνα καὶ δύο, τοί κεν Ἀχαιῶν\nνόσφιν βουλεύωσʼ· ἄνυσις δʼ οὐκ ἔσσεται αὐτῶν·\nπρὶν Ἄργος δʼ ἰέναι πρὶν καὶ Διὸς αἰγιόχοιο\nγνώμεναι εἴ τε ψεῦδος ὑπόσχεσις εἴ τε καὶ οὐκί.\nφημὶ γὰρ οὖν κατανεῦσαι ὑπερμενέα Κρονίωνα\nἤματι τῷ ὅτε νηυσὶν ἐν ὠκυπόροισιν ἔβαινον\nἈργεῖοι Τρώεσσι φόνον καὶ κῆρα φέροντες\nἀστράπτων ἐπιδέξιʼ ἐναίσιμα σήματα φαίνων.\nτὼ μή τις πρὶν ἐπειγέσθω οἶκον δὲ νέεσθαι\nπρίν τινα πὰρ Τρώων ἀλόχῳ κατακοιμηθῆναι,\nτίσασθαι δʼ Ἑλένης ὁρμήματά τε στοναχάς τε.\nεἰ δέ τις ἐκπάγλως ἐθέλει οἶκον δὲ νέεσθαι\nἁπτέσθω ἧς νηὸς ἐϋσσέλμοιο μελαίνης,\nὄφρα πρόσθʼ ἄλλων θάνατον καὶ πότμον ἐπίσπῃ.\nἀλλὰ ἄναξ αὐτός τʼ εὖ μήδεο πείθεό τʼ ἄλλῳ·\nοὔ τοι ἀπόβλητον ἔπος ἔσσεται ὅττί κεν εἴπω·\nκρῖνʼ ἄνδρας κατὰ φῦλα κατὰ φρήτρας Ἀγάμεμνον,\nὡς φρήτρη φρήτρηφιν ἀρήγῃ, φῦλα δὲ φύλοις.\nεἰ δέ κεν ὣς ἕρξῃς καί τοι πείθωνται Ἀχαιοί,\nγνώσῃ ἔπειθʼ ὅς θʼ ἡγεμόνων κακὸς ὅς τέ νυ λαῶν\nἠδʼ ὅς κʼ ἐσθλὸς ἔῃσι· κατὰ σφέας γὰρ μαχέονται.\nγνώσεαι δʼ εἰ καὶ θεσπεσίῃ πόλιν οὐκ ἀλαπάξεις,\nἦ ἀνδρῶν κακότητι καὶ ἀφραδίῃ πολέμοιο.\nτὸν δʼ ἀπαμειβόμενος προσέφη κρείων Ἀγαμέμνων·\nἦ μὰν αὖτʼ ἀγορῇ νικᾷς γέρον υἷας Ἀχαιῶν.\nαἲ γὰρ Ζεῦ τε πάτερ καὶ Ἀθηναίη καὶ Ἄπολλον\nτοιοῦτοι δέκα μοι συμφράδμονες εἶεν Ἀχαιῶν·\nτώ κε τάχʼ ἠμύσειε πόλις Πριάμοιο ἄνακτος\nχερσὶν ὑφʼ ἡμετέρῃσιν ἁλοῦσά τε περθομένη τε.\nἀλλά μοι αἰγίοχος Κρονίδης Ζεὺς ἄλγεʼ ἔδωκεν,\nὅς με μετʼ ἀπρήκτους ἔριδας καὶ νείκεα βάλλει.\nκαὶ γὰρ ἐγὼν Ἀχιλεύς τε μαχεσσάμεθʼ εἵνεκα κούρης\nἀντιβίοις ἐπέεσσιν, ἐγὼ δʼ ἦρχον χαλεπαίνων·\nεἰ δέ ποτʼ ἔς γε μίαν βουλεύσομεν, οὐκέτʼ ἔπειτα\nΤρωσὶν ἀνάβλησις κακοῦ ἔσσεται οὐδʼ ἠβαιόν.\nνῦν δʼ ἔρχεσθʼ ἐπὶ δεῖπνον ἵνα ξυνάγωμεν Ἄρηα.\nεὖ μέν τις δόρυ θηξάσθω, εὖ δʼ ἀσπίδα θέσθω,\nεὖ δέ τις ἵπποισιν δεῖπνον δότω ὠκυπόδεσσιν,\nεὖ δέ τις ἅρματος ἀμφὶς ἰδὼν πολέμοιο μεδέσθω,\nὥς κε πανημέριοι στυγερῷ κρινώμεθʼ Ἄρηϊ.\nοὐ γὰρ παυσωλή γε μετέσσεται οὐδʼ ἠβαιὸν\nεἰ μὴ νὺξ ἐλθοῦσα διακρινέει μένος ἀνδρῶν.\nἱδρώσει μέν τευ τελαμὼν ἀμφὶ στήθεσφιν\nἀσπίδος ἀμφιβρότης, περὶ δʼ ἔγχεϊ χεῖρα καμεῖται·\nἱδρώσει δέ τευ ἵππος ἐΰξοον ἅρμα τιταίνων.\nὃν δέ κʼ ἐγὼν ἀπάνευθε μάχης ἐθέλοντα νοήσω\nμιμνάζειν παρὰ νηυσὶ κορωνίσιν, οὔ οἱ ἔπειτα\nἄρκιον ἐσσεῖται φυγέειν κύνας ἠδʼ οἰωνούς.\nὣς ἔφατʼ, Ἀργεῖοι δὲ μέγʼ ἴαχον ὡς ὅτε κῦμα\nἀκτῇ ἐφʼ ὑψηλῇ, ὅτε κινήσῃ Νότος ἐλθών,\nπροβλῆτι σκοπέλῳ· τὸν δʼ οὔ ποτε κύματα λείπει\nπαντοίων ἀνέμων, ὅτʼ ἂν ἔνθʼ ἢ ἔνθα γένωνται.\nἀνστάντες δʼ ὀρέοντο κεδασθέντες κατὰ νῆας,\nκάπνισσάν τε κατὰ κλισίας, καὶ δεῖπνον ἕλοντο.\nἄλλος δʼ ἄλλῳ ἔρεζε θεῶν αἰειγενετάων\nεὐχόμενος θάνατόν τε φυγεῖν καὶ μῶλον Ἄρηος.\nαὐτὰρ ὃ βοῦν ἱέρευσε ἄναξ ἀνδρῶν Ἀγαμέμνων\nπίονα πενταέτηρον ὑπερμενέϊ Κρονίωνι,\nκίκλησκεν δὲ γέροντας ἀριστῆας Παναχαιῶν,\nΝέστορα μὲν πρώτιστα καὶ Ἰδομενῆα ἄνακτα,\nαὐτὰρ ἔπειτʼ Αἴαντε δύω καὶ Τυδέος υἱόν,\nἕκτον δʼ αὖτʼ Ὀδυσῆα Διὶ μῆτιν ἀτάλαντον.\nαὐτόματος δέ οἱ ἦλθε βοὴν ἀγαθὸς Μενέλαος·\nᾔδεε γὰρ κατὰ θυμὸν ἀδελφεὸν ὡς ἐπονεῖτο.\nβοῦν δὲ περιστήσαντο καὶ οὐλοχύτας ἀνέλοντο·\nτοῖσιν δʼ εὐχόμενος μετέφη κρείων Ἀγαμέμνων·\nΖεῦ κύδιστε μέγιστε κελαινεφὲς αἰθέρι ναίων\nμὴ πρὶν ἐπʼ ἠέλιον δῦναι καὶ ἐπὶ κνέφας ἐλθεῖν\nπρίν με κατὰ πρηνὲς βαλέειν Πριάμοιο μέλαθρον\nαἰθαλόεν, πρῆσαι δὲ πυρὸς δηΐοιο θύρετρα,\nἙκτόρεον δὲ χιτῶνα περὶ στήθεσσι δαΐξαι\nχαλκῷ ῥωγαλέον· πολέες δʼ ἀμφʼ αὐτὸν ἑταῖροι\nπρηνέες ἐν κονίῃσιν ὀδὰξ λαζοίατο γαῖαν.\nὣς ἔφατʼ, οὐδʼ ἄρα πώ οἱ ἐπεκραίαινε Κρονίων,\nἀλλʼ ὅ γε δέκτο μὲν ἱρά, πόνον δʼ ἀμέγαρτον ὄφελλεν.\nαὐτὰρ ἐπεί ῥʼ εὔξαντο καὶ οὐλοχύτας προβάλοντο,\nαὐέρυσαν μὲν πρῶτα καὶ ἔσφαξαν καὶ ἔδειραν,\nμηρούς τʼ ἐξέταμον κατά τε κνίσῃ ἐκάλυψαν\nδίπτυχα ποιήσαντες, ἐπʼ αὐτῶν δʼ ὠμοθέτησαν.\nκαὶ τὰ μὲν ἂρ σχίζῃσιν ἀφύλλοισιν κατέκαιον,\nσπλάγχνα δʼ ἄρʼ ἀμπείραντες ὑπείρεχον Ἡφαίστοιο.\nαὐτὰρ ἐπεὶ κατὰ μῆρε κάη καὶ σπλάγχνα πάσαντο,\nμίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν,\nὤπτησάν τε περιφραδέως, ἐρύσαντό τε πάντα.\nαὐτὰρ ἐπεὶ παύσαντο πόνου τετύκοντό τε δαῖτα\nδαίνυντʼ, οὐδέ τι θυμὸς ἐδεύετο δαιτὸς ἐΐσης.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nτοῖς ἄρα μύθων ἦρχε Γερήνιος ἱππότα Νέστωρ·\nἈτρεΐδη κύδιστε ἄναξ ἀνδρῶν Ἀγάμεμνον,\nμηκέτι νῦν δήθʼ αὖθι λεγώμεθα, μηδʼ ἔτι δηρὸν\nἀμβαλλώμεθα ἔργον ὃ δὴ θεὸς ἐγγυαλίζει.\nἀλλʼ ἄγε κήρυκες μὲν Ἀχαιῶν χαλκοχιτώνων\nλαὸν κηρύσσοντες ἀγειρόντων κατὰ νῆας,\nἡμεῖς δʼ ἀθρόοι ὧδε κατὰ στρατὸν εὐρὺν Ἀχαιῶν\nἴομεν ὄφρα κε θᾶσσον ἐγείρομεν ὀξὺν Ἄρηα.\nὣς ἔφατʼ, οὐδʼ ἀπίθησεν ἄναξ ἀνδρῶν Ἀγαμέμνων.\nαὐτίκα κηρύκεσσι λιγυφθόγγοισι κέλευσε\nκηρύσσειν πόλεμον δὲ κάρη κομόωντας Ἀχαιούς·\nοἳ μὲν ἐκήρυσσον, τοὶ δʼ ἠγείροντο μάλʼ ὦκα.\nοἳ δʼ ἀμφʼ Ἀτρεΐωνα διοτρεφέες βασιλῆες\nθῦνον κρίνοντες, μετὰ δὲ γλαυκῶπις Ἀθήνη\nαἰγίδʼ ἔχουσʼ ἐρίτιμον ἀγήρων ἀθανάτην τε,\nτῆς ἑκατὸν θύσανοι παγχρύσεοι ἠερέθονται,\nπάντες ἐϋπλεκέες, ἑκατόμβοιος δὲ ἕκαστος·\nσὺν τῇ παιφάσσουσα διέσσυτο λαὸν Ἀχαιῶν\nὀτρύνουσʼ ἰέναι· ἐν δὲ σθένος ὦρσεν ἑκάστῳ\nκαρδίῃ ἄλληκτον πολεμίζειν ἠδὲ μάχεσθαι.\nτοῖσι δʼ ἄφαρ πόλεμος γλυκίων γένετʼ ἠὲ νέεσθαι\nἐν νηυσὶ γλαφυρῇσι φίλην ἐς πατρίδα γαῖαν.\nἠΰτε πῦρ ἀΐδηλον ἐπιφλέγει ἄσπετον ὕλην\nοὔρεος ἐν κορυφῇς, ἕκαθεν δέ τε φαίνεται αὐγή,\nὣς τῶν ἐρχομένων ἀπὸ χαλκοῦ θεσπεσίοιο\nαἴγλη παμφανόωσα διʼ αἰθέρος οὐρανὸν ἷκε.\nτῶν δʼ ὥς τʼ ὀρνίθων πετεηνῶν ἔθνεα πολλὰ\nχηνῶν ἢ γεράνων ἢ κύκνων δουλιχοδείρων\nἈσίω ἐν λειμῶνι Καϋστρίου ἀμφὶ ῥέεθρα\nἔνθα καὶ ἔνθα ποτῶνται ἀγαλλόμενα πτερύγεσσι\nκλαγγηδὸν προκαθιζόντων, σμαραγεῖ δέ τε λειμών,\nὣς τῶν ἔθνεα πολλὰ νεῶν ἄπο καὶ κλισιάων\nἐς πεδίον προχέοντο Σκαμάνδριον· αὐτὰρ ὑπὸ χθὼν\nσμερδαλέον κονάβιζε ποδῶν αὐτῶν τε καὶ ἵππων.\nἔσταν δʼ ἐν λειμῶνι Σκαμανδρίῳ ἀνθεμόεντι\nμυρίοι, ὅσσά τε φύλλα καὶ ἄνθεα γίγνεται ὥρῃ.\nἠΰτε μυιάων ἁδινάων ἔθνεα πολλὰ\nαἵ τε κατὰ σταθμὸν ποιμνήϊον ἠλάσκουσιν\nὥρῃ ἐν εἰαρινῇ ὅτε τε γλάγος ἄγγεα δεύει,\nτόσσοι ἐπὶ Τρώεσσι κάρη κομόωντες Ἀχαιοὶ\nἐν πεδίῳ ἵσταντο διαρραῖσαι μεμαῶτες.\nτοὺς δʼ ὥς τʼ αἰπόλια πλατέʼ αἰγῶν αἰπόλοι ἄνδρες\nῥεῖα διακρίνωσιν ἐπεί κε νομῷ μιγέωσιν,\nὣς τοὺς ἡγεμόνες διεκόσμεον ἔνθα καὶ ἔνθα\nὑσμίνην δʼ ἰέναι, μετὰ δὲ κρείων Ἀγαμέμνων\nὄμματα καὶ κεφαλὴν ἴκελος Διὶ τερπικεραύνῳ,\nἌρεϊ δὲ ζώνην, στέρνον δὲ Ποσειδάωνι.\nἠΰτε βοῦς ἀγέληφι μέγʼ ἔξοχος ἔπλετο πάντων\nταῦρος· ὃ γάρ τε βόεσσι μεταπρέπει ἀγρομένῃσι·\nτοῖον ἄρʼ Ἀτρεΐδην θῆκε Ζεὺς ἤματι κείνῳ\nἐκπρεπέʼ ἐν πολλοῖσι καὶ ἔξοχον ἡρώεσσιν.\nἔσπετε νῦν μοι Μοῦσαι Ὀλύμπια δώματʼ ἔχουσαι·\nὑμεῖς γὰρ θεαί ἐστε πάρεστέ τε ἴστέ τε πάντα,\nἡμεῖς δὲ κλέος οἶον ἀκούομεν οὐδέ τι ἴδμεν·\nοἵ τινες ἡγεμόνες Δαναῶν καὶ κοίρανοι ἦσαν·\nπληθὺν δʼ οὐκ ἂν ἐγὼ μυθήσομαι οὐδʼ ὀνομήνω,\nοὐδʼ εἴ μοι δέκα μὲν γλῶσσαι, δέκα δὲ στόματʼ εἶεν,\nφωνὴ δʼ ἄρρηκτος, χάλκεον δέ μοι ἦτορ ἐνείη,\nεἰ μὴ Ὀλυμπιάδες Μοῦσαι Διὸς αἰγιόχοιο\nθυγατέρες μνησαίαθʼ ὅσοι ὑπὸ Ἴλιον ἦλθον·\nἀρχοὺς αὖ νηῶν ἐρέω νῆάς τε προπάσας.\nΒοιωτῶν μὲν Πηνέλεως καὶ Λήϊτος ἦρχον\nἈρκεσίλαός τε Προθοήνωρ τε Κλονίος τε,\nοἵ θʼ Ὑρίην ἐνέμοντο καὶ Αὐλίδα πετρήεσσαν\nΣχοῖνόν τε Σκῶλόν τε πολύκνημόν τʼ Ἐτεωνόν,\nΘέσπειαν Γραῖάν τε καὶ εὐρύχορον Μυκαλησσόν,\nοἵ τʼ ἀμφʼ Ἅρμʼ ἐνέμοντο καὶ Εἰλέσιον καὶ Ἐρυθράς,\nοἵ τʼ Ἐλεῶνʼ εἶχον ἠδʼ Ὕλην καὶ Πετεῶνα,\nὨκαλέην Μεδεῶνά τʼ ἐϋκτίμενον πτολίεθρον,\nΚώπας Εὔτρησίν τε πολυτρήρωνά τε Θίσβην,\nοἵ τε Κορώνειαν καὶ ποιήενθʼ Ἁλίαρτον,\nοἵ τε Πλάταιαν ἔχον ἠδʼ οἳ Γλισᾶντʼ ἐνέμοντο,\nοἵ θʼ Ὑποθήβας εἶχον ἐϋκτίμενον πτολίεθρον,\nὈγχηστόν θʼ ἱερὸν Ποσιδήϊον ἀγλαὸν ἄλσος,\nοἵ τε πολυστάφυλον Ἄρνην ἔχον, οἵ τε Μίδειαν\nΝῖσάν τε ζαθέην Ἀνθηδόνα τʼ ἐσχατόωσαν·\nτῶν μὲν πεντήκοντα νέες κίον, ἐν δὲ ἑκάστῃ\nκοῦροι Βοιωτῶν ἑκατὸν καὶ εἴκοσι βαῖνον.\nοἳ δʼ Ἀσπληδόνα ναῖον ἰδʼ Ὀρχομενὸν Μινύειον,\nτῶν ἦρχʼ Ἀσκάλαφος καὶ Ἰάλμενος υἷες Ἄρηος\nοὓς τέκεν Ἀστυόχη δόμῳ Ἄκτορος Ἀζεΐδαο,\nπαρθένος αἰδοίη ὑπερώϊον εἰσαναβᾶσα\nἌρηϊ κρατερῷ· ὃ δέ οἱ παρελέξατο λάθρῃ·\nτοῖς δὲ τριήκοντα γλαφυραὶ νέες ἐστιχόωντο.\nαὐτὰρ Φωκήων Σχεδίος καὶ Ἐπίστροφος ἦρχον\nυἷες Ἰφίτου μεγαθύμου Ναυβολίδαο,\nοἳ Κυπάρισσον ἔχον Πυθῶνά τε πετρήεσσαν\nΚρῖσάν τε ζαθέην καὶ Δαυλίδα καὶ Πανοπῆα,\nοἵ τʼ Ἀνεμώρειαν καὶ Ὑάμπολιν ἀμφενέμοντο,\nοἵ τʼ ἄρα πὰρ ποταμὸν Κηφισὸν δῖον ἔναιον,\nοἵ τε Λίλαιαν ἔχον πηγῇς ἔπι Κηφισοῖο·\nτοῖς δʼ ἅμα τεσσαράκοντα μέλαιναι νῆες ἕποντο.\nοἳ μὲν Φωκήων στίχας ἵστασαν ἀμφιέποντες,\nΒοιωτῶν δʼ ἔμπλην ἐπʼ ἀριστερὰ θωρήσσοντο.\nΛοκρῶν δʼ ἡγεμόνευεν Ὀϊλῆος ταχὺς Αἴας\nμείων, οὔ τι τόσος γε ὅσος Τελαμώνιος Αἴας\nἀλλὰ πολὺ μείων· ὀλίγος μὲν ἔην λινοθώρηξ,\nἐγχείῃ δʼ ἐκέκαστο Πανέλληνας καὶ Ἀχαιούς·\nοἳ Κῦνόν τʼ ἐνέμοντʼ Ὀπόεντά τε Καλλίαρόν τε\nΒῆσσάν τε Σκάρφην τε καὶ Αὐγειὰς ἐρατεινὰς\nΤάρφην τε Θρόνιον τε Βοαγρίου ἀμφὶ ῥέεθρα·\nτῷ δʼ ἅμα τεσσαράκοντα μέλαιναι νῆες ἕποντο\nΛοκρῶν, οἳ ναίουσι πέρην ἱερῆς Εὐβοίης.\nοἳ δʼ Εὔβοιαν ἔχον μένεα πνείοντες Ἄβαντες\nΧαλκίδα τʼ Εἰρέτριάν τε πολυστάφυλόν θʼ Ἱστίαιαν\nΚήρινθόν τʼ ἔφαλον Δίου τʼ αἰπὺ πτολίεθρον,\nοἵ τε Κάρυστον ἔχον ἠδʼ οἳ Στύρα ναιετάασκον,\nτῶν αὖθʼ ἡγεμόνευʼ Ἐλεφήνωρ ὄζος Ἄρηος\nΧαλκωδοντιάδης μεγαθύμων ἀρχὸς Ἀβάντων.\nτῷ δʼ ἅμʼ Ἄβαντες ἕποντο θοοὶ ὄπιθεν κομόωντες\nαἰχμηταὶ μεμαῶτες ὀρεκτῇσιν μελίῃσι\nθώρηκας ῥήξειν δηΐων ἀμφὶ στήθεσσι·\nτῷ δʼ ἅμα τεσσαράκοντα μέλαιναι νῆες ἕποντο.\nοἳ δʼ ἄρʼ Ἀθήνας εἶχον ἐϋκτίμενον πτολίεθρον\nδῆμον Ἐρεχθῆος μεγαλήτορος, ὅν ποτʼ Ἀθήνη\nθρέψε Διὸς θυγάτηρ, τέκε δὲ ζείδωρος ἄρουρα,\nκὰδ δʼ ἐν Ἀθήνῃς εἷσεν ἑῷ ἐν πίονι νηῷ·\nἔνθα δέ μιν ταύροισι καὶ ἀρνειοῖς ἱλάονται\nκοῦροι Ἀθηναίων περιτελλομένων ἐνιαυτῶν·\nτῶν αὖθʼ ἡγεμόνευʼ υἱὸς Πετεῶο Μενεσθεύς.\nτῷ δʼ οὔ πώ τις ὁμοῖος ἐπιχθόνιος γένετʼ ἀνὴρ\nκοσμῆσαι ἵππους τε καὶ ἀνέρας ἀσπιδιώτας·\nΝέστωρ οἶος ἔριζεν· ὃ γὰρ προγενέστερος ἦεν·\nτῷ δʼ ἅμα πεντήκοντα μέλαιναι νῆες ἕποντο.\nΑἴας δʼ ἐκ Σαλαμῖνος ἄγεν δυοκαίδεκα νῆας,\nστῆσε δʼ ἄγων ἵνʼ Ἀθηναίων ἵσταντο φάλαγγες.\nοἳ δʼ Ἄργός τʼ εἶχον Τίρυνθά τε τειχιόεσσαν\nἙρμιόνην Ἀσίνην τε, βαθὺν κατὰ κόλπον ἐχούσας,\nΤροιζῆνʼ Ἠϊόνας τε καὶ ἀμπελόεντʼ Ἐπίδαυρον,\nοἵ τʼ ἔχον Αἴγιναν Μάσητά τε κοῦροι Ἀχαιῶν,\nτῶν αὖθʼ ἡγεμόνευε βοὴν ἀγαθὸς Διομήδης\nκαὶ Σθένελος, Καπανῆος ἀγακλειτοῦ φίλος υἱός·\nτοῖσι δʼ ἅμʼ Εὐρύαλος τρίτατος κίεν ἰσόθεος φὼς\nΜηκιστέος υἱὸς Ταλαϊονίδαο ἄνακτος·\nσυμπάντων δʼ ἡγεῖτο βοὴν ἀγαθὸς Διομήδης·\nτοῖσι δʼ ἅμʼ ὀγδώκοντα μέλαιναι νῆες ἕποντο.\nοἳ δὲ Μυκήνας εἶχον ἐϋκτίμενον πτολίεθρον\nἀφνειόν τε Κόρινθον ἐϋκτιμένας τε Κλεωνάς,\nὈρνειάς τʼ ἐνέμοντο Ἀραιθυρέην τʼ ἐρατεινὴν\nκαὶ Σικυῶνʼ, ὅθʼ ἄρʼ Ἄδρηστος πρῶτʼ ἐμβασίλευεν,\nοἵ θʼ Ὑπερησίην τε καὶ αἰπεινὴν Γονόεσσαν\nΠελλήνην τʼ εἶχον ἠδʼ Αἴγιον ἀμφενέμοντο\nΑἰγιαλόν τʼ ἀνὰ πάντα καὶ ἀμφʼ Ἑλίκην εὐρεῖαν,\nτῶν ἑκατὸν νηῶν ἦρχε κρείων Ἀγαμέμνων\nἈτρεΐδης· ἅμα τῷ γε πολὺ πλεῖστοι καὶ ἄριστοι\nλαοὶ ἕποντʼ· ἐν δʼ αὐτὸς ἐδύσετο νώροπα χαλκὸν\nκυδιόων, πᾶσιν δὲ μετέπρεπεν ἡρώεσσιν\nοὕνεκʼ ἄριστος ἔην πολὺ δὲ πλείστους ἄγε λαούς.\nοἳ δʼ εἶχον κοίλην Λακεδαίμονα κητώεσσαν,\nΦᾶρίν τε Σπάρτην τε πολυτρήρωνά τε Μέσσην,\nΒρυσειάς τʼ ἐνέμοντο καὶ Αὐγειὰς ἐρατεινάς,\nοἵ τʼ ἄρʼ Ἀμύκλας εἶχον Ἕλος τʼ ἔφαλον πτολίεθρον,\nοἵ τε Λάαν εἶχον ἠδʼ Οἴτυλον ἀμφενέμοντο,\nτῶν οἱ ἀδελφεὸς ἦρχε βοὴν ἀγαθὸς Μενέλαος\nἑξήκοντα νεῶν· ἀπάτερθε δὲ θωρήσσοντο·\nἐν δʼ αὐτὸς κίεν ᾗσι προθυμίῃσι πεποιθὼς\nὀτρύνων πόλεμον δέ· μάλιστα δὲ ἵετο θυμῷ\nτίσασθαι Ἑλένης ὁρμήματά τε στοναχάς τε.\nοἳ δὲ Πύλον τʼ ἐνέμοντο καὶ Ἀρήνην ἐρατεινὴν\nκαὶ Θρύον Ἀλφειοῖο πόρον καὶ ἐΰκτιτον Αἰπὺ\nκαὶ Κυπαρισσήεντα καὶ Ἀμφιγένειαν ἔναιον\nκαὶ Πτελεὸν καὶ Ἕλος καὶ Δώριον, ἔνθά τε Μοῦσαι\nἀντόμεναι Θάμυριν τὸν Θρήϊκα παῦσαν ἀοιδῆς\nΟἰχαλίηθεν ἰόντα παρʼ Εὐρύτου Οἰχαλιῆος·\nστεῦτο γὰρ εὐχόμενος νικησέμεν εἴ περ ἂν αὐταὶ\nΜοῦσαι ἀείδοιεν κοῦραι Διὸς αἰγιόχοιο·\nαἳ δὲ χολωσάμεναι πηρὸν θέσαν, αὐτὰρ ἀοιδὴν\nθεσπεσίην ἀφέλοντο καὶ ἐκλέλαθον κιθαριστύν·\nτῶν αὖθʼ ἡγεμόνευε Γερήνιος ἱππότα Νέστωρ·\nτῷ δʼ ἐνενήκοντα γλαφυραὶ νέες ἐστιχόωντο.\nοἳ δʼ ἔχον Ἀρκαδίην ὑπὸ Κυλλήνης ὄρος αἰπὺ\nΑἰπύτιον παρὰ τύμβον ἵνʼ ἀνέρες ἀγχιμαχηταί,\nοἳ Φενεόν τʼ ἐνέμοντο καὶ Ὀρχομενὸν πολύμηλον\nῬίπην τε Στρατίην τε καὶ ἠνεμόεσσαν Ἐνίσπην\nκαὶ Τεγέην εἶχον καὶ Μαντινέην ἐρατεινὴν\nΣτύμφηλόν τʼ εἶχον καὶ Παρρασίην ἐνέμοντο,\nτῶν ἦρχʼ Ἀγκαίοιο πάϊς κρείων Ἀγαπήνωρ\nἑξήκοντα νεῶν· πολέες δʼ ἐν νηῒ ἑκάστῃ\nἈρκάδες ἄνδρες ἔβαινον ἐπιστάμενοι πολεμίζειν.\nαὐτὸς γάρ σφιν δῶκεν ἄναξ ἀνδρῶν Ἀγαμέμνων\nνῆας ἐϋσσέλμους περάαν ἐπὶ οἴνοπα πόντον\nἈτρεΐδης, ἐπεὶ οὔ σφι θαλάσσια ἔργα μεμήλει.\nοἳ δʼ ἄρα Βουπράσιόν τε καὶ Ἤλιδα δῖαν ἔναιον\nὅσσον ἐφʼ Ὑρμίνη καὶ Μύρσινος ἐσχατόωσα\nπέτρη τʼ Ὠλενίη καὶ Ἀλήσιον ἐντὸς ἐέργει,\nτῶν αὖ τέσσαρες ἀρχοὶ ἔσαν, δέκα δʼ ἀνδρὶ ἑκάστῳ\nνῆες ἕποντο θοαί, πολέες δʼ ἔμβαινον Ἐπειοί.\nτῶν μὲν ἄρʼ Ἀμφίμαχος καὶ Θάλπιος ἡγησάσθην\nυἷες ὃ μὲν Κτεάτου, ὃ δʼ ἄρʼ Εὐρύτου, Ἀκτορίωνε·\nτῶν δʼ Ἀμαρυγκεΐδης ἦρχε κρατερὸς Διώρης·\nτῶν δὲ τετάρτων ἦρχε Πολύξεινος θεοειδὴς\nυἱὸς Ἀγασθένεος Αὐγηϊάδαο ἄνακτος.\nοἳ δʼ ἐκ Δουλιχίοιο Ἐχινάων θʼ ἱεράων\nνήσων, αἳ ναίουσι πέρην ἁλὸς Ἤλιδος ἄντα,\nτῶν αὖθʼ ἡγεμόνευε Μέγης ἀτάλαντος Ἄρηϊ\nΦυλεΐδης, ὃν τίκτε Διῒ φίλος ἱππότα Φυλεύς,\nὅς ποτε Δουλίχιον δʼ ἀπενάσσατο πατρὶ χολωθείς·\nτῷ δʼ ἅμα τεσσαράκοντα μέλαιναι νῆες ἕποντο.\nαὐτὰρ Ὀδυσσεὺς ἦγε Κεφαλλῆνας μεγαθύμους,\nοἵ ῥʼ Ἰθάκην εἶχον καὶ Νήριτον εἰνοσίφυλλον\nκαὶ Κροκύλειʼ ἐνέμοντο καὶ Αἰγίλιπα τρηχεῖαν,\nοἵ τε Ζάκυνθον ἔχον ἠδʼ οἳ Σάμον ἀμφενέμοντο,\nοἵ τʼ ἤπειρον ἔχον ἠδʼ ἀντιπέραιʼ ἐνέμοντο·\nτῶν μὲν Ὀδυσσεὺς ἦρχε Διὶ μῆτιν ἀτάλαντος·\nτῷ δʼ ἅμα νῆες ἕποντο δυώδεκα μιλτοπάρῃοι.\nΑἰτωλῶν δʼ ἡγεῖτο Θόας Ἀνδραίμονος υἱός,\nοἳ Πλευρῶνʼ ἐνέμοντο καὶ Ὤλενον ἠδὲ Πυλήνην\nΧαλκίδα τʼ ἀγχίαλον Καλυδῶνά τε πετρήεσσαν·\nοὐ γὰρ ἔτʼ Οἰνῆος μεγαλήτορος υἱέες ἦσαν,\nοὐδʼ ἄρʼ ἔτʼ αὐτὸς ἔην, θάνε δὲ ξανθὸς Μελέαγρος·\nτῷ δʼ ἐπὶ πάντʼ ἐτέταλτο ἀνασσέμεν Αἰτωλοῖσι·\nτῷ δʼ ἅμα τεσσαράκοντα μέλαιναι νῆες ἕποντο.\nΚρητῶν δʼ Ἰδομενεὺς δουρὶ κλυτὸς ἡγεμόνευεν,\nοἳ Κνωσόν τʼ εἶχον Γόρτυνά τε τειχιόεσσαν,\nΛύκτον Μίλητόν τε καὶ ἀργινόεντα Λύκαστον\nΦαιστόν τε Ῥύτιόν τε, πόλεις εὖ ναιετοώσας,\nἄλλοι θʼ οἳ Κρήτην ἑκατόμπολιν ἀμφενέμοντο.\nτῶν μὲν ἄρʼ Ἰδομενεὺς δουρὶ κλυτὸς ἡγεμόνευε\nΜηριόνης τʼ ἀτάλαντος Ἐνυαλίῳ ἀνδρειφόντῃ·\nτοῖσι δʼ ἅμʼ ὀγδώκοντα μέλαιναι νῆες ἕποντο.\nΤληπόλεμος δʼ Ἡρακλεΐδης ἠΰς τε μέγας τε\nἐκ Ῥόδου ἐννέα νῆας ἄγεν Ῥοδίων ἀγερώχων,\nοἳ Ῥόδον ἀμφενέμοντο διὰ τρίχα κοσμηθέντες\nΛίνδον Ἰηλυσόν τε καὶ ἀργινόεντα Κάμειρον.\nτῶν μὲν Τληπόλεμος δουρὶ κλυτὸς ἡγεμόνευεν,\nὃν τέκεν Ἀστυόχεια βίῃ Ἡρακληείῃ,\nτὴν ἄγετʼ ἐξ Ἐφύρης ποταμοῦ ἄπο Σελλήεντος\nπέρσας ἄστεα πολλὰ διοτρεφέων αἰζηῶν.\nΤληπόλεμος δʼ ἐπεὶ οὖν τράφʼ ἐνὶ μεγάρῳ εὐπήκτῳ,\nαὐτίκα πατρὸς ἑοῖο φίλον μήτρωα κατέκτα\nἤδη γηράσκοντα Λικύμνιον ὄζον Ἄρηος·\nαἶψα δὲ νῆας ἔπηξε, πολὺν δʼ ὅ γε λαὸν ἀγείρας\nβῆ φεύγων ἐπὶ πόντον· ἀπείλησαν γάρ οἱ ἄλλοι\nυἱέες υἱωνοί τε βίης Ἡρακληείης.\nαὐτὰρ ὅ γʼ ἐς Ῥόδον ἷξεν ἀλώμενος ἄλγεα πάσχων·\nτριχθὰ δὲ ᾤκηθεν καταφυλαδόν, ἠδὲ φίληθεν\nἐκ Διός, ὅς τε θεοῖσι καὶ ἀνθρώποισιν ἀνάσσει,\nκαί σφιν θεσπέσιον πλοῦτον κατέχευε Κρονίων.\nΝιρεὺς αὖ Σύμηθεν ἄγε τρεῖς νῆας ἐΐσας\nΝιρεὺς Ἀγλαΐης υἱὸς Χαρόποιό τʼ ἄνακτος\nΝιρεύς, ὃς κάλλιστος ἀνὴρ ὑπὸ Ἴλιον ἦλθε\nτῶν ἄλλων Δαναῶν μετʼ ἀμύμονα Πηλεΐωνα·\nἀλλʼ ἀλαπαδνὸς ἔην, παῦρος δέ οἱ εἵπετο λαός.\nοἳ δʼ ἄρα Νίσυρόν τʼ εἶχον Κράπαθόν τε Κάσον τε\nκαὶ Κῶν Εὐρυπύλοιο πόλιν νήσους τε Καλύδνας,\nτῶν αὖ Φείδιππός τε καὶ Ἄντιφος ἡγησάσθην\nΘεσσαλοῦ υἷε δύω Ἡρακλεΐδαο ἄνακτος·\nτοῖς δὲ τριήκοντα γλαφυραὶ νέες ἐστιχόωντο.\nνῦν αὖ τοὺς ὅσσοι τὸ Πελασγικὸν Ἄργος ἔναιον,\nοἵ τʼ Ἄλον οἵ τʼ Ἀλόπην οἵ τε Τρηχῖνα νέμοντο,\nοἵ τʼ εἶχον Φθίην ἠδʼ Ἑλλάδα καλλιγύναικα,\nΜυρμιδόνες δὲ καλεῦντο καὶ Ἕλληνες καὶ Ἀχαιοί,\nτῶν αὖ πεντήκοντα νεῶν ἦν ἀρχὸς Ἀχιλλεύς.\nἀλλʼ οἵ γʼ οὐ πολέμοιο δυσηχέος ἐμνώοντο·\nοὐ γὰρ ἔην ὅς τίς σφιν ἐπὶ στίχας ἡγήσαιτο·\nκεῖτο γὰρ ἐν νήεσσι ποδάρκης δῖος Ἀχιλλεὺς\nκούρης χωόμενος Βρισηΐδος ἠϋκόμοιο,\nτὴν ἐκ Λυρνησσοῦ ἐξείλετο πολλὰ μογήσας\nΛυρνησσὸν διαπορθήσας καὶ τείχεα Θήβης,\nκὰδ δὲ Μύνητʼ ἔβαλεν καὶ Ἐπίστροφον ἐγχεσιμώρους,\nυἱέας Εὐηνοῖο Σεληπιάδαο ἄνακτος·\nτῆς ὅ γε κεῖτʼ ἀχέων, τάχα δʼ ἀνστήσεσθαι ἔμελλεν.\nοἳ δʼ εἶχον Φυλάκην καὶ Πύρασον ἀνθεμόεντα\nΔήμητρος τέμενος, Ἴτωνά τε μητέρα μήλων,\nἀγχίαλόν τʼ Ἀντρῶνα ἰδὲ Πτελεὸν λεχεποίην,\nτῶν αὖ Πρωτεσίλαος ἀρήϊος ἡγεμόνευε\nζωὸς ἐών· τότε δʼ ἤδη ἔχεν κάτα γαῖα μέλαινα.\nτοῦ δὲ καὶ ἀμφιδρυφὴς ἄλοχος Φυλάκῃ ἐλέλειπτο\nκαὶ δόμος ἡμιτελής· τὸν δʼ ἔκτανε Δάρδανος ἀνὴρ\nνηὸς ἀποθρῴσκοντα πολὺ πρώτιστον Ἀχαιῶν.\nοὐδὲ μὲν οὐδʼ οἳ ἄναρχοι ἔσαν, πόθεόν γε μὲν ἀρχόν·\nἀλλά σφεας κόσμησε Ποδάρκης ὄζος Ἄρηος\nἸφίκλου υἱὸς πολυμήλου Φυλακίδαο\nαὐτοκασίγνητος μεγαθύμου Πρωτεσιλάου\nὁπλότερος γενεῇ· ὁ δʼ ἅμα πρότερος καὶ ἀρείων\nἥρως Πρωτεσίλαος ἀρήϊος· οὐδέ τι λαοὶ\nδεύονθʼ ἡγεμόνος, πόθεόν γε μὲν ἐσθλὸν ἐόντα·\nτῷ δʼ ἅμα τεσσαράκοντα μέλαιναι νῆες ἕποντο.\nοἳ δὲ Φερὰς ἐνέμοντο παραὶ Βοιβηΐδα λίμνην\nΒοίβην καὶ Γλαφύρας καὶ ἐϋκτιμένην Ἰαωλκόν,\nτῶν ἦρχʼ Ἀδμήτοιο φίλος πάϊς ἕνδεκα νηῶν\nΕὔμηλος, τὸν ὑπʼ Ἀδμήτῳ τέκε δῖα γυναικῶν\nἌλκηστις Πελίαο θυγατρῶν εἶδος ἀρίστη.\nοἳ δʼ ἄρα Μηθώνην καὶ Θαυμακίην ἐνέμοντο\nκαὶ Μελίβοιαν ἔχον καὶ Ὀλιζῶνα τρηχεῖαν,\nτῶν δὲ Φιλοκτήτης ἦρχεν τόξων ἐῢ εἰδὼς\nἑπτὰ νεῶν· ἐρέται δʼ ἐν ἑκάστῃ πεντήκοντα\nἐμβέβασαν τόξων εὖ εἰδότες ἶφι μάχεσθαι.\nἀλλʼ ὃ μὲν ἐν νήσῳ κεῖτο κρατέρʼ ἄλγεα πάσχων\nΛήμνῳ ἐν ἠγαθέῃ, ὅθι μιν λίπον υἷες Ἀχαιῶν\nἕλκεϊ μοχθίζοντα κακῷ ὀλοόφρονος ὕδρου·\nἔνθʼ ὅ γε κεῖτʼ ἀχέων· τάχα δὲ μνήσεσθαι ἔμελλον\nἈργεῖοι παρὰ νηυσὶ Φιλοκτήταο ἄνακτος.\nοὐδὲ μὲν οὐδʼ οἳ ἄναρχοι ἔσαν, πόθεόν γε μὲν ἀρχόν·\nἀλλὰ Μέδων κόσμησεν Ὀϊλῆος νόθος υἱός,\nτόν ῥʼ ἔτεκεν Ῥήνη ὑπʼ Ὀϊλῆϊ πτολιπόρθῳ.\nοἳ δʼ εἶχον Τρίκκην καὶ Ἰθώμην κλωμακόεσσαν,\nοἵ τʼ ἔχον Οἰχαλίην πόλιν Εὐρύτου Οἰχαλιῆος,\nτῶν αὖθʼ ἡγείσθην Ἀσκληπιοῦ δύο παῖδε\nἰητῆρʼ ἀγαθὼ Ποδαλείριος ἠδὲ Μαχάων·\nτοῖς δὲ τριήκοντα γλαφυραὶ νέες ἐστιχόωντο.\nοἳ δʼ ἔχον Ὀρμένιον, οἵ τε κρήνην Ὑπέρειαν,\nοἵ τʼ ἔχον Ἀστέριον Τιτάνοιό τε λευκὰ κάρηνα,\nτῶν ἦρχʼ Εὐρύπυλος Εὐαίμονος ἀγλαὸς υἱός·\nτῷ δʼ ἅμα τεσσαράκοντα μέλαιναι νῆες ἕποντο.\nοἳ δʼ Ἄργισσαν ἔχον καὶ Γυρτώνην ἐνέμοντο,\nὌρθην Ἠλώνην τε πόλιν τʼ Ὀλοοσσόνα λευκήν,\nτῶν αὖθʼ ἡγεμόνευε μενεπτόλεμος Πολυποίτης\nυἱὸς Πειριθόοιο τὸν ἀθάνατος τέκετο Ζεύς·\nτόν ῥʼ ὑπὸ Πειριθόῳ τέκετο κλυτὸς Ἱπποδάμεια\nἤματι τῷ ὅτε Φῆρας ἐτίσατο λαχνήεντας,\nτοὺς δʼ ἐκ Πηλίου ὦσε καὶ Αἰθίκεσσι πέλασσεν·\nοὐκ οἶος, ἅμα τῷ γε Λεοντεὺς ὄζος Ἄρηος\nυἱὸς ὑπερθύμοιο Κορώνου Καινεΐδαο·\nτοῖς δʼ ἅμα τεσσαράκοντα μέλαιναι νῆες ἕποντο.\nΓουνεὺς δʼ ἐκ Κύφου ἦγε δύω καὶ εἴκοσι νῆας·\nτῷ δʼ Ἐνιῆνες ἕποντο μενεπτόλεμοί τε Περαιβοὶ\nοἳ περὶ Δωδώνην δυσχείμερον οἰκίʼ ἔθεντο,\nοἵ τʼ ἀμφʼ ἱμερτὸν Τιταρησσὸν ἔργα νέμοντο\nὅς ῥʼ ἐς Πηνειὸν προΐει καλλίρροον ὕδωρ,\nοὐδʼ ὅ γε Πηνειῷ συμμίσγεται ἀργυροδίνῃ,\nἀλλά τέ μιν καθύπερθεν ἐπιρρέει ἠΰτʼ ἔλαιον·\nὅρκου γὰρ δεινοῦ Στυγὸς ὕδατός ἐστιν ἀπορρώξ.\nΜαγνήτων δʼ ἦρχε Πρόθοος Τενθρηδόνος υἱός,\nοἳ περὶ Πηνειὸν καὶ Πήλιον εἰνοσίφυλλον\nναίεσκον· τῶν μὲν Πρόθοος θοὸς ἡγεμόνευε,\nτῷ δʼ ἅμα τεσσαράκοντα μέλαιναι νῆες ἕποντο.\nοὗτοι ἄρʼ ἡγεμόνες Δαναῶν καὶ κοίρανοι ἦσαν·\nτίς τὰρ τῶν ὄχʼ ἄριστος ἔην σύ μοι ἔννεπε Μοῦσα\nαὐτῶν ἠδʼ ἵππων, οἳ ἅμʼ Ἀτρεΐδῃσιν ἕποντο.\nἵπποι μὲν μέγʼ ἄρισται ἔσαν Φηρητιάδαο,\nτὰς Εὔμηλος ἔλαυνε ποδώκεας ὄρνιθας ὣς\nὄτριχας οἰέτεας σταφύλῇ ἐπὶ νῶτον ἐΐσας·\nτὰς ἐν Πηρείῃ θρέψʼ ἀργυρότοξος Ἀπόλλων\nἄμφω θηλείας, φόβον Ἄρηος φορεούσας.\nἀνδρῶν αὖ μέγʼ ἄριστος ἔην Τελαμώνιος Αἴας\nὄφρʼ Ἀχιλεὺς μήνιεν· ὃ γὰρ πολὺ φέρτατος ἦεν,\nἵπποι θʼ οἳ φορέεσκον ἀμύμονα Πηλεΐωνα.\nἀλλʼ ὃ μὲν ἐν νήεσσι κορωνίσι ποντοπόροισι\nκεῖτʼ ἀπομηνίσας Ἀγαμέμνονι ποιμένι λαῶν\nἈτρεΐδῃ· λαοὶ δὲ παρὰ ῥηγμῖνι θαλάσσης\nδίσκοισιν τέρποντο καὶ αἰγανέῃσιν ἱέντες\nτόξοισίν θʼ· ἵπποι δὲ παρʼ ἅρμασιν οἷσιν ἕκαστος\nλωτὸν ἐρεπτόμενοι ἐλεόθρεπτόν τε σέλινον\nἕστασαν· ἅρματα δʼ εὖ πεπυκασμένα κεῖτο ἀνάκτων\nἐν κλισίῃς· οἳ δʼ ἀρχὸν ἀρηΐφιλον ποθέοντες\nφοίτων ἔνθα καὶ ἔνθα κατὰ στρατὸν οὐδὲ μάχοντο.\nοἳ δʼ ἄρʼ ἴσαν ὡς εἴ τε πυρὶ χθὼν πᾶσα νέμοιτο·\nγαῖα δʼ ὑπεστενάχιζε Διὶ ὣς τερπικεραύνῳ\nχωομένῳ ὅτε τʼ ἀμφὶ Τυφωέϊ γαῖαν ἱμάσσῃ\nεἰν Ἀρίμοις, ὅθι φασὶ Τυφωέος ἔμμεναι εὐνάς·\nὣς ἄρα τῶν ὑπὸ ποσσὶ μέγα στεναχίζετο γαῖα\nἐρχομένων· μάλα δʼ ὦκα διέπρησσον πεδίοιο.\nΤρωσὶν δʼ ἄγγελος ἦλθε ποδήνεμος ὠκέα Ἶρις\nπὰρ Διὸς αἰγιόχοιο σὺν ἀγγελίῃ ἀλεγεινῇ·\nοἳ δʼ ἀγορὰς ἀγόρευον ἐπὶ Πριάμοιο θύρῃσι\nπάντες ὁμηγερέες ἠμὲν νέοι ἠδὲ γέροντες·\nἀγχοῦ δʼ ἱσταμένη προσέφη πόδας ὠκέα Ἶρις·\nεἴσατο δὲ φθογγὴν υἷϊ Πριάμοιο Πολίτῃ,\nὃς Τρώων σκοπὸς ἷζε ποδωκείῃσι πεποιθὼς\nτύμβῳ ἐπʼ ἀκροτάτῳ Αἰσυήταο γέροντος,\nδέγμενος ὁππότε ναῦφιν ἀφορμηθεῖεν Ἀχαιοί·\nτῷ μιν ἐεισαμένη προσέφη πόδας ὠκέα Ἶρις·\nὦ γέρον αἰεί τοι μῦθοι φίλοι ἄκριτοί εἰσιν,\nὥς ποτʼ ἐπʼ εἰρήνης· πόλεμος δʼ ἀλίαστος ὄρωρεν.\nἤδη μὲν μάλα πολλὰ μάχας εἰσήλυθον ἀνδρῶν,\nἀλλʼ οὔ πω τοιόνδε τοσόνδέ τε λαὸν ὄπωπα·\nλίην γὰρ φύλλοισιν ἐοικότες ἢ ψαμάθοισιν\nἔρχονται πεδίοιο μαχησόμενοι προτὶ ἄστυ.\nἝκτορ σοὶ δὲ μάλιστʼ ἐπιτέλλομαι, ὧδε δὲ ῥέξαι·\nπολλοὶ γὰρ κατὰ ἄστυ μέγα Πριάμου ἐπίκουροι,\nἄλλη δʼ ἄλλων γλῶσσα πολυσπερέων ἀνθρώπων·\nτοῖσιν ἕκαστος ἀνὴρ σημαινέτω οἷσί περ ἄρχει,\nτῶν δʼ ἐξηγείσθω κοσμησάμενος πολιήτας.\nὣς ἔφαθʼ, Ἕκτωρ δʼ οὔ τι θεᾶς ἔπος ἠγνοίησεν,\nαἶψα δʼ ἔλυσʼ ἀγορήν· ἐπὶ τεύχεα δʼ ἐσσεύοντο·\nπᾶσαι δʼ ὠΐγνυντο πύλαι, ἐκ δʼ ἔσσυτο λαὸς\nπεζοί θʼ ἱππῆές τε· πολὺς δʼ ὀρυμαγδὸς ὀρώρει.\nἔστι δέ τις προπάροιθε πόλιος αἰπεῖα κολώνη\nἐν πεδίῳ ἀπάνευθε περίδρομος ἔνθα καὶ ἔνθα,\nτὴν ἤτοι ἄνδρες Βατίειαν κικλήσκουσιν,\nἀθάνατοι δέ τε σῆμα πολυσκάρθμοιο Μυρίνης·\nἔνθα τότε Τρῶές τε διέκριθεν ἠδʼ ἐπίκουροι.\nΤρωσὶ μὲν ἡγεμόνευε μέγας κορυθαίολος Ἕκτωρ\nΠριαμίδης· ἅμα τῷ γε πολὺ πλεῖστοι καὶ ἄριστοι\nλαοὶ θωρήσσοντο μεμαότες ἐγχείῃσι.\nΔαρδανίων αὖτʼ ἦρχεν ἐῢς πάϊς Ἀγχίσαο\nΑἰνείας, τὸν ὑπʼ Ἀγχίσῃ τέκε δῖʼ Ἀφροδίτη\nἼδης ἐν κνημοῖσι θεὰ βροτῷ εὐνηθεῖσα,\nοὐκ οἶος, ἅμα τῷ γε δύω Ἀντήνορος υἷε\nἈρχέλοχός τʼ Ἀκάμας τε μάχης εὖ εἰδότε πάσης.\nοἳ δὲ Ζέλειαν ἔναιον ὑπαὶ πόδα νείατον Ἴδης\nἀφνειοὶ πίνοντες ὕδωρ μέλαν Αἰσήποιο\nΤρῶες, τῶν αὖτʼ ἦρχε Λυκάονος ἀγλαὸς υἱὸς\nΠάνδαρος, ᾧ καὶ τόξον Ἀπόλλων αὐτὸς ἔδωκεν.\nοἳ δʼ Ἀδρήστειάν τʼ εἶχον καὶ δῆμον Ἀπαισοῦ\nκαὶ Πιτύειαν ἔχον καὶ Τηρείης ὄρος αἰπύ,\nτῶν ἦρχʼ Ἄδρηστός τε καὶ Ἄμφιος λινοθώρηξ\nυἷε δύω Μέροπος Περκωσίου, ὃς περὶ πάντων\nᾔδεε μαντοσύνας, οὐδὲ οὓς παῖδας ἔασκε\nστείχειν ἐς πόλεμον φθισήνορα· τὼ δέ οἱ οὔ τι\nπειθέσθην· κῆρες γὰρ ἄγον μέλανος θανάτοιο.\nοἳ δʼ ἄρα Περκώτην καὶ Πράκτιον ἀμφενέμοντο\nκαὶ Σηστὸν καὶ Ἄβυδον ἔχον καὶ δῖαν Ἀρίσβην,\nτῶν αὖθʼ Ὑρτακίδης ἦρχʼ Ἄσιος ὄρχαμος ἀνδρῶν,\nἌσιος Ὑρτακίδης ὃν Ἀρίσβηθεν φέρον ἵπποι\nαἴθωνες μεγάλοι ποταμοῦ ἄπο Σελλήεντος.\nἹππόθοος δʼ ἄγε φῦλα Πελασγῶν ἐγχεσιμώρων\nτῶν οἳ Λάρισαν ἐριβώλακα ναιετάασκον·\nτῶν ἦρχʼ Ἱππόθοός τε Πύλαιός τʼ ὄζος Ἄρηος,\nυἷε δύω Λήθοιο Πελασγοῦ Τευταμίδαο.\nαὐτὰρ Θρήϊκας ἦγʼ Ἀκάμας καὶ Πείροος ἥρως\nὅσσους Ἑλλήσποντος ἀγάρροος ἐντὸς ἐέργει.\nΕὔφημος δʼ ἀρχὸς Κικόνων ἦν αἰχμητάων\nυἱὸς Τροιζήνοιο διοτρεφέος Κεάδαο.\nαὐτὰρ Πυραίχμης ἄγε Παίονας ἀγκυλοτόξους\nτηλόθεν ἐξ Ἀμυδῶνος ἀπʼ Ἀξιοῦ εὐρὺ ῥέοντος,\nἈξιοῦ οὗ κάλλιστον ὕδωρ ἐπικίδναται αἶαν.\nΠαφλαγόνων δʼ ἡγεῖτο Πυλαιμένεος λάσιον κῆρ\nἐξ Ἐνετῶν, ὅθεν ἡμιόνων γένος ἀγροτεράων,\nοἵ ῥα Κύτωρον ἔχον καὶ Σήσαμον ἀμφενέμοντο\nἀμφί τε Παρθένιον ποταμὸν κλυτὰ δώματʼ ἔναιον\nΚρῶμνάν τʼ Αἰγιαλόν τε καὶ ὑψηλοὺς Ἐρυθίνους.\nαὐτὰρ Ἁλιζώνων Ὀδίος καὶ Ἐπίστροφος ἦρχον\nτηλόθεν ἐξ Ἀλύβης, ὅθεν ἀργύρου ἐστὶ γενέθλη.\nΜυσῶν δὲ Χρόμις ἦρχε καὶ Ἔννομος οἰωνιστής·\nἀλλʼ οὐκ οἰωνοῖσιν ἐρύσατο κῆρα μέλαιναν,\nἀλλʼ ἐδάμη ὑπὸ χερσὶ ποδώκεος Αἰακίδαο\nἐν ποταμῷ, ὅθι περ Τρῶας κεράϊζε καὶ ἄλλους.\nΦόρκυς αὖ Φρύγας ἦγε καὶ Ἀσκάνιος θεοειδὴς\nτῆλʼ ἐξ Ἀσκανίης· μέμασαν δʼ ὑσμῖνι μάχεσθαι.\nΜῄοσιν αὖ Μέσθλης τε καὶ Ἄντιφος ἡγησάσθην\nυἷε Ταλαιμένεος τὼ Γυγαίη τέκε λίμνη,\nοἳ καὶ Μῄονας ἦγον ὑπὸ Τμώλῳ γεγαῶτας.\nΝάστης αὖ Καρῶν ἡγήσατο βαρβαροφώνων,\nοἳ Μίλητον ἔχον Φθιρῶν τʼ ὄρος ἀκριτόφυλλον\nΜαιάνδρου τε ῥοὰς Μυκάλης τʼ αἰπεινὰ κάρηνα·\nτῶν μὲν ἄρʼ Ἀμφίμαχος καὶ Νάστης ἡγησάσθην,\nΝάστης Ἀμφίμαχός τε Νομίονος ἀγλαὰ τέκνα,\nὃς καὶ χρυσὸν ἔχων πόλεμον δʼ ἴεν ἠΰτε κούρη\nνήπιος, οὐδέ τί οἱ τό γʼ ἐπήρκεσε λυγρὸν ὄλεθρον,\nἀλλʼ ἐδάμη ὑπὸ χερσὶ ποδώκεος Αἰακίδαο\nἐν ποταμῷ, χρυσὸν δʼ Ἀχιλεὺς ἐκόμισσε δαΐφρων.\nΣαρπηδὼν δʼ ἦρχεν Λυκίων καὶ Γλαῦκος ἀμύμων\nτηλόθεν ἐκ Λυκίης, Ξάνθου ἄπο δινήεντος.\nαὐτὰρ ἐπεὶ κόσμηθεν ἅμʼ ἡγεμόνεσσιν ἕκαστοι,\nΤρῶες μὲν κλαγγῇ τʼ ἐνοπῇ τʼ ἴσαν ὄρνιθες ὣς\nἠΰτε περ κλαγγὴ γεράνων πέλει οὐρανόθι πρό·\nαἵ τʼ ἐπεὶ οὖν χειμῶνα φύγον καὶ ἀθέσφατον ὄμβρον\nκλαγγῇ ταί γε πέτονται ἐπʼ ὠκεανοῖο ῥοάων\nἀνδράσι Πυγμαίοισι φόνον καὶ κῆρα φέρουσαι·\nἠέριαι δʼ ἄρα ταί γε κακὴν ἔριδα προφέρονται.\nοἳ δʼ ἄρʼ ἴσαν σιγῇ μένεα πνείοντες Ἀχαιοὶ\nἐν θυμῷ μεμαῶτες ἀλεξέμεν ἀλλήλοισιν.\nεὖτʼ ὄρεος κορυφῇσι Νότος κατέχευεν ὀμίχλην\nποιμέσιν οὔ τι φίλην, κλέπτῃ δέ τε νυκτὸς ἀμείνω,\nτόσσόν τίς τʼ ἐπιλεύσσει ὅσον τʼ ἐπὶ λᾶαν ἵησιν·\nὣς ἄρα τῶν ὑπὸ ποσσὶ κονίσαλος ὄρνυτʼ ἀελλὴς\nἐρχομένων· μάλα δʼ ὦκα διέπρησσον πεδίοιο.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,\nΤρωσὶν μὲν προμάχιζεν Ἀλέξανδρος θεοειδὴς\nπαρδαλέην ὤμοισιν ἔχων καὶ καμπύλα τόξα\nκαὶ ξίφος· αὐτὰρ δοῦρε δύω κεκορυθμένα χαλκῷ\nπάλλων Ἀργείων προκαλίζετο πάντας ἀρίστους\nἀντίβιον μαχέσασθαι ἐν αἰνῇ δηϊοτῆτι.\nτὸν δʼ ὡς οὖν ἐνόησεν ἀρηΐφιλος Μενέλαος\nἐρχόμενον προπάροιθεν ὁμίλου μακρὰ βιβάντα,\nὥς τε λέων ἐχάρη μεγάλῳ ἐπὶ σώματι κύρσας\nεὑρὼν ἢ ἔλαφον κεραὸν ἢ ἄγριον αἶγα\nπεινάων· μάλα γάρ τε κατεσθίει, εἴ περ ἂν αὐτὸν\nσεύωνται ταχέες τε κύνες θαλεροί τʼ αἰζηοί·\nὣς ἐχάρη Μενέλαος Ἀλέξανδρον θεοειδέα\nὀφθαλμοῖσιν ἰδών· φάτο γὰρ τίσεσθαι ἀλείτην·\nαὐτίκα δʼ ἐξ ὀχέων σὺν τεύχεσιν ἆλτο χαμᾶζε.\nτὸν δʼ ὡς οὖν ἐνόησεν Ἀλέξανδρος θεοειδὴς\nἐν προμάχοισι φανέντα, κατεπλήγη φίλον ἦτορ,\nἂψ δʼ ἑτάρων εἰς ἔθνος ἐχάζετο κῆρʼ ἀλεείνων.\nὡς δʼ ὅτε τίς τε δράκοντα ἰδὼν παλίνορσος ἀπέστη\nοὔρεος ἐν βήσσῃς, ὑπό τε τρόμος ἔλλαβε γυῖα,\nἂψ δʼ ἀνεχώρησεν, ὦχρός τέ μιν εἷλε παρειάς,\nὣς αὖτις καθʼ ὅμιλον ἔδυ Τρώων ἀγερώχων\nδείσας Ἀτρέος υἱὸν Ἀλέξανδρος θεοειδής.\nτὸν δʼ Ἕκτωρ νείκεσσεν ἰδὼν αἰσχροῖς ἐπέεσσιν·\nΔύσπαρι εἶδος ἄριστε γυναιμανὲς ἠπεροπευτὰ\nαἴθʼ ὄφελες ἄγονός τʼ ἔμεναι ἄγαμός τʼ ἀπολέσθαι·\nκαί κε τὸ βουλοίμην, καί κεν πολὺ κέρδιον ἦεν\nἢ οὕτω λώβην τʼ ἔμεναι καὶ ὑπόψιον ἄλλων.\nἦ που καγχαλόωσι κάρη κομόωντες Ἀχαιοὶ\nφάντες ἀριστῆα πρόμον ἔμμεναι, οὕνεκα καλὸν\nεἶδος ἔπʼ, ἀλλʼ οὐκ ἔστι βίη φρεσὶν οὐδέ τις ἀλκή.\nἦ τοιόσδε ἐὼν ἐν ποντοπόροισι νέεσσι\nπόντον ἐπιπλώσας, ἑτάρους ἐρίηρας ἀγείρας,\nμιχθεὶς ἀλλοδαποῖσι γυναῖκʼ εὐειδέʼ ἀνῆγες\nἐξ ἀπίης γαίης νυὸν ἀνδρῶν αἰχμητάων\nπατρί τε σῷ μέγα πῆμα πόληΐ τε παντί τε δήμῳ,\nδυσμενέσιν μὲν χάρμα, κατηφείην δὲ σοὶ αὐτῷ;\nοὐκ ἂν δὴ μείνειας ἀρηΐφιλον Μενέλαον;\nγνοίης χʼ οἵου φωτὸς ἔχεις θαλερὴν παράκοιτιν·\nοὐκ ἄν τοι χραίσμῃ κίθαρις τά τε δῶρʼ Ἀφροδίτης\nἥ τε κόμη τό τε εἶδος ὅτʼ ἐν κονίῃσι μιγείης.\nἀλλὰ μάλα Τρῶες δειδήμονες· ἦ τέ κεν ἤδη\nλάϊνον ἕσσο χιτῶνα κακῶν ἕνεχʼ ὅσσα ἔοργας.\nτὸν δʼ αὖτε προσέειπεν Ἀλέξανδρος θεοειδής·\nἝκτορ ἐπεί με κατʼ αἶσαν ἐνείκεσας οὐδʼ ὑπὲρ αἶσαν·\nαἰεί τοι κραδίη πέλεκυς ὥς ἐστιν ἀτειρὴς\nὅς τʼ εἶσιν διὰ δουρὸς ὑπʼ ἀνέρος ὅς ῥά τε τέχνῃ\nνήϊον ἐκτάμνῃσιν, ὀφέλλει δʼ ἀνδρὸς ἐρωήν·\nὣς σοὶ ἐνὶ στήθεσσιν ἀτάρβητος νόος ἐστί·\nμή μοι δῶρʼ ἐρατὰ πρόφερε χρυσέης Ἀφροδίτης·\nοὔ τοι ἀπόβλητʼ ἐστὶ θεῶν ἐρικυδέα δῶρα\nὅσσά κεν αὐτοὶ δῶσιν, ἑκὼν δʼ οὐκ ἄν τις ἕλοιτο·\nνῦν αὖτʼ εἴ μʼ ἐθέλεις πολεμίζειν ἠδὲ μάχεσθαι,\nἄλλους μὲν κάθισον Τρῶας καὶ πάντας Ἀχαιούς,\nαὐτὰρ ἔμʼ ἐν μέσσῳ καὶ ἀρηΐφιλον Μενέλαον\nσυμβάλετʼ ἀμφʼ Ἑλένῃ καὶ κτήμασι πᾶσι μάχεσθαι·\nὁππότερος δέ κε νικήσῃ κρείσσων τε γένηται,\nκτήμαθʼ ἑλὼν εὖ πάντα γυναῖκά τε οἴκαδʼ ἀγέσθω·\nοἳ δʼ ἄλλοι φιλότητα καὶ ὅρκια πιστὰ ταμόντες\nναίοιτε Τροίην ἐριβώλακα, τοὶ δὲ νεέσθων\nἌργος ἐς ἱππόβοτον καὶ Ἀχαιΐδα καλλιγύναικα.\nὣς ἔφαθʼ, Ἕκτωρ δʼ αὖτʼ ἐχάρη μέγα μῦθον ἀκούσας,\nκαί ῥʼ ἐς μέσσον ἰὼν Τρώων ἀνέεργε φάλαγγας\nμέσσου δουρὸς ἑλών· τοὶ δʼ ἱδρύνθησαν ἅπαντες.\nτῷ δʼ ἐπετοξάζοντο κάρη κομόωντες Ἀχαιοὶ\nἰοῖσίν τε τιτυσκόμενοι λάεσσί τʼ ἔβαλλον·\nαὐτὰρ ὃ μακρὸν ἄϋσεν ἄναξ ἀνδρῶν Ἀγαμέμνων·\nἴσχεσθʼ Ἀργεῖοι, μὴ βάλλετε κοῦροι Ἀχαιῶν·\nστεῦται γάρ τι ἔπος ἐρέειν κορυθαίολος Ἕκτωρ.\nὣς ἔφαθʼ, οἳ δʼ ἔσχοντο μάχης ἄνεῴ τʼ ἐγένοντο\nἐσσυμένως· Ἕκτωρ δὲ μετʼ ἀμφοτέροισιν ἔειπε·\nκέκλυτέ μευ Τρῶες καὶ ἐϋκνήμιδες Ἀχαιοὶ\nμῦθον Ἀλεξάνδροιο, τοῦ εἵνεκα νεῖκος ὄρωρεν.\nἄλλους μὲν κέλεται Τρῶας καὶ πάντας Ἀχαιοὺς\nτεύχεα κάλʼ ἀποθέσθαι ἐπὶ χθονὶ πουλυβοτείρῃ,\nαὐτὸν δʼ ἐν μέσσῳ καὶ ἀρηΐφιλον Μενέλαον\nοἴους ἀμφʼ Ἑλένῃ καὶ κτήμασι πᾶσι μάχεσθαι.\nὁππότερος δέ κε νικήσῃ κρείσσων τε γένηται\nκτήμαθʼ ἑλὼν εὖ πάντα γυναῖκά τε οἴκαδʼ ἀγέσθω·\nοἳ δʼ ἄλλοι φιλότητα καὶ ὅρκια πιστὰ τάμωμεν.\nὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ·\nτοῖσι δὲ καὶ μετέειπε βοὴν ἀγαθὸς Μενέλαος·\nκέκλυτε νῦν καὶ ἐμεῖο· μάλιστα γὰρ ἄλγος ἱκάνει\nθυμὸν ἐμόν, φρονέω δὲ διακρινθήμεναι ἤδη\nἈργείους καὶ Τρῶας, ἐπεὶ κακὰ πολλὰ πέπασθε\nεἵνεκʼ ἐμῆς ἔριδος καὶ Ἀλεξάνδρου ἕνεκʼ ἀρχῆς·\nἡμέων δʼ ὁπποτέρῳ θάνατος καὶ μοῖρα τέτυκται\nτεθναίη· ἄλλοι δὲ διακρινθεῖτε τάχιστα.\nοἴσετε ἄρνʼ, ἕτερον λευκόν, ἑτέρην δὲ μέλαιναν,\nΓῇ τε καὶ Ἠελίῳ· Διὶ δʼ ἡμεῖς οἴσομεν ἄλλον·\nἄξετε δὲ Πριάμοιο βίην, ὄφρʼ ὅρκια τάμνῃ\nαὐτός, ἐπεί οἱ παῖδες ὑπερφίαλοι καὶ ἄπιστοι,\nμή τις ὑπερβασίῃ Διὸς ὅρκια δηλήσηται.\nαἰεὶ δʼ ὁπλοτέρων ἀνδρῶν φρένες ἠερέθονται·\nοἷς δʼ ὁ γέρων μετέῃσιν ἅμα πρόσσω καὶ ὀπίσσω\nλεύσσει, ὅπως ὄχʼ ἄριστα μετʼ ἀμφοτέροισι γένηται.\nὣς ἔφαθʼ, οἳ δʼ ἐχάρησαν Ἀχαιοί τε Τρῶές τε\nἐλπόμενοι παύσασθαι ὀϊζυροῦ πολέμοιο.\nκαί ῥʼ ἵππους μὲν ἔρυξαν ἐπὶ στίχας, ἐκ δʼ ἔβαν αὐτοί,\nτεύχεά τʼ ἐξεδύοντο· τὰ μὲν κατέθεντʼ ἐπὶ γαίῃ\nπλησίον ἀλλήλων, ὀλίγη δʼ ἦν ἀμφὶς ἄρουρα·\nἝκτωρ δὲ προτὶ ἄστυ δύω κήρυκας ἔπεμπε\nκαρπαλίμως ἄρνάς τε φέρειν Πρίαμόν τε καλέσσαι·\nαὐτὰρ ὃ Ταλθύβιον προΐει κρείων Ἀγαμέμνων\nνῆας ἔπι γλαφυρὰς ἰέναι, ἠδʼ ἄρνʼ ἐκέλευεν\nοἰσέμεναι· ὃ δʼ ἄρʼ οὐκ ἀπίθησʼ Ἀγαμέμνονι δίῳ.\nἾρις δʼ αὖθʼ Ἑλένῃ λευκωλένῳ ἄγγελος ἦλθεν\nεἰδομένη γαλόῳ Ἀντηνορίδαο δάμαρτι,\nτὴν Ἀντηνορίδης εἶχε κρείων Ἑλικάων\nΛαοδίκην Πριάμοιο θυγατρῶν εἶδος ἀρίστην.\nτὴν δʼ εὗρʼ ἐν μεγάρῳ· ἣ δὲ μέγαν ἱστὸν ὕφαινε\nδίπλακα πορφυρέην, πολέας δʼ ἐνέπασσεν ἀέθλους\nΤρώων θʼ ἱπποδάμων καὶ Ἀχαιῶν χαλκοχιτώνων,\nοὕς ἑθεν εἵνεκʼ ἔπασχον ὑπʼ Ἄρηος παλαμάων·\nἀγχοῦ δʼ ἱσταμένη προσέφη πόδας ὠκέα Ἶρις·\nδεῦρʼ ἴθι νύμφα φίλη, ἵνα θέσκελα ἔργα ἴδηαι\nΤρώων θʼ ἱπποδάμων καὶ Ἀχαιῶν χαλκοχιτώνων,\nοἳ πρὶν ἐπʼ ἀλλήλοισι φέρον πολύδακρυν Ἄρηα\nἐν πεδίῳ ὀλοοῖο λιλαιόμενοι πολέμοιο·\nοἳ δὴ νῦν ἕαται σιγῇ, πόλεμος δὲ πέπαυται,\nἀσπίσι κεκλιμένοι, παρὰ δʼ ἔγχεα μακρὰ πέπηγεν.\nαὐτὰρ Ἀλέξανδρος καὶ ἀρηΐφιλος Μενέλαος\nμακρῇς ἐγχείῃσι μαχήσονται περὶ σεῖο·\nτῷ δέ κε νικήσαντι φίλη κεκλήσῃ ἄκοιτις.\nὣς εἰποῦσα θεὰ γλυκὺν ἵμερον ἔμβαλε θυμῷ\nἀνδρός τε προτέρου καὶ ἄστεος ἠδὲ τοκήων·\nαὐτίκα δʼ ἀργεννῇσι καλυψαμένη ὀθόνῃσιν\nὁρμᾶτʼ ἐκ θαλάμοιο τέρεν κατὰ δάκρυ χέουσα\nοὐκ οἴη, ἅμα τῇ γε καὶ ἀμφίπολοι δύʼ ἕποντο,\nΑἴθρη Πιτθῆος θυγάτηρ, Κλυμένη τε βοῶπις·\nαἶψα δʼ ἔπειθʼ ἵκανον ὅθι Σκαιαὶ πύλαι ἦσαν.\nοἳ δʼ ἀμφὶ Πρίαμον καὶ Πάνθοον ἠδὲ Θυμοίτην\nΛάμπόν τε Κλυτίον θʼ Ἱκετάονά τʼ ὄζον Ἄρηος\nΟὐκαλέγων τε καὶ Ἀντήνωρ πεπνυμένω ἄμφω\nἥατο δημογέροντες ἐπὶ Σκαιῇσι πύλῃσι,\nγήραϊ δὴ πολέμοιο πεπαυμένοι, ἀλλʼ ἀγορηταὶ\nἐσθλοί, τεττίγεσσιν ἐοικότες οἵ τε καθʼ ὕλην\nδενδρέῳ ἐφεζόμενοι ὄπα λειριόεσσαν ἱεῖσι·\nτοῖοι ἄρα Τρώων ἡγήτορες ἧντʼ ἐπὶ πύργῳ.\nοἳ δʼ ὡς οὖν εἴδονθʼ Ἑλένην ἐπὶ πύργον ἰοῦσαν,\nἦκα πρὸς ἀλλήλους ἔπεα πτερόεντʼ ἀγόρευον·\nοὐ νέμεσις Τρῶας καὶ ἐϋκνήμιδας Ἀχαιοὺς\nτοιῇδʼ ἀμφὶ γυναικὶ πολὺν χρόνον ἄλγεα πάσχειν·\nαἰνῶς ἀθανάτῃσι θεῇς εἰς ὦπα ἔοικεν·\nἀλλὰ καὶ ὧς τοίη περ ἐοῦσʼ ἐν νηυσὶ νεέσθω,\nμηδʼ ἡμῖν τεκέεσσί τʼ ὀπίσσω πῆμα λίποιτο.\nὣς ἄρʼ ἔφαν, Πρίαμος δʼ Ἑλένην ἐκαλέσσατο φωνῇ·\nδεῦρο πάροιθʼ ἐλθοῦσα φίλον τέκος ἵζευ ἐμεῖο,\nὄφρα ἴδῃ πρότερόν τε πόσιν πηούς τε φίλους τε·\nοὔ τί μοι αἰτίη ἐσσί, θεοί νύ μοι αἴτιοί εἰσιν\nοἵ μοι ἐφώρμησαν πόλεμον πολύδακρυν Ἀχαιῶν·\nὥς μοι καὶ τόνδʼ ἄνδρα πελώριον ἐξονομήνῃς\nὅς τις ὅδʼ ἐστὶν Ἀχαιὸς ἀνὴρ ἠΰς τε μέγας τε.\nἤτοι μὲν κεφαλῇ καὶ μείζονες ἄλλοι ἔασι,\nκαλὸν δʼ οὕτω ἐγὼν οὔ πω ἴδον ὀφθαλμοῖσιν,\nοὐδʼ οὕτω γεραρόν· βασιλῆϊ γὰρ ἀνδρὶ ἔοικε.\nτὸν δʼ Ἑλένη μύθοισιν ἀμείβετο δῖα γυναικῶν·\nαἰδοῖός τέ μοί ἐσσι φίλε ἑκυρὲ δεινός τε·\nὡς ὄφελεν θάνατός μοι ἁδεῖν κακὸς ὁππότε δεῦρο\nυἱέϊ σῷ ἑπόμην θάλαμον γνωτούς τε λιποῦσα\nπαῖδά τε τηλυγέτην καὶ ὁμηλικίην ἐρατεινήν.\nἀλλὰ τά γʼ οὐκ ἐγένοντο· τὸ καὶ κλαίουσα τέτηκα.\nτοῦτο δέ τοι ἐρέω ὅ μʼ ἀνείρεαι ἠδὲ μεταλλᾷς·\nοὗτός γʼ Ἀτρεΐδης εὐρὺ κρείων Ἀγαμέμνων,\nἀμφότερον βασιλεύς τʼ ἀγαθὸς κρατερός τʼ αἰχμητής·\nδαὴρ αὖτʼ ἐμὸς ἔσκε κυνώπιδος, εἴ ποτʼ ἔην γε.\nὣς φάτο, τὸν δʼ ὁ γέρων ἠγάσσατο φώνησέν τε·\nὦ μάκαρ Ἀτρεΐδη μοιρηγενὲς ὀλβιόδαιμον,\nἦ ῥά νύ τοι πολλοὶ δεδμήατο κοῦροι Ἀχαιῶν.\nἤδη καὶ Φρυγίην εἰσήλυθον ἀμπελόεσσαν,\nἔνθα ἴδον πλείστους Φρύγας ἀνέρας αἰολοπώλους\nλαοὺς Ὀτρῆος καὶ Μυγδόνος ἀντιθέοιο,\nοἵ ῥα τότʼ ἐστρατόωντο παρʼ ὄχθας Σαγγαρίοιο·\nκαὶ γὰρ ἐγὼν ἐπίκουρος ἐὼν μετὰ τοῖσιν ἐλέχθην\nἤματι τῷ ὅτε τʼ ἦλθον Ἀμαζόνες ἀντιάνειραι·\nἀλλʼ οὐδʼ οἳ τόσοι ἦσαν ὅσοι ἑλίκωπες Ἀχαιοί.\nδεύτερον αὖτʼ Ὀδυσῆα ἰδὼν ἐρέεινʼ ὁ γεραιός·\nεἴπʼ ἄγε μοι καὶ τόνδε φίλον τέκος ὅς τις ὅδʼ ἐστί·\nμείων μὲν κεφαλῇ Ἀγαμέμνονος Ἀτρεΐδαο,\nεὐρύτερος δʼ ὤμοισιν ἰδὲ στέρνοισιν ἰδέσθαι.\nτεύχεα μέν οἱ κεῖται ἐπὶ χθονὶ πουλυβοτείρῃ,\nαὐτὸς δὲ κτίλος ὣς ἐπιπωλεῖται στίχας ἀνδρῶν·\nἀρνειῷ μιν ἔγωγε ἐΐσκω πηγεσιμάλλῳ,\nὅς τʼ οἰῶν μέγα πῶϋ διέρχεται ἀργεννάων.\nτὸν δʼ ἠμείβετʼ ἔπειθʼ Ἑλένη Διὸς ἐκγεγαυῖα·\nοὗτος δʼ αὖ Λαερτιάδης πολύμητις Ὀδυσσεύς,\nὃς τράφη ἐν δήμῳ Ἰθάκης κραναῆς περ ἐούσης\nεἰδὼς παντοίους τε δόλους καὶ μήδεα πυκνά.\nτὴν δʼ αὖτʼ Ἀντήνωρ πεπνυμένος ἀντίον ηὔδα·\nὦ γύναι ἦ μάλα τοῦτο ἔπος νημερτὲς ἔειπες·\nἤδη γὰρ καὶ δεῦρό ποτʼ ἤλυθε δῖος Ὀδυσσεὺς\nσεῦ ἕνεκʼ ἀγγελίης σὺν ἀρηϊφίλῳ Μενελάῳ·\nτοὺς δʼ ἐγὼ ἐξείνισσα καὶ ἐν μεγάροισι φίλησα,\nἀμφοτέρων δὲ φυὴν ἐδάην καὶ μήδεα πυκνά.\nἀλλʼ ὅτε δὴ Τρώεσσιν ἐν ἀγρομένοισιν ἔμιχθεν\nστάντων μὲν Μενέλαος ὑπείρεχεν εὐρέας ὤμους,\nἄμφω δʼ ἑζομένω γεραρώτερος ἦεν Ὀδυσσεύς·\nἀλλʼ ὅτε δὴ μύθους καὶ μήδεα πᾶσιν ὕφαινον\nἤτοι μὲν Μενέλαος ἐπιτροχάδην ἀγόρευε,\nπαῦρα μὲν ἀλλὰ μάλα λιγέως, ἐπεὶ οὐ πολύμυθος\nοὐδʼ ἀφαμαρτοεπής· ἦ καὶ γένει ὕστερος ἦεν.\nἀλλʼ ὅτε δὴ πολύμητις ἀναΐξειεν Ὀδυσσεὺς\nστάσκεν, ὑπαὶ δὲ ἴδεσκε κατὰ χθονὸς ὄμματα πήξας,\nσκῆπτρον δʼ οὔτʼ ὀπίσω οὔτε προπρηνὲς ἐνώμα,\nἀλλʼ ἀστεμφὲς ἔχεσκεν ἀΐδρεϊ φωτὶ ἐοικώς·\nφαίης κε ζάκοτόν τέ τινʼ ἔμμεναι ἄφρονά τʼ αὔτως.\nἀλλʼ ὅτε δὴ ὄπα τε μεγάλην ἐκ στήθεος εἵη\nκαὶ ἔπεα νιφάδεσσιν ἐοικότα χειμερίῃσιν,\nοὐκ ἂν ἔπειτʼ Ὀδυσῆΐ γʼ ἐρίσσειε βροτὸς ἄλλος·\nοὐ τότε γʼ ὧδʼ Ὀδυσῆος ἀγασσάμεθʼ εἶδος ἰδόντες.\nτὸ τρίτον αὖτʼ Αἴαντα ἰδὼν ἐρέεινʼ ὃ γεραιός·\nτίς τὰρ ὅδʼ ἄλλος Ἀχαιὸς ἀνὴρ ἠΰς τε μέγας τε\nἔξοχος Ἀργείων κεφαλήν τε καὶ εὐρέας ὤμους;\nτὸν δʼ Ἑλένη τανύπεπλος ἀμείβετο δῖα γυναικῶν·\nοὗτος δʼ Αἴας ἐστὶ πελώριος ἕρκος Ἀχαιῶν·\nἸδομενεὺς δʼ ἑτέρωθεν ἐνὶ Κρήτεσσι θεὸς ὣς\nἕστηκʼ, ἀμφὶ δέ μιν Κρητῶν ἀγοὶ ἠγερέθονται.\nπολλάκι μιν ξείνισσεν ἀρηΐφιλος Μενέλαος\nοἴκῳ ἐν ἡμετέρῳ ὁπότε Κρήτηθεν ἵκοιτο.\nνῦν δʼ ἄλλους μὲν πάντας ὁρῶ ἑλίκωπας Ἀχαιούς,\nοὕς κεν ἐῢ γνοίην καί τʼ οὔνομα μυθησαίμην·\nδοιὼ δʼ οὐ δύναμαι ἰδέειν κοσμήτορε λαῶν\nΚάστορά θʼ ἱππόδαμον καὶ πὺξ ἀγαθὸν Πολυδεύκεα\nαὐτοκασιγνήτω, τώ μοι μία γείνατο μήτηρ.\nἢ οὐχ ἑσπέσθην Λακεδαίμονος ἐξ ἐρατεινῆς,\nἢ δεύρω μὲν ἕποντο νέεσσʼ ἔνι ποντοπόροισι,\nνῦν αὖτʼ οὐκ ἐθέλουσι μάχην καταδύμεναι ἀνδρῶν\nαἴσχεα δειδιότες καὶ ὀνείδεα πόλλʼ ἅ μοί ἐστιν.\nὣς φάτο, τοὺς δʼ ἤδη κάτεχεν φυσίζοος αἶα\nἐν Λακεδαίμονι αὖθι φίλῃ ἐν πατρίδι γαίῃ.\nκήρυκες δʼ ἀνὰ ἄστυ θεῶν φέρον ὅρκια πιστὰ\nἄρνε δύω καὶ οἶνον ἐΰφρονα καρπὸν ἀρούρης\nἀσκῷ ἐν αἰγείῳ· φέρε δὲ κρητῆρα φαεινὸν\nκῆρυξ Ἰδαῖος ἠδὲ χρύσεια κύπελλα·\nὄτρυνεν δὲ γέροντα παριστάμενος ἐπέεσσιν·\nὄρσεο Λαομεδοντιάδη, καλέουσιν ἄριστοι\nΤρώων θʼ ἱπποδάμων καὶ Ἀχαιῶν χαλκοχιτώνων\nἐς πεδίον καταβῆναι ἵνʼ ὅρκια πιστὰ τάμητε·\nαὐτὰρ Ἀλέξανδρος καὶ ἀρηΐφιλος Μενέλαος\nμακρῇς ἐγχείῃσι μαχήσοντʼ ἀμφὶ γυναικί·\nτῷ δέ κε νικήσαντι γυνὴ καὶ κτήμαθʼ ἕποιτο·\nοἳ δʼ ἄλλοι φιλότητα καὶ ὅρκια πιστὰ ταμόντες\nναίοιμεν Τροίην ἐριβώλακα, τοὶ δὲ νέονται\nἌργος ἐς ἱππόβοτον καὶ Ἀχαιΐδα καλλιγύναικα.\nὣς φάτο ῥίγησεν δʼ ὃ γέρων, ἐκέλευσε δʼ ἑταίρους\nἵππους ζευγνύμεναι· τοὶ δʼ ὀτραλέως ἐπίθοντο.\nἂν δʼ ἄρʼ ἔβη Πρίαμος, κατὰ δʼ ἡνία τεῖνεν ὀπίσσω·\nπὰρ δέ οἱ Ἀντήνωρ περικαλλέα βήσετο δίφρον·\nτὼ δὲ διὰ Σκαιῶν πεδίον δʼ ἔχον ὠκέας ἵππους.\nἀλλʼ ὅτε δή ῥʼ ἵκοντο μετὰ Τρῶας καὶ Ἀχαιούς,\nἐξ ἵππων ἀποβάντες ἐπὶ χθόνα πουλυβότειραν\nἐς μέσσον Τρώων καὶ Ἀχαιῶν ἐστιχόωντο.\nὄρνυτο δʼ αὐτίκʼ ἔπειτα ἄναξ ἀνδρῶν Ἀγαμέμνων,\nἂν δʼ Ὀδυσεὺς πολύμητις· ἀτὰρ κήρυκες ἀγαυοὶ\nὅρκια πιστὰ θεῶν σύναγον, κρητῆρι δὲ οἶνον\nμίσγον, ἀτὰρ βασιλεῦσιν ὕδωρ ἐπὶ χεῖρας ἔχευαν.\nἈτρεΐδης δὲ ἐρυσσάμενος χείρεσσι μάχαιραν,\nἥ οἱ πὰρ ξίφεος μέγα κουλεόν αἰὲν ἄωρτο,\nἀρνῶν ἐκ κεφαλέων τάμνε τρίχας· αὐτὰρ ἔπειτα\nκήρυκες Τρώων καὶ Ἀχαιῶν νεῖμαν ἀρίστοις.\nτοῖσιν δʼ Ἀτρεΐδης μεγάλʼ εὔχετο χεῖρας ἀνασχών·\nΖεῦ πάτερ Ἴδηθεν μεδέων κύδιστε μέγιστε,\nἨέλιός θʼ, ὃς πάντʼ ἐφορᾷς καὶ πάντʼ ἐπακούεις,\nκαὶ ποταμοὶ καὶ γαῖα, καὶ οἳ ὑπένερθε καμόντας\nἀνθρώπους τίνυσθον ὅτις κʼ ἐπίορκον ὀμόσσῃ,\nὑμεῖς μάρτυροι ἔστε, φυλάσσετε δʼ ὅρκια πιστά·\nεἰ μέν κεν Μενέλαον Ἀλέξανδρος καταπέφνῃ\nαὐτὸς ἔπειθʼ Ἑλένην ἐχέτω καὶ κτήματα πάντα,\nἡμεῖς δʼ ἐν νήεσσι νεώμεθα ποντοπόροισιν·\nεἰ δέ κʼ Ἀλέξανδρον κτείνῃ ξανθὸς Μενέλαος,\nΤρῶας ἔπειθʼ Ἑλένην καὶ κτήματα πάντʼ ἀποδοῦναι,\nτιμὴν δʼ Ἀργείοις ἀποτινέμεν ἥν τινʼ ἔοικεν,\nἥ τε καὶ ἐσσομένοισι μετʼ ἀνθρώποισι πέληται.\nεἰ δʼ ἂν ἐμοὶ τιμὴν Πρίαμος Πριάμοιό τε παῖδες\nτίνειν οὐκ ἐθέλωσιν Ἀλεξάνδροιο πεσόντος,\nαὐτὰρ ἐγὼ καὶ ἔπειτα μαχήσομαι εἵνεκα ποινῆς\nαὖθι μένων, ἧός κε τέλος πολέμοιο κιχείω.\nἦ, καὶ ἀπὸ στομάχους ἀρνῶν τάμε νηλέϊ χαλκῷ·\nκαὶ τοὺς μὲν κατέθηκεν ἐπὶ χθονὸς ἀσπαίροντας\nθυμοῦ δευομένους· ἀπὸ γὰρ μένος εἵλετο χαλκός.\nοἶνον δʼ ἐκ κρητῆρος ἀφυσσόμενοι δεπάεσσιν\nἔκχεον, ἠδʼ εὔχοντο θεοῖς αἰειγενέτῃσιν.\nὧδε δέ τις εἴπεσκεν Ἀχαιῶν τε Τρώων τε·\nΖεῦ κύδιστε μέγιστε καὶ ἀθάνατοι θεοὶ ἄλλοι\nὁππότεροι πρότεροι ὑπὲρ ὅρκια πημήνειαν\nὧδέ σφʼ ἐγκέφαλος χαμάδις ῥέοι ὡς ὅδε οἶνος\nαὐτῶν καὶ τεκέων, ἄλοχοι δʼ ἄλλοισι δαμεῖεν.\nὣς ἔφαν, οὐδʼ ἄρα πώ σφιν ἐπεκραίαινε Κρονίων.\nτοῖσι δὲ Δαρδανίδης Πρίαμος μετὰ μῦθον ἔειπε·\nκέκλυτέ μευ Τρῶες καὶ ἐϋκνήμιδες Ἀχαιοί·\nἤτοι ἐγὼν εἶμι προτὶ Ἴλιον ἠνεμόεσσαν\nἄψ, ἐπεὶ οὔ πω τλήσομʼ ἐν ὀφθαλμοῖσιν ὁρᾶσθαι\nμαρνάμενον φίλον υἱὸν ἀρηϊφίλῳ Μενελάῳ·\nΖεὺς μέν που τό γε οἶδε καὶ ἀθάνατοι θεοὶ ἄλλοι\nὁπποτέρῳ θανάτοιο τέλος πεπρωμένον ἐστίν.\nἦ ῥα καὶ ἐς δίφρον ἄρνας θέτο ἰσόθεος φώς,\nἂν δʼ ἄρʼ ἔβαινʼ αὐτός, κατὰ δʼ ἡνία τεῖνεν ὀπίσσω·\nπὰρ δέ οἱ Ἀντήνωρ περικαλλέα βήσετο δίφρον.\nτὼ μὲν ἄρʼ ἄψορροι προτὶ Ἴλιον ἀπονέοντο·\nἝκτωρ δὲ Πριάμοιο πάϊς καὶ δῖος Ὀδυσσεὺς\nχῶρον μὲν πρῶτον διεμέτρεον, αὐτὰρ ἔπειτα\nκλήρους ἐν κυνέῃ χαλκήρεϊ πάλλον ἑλόντες,\nὁππότερος δὴ πρόσθεν ἀφείη χάλκεον ἔγχος.\nλαοὶ δʼ ἠρήσαντο, θεοῖσι δὲ χεῖρας ἀνέσχον,\nὧδε δέ τις εἴπεσκεν Ἀχαιῶν τε Τρώων τε·\nΖεῦ πάτερ Ἴδηθεν μεδέων κύδιστε μέγιστε\nὁππότερος τάδε ἔργα μετʼ ἀμφοτέροισιν ἔθηκε,\nτὸν δὸς ἀποφθίμενον δῦναι δόμον Ἄϊδος εἴσω,\nἡμῖν δʼ αὖ φιλότητα καὶ ὅρκια πιστὰ γενέσθαι.\nὣς ἄρʼ ἔφαν, πάλλεν δὲ μέγας κορυθαίολος Ἕκτωρ\nἂψ ὁρόων· Πάριος δὲ θοῶς ἐκ κλῆρος ὄρουσεν.\nοἳ μὲν ἔπειθʼ ἵζοντο κατὰ στίχας, ἧχι ἑκάστῳ\nἵπποι ἀερσίποδες καὶ ποικίλα τεύχεʼ ἔκειτο·\nαὐτὰρ ὅ γʼ ἀμφʼ ὤμοισιν ἐδύσετο τεύχεα καλὰ\nδῖος Ἀλέξανδρος Ἑλένης πόσις ἠϋκόμοιο.\nκνημῖδας μὲν πρῶτα περὶ κνήμῃσιν ἔθηκε\nκαλάς, ἀργυρέοισιν ἐπισφυρίοις ἀραρυίας·\nδεύτερον αὖ θώρηκα περὶ στήθεσσιν ἔδυνεν\nοἷο κασιγνήτοιο Λυκάονος· ἥρμοσε δʼ αὐτῷ.\nἀμφὶ δʼ ἄρʼ ὤμοισιν βάλετο ξίφος ἀργυρόηλον\nχάλκεον, αὐτὰρ ἔπειτα σάκος μέγα τε στιβαρόν τε·\nκρατὶ δʼ ἐπʼ ἰφθίμῳ κυνέην εὔτυκτον ἔθηκεν\nἵππουριν· δεινὸν δὲ λόφος καθύπερθεν ἔνευεν·\nεἵλετο δʼ ἄλκιμον ἔγχος, ὅ οἱ παλάμηφιν ἀρήρει.\nὣς δʼ αὔτως Μενέλαος ἀρήϊος ἔντεʼ ἔδυνεν.\nοἳ δʼ ἐπεὶ οὖν ἑκάτερθεν ὁμίλου θωρήχθησαν,\nἐς μέσσον Τρώων καὶ Ἀχαιῶν ἐστιχόωντο\nδεινὸν δερκόμενοι· θάμβος δʼ ἔχεν εἰσορόωντας\nΤρῶάς θʼ ἱπποδάμους καὶ ἐϋκνήμιδας Ἀχαιούς.\nκαί ῥʼ ἐγγὺς στήτην διαμετρητῷ ἐνὶ χώρῳ\nσείοντʼ ἐγχείας ἀλλήλοισιν κοτέοντε.\nπρόσθε δʼ Ἀλέξανδρος προΐει δολιχόσκιον ἔγχος,\nκαὶ βάλεν Ἀτρεΐδαο κατʼ ἀσπίδα πάντοσε ἴσην,\nοὐδʼ ἔρρηξεν χαλκός, ἀνεγνάμφθη δέ οἱ αἰχμὴ\nἀσπίδʼ ἐνὶ κρατερῇ· ὃ δὲ δεύτερον ὄρνυτο χαλκῷ\nἈτρεΐδης Μενέλαος ἐπευξάμενος Διὶ πατρί·\nΖεῦ ἄνα δὸς τίσασθαι ὅ με πρότερος κάκʼ ἔοργε\nδῖον Ἀλέξανδρον, καὶ ἐμῇς ὑπὸ χερσὶ δάμασσον,\nὄφρα τις ἐρρίγῃσι καὶ ὀψιγόνων ἀνθρώπων\nξεινοδόκον κακὰ ῥέξαι, ὅ κεν φιλότητα παράσχῃ.\nἦ ῥα καὶ ἀμπεπαλὼν προΐει δολιχόσκιον ἔγχος,\nκαὶ βάλε Πριαμίδαο κατʼ ἀσπίδα πάντοσε ἴσην·\nδιὰ μὲν ἀσπίδος ἦλθε φαεινῆς ὄβριμον ἔγχος,\nκαὶ διὰ θώρηκος πολυδαιδάλου ἠρήρειστο·\nἀντικρὺ δὲ παραὶ λαπάρην διάμησε χιτῶνα\nἔγχος· ὃ δʼ ἐκλίνθη καὶ ἀλεύατο κῆρα μέλαιναν.\nἈτρεΐδης δὲ ἐρυσσάμενος ξίφος ἀργυρόηλον\nπλῆξεν ἀνασχόμενος κόρυθος φάλον· ἀμφὶ δʼ ἄρʼ αὐτῷ\nτριχθά τε καὶ τετραχθὰ διατρυφὲν ἔκπεσε χειρός.\nἈτρεΐδης δʼ ᾤμωξεν ἰδὼν εἰς οὐρανὸν εὐρύν·\nΖεῦ πάτερ οὔ τις σεῖο θεῶν ὀλοώτερος ἄλλος·\nἦ τʼ ἐφάμην τίσασθαι Ἀλέξανδρον κακότητος·\nνῦν δέ μοι ἐν χείρεσσιν ἄγη ξίφος, ἐκ δέ μοι ἔγχος\nἠΐχθη παλάμηφιν ἐτώσιον, οὐδʼ ἔβαλόν μιν.\nἦ καὶ ἐπαΐξας κόρυθος λάβεν ἱπποδασείης,\nἕλκε δʼ ἐπιστρέψας μετʼ ἐϋκνήμιδας Ἀχαιούς·\nἄγχε δέ μιν πολύκεστος ἱμὰς ἁπαλὴν ὑπὸ δειρήν,\nὅς οἱ ὑπʼ ἀνθερεῶνος ὀχεὺς τέτατο τρυφαλείης.\nκαί νύ κεν εἴρυσσέν τε καὶ ἄσπετον ἤρατο κῦδος,\nεἰ μὴ ἄρʼ ὀξὺ νόησε Διὸς θυγάτηρ Ἀφροδίτη,\nἥ οἱ ῥῆξεν ἱμάντα βοὸς ἶφι κταμένοιο·\nκεινὴ δὲ τρυφάλεια ἅμʼ ἕσπετο χειρὶ παχείῃ.\nτὴν μὲν ἔπειθʼ ἥρως μετʼ ἐϋκνήμιδας Ἀχαιοὺς\nῥῖψʼ ἐπιδινήσας, κόμισαν δʼ ἐρίηρες ἑταῖροι·\nαὐτὰρ ὃ ἂψ ἐπόρουσε κατακτάμεναι μενεαίνων\nἔγχεϊ χαλκείῳ· τὸν δʼ ἐξήρπαξʼ Ἀφροδίτη\nῥεῖα μάλʼ ὥς τε θεός, ἐκάλυψε δʼ ἄρʼ ἠέρι πολλῇ,\nκὰδ δʼ εἷσʼ ἐν θαλάμῳ εὐώδεϊ κηώεντι.\nαὐτὴ δʼ αὖ Ἑλένην καλέουσʼ ἴε· τὴν δὲ κίχανε\nπύργῳ ἐφʼ ὑψηλῷ, περὶ δὲ Τρῳαὶ ἅλις ἦσαν·\nχειρὶ δὲ νεκταρέου ἑανοῦ ἐτίναξε λαβοῦσα,\nγρηῒ δέ μιν ἐϊκυῖα παλαιγενέϊ προσέειπεν\nεἰροκόμῳ, ἥ οἱ Λακεδαίμονι ναιετοώσῃ\nἤσκειν εἴρια καλά, μάλιστα δέ μιν φιλέεσκε·\nτῇ μιν ἐεισαμένη προσεφώνεε δῖʼ Ἀφροδίτη·\nδεῦρʼ ἴθʼ· Ἀλέξανδρός σε καλεῖ οἶκον δὲ νέεσθαι.\nκεῖνος ὅ γʼ ἐν θαλάμῳ καὶ δινωτοῖσι λέχεσσι\nκάλλεΐ τε στίλβων καὶ εἵμασιν· οὐδέ κε φαίης\nἀνδρὶ μαχεσσάμενον τόν γʼ ἐλθεῖν, ἀλλὰ χορὸν δὲ\nἔρχεσθʼ, ἠὲ χοροῖο νέον λήγοντα καθίζειν.\nὣς φάτο, τῇ δʼ ἄρα θυμὸν ἐνὶ στήθεσσιν ὄρινε·\nκαί ῥʼ ὡς οὖν ἐνόησε θεᾶς περικαλλέα δειρὴν\nστήθεά θʼ ἱμερόεντα καὶ ὄμματα μαρμαίροντα,\nθάμβησέν τʼ ἄρʼ ἔπειτα ἔπος τʼ ἔφατʼ ἔκ τʼ ὀνόμαζε·\nδαιμονίη, τί με ταῦτα λιλαίεαι ἠπεροπεύειν;\nἦ πῄ με προτέρω πολίων εὖ ναιομενάων\nἄξεις, ἢ Φρυγίης ἢ Μῃονίης ἐρατεινῆς,\nεἴ τίς τοι καὶ κεῖθι φίλος μερόπων ἀνθρώπων·\nοὕνεκα δὴ νῦν δῖον Ἀλέξανδρον Μενέλαος\nνικήσας ἐθέλει στυγερὴν ἐμὲ οἴκαδʼ ἄγεσθαι,\nτοὔνεκα δὴ νῦν δεῦρο δολοφρονέουσα παρέστης;\nἧσο παρʼ αὐτὸν ἰοῦσα, θεῶν δʼ ἀπόεικε κελεύθου,\nμηδʼ ἔτι σοῖσι πόδεσσιν ὑποστρέψειας Ὄλυμπον,\nἀλλʼ αἰεὶ περὶ κεῖνον ὀΐζυε καί ἑ φύλασσε,\nεἰς ὅ κέ σʼ ἢ ἄλοχον ποιήσεται ἢ ὅ γε δούλην.\nκεῖσε δʼ ἐγὼν οὐκ εἶμι· νεμεσσητὸν δέ κεν εἴη·\nκείνου πορσανέουσα λέχος· Τρῳαὶ δέ μʼ ὀπίσσω\nπᾶσαι μωμήσονται· ἔχω δʼ ἄχεʼ ἄκριτα θυμῷ.\nτὴν δὲ χολωσαμένη προσεφώνεε δῖʼ Ἀφροδίτη·\nμή μʼ ἔρεθε σχετλίη, μὴ χωσαμένη σε μεθείω,\nτὼς δέ σʼ ἀπεχθήρω ὡς νῦν ἔκπαγλʼ ἐφίλησα,\nμέσσῳ δʼ ἀμφοτέρων μητίσομαι ἔχθεα λυγρὰ\nΤρώων καὶ Δαναῶν, σὺ δέ κεν κακὸν οἶτον ὄληαι.\nὣς ἔφατʼ, ἔδεισεν δʼ Ἑλένη Διὸς ἐκγεγαυῖα,\nβῆ δὲ κατασχομένη ἑανῷ ἀργῆτι φαεινῷ\nσιγῇ, πάσας δὲ Τρῳὰς λάθεν· ἦρχε δὲ δαίμων.\nαἳ δʼ ὅτʼ Ἀλεξάνδροιο δόμον περικαλλέʼ ἵκοντο,\nἀμφίπολοι μὲν ἔπειτα θοῶς ἐπὶ ἔργα τράποντο,\nἣ δʼ εἰς ὑψόροφον θάλαμον κίε δῖα γυναικῶν.\nτῇ δʼ ἄρα δίφρον ἑλοῦσα φιλομειδὴς Ἀφροδίτη\nἀντίʼ Ἀλεξάνδροιο θεὰ κατέθηκε φέρουσα·\nἔνθα κάθιζʼ Ἑλένη κούρη Διὸς αἰγιόχοιο\nὄσσε πάλιν κλίνασα, πόσιν δʼ ἠνίπαπε μύθῳ·\nἤλυθες ἐκ πολέμου· ὡς ὤφελες αὐτόθʼ ὀλέσθαι\nἀνδρὶ δαμεὶς κρατερῷ, ὃς ἐμὸς πρότερος πόσις ἦεν.\nἦ μὲν δὴ πρίν γʼ εὔχεʼ ἀρηϊφίλου Μενελάου\nσῇ τε βίῃ καὶ χερσὶ καὶ ἔγχεϊ φέρτερος εἶναι·\nἀλλʼ ἴθι νῦν προκάλεσσαι ἀρηΐφιλον Μενέλαον\nἐξαῦτις μαχέσασθαι ἐναντίον· ἀλλά σʼ ἔγωγε\nπαύεσθαι κέλομαι, μηδὲ ξανθῷ Μενελάῳ\nἀντίβιον πόλεμον πολεμίζειν ἠδὲ μάχεσθαι\nἀφραδέως, μή πως τάχʼ ὑπʼ αὐτοῦ δουρὶ δαμήῃς.\nτὴν δὲ Πάρις μύθοισιν ἀμειβόμενος προσέειπε·\nμή με γύναι χαλεποῖσιν ὀνείδεσι θυμὸν ἔνιπτε·\nνῦν μὲν γὰρ Μενέλαος ἐνίκησεν σὺν Ἀθήνῃ,\nκεῖνον δʼ αὖτις ἐγώ· πάρα γὰρ θεοί εἰσι καὶ ἡμῖν.\nἀλλʼ ἄγε δὴ φιλότητι τραπείομεν εὐνηθέντε·\nοὐ γάρ πώ ποτέ μʼ ὧδέ γʼ ἔρως φρένας ἀμφεκάλυψεν,\nοὐδʼ ὅτε σε πρῶτον Λακεδαίμονος ἐξ ἐρατεινῆς\nἔπλεον ἁρπάξας ἐν ποντοπόροισι νέεσσι,\nνήσῳ δʼ ἐν Κραναῇ ἐμίγην φιλότητι καὶ εὐνῇ,\nὥς σεο νῦν ἔραμαι καί με γλυκὺς ἵμερος αἱρεῖ.\nἦ ῥα, καὶ ἄρχε λέχος δὲ κιών· ἅμα δʼ εἵπετʼ ἄκοιτις.\nτὼ μὲν ἄρʼ ἐν τρητοῖσι κατεύνασθεν λεχέεσσιν,\nἈτρεΐδης δʼ ἀνʼ ὅμιλον ἐφοίτα θηρὶ ἐοικὼς\nεἴ που ἐσαθρήσειεν Ἀλέξανδρον θεοειδέα.\nἀλλʼ οὔ τις δύνατο Τρώων κλειτῶν τʼ ἐπικούρων\nδεῖξαι Ἀλέξανδρον τότʼ ἀρηϊφίλῳ Μενελάῳ·\nοὐ μὲν γὰρ φιλότητί γʼ ἐκεύθανον εἴ τις ἴδοιτο·\nἶσον γάρ σφιν πᾶσιν ἀπήχθετο κηρὶ μελαίνῃ.\nτοῖσι δὲ καὶ μετέειπεν ἄναξ ἀνδρῶν Ἀγαμέμνων·\nκέκλυτέ μευ Τρῶες καὶ Δάρδανοι ἠδʼ ἐπίκουροι·\nνίκη μὲν δὴ φαίνετʼ ἀρηϊφίλου Μενελάου,\nὑμεῖς δʼ Ἀργείην Ἑλένην καὶ κτήμαθʼ ἅμʼ αὐτῇ\nἔκδοτε, καὶ τιμὴν ἀποτινέμεν ἥν τινʼ ἔοικεν,\nἥ τε καὶ ἐσσομένοισι μετʼ ἀνθρώποισι πέληται.\nὣς ἔφατʼ Ἀτρεΐδης, ἐπὶ δʼ ᾔνεον ἄλλοι Ἀχαιοί.\nοἳ δὲ θεοὶ πὰρ Ζηνὶ καθήμενοι ἠγορόωντο\nχρυσέῳ ἐν δαπέδῳ, μετὰ δέ σφισι πότνια Ἥβη\nνέκταρ ἐοινοχόει· τοὶ δὲ χρυσέοις δεπάεσσι\nδειδέχατʼ ἀλλήλους, Τρώων πόλιν εἰσορόωντες·\nαὐτίκʼ ἐπειρᾶτο Κρονίδης ἐρεθιζέμεν Ἥρην\nκερτομίοις ἐπέεσσι παραβλήδην ἀγορεύων·\nδοιαὶ μὲν Μενελάῳ ἀρηγόνες εἰσὶ θεάων\nἭρη τʼ Ἀργείη καὶ Ἀλαλκομενηῒς Ἀθήνη.\nἀλλʼ ἤτοι ταὶ νόσφι καθήμεναι εἰσορόωσαι\nτέρπεσθον· τῷ δʼ αὖτε φιλομειδὴς Ἀφροδίτη\nαἰεὶ παρμέμβλωκε καὶ αὐτοῦ κῆρας ἀμύνει·\nκαὶ νῦν ἐξεσάωσεν ὀϊόμενον θανέεσθαι.\nἀλλʼ ἤτοι νίκη μὲν ἀρηϊφίλου Μενελάου·\nἡμεῖς δὲ φραζώμεθʼ ὅπως ἔσται τάδε ἔργα,\nἤ ῥʼ αὖτις πόλεμόν τε κακὸν καὶ φύλοπιν αἰνὴν\nὄρσομεν, ἦ φιλότητα μετʼ ἀμφοτέροισι βάλωμεν.\nεἰ δʼ αὖ πως τόδε πᾶσι φίλον καὶ ἡδὺ γένοιτο,\nἤτοι μὲν οἰκέοιτο πόλις Πριάμοιο ἄνακτος,\nαὖτις δʼ Ἀργείην Ἑλένην Μενέλαος ἄγοιτο.\nὣς ἔφαθʼ, αἳ δʼ ἐπέμυξαν Ἀθηναίη τε καὶ Ἥρη·\nπλησίαι αἵ γʼ ἥσθην, κακὰ δὲ Τρώεσσι μεδέσθην.\nἤτοι Ἀθηναίη ἀκέων ἦν οὐδέ τι εἶπε\nσκυζομένη Διὶ πατρί, χόλος δέ μιν ἄγριος ᾕρει·\nἭρῃ δʼ οὐκ ἔχαδε στῆθος χόλον, ἀλλὰ προσηύδα·\nαἰνότατε Κρονίδη ποῖον τὸν μῦθον ἔειπες·\nπῶς ἐθέλεις ἅλιον θεῖναι πόνον ἠδʼ ἀτέλεστον,\nἱδρῶ θʼ ὃν ἵδρωσα μόγῳ, καμέτην δέ μοι ἵπποι\nλαὸν ἀγειρούσῃ, Πριάμῳ κακὰ τοῖό τε παισίν.\nἕρδʼ· ἀτὰρ οὔ τοι πάντες ἐπαινέομεν θεοὶ ἄλλοι.\nτὴν δὲ μέγʼ ὀχθήσας προσέφη νεφεληγερέτα Ζεύς·\nδαιμονίη τί νύ σε Πρίαμος Πριάμοιό τε παῖδες\nτόσσα κακὰ ῥέζουσιν, ὅ τʼ ἀσπερχὲς μενεαίνεις\nἸλίου ἐξαλαπάξαι ἐϋκτίμενον πτολίεθρον;\nεἰ δὲ σύ γʼ εἰσελθοῦσα πύλας καὶ τείχεα μακρὰ\nὠμὸν βεβρώθοις Πρίαμον Πριάμοιό τε παῖδας\nἄλλους τε Τρῶας, τότε κεν χόλον ἐξακέσαιο.\nἕρξον ὅπως ἐθέλεις· μὴ τοῦτό γε νεῖκος ὀπίσσω\nσοὶ καὶ ἐμοὶ μέγʼ ἔρισμα μετʼ ἀμφοτέροισι γένηται.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nὁππότε κεν καὶ ἐγὼ μεμαὼς πόλιν ἐξαλαπάξαι\nτὴν ἐθέλω ὅθι τοι φίλοι ἀνέρες ἐγγεγάασι,\nμή τι διατρίβειν τὸν ἐμὸν χόλον, ἀλλά μʼ ἐᾶσαι·\nκαὶ γὰρ ἐγὼ σοὶ δῶκα ἑκὼν ἀέκοντί γε θυμῷ·\nαἳ γὰρ ὑπʼ ἠελίῳ τε καὶ οὐρανῷ ἀστερόεντι\nναιετάουσι πόληες ἐπιχθονίων ἀνθρώπων,\nτάων μοι περὶ κῆρι τιέσκετο Ἴλιος ἱρὴ\nκαὶ Πρίαμος καὶ λαὸς ἐϋμμελίω Πριάμοιο.\nοὐ γάρ μοί ποτε βωμὸς ἐδεύετο δαιτὸς ἐΐσης\nλοιβῆς τε κνίσης τε· τὸ γὰρ λάχομεν γέρας ἡμεῖς.\nτὸν δʼ ἠμείβετʼ ἔπειτα βοῶπις πότνια Ἥρη·\nἤτοι ἐμοὶ τρεῖς μὲν πολὺ φίλταταί εἰσι πόληες\nἌργός τε Σπάρτη τε καὶ εὐρυάγυια Μυκήνη·\nτὰς διαπέρσαι ὅτʼ ἄν τοι ἀπέχθωνται περὶ κῆρι·\nτάων οὔ τοι ἐγὼ πρόσθʼ ἵσταμαι οὐδὲ μεγαίρω.\nεἴ περ γὰρ φθονέω τε καὶ οὐκ εἰῶ διαπέρσαι,\nοὐκ ἀνύω φθονέουσʼ ἐπεὶ ἦ πολὺ φέρτερός ἐσσι.\nἀλλὰ χρὴ καὶ ἐμὸν θέμεναι πόνον οὐκ ἀτέλεστον·\nκαὶ γὰρ ἐγὼ θεός εἰμι, γένος δέ μοι ἔνθεν ὅθεν σοί,\nκαί με πρεσβυτάτην τέκετο Κρόνος ἀγκυλομήτης,\nἀμφότερον γενεῇ τε καὶ οὕνεκα σὴ παράκοιτις\nκέκλημαι, σὺ δὲ πᾶσι μετʼ ἀθανάτοισιν ἀνάσσεις.\nἀλλʼ ἤτοι μὲν ταῦθʼ ὑποείξομεν ἀλλήλοισι,\nσοὶ μὲν ἐγώ, σὺ δʼ ἐμοί· ἐπὶ δʼ ἕψονται θεοὶ ἄλλοι\nἀθάνατοι· σὺ δὲ θᾶσσον Ἀθηναίῃ ἐπιτεῖλαι\nἐλθεῖν ἐς Τρώων καὶ Ἀχαιῶν φύλοπιν αἰνήν,\nπειρᾶν δʼ ὥς κε Τρῶες ὑπερκύδαντας Ἀχαιοὺς\nἄρξωσι πρότεροι ὑπὲρ ὅρκια δηλήσασθαι.\nὣς ἔφατʼ, οὐδʼ ἀπίθησε πατὴρ ἀνδρῶν τε θεῶν τε·\nαὐτίκʼ Ἀθηναίην ἔπεα πτερόεντα προσηύδα·\nαἶψα μάλʼ ἐς στρατὸν ἐλθὲ μετὰ Τρῶας καὶ Ἀχαιούς,\nπειρᾶν δʼ ὥς κε Τρῶες ὑπερκύδαντας Ἀχαιοὺς\nἄρξωσι πρότεροι ὑπὲρ ὅρκια δηλήσασθαι.\nὣς εἰπὼν ὄτρυνε πάρος μεμαυῖαν Ἀθήνην,\nβῆ δὲ κατʼ Οὐλύμποιο καρήνων ἀΐξασα.\nοἷον δʼ ἀστέρα ἧκε Κρόνου πάϊς ἀγκυλομήτεω\nἢ ναύτῃσι τέρας ἠὲ στρατῷ εὐρέϊ λαῶν\nλαμπρόν· τοῦ δέ τε πολλοὶ ἀπὸ σπινθῆρες ἵενται·\nτῷ ἐϊκυῖʼ ἤϊξεν ἐπὶ χθόνα Παλλὰς Ἀθήνη,\nκὰδ δʼ ἔθορʼ ἐς μέσσον· θάμβος δʼ ἔχεν εἰσορόωντας\nΤρῶάς θʼ ἱπποδάμους καὶ ἐϋκνήμιδας Ἀχαιούς·\nὧδε δέ τις εἴπεσκεν ἰδὼν ἐς πλησίον ἄλλον·\nἦ ῥʼ αὖτις πόλεμός τε κακὸς καὶ φύλοπις αἰνὴ\nἔσσεται, ἢ φιλότητα μετʼ ἀμφοτέροισι τίθησι\nΖεύς, ὅς τʼ ἀνθρώπων ταμίης πολέμοιο τέτυκται.\nὣς ἄρα τις εἴπεσκεν Ἀχαιῶν τε Τρώων τε.\nἣ δʼ ἀνδρὶ ἰκέλη Τρώων κατεδύσεθʼ ὅμιλον\nΛαοδόκῳ Ἀντηνορίδῃ κρατερῷ αἰχμητῇ,\nΠάνδαρον ἀντίθεον διζημένη εἴ που ἐφεύροι.\nεὗρε Λυκάονος υἱὸν ἀμύμονά τε κρατερόν τε\nἑσταότʼ· ἀμφὶ δέ μιν κρατεραὶ στίχες ἀσπιστάων\nλαῶν, οἵ οἱ ἕποντο ἀπʼ Αἰσήποιο ῥοάων·\nἀγχοῦ δʼ ἱσταμένη ἔπεα πτερόεντα προσηύδα·\nἦ ῥά νύ μοί τι πίθοιο Λυκάονος υἱὲ δαΐφρον.\nτλαίης κεν Μενελάῳ ἐπιπροέμεν ταχὺν ἰόν,\nπᾶσι δέ κε Τρώεσσι χάριν καὶ κῦδος ἄροιο,\nἐκ πάντων δὲ μάλιστα Ἀλεξάνδρῳ βασιλῆϊ.\nτοῦ κεν δὴ πάμπρωτα παρʼ ἀγλαὰ δῶρα φέροιο,\nαἴ κεν ἴδῃ Μενέλαον ἀρήϊον Ἀτρέος υἱὸν\nσῷ βέλεϊ δμηθέντα πυρῆς ἐπιβάντʼ ἀλεγεινῆς.\nἀλλʼ ἄγʼ ὀΐστευσον Μενελάου κυδαλίμοιο,\nεὔχεο δʼ Ἀπόλλωνι Λυκηγενέϊ κλυτοτόξῳ\nἀρνῶν πρωτογόνων ῥέξειν κλειτὴν ἑκατόμβην\nοἴκαδε νοστήσας ἱερῆς εἰς ἄστυ Ζελείης.\nὣς φάτʼ Ἀθηναίη, τῷ δὲ φρένας ἄφρονι πεῖθεν·\nαὐτίκʼ ἐσύλα τόξον ἐΰξοον ἰξάλου αἰγὸς\nἀγρίου, ὅν ῥά ποτʼ αὐτὸς ὑπὸ στέρνοιο τυχήσας\nπέτρης ἐκβαίνοντα δεδεγμένος ἐν προδοκῇσι\nβεβλήκει πρὸς στῆθος· ὃ δʼ ὕπτιος ἔμπεσε πέτρῃ.\nτοῦ κέρα ἐκ κεφαλῆς ἑκκαιδεκάδωρα πεφύκει·\nκαὶ τὰ μὲν ἀσκήσας κεραοξόος ἤραρε τέκτων,\nπᾶν δʼ εὖ λειήνας χρυσέην ἐπέθηκε κορώνην.\nκαὶ τὸ μὲν εὖ κατέθηκε τανυσσάμενος ποτὶ γαίῃ\nἀγκλίνας· πρόσθεν δὲ σάκεα σχέθον ἐσθλοὶ ἑταῖροι\nμὴ πρὶν ἀναΐξειαν ἀρήϊοι υἷες Ἀχαιῶν\nπρὶν βλῆσθαι Μενέλαον ἀρήϊον Ἀτρέος υἱόν.\nαὐτὰρ ὁ σύλα πῶμα φαρέτρης, ἐκ δʼ ἕλετʼ ἰὸν\nἀβλῆτα πτερόεντα μελαινέων ἕρμʼ ὀδυνάων·\nαἶψα δʼ ἐπὶ νευρῇ κατεκόσμει πικρὸν ὀϊστόν,\nεὔχετο δʼ Ἀπόλλωνι Λυκηγενέϊ κλυτοτόξῳ\nἀρνῶν πρωτογόνων ῥέξειν κλειτὴν ἑκατόμβην\nοἴκαδε νοστήσας ἱερῆς εἰς ἄστυ Ζελείης.\nἕλκε δʼ ὁμοῦ γλυφίδας τε λαβὼν καὶ νεῦρα βόεια·\nνευρὴν μὲν μαζῷ πέλασεν, τόξῳ δὲ σίδηρον.\nαὐτὰρ ἐπεὶ δὴ κυκλοτερὲς μέγα τόξον ἔτεινε,\nλίγξε βιός, νευρὴ δὲ μέγʼ ἴαχεν, ἆλτο δʼ ὀϊστὸς\nὀξυβελὴς καθʼ ὅμιλον ἐπιπτέσθαι μενεαίνων.\nοὐδὲ σέθεν Μενέλαε θεοὶ μάκαρες λελάθοντο\nἀθάνατοι, πρώτη δὲ Διὸς θυγάτηρ ἀγελείη,\nἥ τοι πρόσθε στᾶσα βέλος ἐχεπευκὲς ἄμυνεν.\nἣ δὲ τόσον μὲν ἔεργεν ἀπὸ χροὸς ὡς ὅτε μήτηρ\nπαιδὸς ἐέργῃ μυῖαν ὅθʼ ἡδέϊ λέξεται ὕπνῳ,\nαὐτὴ δʼ αὖτʼ ἴθυνεν ὅθι ζωστῆρος ὀχῆες\nχρύσειοι σύνεχον καὶ διπλόος ἤντετο θώρηξ.\nἐν δʼ ἔπεσε ζωστῆρι ἀρηρότι πικρὸς ὀϊστός·\nδιὰ μὲν ἂρ ζωστῆρος ἐλήλατο δαιδαλέοιο,\nκαὶ διὰ θώρηκος πολυδαιδάλου ἠρήρειστο\nμίτρης θʼ, ἣν ἐφόρει ἔρυμα χροὸς ἕρκος ἀκόντων,\nἥ οἱ πλεῖστον ἔρυτο· διὰ πρὸ δὲ εἴσατο καὶ τῆς.\nἀκρότατον δʼ ἄρʼ ὀϊστὸς ἐπέγραψε χρόα φωτός·\nαὐτίκα δʼ ἔρρεεν αἷμα κελαινεφὲς ἐξ ὠτειλῆς.\nὡς δʼ ὅτε τίς τʼ ἐλέφαντα γυνὴ φοίνικι μιήνῃ\nΜῃονὶς ἠὲ Κάειρα παρήϊον ἔμμεναι ἵππων·\nκεῖται δʼ ἐν θαλάμῳ, πολέες τέ μιν ἠρήσαντο\nἱππῆες φορέειν· βασιλῆϊ δὲ κεῖται ἄγαλμα,\nἀμφότερον κόσμός θʼ ἵππῳ ἐλατῆρί τε κῦδος·\nτοῖοί τοι Μενέλαε μιάνθην αἵματι μηροὶ\nεὐφυέες κνῆμαί τε ἰδὲ σφυρὰ κάλʼ ὑπένερθε.\nῥίγησεν δʼ ἄρʼ ἔπειτα ἄναξ ἀνδρῶν Ἀγαμέμνων\nὡς εἶδεν μέλαν αἷμα καταρρέον ἐξ ὠτειλῆς·\nῥίγησεν δὲ καὶ αὐτὸς ἀρηΐφιλος Μενέλαος.\nὡς δὲ ἴδεν νεῦρόν τε καὶ ὄγκους ἐκτὸς ἐόντας\nἄψορρόν οἱ θυμὸς ἐνὶ στήθεσσιν ἀγέρθη.\nτοῖς δὲ βαρὺ στενάχων μετέφη κρείων Ἀγαμέμνων\nχειρὸς ἔχων Μενέλαον, ἐπεστενάχοντο δʼ ἑταῖροι·\nφίλε κασίγνητε θάνατόν νύ τοι ὅρκιʼ ἔταμνον\nοἶον προστήσας πρὸ Ἀχαιῶν Τρωσὶ μάχεσθαι,\nὥς σʼ ἔβαλον Τρῶες, κατὰ δʼ ὅρκια πιστὰ πάτησαν.\nοὐ μέν πως ἅλιον πέλει ὅρκιον αἷμά τε ἀρνῶν\nσπονδαί τʼ ἄκρητοι καὶ δεξιαὶ ᾗς ἐπέπιθμεν.\nεἴ περ γάρ τε καὶ αὐτίκʼ Ὀλύμπιος οὐκ ἐτέλεσσεν,\nἔκ τε καὶ ὀψὲ τελεῖ, σύν τε μεγάλῳ ἀπέτισαν\nσὺν σφῇσιν κεφαλῇσι γυναιξί τε καὶ τεκέεσσιν.\nεὖ γὰρ ἐγὼ τόδε οἶδα κατὰ φρένα καὶ κατὰ θυμόν·\nἔσσεται ἦμαρ ὅτʼ ἄν ποτʼ ὀλώλῃ Ἴλιος ἱρὴ\nκαὶ Πρίαμος καὶ λαὸς ἐϋμμελίω Πριάμοιο,\nΖεὺς δέ σφι Κρονίδης ὑψίζυγος αἰθέρι ναίων\nαὐτὸς ἐπισσείῃσιν ἐρεμνὴν αἰγίδα πᾶσι\nτῆσδʼ ἀπάτης κοτέων· τὰ μὲν ἔσσεται οὐκ ἀτέλεστα·\nἀλλά μοι αἰνὸν ἄχος σέθεν ἔσσεται ὦ Μενέλαε\nαἴ κε θάνῃς καὶ πότμον ἀναπλήσῃς βιότοιο.\nκαί κεν ἐλέγχιστος πολυδίψιον Ἄργος ἱκοίμην·\nαὐτίκα γὰρ μνήσονται Ἀχαιοὶ πατρίδος αἴης·\nκὰδ δέ κεν εὐχωλὴν Πριάμῳ καὶ Τρωσὶ λίποιμεν\nἈργείην Ἑλένην· σέο δʼ ὀστέα πύσει ἄρουρα\nκειμένου ἐν Τροίῃ ἀτελευτήτῳ ἐπὶ ἔργῳ.\nκαί κέ τις ὧδʼ ἐρέει Τρώων ὑπερηνορεόντων\nτύμβῳ ἐπιθρῴσκων Μενελάου κυδαλίμοιο·\nαἴθʼ οὕτως ἐπὶ πᾶσι χόλον τελέσειʼ Ἀγαμέμνων,\nὡς καὶ νῦν ἅλιον στρατὸν ἤγαγεν ἐνθάδʼ Ἀχαιῶν,\nκαὶ δὴ ἔβη οἶκον δὲ φίλην ἐς πατρίδα γαῖαν\nσὺν κεινῇσιν νηυσὶ λιπὼν ἀγαθὸν Μενέλαον.\nὥς ποτέ τις ἐρέει· τότε μοι χάνοι εὐρεῖα χθών.\nτὸν δʼ ἐπιθαρσύνων προσέφη ξανθὸς Μενέλαος·\nθάρσει, μηδέ τί πω δειδίσσεο λαὸν Ἀχαιῶν·\nοὐκ ἐν καιρίῳ ὀξὺ πάγη βέλος, ἀλλὰ πάροιθεν\nεἰρύσατο ζωστήρ τε παναίολος ἠδʼ ὑπένερθε\nζῶμά τε καὶ μίτρη, τὴν χαλκῆες κάμον ἄνδρες.\nτὸν δʼ ἀπαμειβόμενος προσέφη κρείων Ἀγαμέμνων·\nαἲ γὰρ δὴ οὕτως εἴη φίλος ὦ Μενέλαε·\nἕλκος δʼ ἰητὴρ ἐπιμάσσεται ἠδʼ ἐπιθήσει\nφάρμαχʼ ἅ κεν παύσῃσι μελαινάων ὀδυνάων.\nἦ καὶ Ταλθύβιον θεῖον κήρυκα προσηύδα·\nΤαλθύβιʼ ὅττι τάχιστα Μαχάονα δεῦρο κάλεσσον\nφῶτʼ Ἀσκληπιοῦ υἱὸν ἀμύμονος ἰητῆρος,\nὄφρα ἴδῃ Μενέλαον ἀρήϊον Ἀτρέος υἱόν,\nὅν τις ὀϊστεύσας ἔβαλεν τόξων ἐῢ εἰδὼς\nΤρώων ἢ Λυκίων, τῷ μὲν κλέος, ἄμμι δὲ πένθος.\nὣς ἔφατʼ, οὐδʼ ἄρα οἱ κῆρυξ ἀπίθησεν ἀκούσας,\nβῆ δʼ ἰέναι κατὰ λαὸν Ἀχαιῶν χαλκοχιτώνων\nπαπταίνων ἥρωα Μαχάονα· τὸν δὲ νόησεν\nἑσταότʼ· ἀμφὶ δέ μιν κρατεραὶ στίχες ἀσπιστάων\nλαῶν, οἵ οἱ ἕποντο Τρίκης ἐξ ἱπποβότοιο.\nἀγχοῦ δʼ ἱστάμενος ἔπεα πτερόεντα προσηύδα·\nὄρσʼ Ἀσκληπιάδη, καλέει κρείων Ἀγαμέμνων,\nὄφρα ἴδῃς Μενέλαον ἀρήϊον ἀρχὸν Ἀχαιῶν,\nὅν τις ὀϊστεύσας ἔβαλεν τόξων ἐῢ εἰδὼς\nΤρώων ἢ Λυκίων, τῷ μὲν κλέος, ἄμμι δὲ πένθος.\nὣς φάτο, τῷ δʼ ἄρα θυμὸν ἐνὶ στήθεσσιν ὄρινε·\nβὰν δʼ ἰέναι καθʼ ὅμιλον ἀνὰ στρατὸν εὐρὺν Ἀχαιῶν.\nἀλλʼ ὅτε δή ῥʼ ἵκανον ὅθι ξανθὸς Μενέλαος\nβλήμενος ἦν, περὶ δʼ αὐτὸν ἀγηγέραθʼ ὅσσοι ἄριστοι\nκυκλόσʼ, ὃ δʼ ἐν μέσσοισι παρίστατο ἰσόθεος φώς,\nαὐτίκα δʼ ἐκ ζωστῆρος ἀρηρότος ἕλκεν ὀϊστόν·\nτοῦ δʼ ἐξελκομένοιο πάλιν ἄγεν ὀξέες ὄγκοι.\nλῦσε δέ οἱ ζωστῆρα παναίολον ἠδʼ ὑπένερθε\nζῶμά τε καὶ μίτρην, τὴν χαλκῆες κάμον ἄνδρες.\nαὐτὰρ ἐπεὶ ἴδεν ἕλκος ὅθʼ ἔμπεσε πικρὸς ὀϊστός,\nαἷμʼ ἐκμυζήσας ἐπʼ ἄρʼ ἤπια φάρμακα εἰδὼς\nπάσσε, τά οἵ ποτε πατρὶ φίλα φρονέων πόρε Χείρων.\nὄφρα τοὶ ἀμφεπένοντο βοὴν ἀγαθὸν Μενέλαον,\nτόφρα δʼ ἐπὶ Τρώων στίχες ἤλυθον ἀσπιστάων·\nοἳ δʼ αὖτις κατὰ τεύχεʼ ἔδυν, μνήσαντο δὲ χάρμης.\nἔνθʼ οὐκ ἂν βρίζοντα ἴδοις Ἀγαμέμνονα δῖον\nοὐδὲ καταπτώσσοντʼ οὐδʼ οὐκ ἐθέλοντα μάχεσθαι,\nἀλλὰ μάλα σπεύδοντα μάχην ἐς κυδιάνειραν.\nἵππους μὲν γὰρ ἔασε καὶ ἅρματα ποικίλα χαλκῷ·\nκαὶ τοὺς μὲν θεράπων ἀπάνευθʼ ἔχε φυσιόωντας\nΕὐρυμέδων υἱὸς Πτολεμαίου Πειραΐδαο·\nτῷ μάλα πόλλʼ ἐπέτελλε παρισχέμεν ὁππότε κέν μιν\nγυῖα λάβῃ κάματος πολέας διὰ κοιρανέοντα·\nαὐτὰρ ὃ πεζὸς ἐὼν ἐπεπωλεῖτο στίχας ἀνδρῶν·\nκαί ῥʼ οὓς μὲν σπεύδοντας ἴδοι Δαναῶν ταχυπώλων,\nτοὺς μάλα θαρσύνεσκε παριστάμενος ἐπέεσσιν·\nἈργεῖοι μή πώ τι μεθίετε θούριδος ἀλκῆς·\nοὐ γὰρ ἐπὶ ψευδέσσι πατὴρ Ζεὺς ἔσσετʼ ἀρωγός,\nἀλλʼ οἵ περ πρότεροι ὑπὲρ ὅρκια δηλήσαντο\nτῶν ἤτοι αὐτῶν τέρενα χρόα γῦπες ἔδονται,\nἡμεῖς αὖτʼ ἀλόχους τε φίλας καὶ νήπια τέκνα\nἄξομεν ἐν νήεσσιν, ἐπὴν πτολίεθρον ἕλωμεν.\nοὕς τινας αὖ μεθιέντας ἴδοι στυγεροῦ πολέμοιο,\nτοὺς μάλα νεικείεσκε χολωτοῖσιν ἐπέεσσιν·\nἈργεῖοι ἰόμωροι ἐλεγχέες οὔ νυ σέβεσθε;\nτίφθʼ οὕτως ἔστητε τεθηπότες ἠΰτε νεβροί,\nαἵ τʼ ἐπεὶ οὖν ἔκαμον πολέος πεδίοιο θέουσαι\nἑστᾶσʼ, οὐδʼ ἄρα τίς σφι μετὰ φρεσὶ γίγνεται ἀλκή·\nὣς ὑμεῖς ἔστητε τεθηπότες οὐδὲ μάχεσθε.\nἦ μένετε Τρῶας σχεδὸν ἐλθέμεν ἔνθά τε νῆες\nεἰρύατʼ εὔπρυμνοι πολιῆς ἐπὶ θινὶ θαλάσσης,\nὄφρα ἴδητʼ αἴ κʼ ὔμμιν ὑπέρσχῃ χεῖρα Κρονίων;\nὣς ὅ γε κοιρανέων ἐπεπωλεῖτο στίχας ἀνδρῶν·\nἦλθε δʼ ἐπὶ Κρήτεσσι κιὼν ἀνὰ οὐλαμὸν ἀνδρῶν.\nοἳ δʼ ἀμφʼ Ἰδομενῆα δαΐφρονα θωρήσσοντο·\nἸδομενεὺς μὲν ἐνὶ προμάχοις συῒ εἴκελος ἀλκήν,\nΜηριόνης δʼ ἄρα οἱ πυμάτας ὄτρυνε φάλαγγας.\nτοὺς δὲ ἰδὼν γήθησεν ἄναξ ἀνδρῶν Ἀγαμέμνων,\nαὐτίκα δʼ Ἰδομενῆα προσηύδα μειλιχίοισιν·\nἸδομενεῦ περὶ μέν σε τίω Δαναῶν ταχυπώλων\nἠμὲν ἐνὶ πτολέμῳ ἠδʼ ἀλλοίῳ ἐπὶ ἔργῳ\nἠδʼ ἐν δαίθʼ, ὅτε πέρ τε γερούσιον αἴθοπα οἶνον\nἈργείων οἳ ἄριστοι ἐνὶ κρητῆρι κέρωνται.\nεἴ περ γάρ τʼ ἄλλοι γε κάρη κομόωντες Ἀχαιοὶ\nδαιτρὸν πίνωσιν, σὸν δὲ πλεῖον δέπας αἰεὶ\nἕστηχʼ, ὥς περ ἐμοί, πιέειν ὅτε θυμὸς ἀνώγοι.\nἀλλʼ ὄρσευ πόλεμον δʼ οἷος πάρος εὔχεαι εἶναι.\nτὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·\nἈτρεΐδη μάλα μέν τοι ἐγὼν ἐρίηρος ἑταῖρος\nἔσσομαι, ὡς τὸ πρῶτον ὑπέστην καὶ κατένευσα·\nἀλλʼ ἄλλους ὄτρυνε κάρη κομόωντας Ἀχαιοὺς\nὄφρα τάχιστα μαχώμεθʼ, ἐπεὶ σύν γʼ ὅρκιʼ ἔχευαν\nΤρῶες· τοῖσιν δʼ αὖ θάνατος καὶ κήδεʼ ὀπίσσω\nἔσσετʼ ἐπεὶ πρότεροι ὑπὲρ ὅρκια δηλήσαντο.\nὣς ἔφατʼ, Ἀτρεΐδης δὲ παρῴχετο γηθόσυνος κῆρ·\nἦλθε δʼ ἐπʼ Αἰάντεσσι κιὼν ἀνὰ οὐλαμὸν ἀνδρῶν·\nτὼ δὲ κορυσσέσθην, ἅμα δὲ νέφος εἵπετο πεζῶν.\nὡς δʼ ὅτʼ ἀπὸ σκοπιῆς εἶδεν νέφος αἰπόλος ἀνὴρ\nἐρχόμενον κατὰ πόντον ὑπὸ Ζεφύροιο ἰωῆς·\nτῷ δέ τʼ ἄνευθεν ἐόντι μελάντερον ἠΰτε πίσσα\nφαίνετʼ ἰὸν κατὰ πόντον, ἄγει δέ τε λαίλαπα πολλήν,\nῥίγησέν τε ἰδών, ὑπό τε σπέος ἤλασε μῆλα·\nτοῖαι ἅμʼ Αἰάντεσσι διοτρεφέων αἰζηῶν\nδήϊον ἐς πόλεμον πυκιναὶ κίνυντο φάλαγγες\nκυάνεαι, σάκεσίν τε καὶ ἔγχεσι πεφρικυῖαι.\nκαὶ τοὺς μὲν γήθησεν ἰδὼν κρείων Ἀγαμέμνων,\nκαί σφεας φωνήσας ἔπεα πτερόεντα προσηύδα·\nΑἴαντʼ Ἀργείων ἡγήτορε χαλκοχιτώνων,\nσφῶϊ μέν· οὐ γὰρ ἔοικʼ ὀτρυνέμεν· οὔ τι κελεύω·\nαὐτὼ γὰρ μάλα λαὸν ἀνώγετον ἶφι μάχεσθαι.\nαἲ γὰρ Ζεῦ τε πάτερ καὶ Ἀθηναίη καὶ Ἄπολλον\nτοῖος πᾶσιν θυμὸς ἐνὶ στήθεσσι γένοιτο·\nτώ κε τάχʼ ἠμύσειε πόλις Πριάμοιο ἄνακτος\nχερσὶν ὑφʼ ἡμετέρῃσιν ἁλοῦσά τε περθομένη τε.\nὣς εἰπὼν τοὺς μὲν λίπεν αὐτοῦ, βῆ δὲ μετʼ ἄλλους·\nἔνθʼ ὅ γε Νέστορʼ ἔτετμε λιγὺν Πυλίων ἀγορητὴν\nοὓς ἑτάρους στέλλοντα καὶ ὀτρύνοντα μάχεσθαι\nἀμφὶ μέγαν Πελάγοντα Ἀλάστορά τε Χρομίον τε\nΑἵμονά τε κρείοντα Βίαντά τε ποιμένα λαῶν·\nἱππῆας μὲν πρῶτα σὺν ἵπποισιν καὶ ὄχεσφι,\nπεζοὺς δʼ ἐξόπιθε στῆσεν πολέας τε καὶ ἐσθλοὺς\nἕρκος ἔμεν πολέμοιο· κακοὺς δʼ ἐς μέσσον ἔλασσεν,\nὄφρα καὶ οὐκ ἐθέλων τις ἀναγκαίῃ πολεμίζοι.\nἱππεῦσιν μὲν πρῶτʼ ἐπετέλλετο· τοὺς γὰρ ἀνώγει\nσφοὺς ἵππους ἐχέμεν μηδὲ κλονέεσθαι ὁμίλῳ·\nμηδέ τις ἱπποσύνῃ τε καὶ ἠνορέηφι πεποιθὼς\nοἶος πρόσθʼ ἄλλων μεμάτω Τρώεσσι μάχεσθαι,\nμηδʼ ἀναχωρείτω· ἀλαπαδνότεροι γὰρ ἔσεσθε.\nὃς δέ κʼ ἀνὴρ ἀπὸ ὧν ὀχέων ἕτερʼ ἅρμαθʼ ἵκηται\nἔγχει ὀρεξάσθω, ἐπεὶ ἦ πολὺ φέρτερον οὕτω.\nὧδε καὶ οἱ πρότεροι πόλεας καὶ τείχεʼ ἐπόρθεον\nτόνδε νόον καὶ θυμὸν ἐνὶ στήθεσσιν ἔχοντες.\nὣς ὃ γέρων ὄτρυνε πάλαι πολέμων ἐῢ εἰδώς·\nκαὶ τὸν μὲν γήθησεν ἰδὼν κρείων Ἀγαμέμνων,\nκαί μιν φωνήσας ἔπεα πτερόεντα προσηύδα·\nὦ γέρον εἴθʼ ὡς θυμὸς ἐνὶ στήθεσσι φίλοισιν\nὥς τοι γούναθʼ ἕποιτο, βίη δέ τοι ἔμπεδος εἴη·\nἀλλά σε γῆρας τείρει ὁμοίϊον· ὡς ὄφελέν τις\nἀνδρῶν ἄλλος ἔχειν, σὺ δὲ κουροτέροισι μετεῖναι.\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nἈτρεΐδη μάλα μέν τοι ἐγὼν ἐθέλοιμι καὶ αὐτὸς\nὣς ἔμεν ὡς ὅτε δῖον Ἐρευθαλίωνα κατέκταν.\nἀλλʼ οὔ πως ἅμα πάντα θεοὶ δόσαν ἀνθρώποισιν·\nεἰ τότε κοῦρος ἔα νῦν αὖτέ με γῆρας ὀπάζει.\nἀλλὰ καὶ ὧς ἱππεῦσι μετέσσομαι ἠδὲ κελεύσω\nβουλῇ καὶ μύθοισι· τὸ γὰρ γέρας ἐστὶ γερόντων.\nαἰχμὰς δʼ αἰχμάσσουσι νεώτεροι, οἵ περ ἐμεῖο\nὁπλότεροι γεγάασι πεποίθασίν τε βίηφιν.\nὣς ἔφατʼ, Ἀτρεΐδης δὲ παρῴχετο γηθόσυνος κῆρ.\nεὗρʼ υἱὸν Πετεῶο Μενεσθῆα πλήξιππον\nἑσταότʼ· ἀμφὶ δʼ Ἀθηναῖοι μήστωρες ἀϋτῆς·\nαὐτὰρ ὃ πλησίον ἑστήκει πολύμητις Ὀδυσσεύς,\nπὰρ δὲ Κεφαλλήνων ἀμφὶ στίχες οὐκ ἀλαπαδναὶ\nἕστασαν· οὐ γάρ πώ σφιν ἀκούετο λαὸς ἀϋτῆς,\nἀλλὰ νέον συνορινόμεναι κίνυντο φάλαγγες\nΤρώων ἱπποδάμων καὶ Ἀχαιῶν· οἳ δὲ μένοντες\nἕστασαν ὁππότε πύργος Ἀχαιῶν ἄλλος ἐπελθὼν\nΤρώων ὁρμήσειε καὶ ἄρξειαν πολέμοιο.\nτοὺς δὲ ἰδὼν νείκεσσεν ἄναξ ἀνδρῶν Ἀγαμέμνων,\nκαί σφεας φωνήσας ἔπεα πτερόεντα προσηύδα·\nὦ υἱὲ Πετεῶο διοτρεφέος βασιλῆος,\nκαὶ σὺ κακοῖσι δόλοισι κεκασμένε κερδαλεόφρον\nτίπτε καταπτώσσοντες ἀφέστατε, μίμνετε δʼ ἄλλους;\nσφῶϊν μέν τʼ ἐπέοικε μετὰ πρώτοισιν ἐόντας\nἑστάμεν ἠδὲ μάχης καυστείρης ἀντιβολῆσαι·\nπρώτω γὰρ καὶ δαιτὸς ἀκουάζεσθον ἐμεῖο,\nὁππότε δαῖτα γέρουσιν ἐφοπλίζωμεν Ἀχαιοί.\nἔνθα φίλʼ ὀπταλέα κρέα ἔδμεναι ἠδὲ κύπελλα\nοἴνου πινέμεναι μελιηδέος ὄφρʼ ἐθέλητον·\nνῦν δὲ φίλως χʼ ὁρόῳτε καὶ εἰ δέκα πύργοι Ἀχαιῶν\nὑμείων προπάροιθε μαχοίατο νηλέϊ χαλκῷ.\nτὸν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·\nἈτρεΐδη ποῖόν σε ἔπος φύγεν ἕρκος ὀδόντων;\nπῶς δὴ φῂς πολέμοιο μεθιέμεν ὁππότʼ Ἀχαιοὶ\nΤρωσὶν ἐφʼ ἱπποδάμοισιν ἐγείρομεν ὀξὺν Ἄρηα;\nὄψεαι αἴ κʼ ἐθέλῃσθα καὶ αἴ κέν τοι τὰ μεμήλῃ\nΤηλεμάχοιο φίλον πατέρα προμάχοισι μιγέντα\nΤρώων ἱπποδάμων· σὺ δὲ ταῦτʼ ἀνεμώλια βάζεις.\nτὸν δʼ ἐπιμειδήσας προσέφη κρείων Ἀγαμέμνων\nὡς γνῶ χωομένοιο· πάλιν δʼ ὅ γε λάζετο μῦθον·\nδιογενὲς Λαερτιάδη πολυμήχανʼ Ὀδυσσεῦ\nοὔτέ σε νεικείω περιώσιον οὔτε κελεύω·\nοἶδα γὰρ ὥς τοι θυμὸς ἐνὶ στήθεσσι φίλοισιν\nἤπια δήνεα οἶδε· τὰ γὰρ φρονέεις ἅ τʼ ἐγώ περ.\nἀλλʼ ἴθι ταῦτα δʼ ὄπισθεν ἀρεσσόμεθʼ εἴ τι κακὸν νῦν\nεἴρηται, τὰ δὲ πάντα θεοὶ μεταμώνια θεῖεν.\nὣς εἰπὼν τοὺς μὲν λίπεν αὐτοῦ, βῆ δὲ μετʼ ἄλλους.\nεὗρε δὲ Τυδέος υἱὸν ὑπέρθυμον Διομήδεα\nἑσταότʼ ἔν θʼ ἵπποισι καὶ ἅρμασι κολλητοῖσι·\nπὰρ δέ οἱ ἑστήκει Σθένελος Καπανήϊος υἱός.\nκαὶ τὸν μὲν νείκεσσεν ἰδὼν κρείων Ἀγαμέμνων,\nκαί μιν φωνήσας ἔπεα πτερόεντα προσηύδα·\nὤ μοι Τυδέος υἱὲ δαΐφρονος ἱπποδάμοιο\nτί πτώσσεις, τί δʼ ὀπιπεύεις πολέμοιο γεφύρας;\nοὐ μὲν Τυδέϊ γʼ ὧδε φίλον πτωσκαζέμεν ἦεν,\nἀλλὰ πολὺ πρὸ φίλων ἑτάρων δηΐοισι μάχεσθαι,\nὡς φάσαν οἵ μιν ἴδοντο πονεύμενον· οὐ γὰρ ἔγωγε\nἤντησʼ οὐδὲ ἴδον· περὶ δʼ ἄλλων φασὶ γενέσθαι.\nἤτοι μὲν γὰρ ἄτερ πολέμου εἰσῆλθε Μυκήνας\nξεῖνος ἅμʼ ἀντιθέῳ Πολυνείκεϊ λαὸν ἀγείρων·\nοἳ δὲ τότʼ ἐστρατόωνθʼ ἱερὰ πρὸς τείχεα Θήβης,\nκαί ῥα μάλα λίσσοντο δόμεν κλειτοὺς ἐπικούρους·\nοἳ δʼ ἔθελον δόμεναι καὶ ἐπῄνεον ὡς ἐκέλευον·\nἀλλὰ Ζεὺς ἔτρεψε παραίσια σήματα φαίνων.\nοἳ δʼ ἐπεὶ οὖν ᾤχοντο ἰδὲ πρὸ ὁδοῦ ἐγένοντο,\nἈσωπὸν δʼ ἵκοντο βαθύσχοινον λεχεποίην,\nἔνθʼ αὖτʼ ἀγγελίην ἐπὶ Τυδῆ στεῖλαν Ἀχαιοί.\nαὐτὰρ ὃ βῆ, πολέας δὲ κιχήσατο Καδμεΐωνας\nδαινυμένους κατὰ δῶμα βίης Ἐτεοκληείης.\nἔνθʼ οὐδὲ ξεῖνός περ ἐὼν ἱππηλάτα Τυδεὺς\nτάρβει, μοῦνος ἐὼν πολέσιν μετὰ Καδμείοισιν,\nἀλλʼ ὅ γʼ ἀεθλεύειν προκαλίζετο, πάντα δʼ ἐνίκα\nῥηϊδίως· τοίη οἱ ἐπίρροθος ἦεν Ἀθήνη.\nοἳ δὲ χολωσάμενοι Καδμεῖοι κέντορες ἵππων\nἂψ ἄρʼ ἀνερχομένῳ πυκινὸν λόχον εἷσαν ἄγοντες\nκούρους πεντήκοντα· δύω δʼ ἡγήτορες ἦσαν,\nΜαίων Αἱμονίδης ἐπιείκελος ἀθανάτοισιν,\nυἱός τʼ Αὐτοφόνοιο μενεπτόλεμος Πολυφόντης.\nΤυδεὺς μὲν καὶ τοῖσιν ἀεικέα πότμον ἐφῆκε·\nπάντας ἔπεφνʼ, ἕνα δʼ οἶον ἵει οἶκον δὲ νέεσθαι·\nΜαίονʼ ἄρα προέηκε θεῶν τεράεσσι πιθήσας.\nτοῖος ἔην Τυδεὺς Αἰτώλιος· ἀλλὰ τὸν υἱὸν\nγείνατο εἷο χέρεια μάχῃ, ἀγορῇ δέ τʼ ἀμείνω.\nὣς φάτο, τὸν δʼ οὔ τι προσέφη κρατερὸς Διομήδης\nαἰδεσθεὶς βασιλῆος ἐνιπὴν αἰδοίοιο·\nτὸν δʼ υἱὸς Καπανῆος ἀμείψατο κυδαλίμοιο·\nἈτρεΐδη μὴ ψεύδεʼ ἐπιστάμενος σάφα εἰπεῖν·\nἡμεῖς τοι πατέρων μέγʼ ἀμείνονες εὐχόμεθʼ εἶναι·\nἡμεῖς καὶ Θήβης ἕδος εἵλομεν ἑπταπύλοιο\nπαυρότερον λαὸν ἀγαγόνθʼ ὑπὸ τεῖχος ἄρειον,\nπειθόμενοι τεράεσσι θεῶν καὶ Ζηνὸς ἀρωγῇ·\nκεῖνοι δὲ σφετέρῃσιν ἀτασθαλίῃσιν ὄλοντο·\nτὼ μή μοι πατέρας ποθʼ ὁμοίῃ ἔνθεο τιμῇ.\nτὸν δʼ ἄρʼ ὑπόδρα ἰδὼν προσέφη κρατερὸς Διομήδης·\nτέττα, σιωπῇ ἧσο, ἐμῷ δʼ ἐπιπείθεο μύθῳ·\nοὐ γὰρ ἐγὼ νεμεσῶ Ἀγαμέμνονι ποιμένι λαῶν\nὀτρύνοντι μάχεσθαι ἐϋκνήμιδας Ἀχαιούς·\nτούτῳ μὲν γὰρ κῦδος ἅμʼ ἕψεται εἴ κεν Ἀχαιοὶ\nΤρῶας δῃώσωσιν ἕλωσί τε Ἴλιον ἱρήν,\nτούτῳ δʼ αὖ μέγα πένθος Ἀχαιῶν δῃωθέντων.\nἀλλʼ ἄγε δὴ καὶ νῶϊ μεδώμεθα θούριδος ἀλκῆς.\nἦ ῥα καὶ ἐξ ὀχέων σὺν τεύχεσιν ἆλτο χαμᾶζε·\nδεινὸν δʼ ἔβραχε χαλκὸς ἐπὶ στήθεσσιν ἄνακτος\nὀρνυμένου· ὑπό κεν ταλασίφρονά περ δέος εἷλεν.\nὡς δʼ ὅτʼ ἐν αἰγιαλῷ πολυηχέϊ κῦμα θαλάσσης\nὄρνυτʼ ἐπασσύτερον Ζεφύρου ὕπο κινήσαντος·\nπόντῳ μέν τε πρῶτα κορύσσεται, αὐτὰρ ἔπειτα\nχέρσῳ ῥηγνύμενον μεγάλα βρέμει, ἀμφὶ δέ τʼ ἄκρας\nκυρτὸν ἐὸν κορυφοῦται, ἀποπτύει δʼ ἁλὸς ἄχνην·\nὣς τότʼ ἐπασσύτεραι Δαναῶν κίνυντο φάλαγγες\nνωλεμέως πόλεμον δέ· κέλευε δὲ οἷσιν ἕκαστος\nἡγεμόνων· οἳ δʼ ἄλλοι ἀκὴν ἴσαν, οὐδέ κε φαίης\nτόσσον λαὸν ἕπεσθαι ἔχοντʼ ἐν στήθεσιν αὐδήν,\nσιγῇ δειδιότες σημάντορας· ἀμφὶ δὲ πᾶσι\nτεύχεα ποικίλʼ ἔλαμπε, τὰ εἱμένοι ἐστιχόωντο.\nΤρῶες δʼ, ὥς τʼ ὄϊες πολυπάμονος ἀνδρὸς ἐν αὐλῇ\nμυρίαι ἑστήκασιν ἀμελγόμεναι γάλα λευκὸν\nἀζηχὲς μεμακυῖαι ἀκούουσαι ὄπα ἀρνῶν,\nὣς Τρώων ἀλαλητὸς ἀνὰ στρατὸν εὐρὺν ὀρώρει·\nοὐ γὰρ πάντων ἦεν ὁμὸς θρόος οὐδʼ ἴα γῆρυς,\nἀλλὰ γλῶσσα μέμικτο, πολύκλητοι δʼ ἔσαν ἄνδρες.\nὄρσε δὲ τοὺς μὲν Ἄρης, τοὺς δὲ γλαυκῶπις Ἀθήνη\nΔεῖμός τʼ ἠδὲ Φόβος καὶ Ἔρις ἄμοτον μεμαυῖα,\nἌρεος ἀνδροφόνοιο κασιγνήτη ἑτάρη τε,\nἥ τʼ ὀλίγη μὲν πρῶτα κορύσσεται, αὐτὰρ ἔπειτα\nοὐρανῷ ἐστήριξε κάρη καὶ ἐπὶ χθονὶ βαίνει·\nἥ σφιν καὶ τότε νεῖκος ὁμοίϊον ἔμβαλε μέσσῳ\nἐρχομένη καθʼ ὅμιλον ὀφέλλουσα στόνον ἀνδρῶν.\nοἳ δʼ ὅτε δή ῥʼ ἐς χῶρον ἕνα ξυνιόντες ἵκοντο,\nσύν ῥʼ ἔβαλον ῥινούς, σὺν δʼ ἔγχεα καὶ μένεʼ ἀνδρῶν\nχαλκεοθωρήκων· ἀτὰρ ἀσπίδες ὀμφαλόεσσαι\nἔπληντʼ ἀλλήλῃσι, πολὺς δʼ ὀρυμαγδὸς ὀρώρει.\nἔνθα δʼ ἅμʼ οἰμωγή τε καὶ εὐχωλὴ πέλεν ἀνδρῶν\nὀλλύντων τε καὶ ὀλλυμένων, ῥέε δʼ αἵματι γαῖα.\nὡς δʼ ὅτε χείμαρροι ποταμοὶ κατʼ ὄρεσφι ῥέοντες\nἐς μισγάγκειαν συμβάλλετον ὄβριμον ὕδωρ\nκρουνῶν ἐκ μεγάλων κοίλης ἔντοσθε χαράδρης,\nτῶν δέ τε τηλόσε δοῦπον ἐν οὔρεσιν ἔκλυε ποιμήν·\nὣς τῶν μισγομένων γένετο ἰαχή τε πόνος τε.\nπρῶτος δʼ Ἀντίλοχος Τρώων ἕλεν ἄνδρα κορυστὴν\nἐσθλὸν ἐνὶ προμάχοισι Θαλυσιάδην Ἐχέπωλον·\nτόν ῥʼ ἔβαλε πρῶτος κόρυθος φάλον ἱπποδασείης,\nἐν δὲ μετώπῳ πῆξε, πέρησε δʼ ἄρʼ ὀστέον εἴσω\nαἰχμὴ χαλκείη· τὸν δὲ σκότος ὄσσε κάλυψεν,\nἤριπε δʼ ὡς ὅτε πύργος ἐνὶ κρατερῇ ὑσμίνῃ.\nτὸν δὲ πεσόντα ποδῶν ἔλαβε κρείων Ἐλεφήνωρ\nΧαλκωδοντιάδης μεγαθύμων ἀρχὸς Ἀβάντων,\nἕλκε δʼ ὑπʼ ἐκ βελέων, λελιημένος ὄφρα τάχιστα\nτεύχεα συλήσειε· μίνυνθα δέ οἱ γένεθʼ ὁρμή.\nνεκρὸν γὰρ ἐρύοντα ἰδὼν μεγάθυμος Ἀγήνωρ\nπλευρά, τά οἱ κύψαντι παρʼ ἀσπίδος ἐξεφαάνθη,\nοὔτησε ξυστῷ χαλκήρεϊ, λῦσε δὲ γυῖα.\nὣς τὸν μὲν λίπε θυμός, ἐπʼ αὐτῷ δʼ ἔργον ἐτύχθη\nἀργαλέον Τρώων καὶ Ἀχαιῶν· οἳ δὲ λύκοι ὣς\nἀλλήλοις ἐπόρουσαν, ἀνὴρ δʼ ἄνδρʼ ἐδνοπάλιζεν.\nἔνθʼ ἔβαλʼ Ἀνθεμίωνος υἱὸν Τελαμώνιος Αἴας\nἠΐθεον θαλερὸν Σιμοείσιον, ὅν ποτε μήτηρ\nἼδηθεν κατιοῦσα παρʼ ὄχθῃσιν Σιμόεντος\nγείνατʼ, ἐπεί ῥα τοκεῦσιν ἅμʼ ἕσπετο μῆλα ἰδέσθαι·\nτοὔνεκά μιν κάλεον Σιμοείσιον· οὐδὲ τοκεῦσι\nθρέπτρα φίλοις ἀπέδωκε, μινυνθάδιος δέ οἱ αἰὼν\nἔπλεθʼ ὑπʼ Αἴαντος μεγαθύμου δουρὶ δαμέντι.\nπρῶτον γάρ μιν ἰόντα βάλε στῆθος παρὰ μαζὸν\nδεξιόν· ἀντικρὺ δὲ διʼ ὤμου χάλκεον ἔγχος\nἦλθεν· ὁ δʼ ἐν κονίῃσι χαμαὶ πέσεν αἴγειρος ὣς\nἥ ῥά τʼ ἐν εἱαμενῇ ἕλεος μεγάλοιο πεφύκει\nλείη, ἀτάρ τέ οἱ ὄζοι ἐπʼ ἀκροτάτῃ πεφύασι·\nτὴν μέν θʼ ἁρματοπηγὸς ἀνὴρ αἴθωνι σιδήρῳ\nἐξέταμʼ, ὄφρα ἴτυν κάμψῃ περικαλλέϊ δίφρῳ·\nἣ μέν τʼ ἀζομένη κεῖται ποταμοῖο παρʼ ὄχθας.\nτοῖον ἄρʼ Ἀνθεμίδην Σιμοείσιον ἐξενάριξεν\nΑἴας διογενής· τοῦ δʼ Ἄντιφος αἰολοθώρηξ\nΠριαμίδης καθʼ ὅμιλον ἀκόντισεν ὀξέϊ δουρί.\nτοῦ μὲν ἅμαρθʼ, ὃ δὲ Λεῦκον Ὀδυσσέος ἐσθλὸν ἑταῖρον\nβεβλήκει βουβῶνα, νέκυν ἑτέρωσʼ ἐρύοντα·\nἤριπε δʼ ἀμφʼ αὐτῷ, νεκρὸς δέ οἱ ἔκπεσε χειρός.\nτοῦ δʼ Ὀδυσεὺς μάλα θυμὸν ἀποκταμένοιο χολώθη,\nβῆ δὲ διὰ προμάχων κεκορυθμένος αἴθοπι χαλκῷ,\nστῆ δὲ μάλʼ ἐγγὺς ἰὼν καὶ ἀκόντισε δουρὶ φαεινῷ\nἀμφὶ ἓ παπτήνας· ὑπὸ δὲ Τρῶες κεκάδοντο\nἀνδρὸς ἀκοντίσσαντος· ὃ δʼ οὐχ ἅλιον βέλος ἧκεν,\nἀλλʼ υἱὸν Πριάμοιο νόθον βάλε Δημοκόωντα\nὅς οἱ Ἀβυδόθεν ἦλθε παρʼ ἵππων ὠκειάων.\nτόν ῥʼ Ὀδυσεὺς ἑτάροιο χολωσάμενος βάλε δουρὶ\nκόρσην· ἣ δʼ ἑτέροιο διὰ κροτάφοιο πέρησεν\nαἰχμὴ χαλκείη· τὸν δὲ σκότος ὄσσε κάλυψε,\nδούπησεν δὲ πεσών, ἀράβησε δὲ τεύχεʼ ἐπʼ αὐτῷ.\nχώρησαν δʼ ὑπό τε πρόμαχοι καὶ φαίδιμος Ἕκτωρ·\nἈργεῖοι δὲ μέγα ἴαχον, ἐρύσαντο δὲ νεκρούς,\nἴθυσαν δὲ πολὺ προτέρω· νεμέσησε δʼ Ἀπόλλων\nΠεργάμου ἐκκατιδών, Τρώεσσι δὲ κέκλετʼ ἀΰσας·\nὄρνυσθʼ ἱππόδαμοι Τρῶες μηδʼ εἴκετε χάρμης\nἈργείοις, ἐπεὶ οὔ σφι λίθος χρὼς οὐδὲ σίδηρος\nχαλκὸν ἀνασχέσθαι ταμεσίχροα βαλλομένοισιν·\nοὐ μὰν οὐδʼ Ἀχιλεὺς Θέτιδος πάϊς ἠϋκόμοιο\nμάρναται, ἀλλʼ ἐπὶ νηυσὶ χόλον θυμαλγέα πέσσει.\nὣς φάτʼ ἀπὸ πτόλιος δεινὸς θεός· αὐτὰρ Ἀχαιοὺς\nὦρσε Διὸς θυγάτηρ κυδίστη Τριτογένεια\nἐρχομένη καθʼ ὅμιλον, ὅθι μεθιέντας ἴδοιτο.\nἔνθʼ Ἀμαρυγκείδην Διώρεα μοῖρα πέδησε·\nχερμαδίῳ γὰρ βλῆτο παρὰ σφυρὸν ὀκριόεντι\nκνήμην δεξιτερήν· βάλε δὲ Θρῃκῶν ἀγὸς ἀνδρῶν\nΠείρως Ἰμβρασίδης ὃς ἄρʼ Αἰνόθεν εἰληλούθει.\nἀμφοτέρω δὲ τένοντε καὶ ὀστέα λᾶας ἀναιδὴς\nἄχρις ἀπηλοίησεν· ὃ δʼ ὕπτιος ἐν κονίῃσι\nκάππεσεν ἄμφω χεῖρε φίλοις ἑτάροισι πετάσσας\nθυμὸν ἀποπνείων· ὃ δʼ ἐπέδραμεν ὅς ῥʼ ἔβαλέν περ\nΠείροος, οὖτα δὲ δουρὶ παρʼ ὀμφαλόν· ἐκ δʼ ἄρα πᾶσαι\nχύντο χαμαὶ χολάδες, τὸν δὲ σκότος ὄσσε κάλυψε.\nτὸν δὲ Θόας Αἰτωλὸς ἀπεσσύμενον βάλε δουρὶ\nστέρνον ὑπὲρ μαζοῖο, πάγη δʼ ἐν πνεύμονι χαλκός·\nἀγχίμολον δέ οἱ ἦλθε Θόας, ἐκ δʼ ὄβριμον ἔγχος\nἐσπάσατο στέρνοιο, ἐρύσσατο δὲ ξίφος ὀξύ,\nτῷ ὅ γε γαστέρα τύψε μέσην, ἐκ δʼ αἴνυτο θυμόν.\nτεύχεα δʼ οὐκ ἀπέδυσε· περίστησαν γὰρ ἑταῖροι\nΘρήϊκες ἀκρόκομοι δολίχʼ ἔγχεα χερσὶν ἔχοντες,\nοἵ ἑ μέγαν περ ἐόντα καὶ ἴφθιμον καὶ ἀγαυὸν\nὦσαν ἀπὸ σφείων· ὃ δὲ χασσάμενος πελεμίχθη.\nὣς τώ γʼ ἐν κονίῃσι παρʼ ἀλλήλοισι τετάσθην,\nἤτοι ὃ μὲν Θρῃκῶν, ὃ δʼ Ἐπειῶν χαλκοχιτώνων\nἡγεμόνες· πολλοὶ δὲ περὶ κτείνοντο καὶ ἄλλοι.\nἔνθά κεν οὐκέτι ἔργον ἀνὴρ ὀνόσαιτο μετελθών,\nὅς τις ἔτʼ ἄβλητος καὶ ἀνούτατος ὀξέϊ χαλκῷ\nδινεύοι κατὰ μέσσον, ἄγοι δέ ἑ Παλλὰς Ἀθήνη\nχειρὸς ἑλοῦσʼ, αὐτὰρ βελέων ἀπερύκοι ἐρωήν·\nπολλοὶ γὰρ Τρώων καὶ Ἀχαιῶν ἤματι κείνῳ\nπρηνέες ἐν κονίῃσι παρʼ ἀλλήλοισι τέταντο.\nἔνθʼ αὖ Τυδεΐδῃ Διομήδεϊ Παλλὰς Ἀθήνη\nδῶκε μένος καὶ θάρσος, ἵνʼ ἔκδηλος μετὰ πᾶσιν\nἈργείοισι γένοιτο ἰδὲ κλέος ἐσθλὸν ἄροιτο·\nδαῖέ οἱ ἐκ κόρυθός τε καὶ ἀσπίδος ἀκάματον πῦρ\nἀστέρʼ ὀπωρινῷ ἐναλίγκιον, ὅς τε μάλιστα\nλαμπρὸν παμφαίνῃσι λελουμένος ὠκεανοῖο·\nτοῖόν οἱ πῦρ δαῖεν ἀπὸ κρατός τε καὶ ὤμων,\nὦρσε δέ μιν κατὰ μέσσον ὅθι πλεῖστοι κλονέοντο.\nἦν δέ τις ἐν Τρώεσσι Δάρης ἀφνειὸς ἀμύμων\nἱρεὺς Ἡφαίστοιο· δύω δέ οἱ υἱέες ἤστην\nΦηγεὺς Ἰδαῖός τε μάχης εὖ εἰδότε πάσης.\nτώ οἱ ἀποκρινθέντε ἐναντίω ὁρμηθήτην·\nτὼ μὲν ἀφʼ ἵπποιιν, ὃ δʼ ἀπὸ χθονὸς ὄρνυτο πεζός.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες\nΦηγεύς ῥα πρότερος προΐει δολιχόσκιον ἔγχος·\nΤυδεΐδεω δʼ ὑπὲρ ὦμον ἀριστερὸν ἤλυθʼ ἀκωκὴ\nἔγχεος, οὐδʼ ἔβαλʼ αὐτόν· ὃ δʼ ὕστερος ὄρνυτο χαλκῷ\nΤυδεΐδης· τοῦ δʼ οὐχ ἅλιον βέλος ἔκφυγε χειρός,\nἀλλʼ ἔβαλε στῆθος μεταμάζιον, ὦσε δʼ ἀφʼ ἵππων.\nἸδαῖος δʼ ἀπόρουσε λιπὼν περικαλλέα δίφρον,\nοὐδʼ ἔτλη περιβῆναι ἀδελφειοῦ κταμένοιο·\nοὐδὲ γὰρ οὐδέ κεν αὐτὸς ὑπέκφυγε κῆρα μέλαιναν,\nἀλλʼ Ἥφαιστος ἔρυτο, σάωσε δὲ νυκτὶ καλύψας,\nὡς δή οἱ μὴ πάγχυ γέρων ἀκαχήμενος εἴη.\nἵππους δʼ ἐξελάσας μεγαθύμου Τυδέος υἱὸς\nδῶκεν ἑταίροισιν κατάγειν κοίλας ἐπὶ νῆας.\nΤρῶες δὲ μεγάθυμοι ἐπεὶ ἴδον υἷε Δάρητος\nτὸν μὲν ἀλευάμενον, τὸν δὲ κτάμενον παρʼ ὄχεσφι,\nπᾶσιν ὀρίνθη θυμός· ἀτὰρ γλαυκῶπις Ἀθήνη\nχειρὸς ἑλοῦσʼ ἐπέεσσι προσηύδα θοῦρον Ἄρηα·\nἎρες Ἄρες βροτολοιγὲ μιαιφόνε τειχεσιπλῆτα\nοὐκ ἂν δὴ Τρῶας μὲν ἐάσαιμεν καὶ Ἀχαιοὺς\nμάρνασθʼ, ὁπποτέροισι πατὴρ Ζεὺς κῦδος ὀρέξῃ,\nνῶϊ δὲ χαζώμεσθα, Διὸς δʼ ἀλεώμεθα μῆνιν;\nὣς εἰποῦσα μάχης ἐξήγαγε θοῦρον Ἄρηα·\nτὸν μὲν ἔπειτα καθεῖσεν ἐπʼ ἠϊόεντι Σκαμάνδρῳ,\nΤρῶας δʼ ἔκλιναν Δαναοί· ἕλε δʼ ἄνδρα ἕκαστος\nἡγεμόνων· πρῶτος δὲ ἄναξ ἀνδρῶν Ἀγαμέμνων\nἀρχὸν Ἁλιζώνων Ὀδίον μέγαν ἔκβαλε δίφρου·\nπρώτῳ γὰρ στρεφθέντι μεταφρένῳ ἐν δόρυ πῆξεν\nὤμων μεσσηγύς, διὰ δὲ στήθεσφιν ἔλασσε,\nδούπησεν δὲ πεσών, ἀράβησε δὲ τεύχεʼ ἐπʼ αὐτῷ.\nἸδομενεὺς δʼ ἄρα Φαῖστον ἐνήρατο Μῄονος υἱὸν\nΒώρου, ὃς ἐκ Τάρνης ἐριβώλακος εἰληλούθει.\nτὸν μὲν ἄρʼ Ἰδομενεὺς δουρικλυτὸς ἔγχεϊ μακρῷ\nνύξʼ ἵππων ἐπιβησόμενον κατὰ δεξιὸν ὦμον·\nἤριπε δʼ ἐξ ὀχέων, στυγερὸς δʼ ἄρα μιν σκότος εἷλε.\nτὸν μὲν ἄρʼ Ἰδομενῆος ἐσύλευον θεράποντες·\nυἱὸν δὲ Στροφίοιο Σκαμάνδριον αἵμονα θήρης\nἈτρεΐδης Μενέλαος ἕλʼ ἔγχεϊ ὀξυόεντι\nἐσθλὸν θηρητῆρα· δίδαξε γὰρ Ἄρτεμις αὐτὴ\nβάλλειν ἄγρια πάντα, τά τε τρέφει οὔρεσιν ὕλη·\nἀλλʼ οὔ οἱ τότε γε χραῖσμʼ Ἄρτεμις ἰοχέαιρα,\nοὐδὲ ἑκηβολίαι ᾗσιν τὸ πρίν γε κέκαστο·\nἀλλά μιν Ἀτρεΐδης δουρικλειτὸς Μενέλαος\nπρόσθεν ἕθεν φεύγοντα μετάφρενον οὔτασε δουρὶ\nὤμων μεσσηγύς, διὰ δὲ στήθεσφιν ἔλασσεν,\nἤριπε δὲ πρηνής, ἀράβησε δὲ τεύχεʼ ἐπʼ αὐτῷ.\nΜηριόνης δὲ Φέρεκλον ἐνήρατο, τέκτονος υἱὸν\nἉρμονίδεω, ὃς χερσὶν ἐπίστατο δαίδαλα πάντα\nτεύχειν· ἔξοχα γάρ μιν ἐφίλατο Παλλὰς Ἀθήνη·\nὃς καὶ Ἀλεξάνδρῳ τεκτήνατο νῆας ἐΐσας\nἀρχεκάκους, αἳ πᾶσι κακὸν Τρώεσσι γένοντο\nοἷ τʼ αὐτῷ, ἐπεὶ οὔ τι θεῶν ἐκ θέσφατα ᾔδη.\nτὸν μὲν Μηριόνης ὅτε δὴ κατέμαρπτε διώκων\nβεβλήκει γλουτὸν κατὰ δεξιόν· ἣ δὲ διαπρὸ\nἀντικρὺ κατὰ κύστιν ὑπʼ ὀστέον ἤλυθʼ ἀκωκή·\nγνὺξ δʼ ἔριπʼ οἰμώξας, θάνατος δέ μιν ἀμφεκάλυψε.\nΠήδαιον δʼ ἄρʼ ἔπεφνε Μέγης Ἀντήνορος υἱὸν\nὅς ῥα νόθος μὲν ἔην, πύκα δʼ ἔτρεφε δῖα Θεανὼ\nἶσα φίλοισι τέκεσσι χαριζομένη πόσεϊ ᾧ.\nτὸν μὲν Φυλεΐδης δουρὶ κλυτὸς ἐγγύθεν ἐλθὼν\nβεβλήκει κεφαλῆς κατὰ ἰνίον ὀξέϊ δουρί·\nἀντικρὺ δʼ ἀνʼ ὀδόντας ὑπὸ γλῶσσαν τάμε χαλκός·\nἤριπε δʼ ἐν κονίῃ, ψυχρὸν δʼ ἕλε χαλκὸν ὀδοῦσιν.\nΕὐρύπυλος δʼ Εὐαιμονίδης Ὑψήνορα δῖον\nυἱὸν ὑπερθύμου Δολοπίονος, ὅς ῥα Σκαμάνδρου\nἀρητὴρ ἐτέτυκτο, θεὸς δʼ ὣς τίετο δήμῳ,\nτὸν μὲν ἄρʼ Εὐρύπυλος, Εὐαίμονος ἀγλαὸς υἱός,\nπρόσθεν ἕθεν φεύγοντα μεταδρομάδην ἔλασʼ ὦμον\nφασγάνῳ ἀΐξας, ἀπὸ δʼ ἔξεσε χεῖρα βαρεῖαν·\nαἱματόεσσα δὲ χεὶρ πεδίῳ πέσε· τὸν δὲ κατʼ ὄσσε\nἔλλαβε πορφύρεος θάνατος καὶ μοῖρα κραταιή.\nὣς οἳ μὲν πονέοντο κατὰ κρατερὴν ὑσμίνην·\nΤυδεΐδην δʼ οὐκ ἂν γνοίης ποτέροισι μετείη\nἠὲ μετὰ Τρώεσσιν ὁμιλέοι ἦ μετʼ Ἀχαιοῖς.\nθῦνε γὰρ ἂμ πεδίον ποταμῷ πλήθοντι ἐοικὼς\nχειμάρρῳ, ὅς τʼ ὦκα ῥέων ἐκέδασσε γεφύρας·\nτὸν δʼ οὔτʼ ἄρ τε γέφυραι ἐεργμέναι ἰσχανόωσιν,\nοὔτʼ ἄρα ἕρκεα ἴσχει ἀλωάων ἐριθηλέων\nἐλθόντʼ ἐξαπίνης ὅτʼ ἐπιβρίσῃ Διὸς ὄμβρος·\nπολλὰ δʼ ὑπʼ αὐτοῦ ἔργα κατήριπε κάλʼ αἰζηῶν·\nὣς ὑπὸ Τυδεΐδῃ πυκιναὶ κλονέοντο φάλαγγες\nΤρώων, οὐδʼ ἄρα μιν μίμνον πολέες περ ἐόντες.\nτὸν δʼ ὡς οὖν ἐνόησε Λυκάονος ἀγλαὸς υἱὸς\nθύνοντʼ ἂμ πεδίον πρὸ ἕθεν κλονέοντα φάλαγγας,\nαἶψʼ ἐπὶ Τυδεΐδῃ ἐτιταίνετο καμπύλα τόξα,\nκαὶ βάλʼ ἐπαΐσσοντα τυχὼν κατὰ δεξιὸν ὦμον\nθώρηκος γύαλον· διὰ δʼ ἔπτατο πικρὸς ὀϊστός,\nἀντικρὺ δὲ διέσχε, παλάσσετο δʼ αἵματι θώρηξ.\nτῷ δʼ ἐπὶ μακρὸν ἄϋσε Λυκάονος ἀγλαὸς υἱός·\nὄρνυσθε Τρῶες μεγάθυμοι κέντορες ἵππων·\nβέβληται γὰρ ἄριστος Ἀχαιῶν, οὐδέ ἕ φημι\nδήθʼ ἀνσχήσεσθαι κρατερὸν βέλος, εἰ ἐτεόν με\nὦρσεν ἄναξ Διὸς υἱὸς ἀπορνύμενον Λυκίηθεν.\nὣς ἔφατʼ εὐχόμενος· τὸν δʼ οὐ βέλος ὠκὺ δάμασσεν,\nἀλλʼ ἀναχωρήσας πρόσθʼ ἵπποιιν καὶ ὄχεσφιν\nἔστη, καὶ Σθένελον προσέφη Καπανήϊον υἱόν·\nὄρσο πέπον Καπανηϊάδη, καταβήσεο δίφρου,\nὄφρά μοι ἐξ ὤμοιο ἐρύσσῃς πικρὸν ὀϊστόν.\nὣς ἄρʼ ἔφη, Σθένελος δὲ καθʼ ἵππων ἆλτο χαμᾶζε,\nπὰρ δὲ στὰς βέλος ὠκὺ διαμπερὲς ἐξέρυσʼ ὤμου·\nαἷμα δʼ ἀνηκόντιζε διὰ στρεπτοῖο χιτῶνος.\nδὴ τότʼ ἔπειτʼ ἠρᾶτο βοὴν ἀγαθὸς Διομήδης·\nκλῦθί μευ αἰγιόχοιο Διὸς τέκος Ἀτρυτώνη,\nεἴ ποτέ μοι καὶ πατρὶ φίλα φρονέουσα παρέστης\nδηΐῳ ἐν πολέμῳ, νῦν αὖτʼ ἐμὲ φῖλαι Ἀθήνη·\nδὸς δέ τέ μʼ ἄνδρα ἑλεῖν καὶ ἐς ὁρμὴν ἔγχεος ἐλθεῖν\nὅς μʼ ἔβαλε φθάμενος καὶ ἐπεύχεται, οὐδέ μέ φησι\nδηρὸν ἔτʼ ὄψεσθαι λαμπρὸν φάος ἠελίοιο.\nὣς ἔφατʼ εὐχόμενος· τοῦ δʼ ἔκλυε Παλλὰς Ἀθήνη,\nγυῖα δʼ ἔθηκεν ἐλαφρά, πόδας καὶ χεῖρας ὕπερθεν·\nἀγχοῦ δʼ ἱσταμένη ἔπεα πτερόεντα προσηύδα·\nθαρσῶν νῦν Διόμηδες ἐπὶ Τρώεσσι μάχεσθαι·\nἐν γάρ τοι στήθεσσι μένος πατρώϊον ἧκα\nἄτρομον, οἷον ἔχεσκε σακέσπαλος ἱππότα Τυδεύς·\nἀχλὺν δʼ αὖ τοι ἀπʼ ὀφθαλμῶν ἕλον ἣ πρὶν ἐπῆεν,\nὄφρʼ εὖ γιγνώσκῃς ἠμὲν θεὸν ἠδὲ καὶ ἄνδρα.\nτὼ νῦν αἴ κε θεὸς πειρώμενος ἐνθάδʼ ἵκηται\nμή τι σύ γʼ ἀθανάτοισι θεοῖς ἀντικρὺ μάχεσθαι\nτοῖς ἄλλοις· ἀτὰρ εἴ κε Διὸς θυγάτηρ Ἀφροδίτη\nἔλθῃσʼ ἐς πόλεμον, τήν γʼ οὐτάμεν ὀξέϊ χαλκῷ.\nἣ μὲν ἄρʼ ὣς εἰποῦσʼ ἀπέβη γλαυκῶπις Ἀθήνη,\nΤυδεΐδης δʼ ἐξαῦτις ἰὼν προμάχοισιν ἐμίχθη\nκαὶ πρίν περ θυμῷ μεμαὼς Τρώεσσι μάχεσθαι·\nδὴ τότε μιν τρὶς τόσσον ἕλεν μένος ὥς τε λέοντα\nὅν ῥά τε ποιμὴν ἀγρῷ ἐπʼ εἰροπόκοις ὀΐεσσι\nχραύσῃ μέν τʼ αὐλῆς ὑπεράλμενον οὐδὲ δαμάσσῃ·\nτοῦ μέν τε σθένος ὦρσεν, ἔπειτα δέ τʼ οὐ προσαμύνει,\nἀλλὰ κατὰ σταθμοὺς δύεται, τὰ δʼ ἐρῆμα φοβεῖται·\nαἳ μέν τʼ ἀγχιστῖναι ἐπʼ ἀλλήλῃσι κέχυνται,\nαὐτὰρ ὃ ἐμμεμαὼς βαθέης ἐξάλλεται αὐλῆς·\nὣς μεμαὼς Τρώεσσι μίγη κρατερὸς Διομήδης.\nἔνθʼ ἕλεν Ἀστύνοον καὶ Ὑπείρονα ποιμένα λαῶν,\nτὸν μὲν ὑπὲρ μαζοῖο βαλὼν χαλκήρεϊ δουρί,\nτὸν δʼ ἕτερον ξίφεϊ μεγάλῳ κληῗδα παρʼ ὦμον\nπλῆξʼ, ἀπὸ δʼ αὐχένος ὦμον ἐέργαθεν ἠδʼ ἀπὸ νώτου.\nτοὺς μὲν ἔασʼ, ὃ δʼ Ἄβαντα μετῴχετο καὶ Πολύειδον\nυἱέας Εὐρυδάμαντος ὀνειροπόλοιο γέροντος·\nτοῖς οὐκ ἐρχομένοις ὃ γέρων ἐκρίνατʼ ὀνείρους,\nἀλλά σφεας κρατερὸς Διομήδης ἐξενάριξε·\nβῆ δὲ μετὰ Ξάνθόν τε Θόωνά τε Φαίνοπος υἷε\nἄμφω τηλυγέτω· ὃ δὲ τείρετο γήραϊ λυγρῷ,\nυἱὸν δʼ οὐ τέκετʼ ἄλλον ἐπὶ κτεάτεσσι λιπέσθαι.\nἔνθʼ ὅ γε τοὺς ἐνάριζε, φίλον δʼ ἐξαίνυτο θυμὸν\nἀμφοτέρω, πατέρι δὲ γόον καὶ κήδεα λυγρὰ\nλεῖπʼ, ἐπεὶ οὐ ζώοντε μάχης ἐκνοστήσαντε\nδέξατο· χηρωσταὶ δὲ διὰ κτῆσιν δατέοντο.\nἔνθʼ υἷας Πριάμοιο δύω λάβε Δαρδανίδαο\nεἰν ἑνὶ δίφρῳ ἐόντας Ἐχέμμονά τε Χρομίον τε.\nὡς δὲ λέων ἐν βουσὶ θορὼν ἐξ αὐχένα ἄξῃ\nπόρτιος ἠὲ βοὸς ξύλοχον κάτα βοσκομενάων,\nὣς τοὺς ἀμφοτέρους ἐξ ἵππων Τυδέος υἱὸς\nβῆσε κακῶς ἀέκοντας, ἔπειτα δὲ τεύχεʼ ἐσύλα·\nἵππους δʼ οἷς ἑτάροισι δίδου μετὰ νῆας ἐλαύνειν.\nτὸν δʼ ἴδεν Αἰνείας ἀλαπάζοντα στίχας ἀνδρῶν,\nβῆ δʼ ἴμεν ἄν τε μάχην καὶ ἀνὰ κλόνον ἐγχειάων\nΠάνδαρον ἀντίθεον διζήμενος εἴ που ἐφεύροι·\nεὗρε Λυκάονος υἱὸν ἀμύμονά τε κρατερόν τε,\nστῆ δὲ πρόσθʼ αὐτοῖο ἔπος τέ μιν ἀντίον ηὔδα·\nΠάνδαρε ποῦ τοι τόξον ἰδὲ πτερόεντες ὀϊστοὶ\nκαὶ κλέος; ᾧ οὔ τίς τοι ἐρίζεται ἐνθάδε γʼ ἀνήρ,\nοὐδέ τις ἐν Λυκίῃ σέο γʼ εὔχεται εἶναι ἀμείνων.\nἀλλʼ ἄγε τῷδʼ ἔφες ἀνδρὶ βέλος Διὶ χεῖρας ἀνασχὼν\nὅς τις ὅδε κρατέει καὶ δὴ κακὰ πολλὰ ἔοργε\nΤρῶας, ἐπεὶ πολλῶν τε καὶ ἐσθλῶν γούνατʼ ἔλυσεν·\nεἰ μή τις θεός ἐστι κοτεσσάμενος Τρώεσσιν\nἱρῶν μηνίσας· χαλεπὴ δὲ θεοῦ ἔπι μῆνις.\nτὸν δʼ αὖτε προσέειπε Λυκάονος ἀγλαὸς υἱός·\nΑἰνεία Τρώων βουληφόρε χαλκοχιτώνων\nΤυδεΐδῃ μιν ἔγωγε δαΐφρονι πάντα ἐΐσκω,\nἀσπίδι γιγνώσκων αὐλώπιδί τε τρυφαλείῃ,\nἵππους τʼ εἰσορόων· σάφα δʼ οὐκ οἶδʼ εἰ θεός ἐστιν.\nεἰ δʼ ὅ γʼ ἀνὴρ ὅν φημι δαΐφρων Τυδέος υἱὸς\nοὐχ ὅ γʼ ἄνευθε θεοῦ τάδε μαίνεται, ἀλλά τις ἄγχι\nἕστηκʼ ἀθανάτων νεφέλῃ εἰλυμένος ὤμους,\nὃς τούτου βέλος ὠκὺ κιχήμενον ἔτραπεν ἄλλῃ.\nἤδη γάρ οἱ ἐφῆκα βέλος, καί μιν βάλον ὦμον\nδεξιὸν ἀντικρὺ διὰ θώρηκος γυάλοιο·\nκαί μιν ἔγωγʼ ἐφάμην Ἀϊδωνῆϊ προϊάψειν,\nἔμπης δʼ οὐκ ἐδάμασσα· θεός νύ τίς ἐστι κοτήεις.\nἵπποι δʼ οὐ παρέασι καὶ ἅρματα τῶν κʼ ἐπιβαίην·\nἀλλά που ἐν μεγάροισι Λυκάονος ἕνδεκα δίφροι\nκαλοὶ πρωτοπαγεῖς νεοτευχέες· ἀμφὶ δὲ πέπλοι\nπέπτανται· παρὰ δέ σφιν ἑκάστῳ δίζυγες ἵπποι\nἑστᾶσι κρῖ λευκὸν ἐρεπτόμενοι καὶ ὀλύρας.\nἦ μέν μοι μάλα πολλὰ γέρων αἰχμητὰ Λυκάων\nἐρχομένῳ ἐπέτελλε δόμοις ἔνι ποιητοῖσιν·\nἵπποισίν μʼ ἐκέλευε καὶ ἅρμασιν ἐμβεβαῶτα\nἀρχεύειν Τρώεσσι κατὰ κρατερὰς ὑσμίνας·\nἀλλʼ ἐγὼ οὐ πιθόμην· ἦ τʼ ἂν πολὺ κέρδιον ἦεν·\nἵππων φειδόμενος, μή μοι δευοίατο φορβῆς\nἀνδρῶν εἰλομένων εἰωθότες ἔδμεναι ἄδην.\nὣς λίπον, αὐτὰρ πεζὸς ἐς Ἴλιον εἰλήλουθα\nτόξοισιν πίσυνος· τὰ δέ μʼ οὐκ ἄρʼ ἔμελλον ὀνήσειν.\nἤδη γὰρ δοιοῖσιν ἀριστήεσσιν ἐφῆκα\nΤυδεΐδῃ τε καὶ Ἀτρεΐδῃ, ἐκ δʼ ἀμφοτέροιιν\nἀτρεκὲς αἷμʼ ἔσσευα βαλών, ἤγειρα δὲ μᾶλλον.\nτώ ῥα κακῇ αἴσῃ ἀπὸ πασσάλου ἀγκύλα τόξα\nἤματι τῷ ἑλόμην ὅτε Ἴλιον εἰς ἐρατεινὴν\nἡγεόμην Τρώεσσι φέρων χάριν Ἕκτορι δίῳ.\nεἰ δέ κε νοστήσω καὶ ἐσόψομαι ὀφθαλμοῖσι\nπατρίδʼ ἐμὴν ἄλοχόν τε καὶ ὑψερεφὲς μέγα δῶμα,\nαὐτίκʼ ἔπειτʼ ἀπʼ ἐμεῖο κάρη τάμοι ἀλλότριος φὼς\nεἰ μὴ ἐγὼ τάδε τόξα φαεινῷ ἐν πυρὶ θείην\nχερσὶ διακλάσσας· ἀνεμώλια γάρ μοι ὀπηδεῖ.\nτὸν δʼ αὖτʼ Αἰνείας Τρώων ἀγὸς ἀντίον ηὔδα·\nμὴ δʼ οὕτως ἀγόρευε· πάρος δʼ οὐκ ἔσσεται ἄλλως,\nπρίν γʼ ἐπὶ νὼ τῷδʼ ἀνδρὶ σὺν ἵπποισιν καὶ ὄχεσφιν\nἀντιβίην ἐλθόντε σὺν ἔντεσι πειρηθῆναι.\nἀλλʼ ἄγʼ ἐμῶν ὀχέων ἐπιβήσεο, ὄφρα ἴδηαι\nοἷοι Τρώϊοι ἵπποι ἐπιστάμενοι πεδίοιο\nκραιπνὰ μάλʼ ἔνθα καὶ ἔνθα διωκέμεν ἠδὲ φέβεσθαι·\nτὼ καὶ νῶϊ πόλιν δὲ σαώσετον, εἴ περ ἂν αὖτε\nΖεὺς ἐπὶ Τυδεΐδῃ Διομήδεϊ κῦδος ὀρέξῃ.\nἀλλʼ ἄγε νῦν μάστιγα καὶ ἡνία σιγαλόεντα\nδέξαι, ἐγὼ δʼ ἵππων ἀποβήσομαι ὄφρα μάχωμαι·\nἠὲ σὺ τόνδε δέδεξο, μελήσουσιν δʼ ἐμοὶ ἵπποι.\nτὸν δʼ αὖτε προσέειπε Λυκάονος ἀγλαὸς υἱός·\nΑἰνεία σὺ μὲν αὐτὸς ἔχʼ ἡνία καὶ τεὼ ἵππω·\nμᾶλλον ὑφʼ ἡνιόχῳ εἰωθότι καμπύλον ἅρμα\nοἴσετον, εἴ περ ἂν αὖτε φεβώμεθα Τυδέος υἱόν·\nμὴ τὼ μὲν δείσαντε ματήσετον, οὐδʼ ἐθέλητον\nἐκφερέμεν πολέμοιο τεὸν φθόγγον ποθέοντε,\nνῶϊ δʼ ἐπαΐξας μεγαθύμου Τυδέος υἱὸς\nαὐτώ τε κτείνῃ καὶ ἐλάσσῃ μώνυχας ἵππους.\nἀλλὰ σύ γʼ αὐτὸς ἔλαυνε τέʼ ἅρματα καὶ τεὼ ἵππω,\nτὸν δὲ δʼ ἐγὼν ἐπιόντα δεδέξομαι ὀξέϊ δουρί.\nὣς ἄρα φωνήσαντες ἐς ἅρματα ποικίλα βάντες\nἐμμεμαῶτʼ ἐπὶ Τυδεΐδῃ ἔχον ὠκέας ἵππους.\nτοὺς δὲ ἴδε Σθένελος Καπανήϊος ἀγλαὸς υἱός,\nαἶψα δὲ Τυδεΐδην ἔπεα πτερόεντα προσηύδα·\nΤυδεΐδη Διόμηδες ἐμῷ κεχαρισμένε θυμῷ,\nἄνδρʼ ὁρόω κρατερὼ ἐπὶ σοὶ μεμαῶτε μάχεσθαι\nἶνʼ ἀπέλεθρον ἔχοντας· ὃ μὲν τόξων ἐῢ εἰδὼς\nΠάνδαρος, υἱὸς δʼ αὖτε Λυκάονος εὔχεται εἶναι·\nΑἰνείας δʼ υἱὸς μὲν ἀμύμονος Ἀγχίσαο\nεὔχεται ἐκγεγάμεν, μήτηρ δέ οἵ ἐστʼ Ἀφροδίτη.\nἀλλʼ ἄγε δὴ χαζώμεθʼ ἐφʼ ἵππων, μηδέ μοι οὕτω\nθῦνε διὰ προμάχων, μή πως φίλον ἦτορ ὀλέσσῃς.\nτὸν δʼ ἄρʼ ὑπόδρα ἰδὼν προσέφη κρατερὸς Διομήδης·\nμή τι φόβον δʼ ἀγόρευʼ, ἐπεὶ οὐδὲ σὲ πεισέμεν οἴω.\nοὐ γάρ μοι γενναῖον ἀλυσκάζοντι μάχεσθαι\nοὐδὲ καταπτώσσειν· ἔτι μοι μένος ἔμπεδόν ἐστιν·\nὀκνείω δʼ ἵππων ἐπιβαινέμεν, ἀλλὰ καὶ αὔτως\nἀντίον εἶμʼ αὐτῶν· τρεῖν μʼ οὐκ ἐᾷ Παλλὰς Ἀθήνη.\nτούτω δʼ οὐ πάλιν αὖτις ἀποίσετον ὠκέες ἵπποι\nἄμφω ἀφʼ ἡμείων, εἴ γʼ οὖν ἕτερός γε φύγῃσιν.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nαἴ κέν μοι πολύβουλος Ἀθήνη κῦδος ὀρέξῃ\nἀμφοτέρω κτεῖναι, σὺ δὲ τούσδε μὲν ὠκέας ἵππους\nαὐτοῦ ἐρυκακέειν ἐξ ἄντυγος ἡνία τείνας,\nΑἰνείαο δʼ ἐπαΐξαι μεμνημένος ἵππων,\nἐκ δʼ ἐλάσαι Τρώων μετʼ ἐϋκνήμιδας Ἀχαιούς.\nτῆς γάρ τοι γενεῆς ἧς Τρωΐ περ εὐρύοπα Ζεὺς\nδῶχʼ υἷος ποινὴν Γανυμήδεος, οὕνεκʼ ἄριστοι\nἵππων ὅσσοι ἔασιν ὑπʼ ἠῶ τʼ ἠέλιόν τε,\nτῆς γενεῆς ἔκλεψεν ἄναξ ἀνδρῶν Ἀγχίσης\nλάθρῃ Λαομέδοντος ὑποσχὼν θήλεας ἵππους·\nτῶν οἱ ἓξ ἐγένοντο ἐνὶ μεγάροισι γενέθλη.\nτοὺς μὲν τέσσαρας αὐτὸς ἔχων ἀτίταλλʼ ἐπὶ φάτνῃ,\nτὼ δὲ δύʼ Αἰνείᾳ δῶκεν μήστωρε φόβοιο.\nεἰ τούτω κε λάβοιμεν, ἀροίμεθά κε κλέος ἐσθλόν.\nὣς οἳ μὲν τοιαῦτα πρὸς ἀλλήλους ἀγόρευον,\nτὼ δὲ τάχʼ ἐγγύθεν ἦλθον ἐλαύνοντʼ ὠκέας ἵππους.\nτὸν πρότερος προσέειπε Λυκάονος ἀγλαὸς υἱός·\nκαρτερόθυμε δαΐφρον ἀγαυοῦ Τυδέος υἱὲ\nἦ μάλα σʼ οὐ βέλος ὠκὺ δαμάσσατο πικρὸς ὀϊστός·\nνῦν αὖτʼ ἐγχείῃ πειρήσομαι αἴ κε τύχωμι.\nἦ ῥα καὶ ἀμπεπαλὼν προΐει δολιχόσκιον ἔγχος\nκαὶ βάλε Τυδεΐδαο κατʼ ἀσπίδα· τῆς δὲ διὰ πρὸ\nαἰχμὴ χαλκείη πταμένη θώρηκι πελάσθη·\nτῷ δʼ ἐπὶ μακρὸν ἄϋσε Λυκάονος ἀγλαὸς υἱός·\nβέβληαι κενεῶνα διαμπερές, οὐδέ σʼ ὀΐω\nδηρὸν ἔτʼ ἀνσχήσεσθαι· ἐμοὶ δὲ μέγʼ εὖχος ἔδωκας.\nτὸν δʼ οὐ ταρβήσας προσέφη κρατερὸς Διομήδης·\nἤμβροτες οὐδʼ ἔτυχες· ἀτὰρ οὐ μὲν σφῶΐ γʼ ὀΐω\nπρίν γʼ ἀποπαύσεσθαι πρίν γʼ ἢ ἕτερόν γε πεσόντα\nαἵματος ἆσαι Ἄρηα, ταλαύρινον πολεμιστήν.\nὣς φάμενος προέηκε· βέλος δʼ ἴθυνεν Ἀθήνη\nῥῖνα παρʼ ὀφθαλμόν, λευκοὺς δʼ ἐπέρησεν ὀδόντας.\nτοῦ δʼ ἀπὸ μὲν γλῶσσαν πρυμνὴν τάμε χαλκὸς ἀτειρής,\nαἰχμὴ δʼ ἐξελύθη παρὰ νείατον ἀνθερεῶνα·\nἤριπε δʼ ἐξ ὀχέων, ἀράβησε δὲ τεύχεʼ ἐπʼ αὐτῷ\nαἰόλα παμφανόωντα, παρέτρεσσαν δέ οἱ ἵπποι\nὠκύποδες· τοῦ δʼ αὖθι λύθη ψυχή τε μένος τε.\nΑἰνείας δʼ ἀπόρουσε σὺν ἀσπίδι δουρί τε μακρῷ\nδείσας μή πώς οἱ ἐρυσαίατο νεκρὸν Ἀχαιοί.\nἀμφὶ δʼ ἄρʼ αὐτῷ βαῖνε λέων ὣς ἀλκὶ πεποιθώς,\nπρόσθε δέ οἱ δόρυ τʼ ἔσχε καὶ ἀσπίδα πάντοσʼ ἐΐσην,\nτὸν κτάμεναι μεμαὼς ὅς τις τοῦ γʼ ἀντίος ἔλθοι\nσμερδαλέα ἰάχων· ὃ δὲ χερμάδιον λάβε χειρὶ\nΤυδεΐδης μέγα ἔργον ὃ οὐ δύο γʼ ἄνδρε φέροιεν,\nοἷοι νῦν βροτοί εἰσʼ· ὃ δέ μιν ῥέα πάλλε καὶ οἶος.\nτῷ βάλεν Αἰνείαο κατʼ ἰσχίον ἔνθά τε μηρὸς\nἰσχίῳ ἐνστρέφεται, κοτύλην δέ τέ μιν καλέουσι·\nθλάσσε δέ οἱ κοτύλην, πρὸς δʼ ἄμφω ῥῆξε τένοντε·\nὦσε δʼ ἀπὸ ῥινὸν τρηχὺς λίθος· αὐτὰρ ὅ γʼ ἥρως\nἔστη γνὺξ ἐριπὼν καὶ ἐρείσατο χειρὶ παχείῃ\nγαίης· ἀμφὶ δὲ ὄσσε κελαινὴ νὺξ ἐκάλυψε.\nκαί νύ κεν ἔνθʼ ἀπόλοιτο ἄναξ ἀνδρῶν Αἰνείας,\nεἰ μὴ ἄρʼ ὀξὺ νόησε Διὸς θυγάτηρ Ἀφροδίτη\nμήτηρ, ἥ μιν ὑπʼ Ἀγχίσῃ τέκε βουκολέοντι·\nἀμφὶ δʼ ἑὸν φίλον υἱὸν ἐχεύατο πήχεε λευκώ,\nπρόσθε δέ οἱ πέπλοιο φαεινοῦ πτύγμα κάλυψεν\nἕρκος ἔμεν βελέων, μή τις Δαναῶν ταχυπώλων\nχαλκὸν ἐνὶ στήθεσσι βαλὼν ἐκ θυμὸν ἕλοιτο.\nἣ μὲν ἑὸν φίλον υἱὸν ὑπεξέφερεν πολέμοιο·\nοὐδʼ υἱὸς Καπανῆος ἐλήθετο συνθεσιάων\nτάων ἃς ἐπέτελλε βοὴν ἀγαθὸς Διομήδης,\nἀλλʼ ὅ γε τοὺς μὲν ἑοὺς ἠρύκακε μώνυχας ἵππους\nνόσφιν ἀπὸ φλοίσβου ἐξ ἄντυγος ἡνία τείνας,\nΑἰνείαο δʼ ἐπαΐξας καλλίτριχας ἵππους\nἐξέλασε Τρώων μετʼ ἐϋκνήμιδας Ἀχαιούς.\nδῶκε δὲ Δηϊπύλῳ ἑτάρῳ φίλῳ, ὃν περὶ πάσης\nτῖεν ὁμηλικίης ὅτι οἱ φρεσὶν ἄρτια ᾔδη,\nνηυσὶν ἔπι γλαφυρῇσιν ἐλαυνέμεν· αὐτὰρ ὅ γʼ ἥρως\nὧν ἵππων ἐπιβὰς ἔλαβʼ ἡνία σιγαλόεντα,\nαἶψα δὲ Τυδεΐδην μέθεπε κρατερώνυχας ἵππους\nἐμμεμαώς· ὃ δὲ Κύπριν ἐπῴχετο νηλέϊ χαλκῷ\nγιγνώσκων ὅ τʼ ἄναλκις ἔην θεός, οὐδὲ θεάων\nτάων αἵ τʼ ἀνδρῶν πόλεμον κάτα κοιρανέουσιν,\nοὔτʼ ἄρʼ Ἀθηναίη οὔτε πτολίπορθος Ἐνυώ.\nἀλλʼ ὅτε δή ῥʼ ἐκίχανε πολὺν καθʼ ὅμιλον ὀπάζων,\nἔνθʼ ἐπορεξάμενος μεγαθύμου Τυδέος υἱὸς\nἄκρην οὔτασε χεῖρα μετάλμενος ὀξέϊ δουρὶ\nἀβληχρήν· εἶθαρ δὲ δόρυ χροὸς ἀντετόρησεν\nἀμβροσίου διὰ πέπλου, ὅν οἱ Χάριτες κάμον αὐταί,\nπρυμνὸν ὕπερ θέναρος· ῥέε δʼ ἄμβροτον αἷμα θεοῖο\nἰχώρ, οἷός πέρ τε ῥέει μακάρεσσι θεοῖσιν·\nοὐ γὰρ σῖτον ἔδουσʼ, οὐ πίνουσʼ αἴθοπα οἶνον,\nτοὔνεκʼ ἀναίμονές εἰσι καὶ ἀθάνατοι καλέονται.\nἣ δὲ μέγα ἰάχουσα ἀπὸ ἕο κάββαλεν υἱόν·\nκαὶ τὸν μὲν μετὰ χερσὶν ἐρύσατο Φοῖβος Ἀπόλλων\nκυανέῃ νεφέλῃ, μή τις Δαναῶν ταχυπώλων\nχαλκὸν ἐνὶ στήθεσσι βαλὼν ἐκ θυμὸν ἕλοιτο·\nτῇ δʼ ἐπὶ μακρὸν ἄϋσε βοὴν ἀγαθὸς Διομήδης·\nεἶκε Διὸς θύγατερ πολέμου καὶ δηϊοτῆτος·\nἦ οὐχ ἅλις ὅττι γυναῖκας ἀνάλκιδας ἠπεροπεύεις;\nεἰ δὲ σύ γʼ ἐς πόλεμον πωλήσεαι, ἦ τέ σʼ ὀΐω\nῥιγήσειν πόλεμόν γε καὶ εἴ χʼ ἑτέρωθι πύθηαι.\nὣς ἔφαθʼ, ἣ δʼ ἀλύουσʼ ἀπεβήσετο, τείρετο δʼ αἰνῶς·\nτὴν μὲν ἄρʼ Ἶρις ἑλοῦσα ποδήνεμος ἔξαγʼ ὁμίλου\nἀχθομένην ὀδύνῃσι, μελαίνετο δὲ χρόα καλόν.\nεὗρεν ἔπειτα μάχης ἐπʼ ἀριστερὰ θοῦρον Ἄρηα\nἥμενον· ἠέρι δʼ ἔγχος ἐκέκλιτο καὶ ταχέʼ ἵππω·\nἣ δὲ γνὺξ ἐριποῦσα κασιγνήτοιο φίλοιο\nπολλὰ λισσομένη χρυσάμπυκας ᾔτεεν ἵππους·\nφίλε κασίγνητε κόμισαί τέ με δός τέ μοι ἵππους,\nὄφρʼ ἐς Ὄλυμπον ἵκωμαι ἵνʼ ἀθανάτων ἕδος ἐστί.\nλίην ἄχθομαι ἕλκος ὅ με βροτὸς οὔτασεν ἀνὴρ\nΤυδεΐδης, ὃς νῦν γε καὶ ἂν Διὶ πατρὶ μάχοιτο.\nὣς φάτο, τῇ δʼ ἄρʼ Ἄρης δῶκε χρυσάμπυκας ἵππους·\nἣ δʼ ἐς δίφρον ἔβαινεν ἀκηχεμένη φίλον ἦτορ,\nπὰρ δέ οἱ Ἶρις ἔβαινε καὶ ἡνία λάζετο χερσί,\nμάστιξεν δʼ ἐλάαν, τὼ δʼ οὐκ ἀέκοντε πετέσθην.\nαἶψα δʼ ἔπειθʼ ἵκοντο θεῶν ἕδος αἰπὺν Ὄλυμπον·\nἔνθʼ ἵππους ἔστησε ποδήνεμος ὠκέα Ἶρις\nλύσασʼ ἐξ ὀχέων, παρὰ δʼ ἀμβρόσιον βάλεν εἶδαρ·\nἣ δʼ ἐν γούνασι πῖπτε Διώνης δῖʼ Ἀφροδίτη\nμητρὸς ἑῆς· ἣ δʼ ἀγκὰς ἐλάζετο θυγατέρα ἥν,\nχειρί τέ μιν κατέρεξεν ἔπος τʼ ἔφατʼ ἐκ τʼ ὀνόμαζε·\nτίς νύ σε τοιάδʼ ἔρεξε φίλον τέκος Οὐρανιώνων\nμαψιδίως, ὡς εἴ τι κακὸν ῥέζουσαν ἐνωπῇ;\nτὴν δʼ ἠμείβετʼ ἔπειτα φιλομμειδὴς Ἀφροδίτη·\nοὖτά με Τυδέος υἱὸς ὑπέρθυμος Διομήδης,\nοὕνεκʼ ἐγὼ φίλον υἱὸν ὑπεξέφερον πολέμοιο\nΑἰνείαν, ὃς ἐμοὶ πάντων πολὺ φίλτατός ἐστιν.\nοὐ γὰρ ἔτι Τρώων καὶ Ἀχαιῶν φύλοπις αἰνή,\nἀλλʼ ἤδη Δαναοί γε καὶ ἀθανάτοισι μάχονται.\nτὴν δʼ ἠμείβετʼ ἔπειτα Διώνη, δῖα θεάων·\nτέτλαθι τέκνον ἐμόν, καὶ ἀνάσχεο κηδομένη περ·\nπολλοὶ γὰρ δὴ τλῆμεν Ὀλύμπια δώματʼ ἔχοντες\nἐξ ἀνδρῶν χαλέπʼ ἄλγεʼ ἐπʼ ἀλλήλοισι τιθέντες.\nτλῆ μὲν Ἄρης ὅτε μιν Ὦτος κρατερός τʼ Ἐφιάλτης\nπαῖδες Ἀλωῆος, δῆσαν κρατερῷ ἐνὶ δεσμῷ·\nχαλκέῳ δʼ ἐν κεράμῳ δέδετο τρισκαίδεκα μῆνας·\nκαί νύ κεν ἔνθʼ ἀπόλοιτο Ἄρης ἆτος πολέμοιο,\nεἰ μὴ μητρυιὴ περικαλλὴς Ἠερίβοια\nἙρμέᾳ ἐξήγγειλεν· ὃ δʼ ἐξέκλεψεν Ἄρηα\nἤδη τειρόμενον, χαλεπὸς δέ ἑ δεσμὸς ἐδάμνα.\nτλῆ δʼ Ἥρη, ὅτε μιν κρατερὸς πάϊς Ἀμφιτρύωνος\nδεξιτερὸν κατὰ μαζὸν ὀϊστῷ τριγλώχινι\nβεβλήκει· τότε καί μιν ἀνήκεστον λάβεν ἄλγος.\nτλῆ δʼ Ἀΐδης ἐν τοῖσι πελώριος ὠκὺν ὀϊστόν,\nεὖτέ μιν ωὐτὸς ἀνὴρ υἱὸς Διὸς αἰγιόχοιο\nἐν Πύλῳ ἐν νεκύεσσι βαλὼν ὀδύνῃσιν ἔδωκεν·\nαὐτὰρ ὃ βῆ πρὸς δῶμα Διὸς καὶ μακρὸν Ὄλυμπον\nκῆρ ἀχέων ὀδύνῃσι πεπαρμένος· αὐτὰρ ὀϊστὸς\nὤμῳ ἔνι στιβαρῷ ἠλήλατο, κῆδε δὲ θυμόν.\nτῷ δʼ ἐπὶ Παιήων ὀδυνήφατα φάρμακα πάσσων\nἠκέσατʼ· οὐ μὲν γάρ τι καταθνητός γε τέτυκτο.\nσχέτλιος ὀβριμοεργὸς ὃς οὐκ ὄθετʼ αἴσυλα ῥέζων,\nὃς τόξοισιν ἔκηδε θεοὺς οἳ Ὄλυμπον ἔχουσι.\nσοὶ δʼ ἐπὶ τοῦτον ἀνῆκε θεὰ γλαυκῶπις Ἀθήνη·\nνήπιος, οὐδὲ τὸ οἶδε κατὰ φρένα Τυδέος υἱὸς\nὅττι μάλʼ οὐ δηναιὸς ὃς ἀθανάτοισι μάχηται,\nοὐδέ τί μιν παῖδες ποτὶ γούνασι παππάζουσιν\nἐλθόντʼ ἐκ πολέμοιο καὶ αἰνῆς δηϊοτῆτος.\nτὼ νῦν Τυδεΐδης, εἰ καὶ μάλα καρτερός ἐστι,\nφραζέσθω μή τίς οἱ ἀμείνων σεῖο μάχηται,\nμὴ δὴν Αἰγιάλεια περίφρων Ἀδρηστίνη\nἐξ ὕπνου γοόωσα φίλους οἰκῆας ἐγείρῃ\nκουρίδιον ποθέουσα πόσιν τὸν ἄριστον Ἀχαιῶν\nἰφθίμη ἄλοχος Διομήδεος ἱπποδάμοιο.\nἦ ῥα καὶ ἀμφοτέρῃσιν ἀπʼ ἰχῶ χειρὸς ὀμόργνυ·\nἄλθετο χείρ, ὀδύναι δὲ κατηπιόωντο βαρεῖαι.\nαἳ δʼ αὖτʼ εἰσορόωσαι Ἀθηναίη τε καὶ Ἥρη\nκερτομίοις ἐπέεσσι Δία Κρονίδην ἐρέθιζον.\nτοῖσι δὲ μύθων ἦρχε θεὰ γλαυκῶπις Ἀθήνη·\nΖεῦ πάτερ ἦ ῥά τί μοι κεχολώσεαι ὅττι κεν εἴπω;\nἦ μάλα δή τινα Κύπρις Ἀχαιϊάδων ἀνιεῖσα\nΤρωσὶν ἅμα σπέσθαι, τοὺς νῦν ἔκπαγλα φίλησε,\nτῶν τινα καρρέζουσα Ἀχαιϊάδων ἐϋπέπλων\nπρὸς χρυσῇ περόνῃ καταμύξατο χεῖρα ἀραιήν.\nὣς φάτο, μείδησεν δὲ πατὴρ ἀνδρῶν τε θεῶν τε,\nκαί ῥα καλεσσάμενος προσέφη χρυσῆν Ἀφροδίτην·\nοὔ τοι τέκνον ἐμὸν δέδοται πολεμήϊα ἔργα,\nἀλλὰ σύ γʼ ἱμερόεντα μετέρχεο ἔργα γάμοιο,\nταῦτα δʼ Ἄρηϊ θοῷ καὶ Ἀθήνῃ πάντα μελήσει.\nὣς οἳ μὲν τοιαῦτα πρὸς ἀλλήλους ἀγόρευον,\nΑἰνείᾳ δʼ ἐπόρουσε βοὴν ἀγαθὸς Διομήδης,\nγιγνώσκων ὅ οἱ αὐτὸς ὑπείρεχε χεῖρας Ἀπόλλων·\nἀλλʼ ὅ γʼ ἄρʼ οὐδὲ θεὸν μέγαν ἅζετο, ἵετο δʼ αἰεὶ\nΑἰνείαν κτεῖναι καὶ ἀπὸ κλυτὰ τεύχεα δῦσαι.\nτρὶς μὲν ἔπειτʼ ἐπόρουσε κατακτάμεναι μενεαίνων,\nτρὶς δέ οἱ ἐστυφέλιξε φαεινὴν ἀσπίδʼ Ἀπόλλων·\nἀλλʼ ὅτε δὴ τὸ τέταρτον ἐπέσσυτο δαίμονι ἶσος,\nδεινὰ δʼ ὁμοκλήσας προσέφη ἑκάεργος Ἀπόλλων·\nφράζεο Τυδεΐδη καὶ χάζεο, μηδὲ θεοῖσιν\nἶσʼ ἔθελε φρονέειν, ἐπεὶ οὔ ποτε φῦλον ὁμοῖον\nἀθανάτων τε θεῶν χαμαὶ ἐρχομένων τʼ ἀνθρώπων.\nὣς φάτο, Τυδεΐδης δʼ ἀνεχάζετο τυτθὸν ὀπίσσω\nμῆνιν ἀλευάμενος ἑκατηβόλου Ἀπόλλωνος.\nΑἰνείαν δʼ ἀπάτερθεν ὁμίλου θῆκεν Ἀπόλλων\nΠεργάμῳ εἰν ἱερῇ, ὅθι οἱ νηός γε τέτυκτο.\nἤτοι τὸν Λητώ τε καὶ Ἄρτεμις ἰοχέαιρα\nἐν μεγάλῳ ἀδύτῳ ἀκέοντό τε κύδαινόν τε·\nαὐτὰρ ὃ εἴδωλον τεῦξʼ ἀργυρότοξος Ἀπόλλων\nαὐτῷ τʼ Αἰνείᾳ ἴκελον καὶ τεύχεσι τοῖον,\nἀμφὶ δʼ ἄρʼ εἰδώλῳ Τρῶες καὶ δῖοι Ἀχαιοὶ\nδῄουν ἀλλήλων ἀμφὶ στήθεσσι βοείας\nἀσπίδας εὐκύκλους λαισήϊά τε πτερόεντα.\nδὴ τότε θοῦρον Ἄρηα προσηύδα Φοῖβος Ἀπόλλων·\nἎρες Ἄρες βροτολοιγὲ μιαιφόνε τειχεσιπλῆτα,\nοὐκ ἂν δὴ τόνδʼ ἄνδρα μάχης ἐρύσαιο μετελθὼν\nΤυδεΐδην, ὃς νῦν γε καὶ ἂν Διὶ πατρὶ μάχοιτο;\nΚύπριδα μὲν πρῶτα σχεδὸν οὔτασε χεῖρʼ ἐπὶ καρπῷ,\nαὐτὰρ ἔπειτʼ αὐτῷ μοι ἐπέσσυτο δαίμονι ἶσος.\nὣς εἰπὼν αὐτὸς μὲν ἐφέζετο Περγάμῳ ἄκρῃ,\nΤρῳὰς δὲ στίχας οὖλος Ἄρης ὄτρυνε μετελθὼν\nεἰδόμενος Ἀκάμαντι θοῷ ἡγήτορι Θρῃκῶν·\nυἱάσι δὲ Πριάμοιο διοτρεφέεσσι κέλευεν·\nὦ υἱεῖς Πριάμοιο διοτρεφέος βασιλῆος\nἐς τί ἔτι κτείνεσθαι ἐάσετε λαὸν Ἀχαιοῖς;\nἦ εἰς ὅ κεν ἀμφὶ πύλῃς εὖ ποιητῇσι μάχωνται;\nκεῖται ἀνὴρ ὃν ἶσον ἐτίομεν Ἕκτορι δίῳ\nΑἰνείας υἱὸς μεγαλήτορος Ἀγχίσαο·\nἀλλʼ ἄγετʼ ἐκ φλοίσβοιο σαώσομεν ἐσθλὸν ἑταῖρον.\nὣς εἰπὼν ὄτρυνε μένος καὶ θυμὸν ἑκάστου.\nἔνθʼ αὖ Σαρπηδὼν μάλα νείκεσεν Ἕκτορα δῖον·\nἝκτορ πῇ δή τοι μένος οἴχεται ὃ πρὶν ἔχεσκες;\nφῆς που ἄτερ λαῶν πόλιν ἑξέμεν ἠδʼ ἐπικούρων\nοἶος σὺν γαμβροῖσι κασιγνήτοισί τε σοῖσι.\nτῶν νῦν οὔ τινʼ ἐγὼ ἰδέειν δύναμʼ οὐδὲ νοῆσαι,\nἀλλὰ καταπτώσσουσι κύνες ὣς ἀμφὶ λέοντα·\nἡμεῖς δὲ μαχόμεσθʼ οἵ πέρ τʼ ἐπίκουροι ἔνειμεν.\nκαὶ γὰρ ἐγὼν ἐπίκουρος ἐὼν μάλα τηλόθεν ἥκω·\nτηλοῦ γὰρ Λυκίη Ξάνθῳ ἔπι δινήεντι,\nἔνθʼ ἄλοχόν τε φίλην ἔλιπον καὶ νήπιον υἱόν,\nκὰδ δὲ κτήματα πολλά, τὰ ἔλδεται ὅς κʼ ἐπιδευής.\nἀλλὰ καὶ ὧς Λυκίους ὀτρύνω καὶ μέμονʼ αὐτὸς\nἀνδρὶ μαχήσασθαι· ἀτὰρ οὔ τί μοι ἐνθάδε τοῖον\nοἷόν κʼ ἠὲ φέροιεν Ἀχαιοὶ ἤ κεν ἄγοιεν·\nτύνη δʼ ἕστηκας, ἀτὰρ οὐδʼ ἄλλοισι κελεύεις\nλαοῖσιν μενέμεν καὶ ἀμυνέμεναι ὤρεσσι.\nμή πως ὡς ἀψῖσι λίνου ἁλόντε πανάγρου\nἀνδράσι δυσμενέεσσιν ἕλωρ καὶ κύρμα γένησθε·\nοἳ δὲ τάχʼ ἐκπέρσουσʼ εὖ ναιομένην πόλιν ὑμήν.\nσοὶ δὲ χρὴ τάδε πάντα μέλειν νύκτάς τε καὶ ἦμαρ\nἀρχοὺς λισσομένῳ τηλεκλειτῶν ἐπικούρων\nνωλεμέως ἐχέμεν, κρατερὴν δʼ ἀποθέσθαι ἐνιπήν.\nὣς φάτο Σαρπηδών, δάκε δὲ φρένας Ἕκτορι μῦθος·\nαὐτίκα δʼ ἐξ ὀχέων σὺν τεύχεσιν ἆλτο χαμᾶζε,\nπάλλων δʼ ὀξέα δοῦρα κατὰ στρατὸν ᾤχετο πάντῃ\nὀτρύνων μαχέσασθαι, ἔγειρε δὲ φύλοπιν αἰνήν.\nοἳ δʼ ἐλελίχθησαν καὶ ἐναντίοι ἔσταν Ἀχαιῶν·\nἈργεῖοι δʼ ὑπέμειναν ἀολλέες οὐδὲ φόβηθεν.\nὡς δʼ ἄνεμος ἄχνας φορέει ἱερὰς κατʼ ἀλωὰς\nἀνδρῶν λικμώντων, ὅτε τε ξανθὴ Δημήτηρ\nκρίνῃ ἐπειγομένων ἀνέμων καρπόν τε καὶ ἄχνας,\nαἳ δʼ ὑπολευκαίνονται ἀχυρμιαί· ὣς τότʼ Ἀχαιοὶ\nλευκοὶ ὕπερθε γένοντο κονισάλῳ, ὅν ῥα διʼ αὐτῶν\nοὐρανὸν ἐς πολύχαλκον ἐπέπληγον πόδες ἵππων\nἂψ ἐπιμισγομένων· ὑπὸ δʼ ἔστρεφον ἡνιοχῆες.\nοἳ δὲ μένος χειρῶν ἰθὺς φέρον· ἀμφὶ δὲ νύκτα\nθοῦρος Ἄρης ἐκάλυψε μάχῃ Τρώεσσιν ἀρήγων\nπάντοσʼ ἐποιχόμενος· τοῦ δʼ ἐκραίαινεν ἐφετμὰς\nΦοίβου Ἀπόλλωνος χρυσαόρου, ὅς μιν ἀνώγει\nΤρωσὶν θυμὸν ἐγεῖραι, ἐπεὶ ἴδε Παλλάδʼ Ἀθήνην\nοἰχομένην· ἣ γάρ ῥα πέλεν Δαναοῖσιν ἀρηγών.\nαὐτὸς δʼ Αἰνείαν μάλα πίονος ἐξ ἀδύτοιο\nἧκε, καὶ ἐν στήθεσσι μένος βάλε ποιμένι λαῶν.\nΑἰνείας δʼ ἑτάροισι μεθίστατο· τοὶ δὲ χάρησαν,\nὡς εἶδον ζωόν τε καὶ ἀρτεμέα προσιόντα\nκαὶ μένος ἐσθλὸν ἔχοντα· μετάλλησάν γε μὲν οὔ τι.\nοὐ γὰρ ἔα πόνος ἄλλος, ὃν ἀργυρότοξος ἔγειρεν\nἌρης τε βροτολοιγὸς Ἔρις τʼ ἄμοτον μεμαυῖα.\nτοὺς δʼ Αἴαντε δύω καὶ Ὀδυσσεὺς καὶ Διομήδης\nὄτρυνον Δαναοὺς πολεμιζέμεν· οἳ δὲ καὶ αὐτοὶ\nοὔτε βίας Τρώων ὑπεδείδισαν οὔτε ἰωκάς,\nἀλλʼ ἔμενον νεφέλῃσιν ἐοικότες ἅς τε Κρονίων\nνηνεμίης ἔστησεν ἐπʼ ἀκροπόλοισιν ὄρεσσιν\nἀτρέμας, ὄφρʼ εὕδῃσι μένος Βορέαο καὶ ἄλλων\nζαχρειῶν ἀνέμων, οἵ τε νέφεα σκιόεντα\nπνοιῇσιν λιγυρῇσι διασκιδνᾶσιν ἀέντες·\nὣς Δαναοὶ Τρῶας μένον ἔμπεδον οὐδὲ φέβοντο.\nἈτρεΐδης δʼ ἀνʼ ὅμιλον ἐφοίτα πολλὰ κελεύων·\nὦ φίλοι ἀνέρες ἔστε καὶ ἄλκιμον ἦτορ ἕλεσθε,\nἀλλήλους τʼ αἰδεῖσθε κατὰ κρατερὰς ὑσμίνας·\nαἰδομένων ἀνδρῶν πλέονες σόοι ἠὲ πέφανται·\nφευγόντων δʼ οὔτʼ ἂρ κλέος ὄρνυται οὔτε τις ἀλκή.\nἦ καὶ ἀκόντισε δουρὶ θοῶς, βάλε δὲ πρόμον ἄνδρα\nΑἰνείω ἕταρον μεγαθύμου Δηϊκόωντα\nΠεργασίδην, ὃν Τρῶες ὁμῶς Πριάμοιο τέκεσσι\nτῖον, ἐπεὶ θοὸς ἔσκε μετὰ πρώτοισι μάχεσθαι.\nτόν ῥα κατʼ ἀσπίδα δουρὶ βάλε κρείων Ἀγαμέμνων·\nἣ δʼ οὐκ ἔγχος ἔρυτο, διὰ πρὸ δὲ εἴσατο χαλκός,\nνειαίρῃ δʼ ἐν γαστρὶ διὰ ζωστῆρος ἔλασσε·\nδούπησεν δὲ πεσών, ἀράβησε δὲ τεύχεʼ ἐπʼ αὐτῷ.\nἔνθʼ αὖτʼ Αἰνείας Δαναῶν ἕλεν ἄνδρας ἀρίστους\nυἷε Διοκλῆος Κρήθωνά τε Ὀρσίλοχόν τε,\nτῶν ῥα πατὴρ μὲν ἔναιεν ἐϋκτιμένῃ ἐνὶ Φηρῇ\nἀφνειὸς βιότοιο, γένος δʼ ἦν ἐκ ποταμοῖο\nἈλφειοῦ, ὅς τʼ εὐρὺ ῥέει Πυλίων διὰ γαίης,\nὃς τέκετʼ Ὀρτίλοχον πολέεσσʼ ἄνδρεσσιν ἄνακτα·\nὈρτίλοχος δʼ ἄρʼ ἔτικτε Διοκλῆα μεγάθυμον,\nἐκ δὲ Διοκλῆος διδυμάονε παῖδε γενέσθην,\nΚρήθων Ὀρσίλοχός τε μάχης εὖ εἰδότε πάσης.\nτὼ μὲν ἄρʼ ἡβήσαντε μελαινάων ἐπὶ νηῶν\nἼλιον εἰς εὔπωλον ἅμʼ Ἀργείοισιν ἑπέσθην,\nτιμὴν Ἀτρεΐδῃς Ἀγαμέμνονι καὶ Μενελάῳ\nἀρνυμένω· τὼ δʼ αὖθι τέλος θανάτοιο κάλυψεν.\nοἵω τώ γε λέοντε δύω ὄρεος κορυφῇσιν\nἐτραφέτην ὑπὸ μητρὶ βαθείης τάρφεσιν ὕλης·\nτὼ μὲν ἄρʼ ἁρπάζοντε βόας καὶ ἴφια μῆλα\nσταθμοὺς ἀνθρώπων κεραΐζετον, ὄφρα καὶ αὐτὼ\nἀνδρῶν ἐν παλάμῃσι κατέκταθεν ὀξέϊ χαλκῷ·\nτοίω τὼ χείρεσσιν ὑπʼ Αἰνείαο δαμέντε\nκαππεσέτην, ἐλάτῃσιν ἐοικότες ὑψηλῇσι.\nτὼ δὲ πεσόντʼ ἐλέησεν ἀρηΐφιλος Μενέλαος,\nβῆ δὲ διὰ προμάχων κεκορυθμένος αἴθοπι χαλκῷ\nσείων ἐγχείην· τοῦ δʼ ὄτρυνεν μένος Ἄρης,\nτὰ φρονέων ἵνα χερσὶν ὑπʼ Αἰνείαο δαμείη.\nτὸν δʼ ἴδεν Ἀντίλοχος μεγαθύμου Νέστορος υἱός,\nβῆ δὲ διὰ προμάχων· περὶ γὰρ δίε ποιμένι λαῶν\nμή τι πάθοι, μέγα δέ σφας ἀποσφήλειε πόνοιο.\nτὼ μὲν δὴ χεῖράς τε καὶ ἔγχεα ὀξυόεντα\nἀντίον ἀλλήλων ἐχέτην μεμαῶτε μάχεσθαι·\nἈντίλοχος δὲ μάλʼ ἄγχι παρίστατο ποιμένι λαῶν.\nΑἰνείας δʼ οὐ μεῖνε θοός περ ἐὼν πολεμιστὴς\nὡς εἶδεν δύο φῶτε παρʼ ἀλλήλοισι μένοντε.\nοἳ δʼ ἐπεὶ οὖν νεκροὺς ἔρυσαν μετὰ λαὸν Ἀχαιῶν,\nτὼ μὲν ἄρα δειλὼ βαλέτην ἐν χερσὶν ἑταίρων,\nαὐτὼ δὲ στρεφθέντε μετὰ πρώτοισι μαχέσθην.\nἔνθα Πυλαιμένεα ἑλέτην ἀτάλαντον Ἄρηϊ\nἀρχὸν Παφλαγόνων μεγαθύμων ἀσπιστάων.\nτὸν μὲν ἄρʼ Ἀτρεΐδης δουρικλειτὸς Μενέλαος\nἑσταότʼ ἔγχεϊ νύξε κατὰ κληῗδα τυχήσας·\nἈντίλοχος δὲ Μύδωνα βάλʼ ἡνίοχον θεράποντα\nἐσθλὸν Ἀτυμνιάδην· ὃ δʼ ὑπέστρεφε μώνυχας ἵππους·\nχερμαδίῳ ἀγκῶνα τυχὼν μέσον· ἐκ δʼ ἄρα χειρῶν\nἡνία λεύκʼ ἐλέφαντι χαμαὶ πέσον ἐν κονίῃσιν.\nἈντίλοχος δʼ ἄρʼ ἐπαΐξας ξίφει ἤλασε κόρσην·\nαὐτὰρ ὅ γʼ ἀσθμαίνων εὐεργέος ἔκπεσε δίφρου\nκύμβαχος ἐν κονίῃσιν ἐπὶ βρεχμόν τε καὶ ὤμους.\nδηθὰ μάλʼ ἑστήκει· τύχε γάρ ῥʼ ἀμάθοιο βαθείης·\nὄφρʼ ἵππω πλήξαντε χαμαὶ βάλον ἐν κονίῃσι·\nτοὺς ἵμασʼ Ἀντίλοχος, μετὰ δὲ στρατὸν ἤλασʼ Ἀχαιῶν.\nτοὺς δʼ Ἕκτωρ ἐνόησε κατὰ στίχας, ὦρτο δʼ ἐπʼ αὐτοὺς\nκεκλήγων· ἅμα δὲ Τρώων εἵποντο φάλαγγες\nκαρτεραί· ἦρχε δʼ ἄρα σφιν Ἄρης καὶ πότνιʼ Ἐνυώ,\nἣ μὲν ἔχουσα Κυδοιμὸν ἀναιδέα δηϊοτῆτος,\nἌρης δʼ ἐν παλάμῃσι πελώριον ἔγχος ἐνώμα,\nφοίτα δʼ ἄλλοτε μὲν πρόσθʼ Ἕκτορος, ἄλλοτʼ ὄπισθε.\nτὸν δὲ ἰδὼν ῥίγησε βοὴν ἀγαθὸς Διομήδης·\nὡς δʼ ὅτʼ ἀνὴρ ἀπάλαμνος ἰὼν πολέος πεδίοιο\nστήῃ ἐπʼ ὠκυρόῳ ποταμῷ ἅλα δὲ προρέοντι\nἀφρῷ μορμύροντα ἰδών, ἀνά τʼ ἔδραμʼ ὀπίσσω,\nὣς τότε Τυδεΐδης ἀνεχάζετο, εἶπέ τε λαῷ·\nὦ φίλοι οἷον δὴ θαυμάζομεν Ἕκτορα δῖον\nαἰχμητήν τʼ ἔμεναι καὶ θαρσαλέον πολεμιστήν·\nτῷ δʼ αἰεὶ πάρα εἷς γε θεῶν, ὃς λοιγὸν ἀμύνει·\nκαὶ νῦν οἱ πάρα κεῖνος Ἄρης βροτῷ ἀνδρὶ ἐοικώς.\nἀλλὰ πρὸς Τρῶας τετραμμένοι αἰὲν ὀπίσσω\nεἴκετε, μηδὲ θεοῖς μενεαινέμεν ἶφι μάχεσθαι.\nὣς ἄρʼ ἔφη, Τρῶες δὲ μάλα σχεδὸν ἤλυθον αὐτῶν.\nἔνθʼ Ἕκτωρ δύο φῶτε κατέκτανεν εἰδότε χάρμης\nεἰν ἑνὶ δίφρῳ ἐόντε, Μενέσθην Ἀγχίαλόν τε.\nτὼ δὲ πεσόντʼ ἐλέησε μέγας Τελαμώνιος Αἴας·\nστῆ δὲ μάλʼ ἐγγὺς ἰών, καὶ ἀκόντισε δουρὶ φαεινῷ,\nκαὶ βάλεν Ἄμφιον Σελάγου υἱόν, ὅς ῥʼ ἐνὶ Παισῷ\nναῖε πολυκτήμων πολυλήϊος· ἀλλά ἑ μοῖρα\nἦγʼ ἐπικουρήσοντα μετὰ Πρίαμόν τε καὶ υἷας.\nτόν ῥα κατὰ ζωστῆρα βάλεν Τελαμώνιος Αἴας,\nνειαίρῃ δʼ ἐν γαστρὶ πάγη δολιχόσκιον ἔγχος,\nδούπησεν δὲ πεσών· ὃ δʼ ἐπέδραμε φαίδιμος Αἴας\nτεύχεα συλήσων· Τρῶες δʼ ἐπὶ δούρατʼ ἔχευαν\nὀξέα παμφανόωντα· σάκος δʼ ἀνεδέξατο πολλά.\nαὐτὰρ ὃ λὰξ προσβὰς ἐκ νεκροῦ χάλκεον ἔγχος\nἐσπάσατʼ· οὐδʼ ἄρʼ ἔτʼ ἄλλα δυνήσατο τεύχεα καλὰ\nὤμοιιν ἀφελέσθαι· ἐπείγετο γὰρ βελέεσσι.\nδεῖσε δʼ ὅ γʼ ἀμφίβασιν κρατερὴν Τρώων ἀγερώχων,\nοἳ πολλοί τε καὶ ἐσθλοὶ ἐφέστασαν ἔγχεʼ ἔχοντες,\nοἵ ἑ μέγαν περ ἐόντα καὶ ἴφθιμον καὶ ἀγαυὸν\nὦσαν ἀπὸ σφείων· ὃ δὲ χασσάμενος πελεμίχθη.\nὣς οἳ μὲν πονέοντο κατὰ κρατερὴν ὑσμίνην·\nΤληπόλεμον δʼ Ἡρακλεΐδην ἠΰν τε μέγαν τε\nὦρσεν ἐπʼ ἀντιθέῳ Σαρπηδόνι μοῖρα κραταιή.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες\nυἱός θʼ υἱωνός τε Διὸς νεφεληγερέταο,\nτὸν καὶ Τληπόλεμος πρότερος πρὸς μῦθον ἔειπε·\nΣαρπῆδον Λυκίων βουληφόρε, τίς τοι ἀνάγκη\nπτώσσειν ἐνθάδʼ ἐόντι μάχης ἀδαήμονι φωτί;\nψευδόμενοι δέ σέ φασι Διὸς γόνον αἰγιόχοιο\nεἶναι, ἐπεὶ πολλὸν κείνων ἐπιδεύεαι ἀνδρῶν\nοἳ Διὸς ἐξεγένοντο ἐπὶ προτέρων ἀνθρώπων·\nἀλλʼ οἷόν τινά φασι βίην Ἡρακληείην\nεἶναι, ἐμὸν πατέρα θρασυμέμνονα θυμολέοντα·\nὅς ποτε δεῦρʼ ἐλθὼν ἕνεχʼ ἵππων Λαομέδοντος\nἓξ οἴῃς σὺν νηυσὶ καὶ ἀνδράσι παυροτέροισιν\nἸλίου ἐξαλάπαξε πόλιν, χήρωσε δʼ ἀγυιάς·\nσοὶ δὲ κακὸς μὲν θυμός, ἀποφθινύθουσι δὲ λαοί.\nοὐδέ τί σε Τρώεσσιν ὀΐομαι ἄλκαρ ἔσεσθαι\nἐλθόντʼ ἐκ Λυκίης, οὐδʼ εἰ μάλα καρτερός ἐσσι,\nἀλλʼ ὑπʼ ἐμοὶ δμηθέντα πύλας Ἀΐδαο περήσειν.\nτὸν δʼ αὖ Σαρπηδὼν Λυκίων ἀγὸς ἀντίον ηὔδα·\nΤληπόλεμʼ ἤτοι κεῖνος ἀπώλεσεν Ἴλιον ἱρὴν\nἀνέρος ἀφραδίῃσιν ἀγαυοῦ Λαομέδοντος,\nὅς ῥά μιν εὖ ἕρξαντα κακῷ ἠνίπαπε μύθῳ,\nοὐδʼ ἀπέδωχʼ ἵππους, ὧν εἵνεκα τηλόθεν ἦλθε.\nσοὶ δʼ ἐγὼ ἐνθάδε φημὶ φόνον καὶ κῆρα μέλαιναν\nἐξ ἐμέθεν τεύξεσθαι, ἐμῷ δʼ ὑπὸ δουρὶ δαμέντα\nεὖχος ἐμοὶ δώσειν, ψυχὴν δʼ Ἄϊδι κλυτοπώλῳ.\nὣς φάτο Σαρπηδών, ὃ δʼ ἀνέσχετο μείλινον ἔγχος\nΤληπόλεμος· καὶ τῶν μὲν ἁμαρτῇ δούρατα μακρὰ\nἐκ χειρῶν ἤϊξαν· ὃ μὲν βάλεν αὐχένα μέσσον\nΣαρπηδών, αἰχμὴ δὲ διαμπερὲς ἦλθʼ ἀλεγεινή·\nτὸν δὲ κατʼ ὀφθαλμῶν ἐρεβεννὴ νὺξ ἐκάλυψε.\nΤληπόλεμος δʼ ἄρα μηρὸν ἀριστερὸν ἔγχεϊ μακρῷ\nβεβλήκειν, αἰχμὴ δὲ διέσσυτο μαιμώωσα\nὀστέω ἐγχριμφθεῖσα, πατὴρ δʼ ἔτι λοιγὸν ἄμυνεν.\nοἳ μὲν ἄρʼ ἀντίθεον Σαρπηδόνα δῖοι ἑταῖροι\nἐξέφερον πολέμοιο· βάρυνε δέ μιν δόρυ μακρὸν\nἑλκόμενον· τὸ μὲν οὔ τις ἐπεφράσατʼ οὐδὲ νόησε\nμηροῦ ἐξερύσαι δόρυ μείλινον ὄφρʼ ἐπιβαίη\nσπευδόντων· τοῖον γὰρ ἔχον πόνον ἀμφιέποντες.\nΤληπόλεμον δʼ ἑτέρωθεν ἐϋκνήμιδες Ἀχαιοὶ\nἐξέφερον πολέμοιο· νόησε δὲ δῖος Ὀδυσσεὺς\nτλήμονα θυμὸν ἔχων, μαίμησε δέ οἱ φίλον ἦτορ·\nμερμήριξε δʼ ἔπειτα κατὰ φρένα καὶ κατὰ θυμὸν\nἢ προτέρω Διὸς υἱὸν ἐριγδούποιο διώκοι,\nἦ ὅ γε τῶν πλεόνων Λυκίων ἀπὸ θυμὸν ἕλοιτο.\nοὐδʼ ἄρʼ Ὀδυσσῆϊ μεγαλήτορι μόρσιμον ἦεν\nἴφθιμον Διὸς υἱὸν ἀποκτάμεν ὀξέϊ χαλκῷ·\nτώ ῥα κατὰ πληθὺν Λυκίων τράπε θυμὸν Ἀθήνη.\nἔνθʼ ὅ γε Κοίρανον εἷλεν Ἀλάστορά τε Χρομίον τε\nἌλκανδρόν θʼ Ἅλιόν τε Νοήμονά τε Πρύτανίν τε.\nκαί νύ κʼ ἔτι πλέονας Λυκίων κτάνε δῖος Ὀδυσσεὺς\nεἰ μὴ ἄρʼ ὀξὺ νόησε μέγας κορυθαίολος Ἕκτωρ·\nβῆ δὲ διὰ προμάχων κεκορυθμένος αἴθοπι χαλκῷ\nδεῖμα φέρων Δαναοῖσι· χάρη δʼ ἄρα οἱ προσιόντι\nΣαρπηδὼν Διὸς υἱός, ἔπος δʼ ὀλοφυδνὸν ἔειπε·\nΠριαμίδη, μὴ δή με ἕλωρ Δαναοῖσιν ἐάσῃς\nκεῖσθαι, ἀλλʼ ἐπάμυνον· ἔπειτά με καὶ λίποι αἰὼν\nἐν πόλει ὑμετέρῃ, ἐπεὶ οὐκ ἄρʼ ἔμελλον ἔγωγε\nνοστήσας οἶκον δὲ φίλην ἐς πατρίδα γαῖαν\nεὐφρανέειν ἄλοχόν τε φίλην καὶ νήπιον υἱόν.\nὣς φάτο, τὸν δʼ οὔ τι προσέφη κορυθαίολος Ἕκτωρ,\nἀλλὰ παρήϊξεν λελιημένος ὄφρα τάχιστα\nὤσαιτʼ Ἀργείους, πολέων δʼ ἀπὸ θυμὸν ἕλοιτο.\nοἳ μὲν ἄρʼ ἀντίθεον Σαρπηδόνα δῖοι ἑταῖροι\nεἷσαν ὑπʼ αἰγιόχοιο Διὸς περικαλλέϊ φηγῷ·\nἐκ δʼ ἄρα οἱ μηροῦ δόρυ μείλινον ὦσε θύραζε\nἴφθιμος Πελάγων, ὅς οἱ φίλος ἦεν ἑταῖρος.\nτὸν δʼ ἔλιπε ψυχή, κατὰ δʼ ὀφθαλμῶν κέχυτʼ ἀχλύς·\nαὖτις δʼ ἐμπνύνθη, περὶ δὲ πνοιὴ Βορέαο\nζώγρει ἐπιπνείουσα κακῶς κεκαφηότα θυμόν.\nἈργεῖοι δʼ ὑπʼ Ἄρηϊ καὶ Ἕκτορι χαλκοκορυστῇ\nοὔτε ποτὲ προτρέποντο μελαινάων ἐπὶ νηῶν\nοὔτε ποτʼ ἀντεφέροντο μάχῃ, ἀλλʼ αἰὲν ὀπίσσω\nχάζονθʼ, ὡς ἐπύθοντο μετὰ Τρώεσσιν Ἄρηα.\nἔνθα τίνα πρῶτον τίνα δʼ ὕστατον ἐξενάριξαν\nἝκτωρ τε Πριάμοιο πάϊς καὶ χάλκεος Ἄρης;\nἀντίθεον Τεύθραντʼ, ἐπὶ δὲ πλήξιππον Ὀρέστην,\nΤρῆχόν τʼ αἰχμητὴν Αἰτώλιον Οἰνόμαόν τε,\nΟἰνοπίδην θʼ Ἕλενον καὶ Ὀρέσβιον αἰολομίτρην,\nὅς ῥʼ ἐν Ὕλῃ ναίεσκε μέγα πλούτοιο μεμηλώς,\nλίμνῃ κεκλιμένος Κηφισίδι· πὰρ δέ οἱ ἄλλοι\nναῖον Βοιωτοὶ μάλα πίονα δῆμον ἔχοντες.\nτοὺς δʼ ὡς οὖν ἐνόησε θεὰ λευκώλενος Ἥρη\nἈργείους ὀλέκοντας ἐνὶ κρατερῇ ὑσμίνῃ,\nαὐτίκʼ Ἀθηναίην ἔπεα πτερόεντα προσηύδα·\nὢ πόποι αἰγιόχοιο Διὸς τέκος Ἀτρυτώνη,\nἦ ῥʼ ἅλιον τὸν μῦθον ὑπέστημεν Μενελάῳ\nἼλιον ἐκπέρσαντʼ εὐτείχεον ἀπονέεσθαι,\nεἰ οὕτω μαίνεσθαι ἐάσομεν οὖλον Ἄρηα.\nἀλλʼ ἄγε δὴ καὶ νῶϊ μεδώμεθα θούριδος ἀλκῆς.\nὣς ἔφατʼ, οὐδʼ ἀπίθησε θεὰ γλαυκῶπις Ἀθήνη.\nἣ μὲν ἐποιχομένη χρυσάμπυκας ἔντυεν ἵππους\nἭρη πρέσβα θεὰ θυγάτηρ μεγάλοιο Κρόνοιο·\nἭβη δʼ ἀμφʼ ὀχέεσσι θοῶς βάλε καμπύλα κύκλα\nχάλκεα ὀκτάκνημα σιδηρέῳ ἄξονι ἀμφίς.\nτῶν ἤτοι χρυσέη ἴτυς ἄφθιτος, αὐτὰρ ὕπερθε\nχάλκεʼ ἐπίσσωτρα προσαρηρότα, θαῦμα ἰδέσθαι·\nπλῆμναι δʼ ἀργύρου εἰσὶ περίδρομοι ἀμφοτέρωθεν·\nδίφρος δὲ χρυσέοισι καὶ ἀργυρέοισιν ἱμᾶσιν\nἐντέταται, δοιαὶ δὲ περίδρομοι ἄντυγές εἰσι.\nτοῦ δʼ ἐξ ἀργύρεος ῥυμὸς πέλεν· αὐτὰρ ἐπʼ ἄκρῳ\nδῆσε χρύσειον καλὸν ζυγόν, ἐν δὲ λέπαδνα\nκάλʼ ἔβαλε χρύσειʼ· ὑπὸ δὲ ζυγὸν ἤγαγεν Ἥρη\nἵππους ὠκύποδας, μεμαυῖʼ ἔριδος καὶ ἀϋτῆς.\nαὐτὰρ Ἀθηναίη κούρη Διὸς αἰγιόχοιο\nπέπλον μὲν κατέχευεν ἑανὸν πατρὸς ἐπʼ οὔδει\nποικίλον, ὅν ῥʼ αὐτὴ ποιήσατο καὶ κάμε χερσίν·\nἣ δὲ χιτῶνʼ ἐνδῦσα Διὸς νεφεληγερέταο\nτεύχεσιν ἐς πόλεμον θωρήσσετο δακρυόεντα.\nἀμφὶ δʼ ἄρʼ ὤμοισιν βάλετʼ αἰγίδα θυσσανόεσσαν\nδεινήν, ἣν περὶ μὲν πάντῃ Φόβος ἐστεφάνωται,\nἐν δʼ Ἔρις, ἐν δʼ Ἀλκή, ἐν δὲ κρυόεσσα Ἰωκή,\nἐν δέ τε Γοργείη κεφαλὴ δεινοῖο πελώρου\nδεινή τε σμερδνή τε, Διὸς τέρας αἰγιόχοιο.\nκρατὶ δʼ ἐπʼ ἀμφίφαλον κυνέην θέτο τετραφάληρον\nχρυσείην, ἑκατὸν πολίων πρυλέεσσʼ ἀραρυῖαν·\nἐς δʼ ὄχεα φλόγεα ποσὶ βήσετο, λάζετο δʼ ἔγχος\nβριθὺ μέγα στιβαρόν, τῷ δάμνησι στίχας ἀνδρῶν\nἡρώων, οἷσίν τε κοτέσσεται ὀβριμοπάτρη.\nἭρη δὲ μάστιγι θοῶς ἐπεμαίετʼ ἄρʼ ἵππους·\nαὐτόμαται δὲ πύλαι μύκον οὐρανοῦ ἃς ἔχον Ὧραι,\nτῇς ἐπιτέτραπται μέγας οὐρανὸς Οὔλυμπός τε\nἠμὲν ἀνακλῖναι πυκινὸν νέφος ἠδʼ ἐπιθεῖναι.\nτῇ ῥα διʼ αὐτάων κεντρηνεκέας ἔχον ἵππους·\nεὗρον δὲ Κρονίωνα θεῶν ἄτερ ἥμενον ἄλλων\nἀκροτάτῃ κορυφῇ πολυδειράδος Οὐλύμποιο.\nἔνθʼ ἵππους στήσασα θεὰ λευκώλενος Ἥρη\nΖῆνʼ ὕπατον Κρονίδην ἐξείρετο καὶ προσέειπε·\nΖεῦ πάτερ οὐ νεμεσίζῃ Ἄρῃ τάδε καρτερὰ ἔργα\nὁσσάτιόν τε καὶ οἷον ἀπώλεσε λαὸν Ἀχαιῶν\nμὰψ ἀτὰρ οὐ κατὰ κόσμον ἐμοὶ δʼ ἄχος, οἳ δὲ ἕκηλοι\nτέρπονται Κύπρίς τε καὶ ἀργυρότοξος Ἀπόλλων\nἄφρονα τοῦτον ἀνέντες, ὃς οὔ τινα οἶδε θέμιστα;\nΖεῦ πάτερ ἦ ῥά τί μοι κεχολώσεαι, αἴ κεν Ἄρηα\nλυγρῶς πεπληγυῖα μάχης ἐξαποδίωμαι;\nτὴν δʼ ἀπαμειβόμενος προσέφη νεφεληγερέτα Ζεύς·\nἄγρει μάν οἱ ἔπορσον Ἀθηναίην ἀγελείην,\nἥ ἑ μάλιστʼ εἴωθε κακῇς ὀδύνῃσι πελάζειν.\nὣς ἔφατʼ, οὐδʼ ἀπίθησε θεὰ λευκώλενος Ἥρη,\nμάστιξεν δʼ ἵππους· τὼ δʼ οὐκ ἀέκοντε πετέσθην\nμεσσηγὺς γαίης τε καὶ οὐρανοῦ ἀστερόεντος.\nὅσσον δʼ ἠεροειδὲς ἀνὴρ ἴδεν ὀφθαλμοῖσιν\nἥμενος ἐν σκοπιῇ, λεύσσων ἐπὶ οἴνοπα πόντον,\nτόσσον ἐπιθρῴσκουσι θεῶν ὑψηχέες ἵπποι.\nἀλλʼ ὅτε δὴ Τροίην ἷξον ποταμώ τε ῥέοντε,\nἧχι ῥοὰς Σιμόεις συμβάλλετον ἠδὲ Σκάμανδρος,\nἔνθʼ ἵππους ἔστησε θεὰ λευκώλενος Ἥρη\nλύσασʼ ἐξ ὀχέων, περὶ δʼ ἠέρα πουλὺν ἔχευε·\nτοῖσιν δʼ ἀμβροσίην Σιμόεις ἀνέτειλε νέμεσθαι.\nαἳ δὲ βάτην τρήρωσι πελειάσιν ἴθμαθʼ ὁμοῖαι\nἀνδράσιν Ἀργείοισιν ἀλεξέμεναι μεμαυῖαι·\nἀλλʼ ὅτε δή ῥʼ ἵκανον ὅθι πλεῖστοι καὶ ἄριστοι\nἕστασαν ἀμφὶ βίην Διομήδεος ἱπποδάμοιο\nεἰλόμενοι λείουσιν ἐοικότες ὠμοφάγοισιν\nἢ συσὶ κάπροισιν, τῶν τε σθένος οὐκ ἀλαπαδνόν,\nἔνθα στᾶσʼ ἤϋσε θεὰ λευκώλενος Ἥρη\nΣτέντορι εἰσαμένη μεγαλήτορι χαλκεοφώνῳ,\nὃς τόσον αὐδήσασχʼ ὅσον ἄλλοι πεντήκοντα·\nαἰδὼς Ἀργεῖοι κάκʼ ἐλέγχεα εἶδος ἀγητοί·\nὄφρα μὲν ἐς πόλεμον πωλέσκετο δῖος Ἀχιλλεύς,\nοὐδέ ποτε Τρῶες πρὸ πυλάων Δαρδανιάων\nοἴχνεσκον· κείνου γὰρ ἐδείδισαν ὄβριμον ἔγχος·\nνῦν δὲ ἑκὰς πόλιος κοίλῃς ἐπὶ νηυσὶ μάχονται.\nὣς εἰποῦσʼ ὄτρυνε μένος καὶ θυμὸν ἑκάστου.\nΤυδεΐδῃ δʼ ἐπόρουσε θεὰ γλαυκῶπις Ἀθήνη·\nεὗρε δὲ τόν γε ἄνακτα παρʼ ἵπποισιν καὶ ὄχεσφιν\nἕλκος ἀναψύχοντα τό μιν βάλε Πάνδαρος ἰῷ.\nἱδρὼς γάρ μιν ἔτειρεν ὑπὸ πλατέος τελαμῶνος\nἀσπίδος εὐκύκλου· τῷ τείρετο, κάμνε δὲ χεῖρα,\nἂν δʼ ἴσχων τελαμῶνα κελαινεφὲς αἷμʼ ἀπομόργνυ.\nἱππείου δὲ θεὰ ζυγοῦ ἥψατο φώνησέν τε·\nἦ ὀλίγον οἷ παῖδα ἐοικότα γείνατο Τυδεύς.\nΤυδεύς τοι μικρὸς μὲν ἔην δέμας, ἀλλὰ μαχητής·\nκαί ῥʼ ὅτε πέρ μιν ἐγὼ πολεμίζειν οὐκ εἴασκον\nοὐδʼ ἐκπαιφάσσειν, ὅτε τʼ ἤλυθε νόσφιν Ἀχαιῶν\nἄγγελος ἐς Θήβας πολέας μετὰ Καδμείωνας·\nδαίνυσθαί μιν ἄνωγον ἐνὶ μεγάροισιν ἕκηλον·\nαὐτὰρ ὃ θυμὸν ἔχων ὃν καρτερὸν ὡς τὸ πάρος περ\nκούρους Καδμείων προκαλίζετο, πάντα δʼ ἐνίκα\nῥηϊδίως· τοίη οἱ ἐγὼν ἐπιτάρροθος ἦα.\nσοὶ δʼ ἤτοι μὲν ἐγὼ παρά θʼ ἵσταμαι ἠδὲ φυλάσσω,\nκαί σε προφρονέως κέλομαι Τρώεσσι μάχεσθαι·\nἀλλά σευ ἢ κάματος πολυᾶϊξ γυῖα δέδυκεν\nἤ νύ σέ που δέος ἴσχει ἀκήριον· οὐ σύ γʼ ἔπειτα\nΤυδέος ἔκγονός ἐσσι δαΐφρονος Οἰνεΐδαο.\nτὴν δʼ ἀπαμειβόμενος προσέφη κρατερὸς Διομήδης·\nγιγνώσκω σε θεὰ θύγατερ Διὸς αἰγιόχοιο·\nτώ τοι προφρονέως ἐρέω ἔπος οὐδʼ ἐπικεύσω.\nοὔτέ τί με δέος ἴσχει ἀκήριον οὔτέ τις ὄκνος,\nἀλλʼ ἔτι σέων μέμνημαι ἐφετμέων ἃς ἐπέτειλας·\nοὔ μʼ εἴας μακάρεσσι θεοῖς ἀντικρὺ μάχεσθαι\nτοῖς ἄλλοις· ἀτὰρ εἴ κε Διὸς θυγάτηρ Ἀφροδίτη\nἔλθῃσʼ ἐς πόλεμον, τήν γʼ οὐτάμεν ὀξέϊ χαλκῷ.\nτοὔνεκα νῦν αὐτός τʼ ἀναχάζομαι ἠδὲ καὶ ἄλλους\nἈργείους ἐκέλευσα ἀλήμεναι ἐνθάδε πάντας·\nγιγνώσκω γὰρ Ἄρηα μάχην ἀνὰ κοιρανέοντα.\nτὸν δʼ ἠμείβετʼ ἔπειτα θεὰ γλαυκῶπις Ἀθήνη·\nΤυδεΐδη Διόμηδες ἐμῷ κεχαρισμένε θυμῷ\nμήτε σύ γʼ Ἄρηα τό γε δείδιθι μήτε τινʼ ἄλλον\nἀθανάτων, τοίη τοι ἐγὼν ἐπιτάρροθός εἰμι·\nἀλλʼ ἄγʼ ἐπʼ Ἄρηϊ πρώτῳ ἔχε μώνυχας ἵππους,\nτύψον δὲ σχεδίην μηδʼ ἅζεο θοῦρον Ἄρηα\nτοῦτον μαινόμενον, τυκτὸν κακόν, ἀλλοπρόσαλλον,\nὃς πρῴην μὲν ἐμοί τε καὶ Ἥρῃ στεῦτʼ ἀγορεύων\nΤρωσὶ μαχήσεσθαι, ἀτὰρ Ἀργείοισιν ἀρήξειν,\nνῦν δὲ μετὰ Τρώεσσιν ὁμιλεῖ, τῶν δὲ λέλασται.\nὣς φαμένη Σθένελον μὲν ἀφʼ ἵππων ὦσε χαμᾶζε,\nχειρὶ πάλιν ἐρύσασʼ, ὃ δʼ ἄρʼ ἐμμαπέως ἀπόρουσεν·\nἣ δʼ ἐς δίφρον ἔβαινε παραὶ Διομήδεα δῖον\nἐμμεμαυῖα θεά· μέγα δʼ ἔβραχε φήγινος ἄξων\nβριθοσύνῃ· δεινὴν γὰρ ἄγεν θεὸν ἄνδρά τʼ ἄριστον.\nλάζετο δὲ μάστιγα καὶ ἡνία Παλλὰς Ἀθήνη·\nαὐτίκʼ ἐπʼ Ἄρηϊ πρώτῳ ἔχε μώνυχας ἵππους.\nἤτοι ὃ μὲν Περίφαντα πελώριον ἐξενάριζεν\nΑἰτωλῶν ὄχʼ ἄριστον Ὀχησίου ἀγλαὸν υἱόν·\nτὸν μὲν Ἄρης ἐνάριζε μιαιφόνος· αὐτὰρ Ἀθήνη\nδῦνʼ Ἄϊδος κυνέην, μή μιν ἴδοι ὄβριμος Ἄρης.\nὡς δὲ ἴδε βροτολοιγὸς Ἄρης Διομήδεα δῖον,\nἤτοι ὃ μὲν Περίφαντα πελώριον αὐτόθʼ ἔασε\nκεῖσθαι ὅθι πρῶτον κτείνων ἐξαίνυτο θυμόν,\nαὐτὰρ ὃ βῆ ῥʼ ἰθὺς Διομήδεος ἱπποδάμοιο.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,\nπρόσθεν Ἄρης ὠρέξαθʼ ὑπὲρ ζυγὸν ἡνία θʼ ἵππων\nἔγχεϊ χαλκείῳ μεμαὼς ἀπὸ θυμὸν ἑλέσθαι·\nκαὶ τό γε χειρὶ λαβοῦσα θεὰ γλαυκῶπις Ἀθήνη\nὦσεν ὑπὲκ δίφροιο ἐτώσιον ἀϊχθῆναι.\nδεύτερος αὖθʼ ὡρμᾶτο βοὴν ἀγαθὸς Διομήδης\nἔγχεϊ χαλκείῳ· ἐπέρεισε δὲ Παλλὰς Ἀθήνη\nνείατον ἐς κενεῶνα ὅθι ζωννύσκετο μίτρῃ·\nτῇ ῥά μιν οὖτα τυχών, διὰ δὲ χρόα καλὸν ἔδαψεν,\nἐκ δὲ δόρυ σπάσεν αὖτις· ὃ δʼ ἔβραχε χάλκεος Ἄρης\nὅσσόν τʼ ἐννεάχιλοι ἐπίαχον ἢ δεκάχιλοι\nἀνέρες ἐν πολέμῳ ἔριδα ξυνάγοντες Ἄρηος.\nτοὺς δʼ ἄρʼ ὑπὸ τρόμος εἷλεν Ἀχαιούς τε Τρῶάς τε\nδείσαντας· τόσον ἔβραχʼ Ἄρης ἆτος πολέμοιο.\nοἵη δʼ ἐκ νεφέων ἐρεβεννὴ φαίνεται ἀὴρ\nκαύματος ἐξ ἀνέμοιο δυσαέος ὀρνυμένοιο,\nτοῖος Τυδεΐδῃ Διομήδεϊ χάλκεος Ἄρης\nφαίνεθʼ ὁμοῦ νεφέεσσιν ἰὼν εἰς οὐρανὸν εὐρύν.\nκαρπαλίμως δʼ ἵκανε θεῶν ἕδος αἰπὺν Ὄλυμπον,\nπὰρ δὲ Διὶ Κρονίωνι καθέζετο θυμὸν ἀχεύων,\nδεῖξεν δʼ ἄμβροτον αἷμα καταρρέον ἐξ ὠτειλῆς,\nκαί ῥʼ ὀλοφυρόμενος ἔπεα πτερόεντα προσηύδα·\nΖεῦ πάτερ οὐ νεμεσίζῃ ὁρῶν τάδε καρτερὰ ἔργα;\nαἰεί τοι ῥίγιστα θεοὶ τετληότες εἰμὲν\nἀλλήλων ἰότητι, χάριν ἄνδρεσσι φέροντες.\nσοὶ πάντες μαχόμεσθα· σὺ γὰρ τέκες ἄφρονα κούρην\nοὐλομένην, ᾗ τʼ αἰὲν ἀήσυλα ἔργα μέμηλεν.\nἄλλοι μὲν γὰρ πάντες ὅσοι θεοί εἰσʼ ἐν Ὀλύμπῳ\nσοί τʼ ἐπιπείθονται καὶ δεδμήμεσθα ἕκαστος·\nταύτην δʼ οὔτʼ ἔπεϊ προτιβάλλεαι οὔτέ τι ἔργῳ,\nἀλλʼ ἀνιεῖς, ἐπεὶ αὐτὸς ἐγείναο παῖδʼ ἀΐδηλον·\nἣ νῦν Τυδέος υἱὸν ὑπερφίαλον Διομήδεα\nμαργαίνειν ἀνέηκεν ἐπʼ ἀθανάτοισι θεοῖσι.\nΚύπριδα μὲν πρῶτον σχεδὸν οὔτασε χεῖρʼ ἐπὶ καρπῷ,\nαὐτὰρ ἔπειτʼ αὐτῷ μοι ἐπέσσυτο δαίμονι ἶσος·\nἀλλά μʼ ὑπήνεικαν ταχέες πόδες· ἦ τέ κε δηρὸν\nαὐτοῦ πήματʼ ἔπασχον ἐν αἰνῇσιν νεκάδεσσιν,\nἤ κε ζὼς ἀμενηνὸς ἔα χαλκοῖο τυπῇσι.\nτὸν δʼ ἄρʼ ὑπόδρα ἰδὼν προσέφη νεφεληγερέτα Ζεύς.\nμή τί μοι ἀλλοπρόσαλλε παρεζόμενος μινύριζε.\nἔχθιστος δέ μοί ἐσσι θεῶν οἳ Ὄλυμπον ἔχουσιν·\nαἰεὶ γάρ τοι ἔρις τε φίλη πόλεμοί τε μάχαι τε.\nμητρός τοι μένος ἐστὶν ἀάσχετον οὐκ ἐπιεικτὸν\nἭρης· τὴν μὲν ἐγὼ σπουδῇ δάμνημʼ ἐπέεσσι·\nτώ σʼ ὀΐω κείνης τάδε πάσχειν ἐννεσίῃσιν.\nἀλλʼ οὐ μάν σʼ ἔτι δηρὸν ἀνέξομαι ἄλγεʼ ἔχοντα·\nἐκ γὰρ ἐμεῦ γένος ἐσσί, ἐμοὶ δέ σε γείνατο μήτηρ·\nεἰ δέ τευ ἐξ ἄλλου γε θεῶν γένευ ὧδʼ ἀΐδηλος\nκαί κεν δὴ πάλαι ἦσθα ἐνέρτερος Οὐρανιώνων.\nὣς φάτο, καὶ Παιήονʼ ἀνώγειν ἰήσασθαι.\nτῷ δʼ ἐπὶ Παιήων ὀδυνήφατα φάρμακα πάσσων\nἠκέσατʼ· οὐ μὲν γάρ τι καταθνητός γʼ ἐτέτυκτο.\nὡς δʼ ὅτʼ ὀπὸς γάλα λευκὸν ἐπειγόμενος συνέπηξεν\nὑγρὸν ἐόν, μάλα δʼ ὦκα περιτρέφεται κυκόωντι,\nὣς ἄρα καρπαλίμως ἰήσατο θοῦρον Ἄρηα.\nτὸν δʼ Ἥβη λοῦσεν, χαρίεντα δὲ εἵματα ἕσσε·\nπὰρ δὲ Διὶ Κρονίωνι καθέζετο κύδεϊ γαίων.\nαἳ δʼ αὖτις πρὸς δῶμα Διὸς μεγάλοιο νέοντο\nἭρη τʼ Ἀργείη καὶ Ἀλαλκομενηῒς Ἀθήνη\nπαύσασαι βροτολοιγὸν Ἄρηʼ ἀνδροκτασιάων.\nΤρώων δʼ οἰώθη καὶ Ἀχαιῶν φύλοπις αἰνή·\nπολλὰ δʼ ἄρʼ ἔνθα καὶ ἔνθʼ ἴθυσε μάχη πεδίοιο\nἀλλήλων ἰθυνομένων χαλκήρεα δοῦρα\nμεσσηγὺς Σιμόεντος ἰδὲ Ξάνθοιο ῥοάων.\nΑἴας δὲ πρῶτος Τελαμώνιος ἕρκος Ἀχαιῶν\nΤρώων ῥῆξε φάλαγγα, φόως δʼ ἑτάροισιν ἔθηκεν,\nἄνδρα βαλὼν ὃς ἄριστος ἐνὶ Θρῄκεσσι τέτυκτο\nυἱὸν Ἐϋσσώρου Ἀκάμαντʼ ἠΰν τε μέγαν τε.\nτόν ῥʼ ἔβαλε πρῶτος κόρυθος φάλον ἱπποδασείης,\nἐν δὲ μετώπῳ πῆξε, πέρησε δʼ ἄρʼ ὀστέον εἴσω\nαἰχμὴ χαλκείη· τὸν δὲ σκότος ὄσσε κάλυψεν.\nἌξυλον δʼ ἄρʼ ἔπεφνε βοὴν ἀγαθὸς Διομήδης\nΤευθρανίδην, ὃς ἔναιεν ἐϋκτιμένῃ ἐν Ἀρίσβῃ\nἀφνειὸς βιότοιο, φίλος δʼ ἦν ἀνθρώποισι.\nπάντας γὰρ φιλέεσκεν ὁδῷ ἔπι οἰκία ναίων.\nἀλλά οἱ οὔ τις τῶν γε τότʼ ἤρκεσε λυγρὸν ὄλεθρον\nπρόσθεν ὑπαντιάσας, ἀλλʼ ἄμφω θυμὸν ἀπηύρα\nαὐτὸν καὶ θεράποντα Καλήσιον, ὅς ῥα τόθʼ ἵππων\nἔσκεν ὑφηνίοχος· τὼ δʼ ἄμφω γαῖαν ἐδύτην.\nΔρῆσον δʼ Εὐρύαλος καὶ Ὀφέλτιον ἐξενάριξε·\nβῆ δὲ μετʼ Αἴσηπον καὶ Πήδασον, οὕς ποτε νύμφη\nνηῒς Ἀβαρβαρέη τέκʼ ἀμύμονι Βουκολίωνι.\nΒουκολίων δʼ ἦν υἱὸς ἀγαυοῦ Λαομέδοντος\nπρεσβύτατος γενεῇ, σκότιον δέ ἑ γείνατο μήτηρ·\nποιμαίνων δʼ ἐπʼ ὄεσσι μίγη φιλότητι καὶ εὐνῇ,\nἣ δʼ ὑποκυσαμένη διδυμάονε γείνατο παῖδε.\nκαὶ μὲν τῶν ὑπέλυσε μένος καὶ φαίδιμα γυῖα\nΜηκιστηϊάδης καὶ ἀπʼ ὤμων τεύχεʼ ἐσύλα.\nἈστύαλον δʼ ἄρʼ ἔπεφνε μενεπτόλεμος Πολυποίτης·\nΠιδύτην δʼ Ὀδυσεὺς Περκώσιον ἐξενάριξεν\nἔγχεϊ χαλκείῳ, Τεῦκρος δʼ Ἀρετάονα δῖον.\nἈντίλοχος δʼ Ἄβληρον ἐνήρατο δουρὶ φαεινῷ\nΝεστορίδης, Ἔλατον δὲ ἄναξ ἀνδρῶν Ἀγαμέμνων·\nναῖε δὲ Σατνιόεντος ἐϋρρείταο παρʼ ὄχθας\nΠήδασον αἰπεινήν. Φύλακον δʼ ἕλε Λήϊτος ἥρως\nφεύγοντʼ· Εὐρύπυλος δὲ Μελάνθιον ἐξενάριξεν.\nἌδρηστον δʼ ἄρʼ ἔπειτα βοὴν ἀγαθὸς Μενέλαος\nζωὸν ἕλʼ· ἵππω γάρ οἱ ἀτυζομένω πεδίοιο\nὄζῳ ἔνι βλαφθέντε μυρικίνῳ ἀγκύλον ἅρμα\nἄξαντʼ ἐν πρώτῳ ῥυμῷ αὐτὼ μὲν ἐβήτην\nπρὸς πόλιν, ᾗ περ οἱ ἄλλοι ἀτυζόμενοι φοβέοντο,\nαὐτὸς δʼ ἐκ δίφροιο παρὰ τροχὸν ἐξεκυλίσθη\nπρηνὴς ἐν κονίῃσιν ἐπὶ στόμα· πὰρ δέ οἱ ἔστη\nἈτρεΐδης Μενέλαος ἔχων δολιχόσκιον ἔγχος.\nἌδρηστος δʼ ἄρʼ ἔπειτα λαβὼν ἐλίσσετο γούνων·\nζώγρει Ἀτρέος υἱέ, σὺ δʼ ἄξια δέξαι ἄποινα·\nπολλὰ δʼ ἐν ἀφνειοῦ πατρὸς κειμήλια κεῖται\nχαλκός τε χρυσός τε πολύκμητός τε σίδηρος,\nτῶν κέν τοι χαρίσαιτο πατὴρ ἀπερείσιʼ ἄποινα\nεἴ κεν ἐμὲ ζωὸν πεπύθοιτʼ ἐπὶ νηυσὶν Ἀχαιῶν.\nὣς φάτο, τῷ δʼ ἄρα θυμὸν ἐνὶ στήθεσσιν ἔπειθε·\nκαὶ δή μιν τάχʼ ἔμελλε θοὰς ἐπὶ νῆας Ἀχαιῶν\nδώσειν ᾧ θεράποντι καταξέμεν· ἀλλʼ Ἀγαμέμνων\nἀντίος ἦλθε θέων, καὶ ὁμοκλήσας ἔπος ηὔδα·\nὦ πέπον ὦ Μενέλαε, τί ἢ δὲ σὺ κήδεαι οὕτως\nἀνδρῶν; ἦ σοὶ ἄριστα πεποίηται κατὰ οἶκον\nπρὸς Τρώων; τῶν μή τις ὑπεκφύγοι αἰπὺν ὄλεθρον\nχεῖράς θʼ ἡμετέρας, μηδʼ ὅν τινα γαστέρι μήτηρ\nκοῦρον ἐόντα φέροι, μηδʼ ὃς φύγοι, ἀλλʼ ἅμα πάντες\nἸλίου ἐξαπολοίατʼ ἀκήδεστοι καὶ ἄφαντοι.\nὣς εἰπὼν ἔτρεψεν ἀδελφειοῦ φρένας ἥρως\nαἴσιμα παρειπών· ὃ δʼ ἀπὸ ἕθεν ὤσατο χειρὶ\nἥρωʼ Ἄδρηστον· τὸν δὲ κρείων Ἀγαμέμνων\nοὖτα κατὰ λαπάρην· ὃ δʼ ἀνετράπετʼ, Ἀτρεΐδης δὲ\nλὰξ ἐν στήθεσι βὰς ἐξέσπασε μείλινον ἔγχος.\nΝέστωρ δʼ Ἀργείοισιν ἐκέκλετο μακρὸν ἀΰσας·\nὦ φίλοι ἥρωες Δαναοὶ θεράποντες Ἄρηος\nμή τις νῦν ἐνάρων ἐπιβαλλόμενος μετόπισθε\nμιμνέτω ὥς κε πλεῖστα φέρων ἐπὶ νῆας ἵκηται,\nἀλλʼ ἄνδρας κτείνωμεν· ἔπειτα δὲ καὶ τὰ ἕκηλοι\nνεκροὺς ἂμ πεδίον συλήσετε τεθνηῶτας.\nὣς εἰπὼν ὄτρυνε μένος καὶ θυμὸν ἑκάστου.\nἔνθά κεν αὖτε Τρῶες ἀρηϊφίλων ὑπʼ Ἀχαιῶν\nἼλιον εἰσανέβησαν ἀναλκείῃσι δαμέντες,\nεἰ μὴ ἄρʼ Αἰνείᾳ τε καὶ Ἕκτορι εἶπε παραστὰς\nΠριαμίδης Ἕλενος οἰωνοπόλων ὄχʼ ἄριστος·\nΑἰνεία τε καὶ Ἕκτορ, ἐπεὶ πόνος ὔμμι μάλιστα\nΤρώων καὶ Λυκίων ἐγκέκλιται, οὕνεκʼ ἄριστοι\nπᾶσαν ἐπʼ ἰθύν ἐστε μάχεσθαί τε φρονέειν τε,\nστῆτʼ αὐτοῦ, καὶ λαὸν ἐρυκάκετε πρὸ πυλάων\nπάντῃ ἐποιχόμενοι πρὶν αὖτʼ ἐν χερσὶ γυναικῶν\nφεύγοντας πεσέειν, δηΐοισι δὲ χάρμα γενέσθαι.\nαὐτὰρ ἐπεί κε φάλαγγας ἐποτρύνητον ἁπάσας,\nἡμεῖς μὲν Δαναοῖσι μαχησόμεθʼ αὖθι μένοντες,\nκαὶ μάλα τειρόμενοί περ· ἀναγκαίη γὰρ ἐπείγει·\nἝκτορ ἀτὰρ σὺ πόλιν δὲ μετέρχεο, εἰπὲ δʼ ἔπειτα\nμητέρι σῇ καὶ ἐμῇ· ἣ δὲ ξυνάγουσα γεραιὰς\nνηὸν Ἀθηναίης γλαυκώπιδος ἐν πόλει ἄκρῃ\nοἴξασα κληῗδι θύρας ἱεροῖο δόμοιο\nπέπλον, ὅς οἱ δοκέει χαριέστατος ἠδὲ μέγιστος\nεἶναι ἐνὶ μεγάρῳ καί οἱ πολὺ φίλτατος αὐτῇ,\nθεῖναι Ἀθηναίης ἐπὶ γούνασιν ἠϋκόμοιο,\nκαί οἱ ὑποσχέσθαι δυοκαίδεκα βοῦς ἐνὶ νηῷ\nἤνις ἠκέστας ἱερευσέμεν, αἴ κʼ ἐλεήσῃ\nἄστύ τε καὶ Τρώων ἀλόχους καὶ νήπια τέκνα,\nὥς κεν Τυδέος υἱὸν ἀπόσχῃ Ἰλίου ἱρῆς\nἄγριον αἰχμητὴν κρατερὸν μήστωρα φόβοιο,\nὃν δὴ ἐγὼ κάρτιστον Ἀχαιῶν φημι γενέσθαι.\nοὐδʼ Ἀχιλῆά ποθʼ ὧδέ γʼ ἐδείδιμεν ὄρχαμον ἀνδρῶν,\nὅν πέρ φασι θεᾶς ἐξέμμεναι· ἀλλʼ ὅδε λίην\nμαίνεται, οὐδέ τίς οἱ δύναται μένος ἰσοφαρίζειν.\nὣς ἔφαθʼ, Ἕκτωρ δʼ οὔ τι κασιγνήτῳ ἀπίθησεν.\nαὐτίκα δʼ ἐξ ὀχέων σὺν τεύχεσιν ἆλτο χαμᾶζε,\nπάλλων δʼ ὀξέα δοῦρα κατὰ στρατὸν ᾤχετο πάντῃ\nὀτρύνων μαχέσασθαι, ἔγειρε δὲ φύλοπιν αἰνήν.\nοἳ δʼ ἐλελίχθησαν καὶ ἐναντίοι ἔσταν Ἀχαιῶν·\nἈργεῖοι δʼ ὑπεχώρησαν, λῆξαν δὲ φόνοιο,\nφὰν δέ τινʼ ἀθανάτων ἐξ οὐρανοῦ ἀστερόεντος\nΤρωσὶν ἀλεξήσοντα κατελθέμεν, ὡς ἐλέλιχθεν.\nἝκτωρ δὲ Τρώεσσιν ἐκέκλετο μακρὸν ἀΰσας·\nΤρῶες ὑπέρθυμοι τηλεκλειτοί τʼ ἐπίκουροι\nἀνέρες ἔστε φίλοι, μνήσασθε δὲ θούριδος ἀλκῆς,\nὄφρʼ ἂν ἐγὼ βείω προτὶ Ἴλιον, ἠδὲ γέρουσιν\nεἴπω βουλευτῇσι καὶ ἡμετέρῃς ἀλόχοισι\nδαίμοσιν ἀρήσασθαι, ὑποσχέσθαι δʼ ἑκατόμβας.\nὣς ἄρα φωνήσας ἀπέβη κορυθαίολος Ἕκτωρ·\nἀμφὶ δέ μιν σφυρὰ τύπτε καὶ αὐχένα δέρμα κελαινὸν\nἄντυξ ἣ πυμάτη θέεν ἀσπίδος ὀμφαλοέσσης.\nΓλαῦκος δʼ Ἱππολόχοιο πάϊς καὶ Τυδέος υἱὸς\nἐς μέσον ἀμφοτέρων συνίτην μεμαῶτε μάχεσθαι.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντε,\nτὸν πρότερος προσέειπε βοὴν ἀγαθὸς Διομήδης·\nτίς δὲ σύ ἐσσι φέριστε καταθνητῶν ἀνθρώπων;\nοὐ μὲν γάρ ποτʼ ὄπωπα μάχῃ ἔνι κυδιανείρῃ\nτὸ πρίν· ἀτὰρ μὲν νῦν γε πολὺ προβέβηκας ἁπάντων\nσῷ θάρσει, ὅ τʼ ἐμὸν δολιχόσκιον ἔγχος ἔμεινας·\nδυστήνων δέ τε παῖδες ἐμῷ μένει ἀντιόωσιν.\nεἰ δέ τις ἀθανάτων γε κατʼ οὐρανοῦ εἰλήλουθας,\nοὐκ ἂν ἔγωγε θεοῖσιν ἐπουρανίοισι μαχοίμην.\nοὐδὲ γὰρ οὐδὲ Δρύαντος υἱὸς κρατερὸς Λυκόοργος\nδὴν ἦν, ὅς ῥα θεοῖσιν ἐπουρανίοισιν ἔριζεν·\nὅς ποτε μαινομένοιο Διωνύσοιο τιθήνας\nσεῦε κατʼ ἠγάθεον Νυσήϊον· αἳ δʼ ἅμα πᾶσαι\nθύσθλα χαμαὶ κατέχευαν ὑπʼ ἀνδροφόνοιο Λυκούργου\nθεινόμεναι βουπλῆγι· Διώνυσος δὲ φοβηθεὶς\nδύσεθʼ ἁλὸς κατὰ κῦμα, Θέτις δʼ ὑπεδέξατο κόλπῳ\nδειδιότα· κρατερὸς γὰρ ἔχε τρόμος ἀνδρὸς ὁμοκλῇ.\nτῷ μὲν ἔπειτʼ ὀδύσαντο θεοὶ ῥεῖα ζώοντες,\nκαί μιν τυφλὸν ἔθηκε Κρόνου πάϊς· οὐδʼ ἄρʼ ἔτι δὴν\nἦν, ἐπεὶ ἀθανάτοισιν ἀπήχθετο πᾶσι θεοῖσιν·\nοὐδʼ ἂν ἐγὼ μακάρεσσι θεοῖς ἐθέλοιμι μάχεσθαι.\nεἰ δέ τίς ἐσσι βροτῶν οἳ ἀρούρης καρπὸν ἔδουσιν,\nἆσσον ἴθʼ ὥς κεν θᾶσσον ὀλέθρου πείραθʼ ἵκηαι.\nτὸν δʼ αὖθʼ Ἱππολόχοιο προσηύδα φαίδιμος υἱός·\nΤυδεΐδη μεγάθυμε τί ἢ γενεὴν ἐρεείνεις;\nοἵη περ φύλλων γενεὴ τοίη δὲ καὶ ἀνδρῶν.\nφύλλα τὰ μέν τʼ ἄνεμος χαμάδις χέει, ἄλλα δέ θʼ ὕλη\nτηλεθόωσα φύει, ἔαρος δʼ ἐπιγίγνεται ὥρη·\nὣς ἀνδρῶν γενεὴ ἣ μὲν φύει ἣ δʼ ἀπολήγει.\nεἰ δʼ ἐθέλεις καὶ ταῦτα δαήμεναι ὄφρʼ ἐῢ εἰδῇς\nἡμετέρην γενεήν, πολλοὶ δέ μιν ἄνδρες ἴσασιν·\nἔστι πόλις Ἐφύρη μυχῷ Ἄργεος ἱπποβότοιο,\nἔνθα δὲ Σίσυφος ἔσκεν, ὃ κέρδιστος γένετʼ ἀνδρῶν,\nΣίσυφος Αἰολίδης· ὃ δʼ ἄρα Γλαῦκον τέκεθʼ υἱόν,\nαὐτὰρ Γλαῦκος τίκτεν ἀμύμονα Βελλεροφόντην·\nτῷ δὲ θεοὶ κάλλός τε καὶ ἠνορέην ἐρατεινὴν\nὤπασαν· αὐτάρ οἱ Προῖτος κακὰ μήσατο θυμῷ,\nὅς ῥʼ ἐκ δήμου ἔλασσεν, ἐπεὶ πολὺ φέρτερος ἦεν,\nἈργείων· Ζεὺς γάρ οἱ ὑπὸ σκήπτρῳ ἐδάμασσε.\nτῷ δὲ γυνὴ Προίτου ἐπεμήνατο δῖʼ Ἄντεια\nκρυπταδίῃ φιλότητι μιγήμεναι· ἀλλὰ τὸν οὔ τι\nπεῖθʼ ἀγαθὰ φρονέοντα δαΐφρονα Βελλεροφόντην.\nἣ δὲ ψευσαμένη Προῖτον βασιλῆα προσηύδα·\nτεθναίης ὦ Προῖτʼ, ἢ κάκτανε Βελλεροφόντην,\nὅς μʼ ἔθελεν φιλότητι μιγήμεναι οὐκ ἐθελούσῃ.\nὣς φάτο, τὸν δὲ ἄνακτα χόλος λάβεν οἷον ἄκουσε·\nκτεῖναι μέν ῥʼ ἀλέεινε, σεβάσσατο γὰρ τό γε θυμῷ,\nπέμπε δέ μιν Λυκίην δέ, πόρεν δʼ ὅ γε σήματα λυγρὰ\nγράψας ἐν πίνακι πτυκτῷ θυμοφθόρα πολλά,\nδεῖξαι δʼ ἠνώγειν ᾧ πενθερῷ ὄφρʼ ἀπόλοιτο.\nαὐτὰρ ὁ βῆ Λυκίην δὲ θεῶν ὑπʼ ἀμύμονι πομπῇ.\nἀλλʼ ὅτε δὴ Λυκίην ἷξε Ξάνθόν τε ῥέοντα,\nπροφρονέως μιν τῖεν ἄναξ Λυκίης εὐρείης·\nἐννῆμαρ ξείνισσε καὶ ἐννέα βοῦς ἱέρευσεν.\nἀλλʼ ὅτε δὴ δεκάτη ἐφάνη ῥοδοδάκτυλος Ἠὼς\nκαὶ τότε μιν ἐρέεινε καὶ ᾔτεε σῆμα ἰδέσθαι\nὅττί ῥά οἱ γαμβροῖο πάρα Προίτοιο φέροιτο.\nαὐτὰρ ἐπεὶ δὴ σῆμα κακὸν παρεδέξατο γαμβροῦ,\nπρῶτον μέν ῥα Χίμαιραν ἀμαιμακέτην ἐκέλευσε\nπεφνέμεν· ἣ δʼ ἄρʼ ἔην θεῖον γένος οὐδʼ ἀνθρώπων,\nπρόσθε λέων, ὄπιθεν δὲ δράκων, μέσση δὲ χίμαιρα,\nδεινὸν ἀποπνείουσα πυρὸς μένος αἰθομένοιο,\nκαὶ τὴν μὲν κατέπεφνε θεῶν τεράεσσι πιθήσας.\nδεύτερον αὖ Σολύμοισι μαχέσσατο κυδαλίμοισι·\nκαρτίστην δὴ τήν γε μάχην φάτο δύμεναι ἀνδρῶν.\nτὸ τρίτον αὖ κατέπεφνεν Ἀμαζόνας ἀντιανείρας.\nτῷ δʼ ἄρʼ ἀνερχομένῳ πυκινὸν δόλον ἄλλον ὕφαινε·\nκρίνας ἐκ Λυκίης εὐρείης φῶτας ἀρίστους\nεἷσε λόχον· τοὶ δʼ οὔ τι πάλιν οἶκον δὲ νέοντο·\nπάντας γὰρ κατέπεφνεν ἀμύμων Βελλεροφόντης.\nἀλλʼ ὅτε δὴ γίγνωσκε θεοῦ γόνον ἠῢν ἐόντα\nαὐτοῦ μιν κατέρυκε, δίδου δʼ ὅ γε θυγατέρα ἥν,\nδῶκε δέ οἱ τιμῆς βασιληΐδος ἥμισυ πάσης·\nκαὶ μέν οἱ Λύκιοι τέμενος τάμον ἔξοχον ἄλλων\nκαλὸν φυταλιῆς καὶ ἀρούρης, ὄφρα νέμοιτο.\nἣ δʼ ἔτεκε τρία τέκνα δαΐφρονι Βελλεροφόντῃ\nἼσανδρόν τε καὶ Ἱππόλοχον καὶ Λαοδάμειαν.\nΛαοδαμείῃ μὲν παρελέξατο μητίετα Ζεύς,\nἣ δʼ ἔτεκʼ ἀντίθεον Σαρπηδόνα χαλκοκορυστήν.\nἀλλʼ ὅτε δὴ καὶ κεῖνος ἀπήχθετο πᾶσι θεοῖσιν,\nἤτοι ὃ κὰπ πεδίον τὸ Ἀλήϊον οἶος ἀλᾶτο\nὃν θυμὸν κατέδων, πάτον ἀνθρώπων ἀλεείνων·\nἼσανδρον δέ οἱ υἱὸν Ἄρης ἆτος πολέμοιο\nμαρνάμενον Σολύμοισι κατέκτανε κυδαλίμοισι·\nτὴν δὲ χολωσαμένη χρυσήνιος Ἄρτεμις ἔκτα.\nἹππόλοχος δέ μʼ ἔτικτε, καὶ ἐκ τοῦ φημι γενέσθαι·\nπέμπε δέ μʼ ἐς Τροίην, καί μοι μάλα πόλλʼ ἐπέτελλεν\nαἰὲν ἀριστεύειν καὶ ὑπείροχον ἔμμεναι ἄλλων,\nμηδὲ γένος πατέρων αἰσχυνέμεν, οἳ μέγʼ ἄριστοι\nἔν τʼ Ἐφύρῃ ἐγένοντο καὶ ἐν Λυκίῃ εὐρείῃ.\nταύτης τοι γενεῆς τε καὶ αἵματος εὔχομαι εἶναι.\nὣς φάτο, γήθησεν δὲ βοὴν ἀγαθὸς Διομήδης·\nἔγχος μὲν κατέπηξεν ἐπὶ χθονὶ πουλυβοτείρῃ,\nαὐτὰρ ὃ μειλιχίοισι προσηύδα ποιμένα λαῶν·\nἦ ῥά νύ μοι ξεῖνος πατρώϊός ἐσσι παλαιός·\nΟἰνεὺς γάρ ποτε δῖος ἀμύμονα Βελλεροφόντην\nξείνισʼ ἐνὶ μεγάροισιν ἐείκοσιν ἤματʼ ἐρύξας·\nοἳ δὲ καὶ ἀλλήλοισι πόρον ξεινήϊα καλά·\nΟἰνεὺς μὲν ζωστῆρα δίδου φοίνικι φαεινόν,\nΒελλεροφόντης δὲ χρύσεον δέπας ἀμφικύπελλον\nκαί μιν ἐγὼ κατέλειπον ἰὼν ἐν δώμασʼ ἐμοῖσι.\nΤυδέα δʼ οὐ μέμνημαι, ἐπεί μʼ ἔτι τυτθὸν ἐόντα\nκάλλιφʼ, ὅτʼ ἐν Θήβῃσιν ἀπώλετο λαὸς Ἀχαιῶν.\nτὼ νῦν σοὶ μὲν ἐγὼ ξεῖνος φίλος Ἄργεϊ μέσσῳ\nεἰμί, σὺ δʼ ἐν Λυκίῃ ὅτε κεν τῶν δῆμον ἵκωμαι.\nἔγχεα δʼ ἀλλήλων ἀλεώμεθα καὶ διʼ ὁμίλου·\nπολλοὶ μὲν γὰρ ἐμοὶ Τρῶες κλειτοί τʼ ἐπίκουροι\nκτείνειν ὅν κε θεός γε πόρῃ καὶ ποσσὶ κιχείω,\nπολλοὶ δʼ αὖ σοὶ Ἀχαιοὶ ἐναιρέμεν ὅν κε δύνηαι.\nτεύχεα δʼ ἀλλήλοις ἐπαμείψομεν, ὄφρα καὶ οἵδε\nγνῶσιν ὅτι ξεῖνοι πατρώϊοι εὐχόμεθʼ εἶναι.\nὣς ἄρα φωνήσαντε καθʼ ἵππων ἀΐξαντε\nχεῖράς τʼ ἀλλήλων λαβέτην καὶ πιστώσαντο·\nἔνθʼ αὖτε Γλαύκῳ Κρονίδης φρένας ἐξέλετο Ζεύς,\nὃς πρὸς Τυδεΐδην Διομήδεα τεύχεʼ ἄμειβε\nχρύσεα χαλκείων, ἑκατόμβοιʼ ἐννεαβοίων.\nἝκτωρ δʼ ὡς Σκαιάς τε πύλας καὶ φηγὸν ἵκανεν,\nἀμφʼ ἄρα μιν Τρώων ἄλοχοι θέον ἠδὲ θύγατρες\nεἰρόμεναι παῖδάς τε κασιγνήτους τε ἔτας τε\nκαὶ πόσιας· ὃ δʼ ἔπειτα θεοῖς εὔχεσθαι ἀνώγει\nπάσας ἑξείης· πολλῇσι δὲ κήδεʼ ἐφῆπτο.\nἀλλʼ ὅτε δὴ Πριάμοιο δόμον περικαλλέʼ ἵκανε\nξεστῇς αἰθούσῃσι τετυγμένον· αὐτὰρ ἐν αὐτῷ\nπεντήκοντʼ ἔνεσαν θάλαμοι ξεστοῖο λίθοιο\nπλησίον ἀλλήλων δεδμημένοι, ἔνθα δὲ παῖδες\nκοιμῶντο Πριάμοιο παρὰ μνηστῇς ἀλόχοισι,\nκουράων δʼ ἑτέρωθεν ἐναντίοι ἔνδοθεν αὐλῆς\nδώδεκʼ ἔσαν τέγεοι θάλαμοι ξεστοῖο λίθοιο\nπλησίον ἀλλήλων δεδμημένοι, ἔνθα δὲ γαμβροὶ\nκοιμῶντο Πριάμοιο παρʼ αἰδοίῃς ἀλόχοισιν·\nἔνθά οἱ ἠπιόδωρος ἐναντίη ἤλυθε μήτηρ\nΛαοδίκην ἐσάγουσα θυγατρῶν εἶδος ἀρίστην·\nἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·\nτέκνον τίπτε λιπὼν πόλεμον θρασὺν εἰλήλουθας;\nἦ μάλα δὴ τείρουσι δυσώνυμοι υἷες Ἀχαιῶν\nμαρνάμενοι περὶ ἄστυ· σὲ δʼ ἐνθάδε θυμὸς ἀνῆκεν\nἐλθόντʼ ἐξ ἄκρης πόλιος Διὶ χεῖρας ἀνασχεῖν.\nἀλλὰ μένʼ ὄφρά κέ τοι μελιηδέα οἶνον ἐνείκω,\nὡς σπείσῃς Διὶ πατρὶ καὶ ἄλλοις ἀθανάτοισι\nπρῶτον, ἔπειτα δὲ καὐτὸς ὀνήσεαι αἴ κε πίῃσθα.\nἀνδρὶ δὲ κεκμηῶτι μένος μέγα οἶνος ἀέξει,\nὡς τύνη κέκμηκας ἀμύνων σοῖσιν ἔτῃσι.\nτὴν δʼ ἠμείβετʼ ἔπειτα μέγας κορυθαίολος Ἕκτωρ·\nμή μοι οἶνον ἄειρε μελίφρονα πότνια μῆτερ,\nμή μʼ ἀπογυιώσῃς μένεος, ἀλκῆς τε λάθωμαι·\nχερσὶ δʼ ἀνίπτοισιν Διὶ λείβειν αἴθοπα οἶνον\nἅζομαι· οὐδέ πῃ ἔστι κελαινεφέϊ Κρονίωνι\nαἵματι καὶ λύθρῳ πεπαλαγμένον εὐχετάασθαι.\nἀλλὰ σὺ μὲν πρὸς νηὸν Ἀθηναίης ἀγελείης\nἔρχεο σὺν θυέεσσιν ἀολλίσσασα γεραιάς·\nπέπλον δʼ, ὅς τίς τοι χαριέστατος ἠδὲ μέγιστος\nἔστιν ἐνὶ μεγάρῳ καί τοι πολὺ φίλτατος αὐτῇ,\nτὸν θὲς Ἀθηναίης ἐπὶ γούνασιν ἠϋκόμοιο,\nκαί οἱ ὑποσχέσθαι δυοκαίδεκα βοῦς ἐνὶ νηῷ\nἤνις ἠκέστας ἱερευσέμεν, αἴ κʼ ἐλεήσῃ\nἄστύ τε καὶ Τρώων ἀλόχους καὶ νήπια τέκνα,\nαἴ κεν Τυδέος υἱὸν ἀπόσχῃ Ἰλίου ἱρῆς\nἄγριον αἰχμητὴν κρατερὸν μήστωρα φόβοιο.\nἀλλὰ σὺ μὲν πρὸς νηὸν Ἀθηναίης ἀγελείης\nἔρχευ, ἐγὼ δὲ Πάριν μετελεύσομαι ὄφρα καλέσσω\nαἴ κʼ ἐθέλῃσʼ εἰπόντος ἀκουέμεν· ὥς κέ οἱ αὖθι\nγαῖα χάνοι· μέγα γάρ μιν Ὀλύμπιος ἔτρεφε πῆμα\nΤρωσί τε καὶ Πριάμῳ μεγαλήτορι τοῖό τε παισίν.\nεἰ κεῖνόν γε ἴδοιμι κατελθόντʼ Ἄϊδος εἴσω\nφαίην κε φρένʼ ἀτέρπου ὀϊζύος ἐκλελαθέσθαι.\nὣς ἔφαθʼ, ἣ δὲ μολοῦσα ποτὶ μέγαρʼ ἀμφιπόλοισι\nκέκλετο· ταὶ δʼ ἄρʼ ἀόλλισσαν κατὰ ἄστυ γεραιάς.\nαὐτὴ δʼ ἐς θάλαμον κατεβήσετο κηώεντα,\nἔνθʼ ἔσάν οἱ πέπλοι παμποίκιλα ἔργα γυναικῶν\nΣιδονίων, τὰς αὐτὸς Ἀλέξανδρος θεοειδὴς\nἤγαγε Σιδονίηθεν ἐπιπλὼς εὐρέα πόντον,\nτὴν ὁδὸν ἣν Ἑλένην περ ἀνήγαγεν εὐπατέρειαν·\nτῶν ἕνʼ ἀειραμένη Ἑκάβη φέρε δῶρον Ἀθήνῃ,\nὃς κάλλιστος ἔην ποικίλμασιν ἠδὲ μέγιστος,\nἀστὴρ δʼ ὣς ἀπέλαμπεν· ἔκειτο δὲ νείατος ἄλλων.\nβῆ δʼ ἰέναι, πολλαὶ δὲ μετεσσεύοντο γεραιαί.\nαἱ δʼ ὅτε νηὸν ἵκανον Ἀθήνης ἐν πόλει ἄκρῃ,\nτῇσι θύρας ὤϊξε Θεανὼ καλλιπάρῃος\nΚισσηῒς ἄλοχος Ἀντήνορος ἱπποδάμοιο·\nτὴν γὰρ Τρῶες ἔθηκαν Ἀθηναίης ἱέρειαν.\nαἳ δʼ ὀλολυγῇ πᾶσαι Ἀθήνῃ χεῖρας ἀνέσχον·\nἣ δʼ ἄρα πέπλον ἑλοῦσα Θεανὼ καλλιπάρῃος\nθῆκεν Ἀθηναίης ἐπὶ γούνασιν ἠϋκόμοιο,\nεὐχομένη δʼ ἠρᾶτο Διὸς κούρῃ μεγάλοιο·\nπότνιʼ Ἀθηναίη ἐρυσίπτολι δῖα θεάων\nἆξον δὴ ἔγχος Διομήδεος, ἠδὲ καὶ αὐτὸν\nπρηνέα δὸς πεσέειν Σκαιῶν προπάροιθε πυλάων,\nὄφρά τοι αὐτίκα νῦν δυοκαίδεκα βοῦς ἐνὶ νηῷ\nἤνις ἠκέστας ἱερεύσομεν, αἴ κʼ ἐλεήσῃς\nἄστύ τε καὶ Τρώων ἀλόχους καὶ νήπια τέκνα.\nὣς ἔφατʼ εὐχομένη, ἀνένευε δὲ Παλλὰς Ἀθήνη.\nὣς αἳ μέν ῥʼ εὔχοντο Διὸς κούρῃ μεγάλοιο,\nἝκτωρ δὲ πρὸς δώματʼ Ἀλεξάνδροιο βεβήκει\nκαλά, τά ῥʼ αὐτὸς ἔτευξε σὺν ἀνδράσιν οἳ τότʼ ἄριστοι\nἦσαν ἐνὶ Τροίῃ ἐριβώλακι τέκτονες ἄνδρες,\nοἵ οἱ ἐποίησαν θάλαμον καὶ δῶμα καὶ αὐλὴν\nἐγγύθι τε Πριάμοιο καὶ Ἕκτορος ἐν πόλει ἄκρῃ.\nἔνθʼ Ἕκτωρ εἰσῆλθε Διῒ φίλος, ἐν δʼ ἄρα χειρὶ\nἔγχος ἔχʼ ἑνδεκάπηχυ· πάροιθε δὲ λάμπετο δουρὸς\nαἰχμὴ χαλκείη, περὶ δὲ χρύσεος θέε πόρκης.\nτὸν δʼ εὗρʼ ἐν θαλάμῳ περικαλλέα τεύχεʼ ἕποντα\nἀσπίδα καὶ θώρηκα, καὶ ἀγκύλα τόξʼ ἁφόωντα·\nἈργείη δʼ Ἑλένη μετʼ ἄρα δμῳῇσι γυναιξὶν\nἧστο καὶ ἀμφιπόλοισι περικλυτὰ ἔργα κέλευε.\nτὸν δʼ Ἕκτωρ νείκεσσεν ἰδὼν αἰσχροῖς ἐπέεσσι·\nδαιμόνιʼ οὐ μὲν καλὰ χόλον τόνδʼ ἔνθεο θυμῷ,\nλαοὶ μὲν φθινύθουσι περὶ πτόλιν αἰπύ τε τεῖχος\nμαρνάμενοι· σέο δʼ εἵνεκʼ ἀϋτή τε πτόλεμός τε\nἄστυ τόδʼ ἀμφιδέδηε· σὺ δʼ ἂν μαχέσαιο καὶ ἄλλῳ,\nὅν τινά που μεθιέντα ἴδοις στυγεροῦ πολέμοιο.\nἀλλʼ ἄνα μὴ τάχα ἄστυ πυρὸς δηΐοιο θέρηται.\nτὸν δʼ αὖτε προσέειπεν Ἀλέξανδρος θεοειδής·\nἝκτορ ἐπεί με κατʼ αἶσαν ἐνείκεσας οὐδʼ ὑπὲρ αἶσαν,\nτοὔνεκά τοι ἐρέω· σὺ δὲ σύνθεο καί μευ ἄκουσον·\nοὔ τοι ἐγὼ Τρώων τόσσον χόλῳ οὐδὲ νεμέσσι\nἥμην ἐν θαλάμῳ, ἔθελον δʼ ἄχεϊ προτραπέσθαι.\nνῦν δέ με παρειποῦσʼ ἄλοχος μαλακοῖς ἐπέεσσιν\nὅρμησʼ ἐς πόλεμον· δοκέει δέ μοι ὧδε καὶ αὐτῷ\nλώϊον ἔσσεσθαι· νίκη δʼ ἐπαμείβεται ἄνδρας.\nἀλλʼ ἄγε νῦν ἐπίμεινον, Ἀρήϊα τεύχεα δύω·\nἢ ἴθʼ, ἐγὼ δὲ μέτειμι· κιχήσεσθαι δέ σʼ ὀΐω.\nὣς φάτο, τὸν δʼ οὔ τι προσέφη κορυθαίολος Ἕκτωρ·\nτὸν δʼ Ἑλένη μύθοισι προσηύδα μειλιχίοισι·\nδᾶερ ἐμεῖο κυνὸς κακομηχάνου ὀκρυοέσσης,\nὥς μʼ ὄφελʼ ἤματι τῷ ὅτε με πρῶτον τέκε μήτηρ\nοἴχεσθαι προφέρουσα κακὴ ἀνέμοιο θύελλα\nεἰς ὄρος ἢ εἰς κῦμα πολυφλοίσβοιο θαλάσσης,\nἔνθά με κῦμʼ ἀπόερσε πάρος τάδε ἔργα γενέσθαι.\nαὐτὰρ ἐπεὶ τάδε γʼ ὧδε θεοὶ κακὰ τεκμήραντο,\nἀνδρὸς ἔπειτʼ ὤφελλον ἀμείνονος εἶναι ἄκοιτις,\nὃς ᾔδη νέμεσίν τε καὶ αἴσχεα πόλλʼ ἀνθρώπων.\nτούτῳ δʼ οὔτʼ ἂρ νῦν φρένες ἔμπεδοι οὔτʼ ἄρʼ ὀπίσσω\nἔσσονται· τὼ καί μιν ἐπαυρήσεσθαι ὀΐω.\nἀλλʼ ἄγε νῦν εἴσελθε καὶ ἕζεο τῷδʼ ἐπὶ δίφρῳ\nδᾶερ, ἐπεί σε μάλιστα πόνος φρένας ἀμφιβέβηκεν\nεἵνεκʼ ἐμεῖο κυνὸς καὶ Ἀλεξάνδρου ἕνεκʼ ἄτης,\nοἷσιν ἐπὶ Ζεὺς θῆκε κακὸν μόρον, ὡς καὶ ὀπίσσω\nἀνθρώποισι πελώμεθʼ ἀοίδιμοι ἐσσομένοισι.\nτὴν δʼ ἠμείβετʼ ἔπειτα μέγας κορυθαίολος Ἕκτωρ\nμή με κάθιζʼ Ἑλένη φιλέουσά περ· οὐδέ με πείσεις·\nἤδη γάρ μοι θυμὸς ἐπέσσυται ὄφρʼ ἐπαμύνω\nΤρώεσσʼ, οἳ μέγʼ ἐμεῖο ποθὴν ἀπεόντος ἔχουσιν.\nἀλλὰ σύ γʼ ὄρνυθι τοῦτον, ἐπειγέσθω δὲ καὶ αὐτός,\nὥς κεν ἔμʼ ἔντοσθεν πόλιος καταμάρψῃ ἐόντα.\nκαὶ γὰρ ἐγὼν οἶκον δὲ ἐλεύσομαι ὄφρα ἴδωμαι\nοἰκῆας ἄλοχόν τε φίλην καὶ νήπιον υἱόν.\nοὐ γὰρ οἶδʼ εἰ ἔτι σφιν ὑπότροπος ἵξομαι αὖτις,\nἦ ἤδη μʼ ὑπὸ χερσὶ θεοὶ δαμόωσιν Ἀχαιῶν.\nὣς ἄρα φωνήσας ἀπέβη κορυθαίολος Ἕκτωρ·\nαἶψα δʼ ἔπειθʼ ἵκανε δόμους εὖ ναιετάοντας,\nοὐδʼ εὗρʼ Ἀνδρομάχην λευκώλενον ἐν μεγάροισιν,\nἀλλʼ ἥ γε ξὺν παιδὶ καὶ ἀμφιπόλῳ ἐϋπέπλῳ\nπύργῳ ἐφεστήκει γοόωσά τε μυρομένη τε.\nἝκτωρ δʼ ὡς οὐκ ἔνδον ἀμύμονα τέτμεν ἄκοιτιν\nἔστη ἐπʼ οὐδὸν ἰών, μετὰ δὲ δμῳῇσιν ἔειπεν·\nεἰ δʼ ἄγε μοι δμῳαὶ νημερτέα μυθήσασθε·\nπῇ ἔβη Ἀνδρομάχη λευκώλενος ἐκ μεγάροιο;\nἠέ πῃ ἐς γαλόων ἢ εἰνατέρων ἐϋπέπλων\nἢ ἐς Ἀθηναίης ἐξοίχεται, ἔνθά περ ἄλλαι\nΤρῳαὶ ἐϋπλόκαμοι δεινὴν θεὸν ἱλάσκονται;\nτὸν δʼ αὖτʼ ὀτρηρὴ ταμίη πρὸς μῦθον ἔειπεν·\nἝκτορ ἐπεὶ μάλʼ ἄνωγας ἀληθέα μυθήσασθαι,\nοὔτέ πῃ ἐς γαλόων οὔτʼ εἰνατέρων ἐϋπέπλων\nοὔτʼ ἐς Ἀθηναίης ἐξοίχεται, ἔνθά περ ἄλλαι\nΤρῳαὶ ἐϋπλόκαμοι δεινὴν θεὸν ἱλάσκονται,\nἀλλʼ ἐπὶ πύργον ἔβη μέγαν Ἰλίου, οὕνεκʼ ἄκουσε\nτείρεσθαι Τρῶας, μέγα δὲ κράτος εἶναι Ἀχαιῶν.\nἣ μὲν δὴ πρὸς τεῖχος ἐπειγομένη ἀφικάνει\nμαινομένῃ ἐϊκυῖα· φέρει δʼ ἅμα παῖδα τιθήνη.\nἦ ῥα γυνὴ ταμίη, ὃ δʼ ἀπέσσυτο δώματος Ἕκτωρ\nτὴν αὐτὴν ὁδὸν αὖτις ἐϋκτιμένας κατʼ ἀγυιάς.\nεὖτε πύλας ἵκανε διερχόμενος μέγα ἄστυ\nΣκαιάς, τῇ ἄρʼ ἔμελλε διεξίμεναι πεδίον δέ,\nἔνθʼ ἄλοχος πολύδωρος ἐναντίη ἦλθε θέουσα\nἈνδρομάχη θυγάτηρ μεγαλήτορος Ἠετίωνος\nἨετίων ὃς ἔναιεν ὑπὸ Πλάκῳ ὑληέσσῃ\nΘήβῃ Ὑποπλακίῃ Κιλίκεσσʼ ἄνδρεσσιν ἀνάσσων·\nτοῦ περ δὴ θυγάτηρ ἔχεθʼ Ἕκτορι χαλκοκορυστῇ.\nἥ οἱ ἔπειτʼ ἤντησʼ, ἅμα δʼ ἀμφίπολος κίεν αὐτῇ\nπαῖδʼ ἐπὶ κόλπῳ ἔχουσʼ ἀταλάφρονα νήπιον αὔτως\nἙκτορίδην ἀγαπητὸν ἀλίγκιον ἀστέρι καλῷ,\nτόν ῥʼ Ἕκτωρ καλέεσκε Σκαμάνδριον, αὐτὰρ οἱ ἄλλοι\nἈστυάνακτʼ· οἶος γὰρ ἐρύετο Ἴλιον Ἕκτωρ.\nἤτοι ὃ μὲν μείδησεν ἰδὼν ἐς παῖδα σιωπῇ·\nἈνδρομάχη δέ οἱ ἄγχι παρίστατο δάκρυ χέουσα,\nἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·\nδαιμόνιε φθίσει σε τὸ σὸν μένος, οὐδʼ ἐλεαίρεις\nπαῖδά τε νηπίαχον καὶ ἔμʼ ἄμμορον, ἣ τάχα χήρη\nσεῦ ἔσομαι· τάχα γάρ σε κατακτανέουσιν Ἀχαιοὶ\nπάντες ἐφορμηθέντες· ἐμοὶ δέ κε κέρδιον εἴη\nσεῦ ἀφαμαρτούσῃ χθόνα δύμεναι· οὐ γὰρ ἔτʼ ἄλλη\nἔσται θαλπωρὴ ἐπεὶ ἂν σύ γε πότμον ἐπίσπῃς\nἀλλʼ ἄχεʼ· οὐδέ μοι ἔστι πατὴρ καὶ πότνια μήτηρ.\nἤτοι γὰρ πατέρʼ ἁμὸν ἀπέκτανε δῖος Ἀχιλλεύς,\nἐκ δὲ πόλιν πέρσεν Κιλίκων εὖ ναιετάουσαν\nΘήβην ὑψίπυλον· κατὰ δʼ ἔκτανεν Ἠετίωνα,\nοὐδέ μιν ἐξενάριξε, σεβάσσατο γὰρ τό γε θυμῷ,\nἀλλʼ ἄρα μιν κατέκηε σὺν ἔντεσι δαιδαλέοισιν\nἠδʼ ἐπὶ σῆμʼ ἔχεεν· περὶ δὲ πτελέας ἐφύτευσαν\nνύμφαι ὀρεστιάδες κοῦραι Διὸς αἰγιόχοιο.\nοἳ δέ μοι ἑπτὰ κασίγνητοι ἔσαν ἐν μεγάροισιν\nοἳ μὲν πάντες ἰῷ κίον ἤματι Ἄϊδος εἴσω·\nπάντας γὰρ κατέπεφνε ποδάρκης δῖος Ἀχιλλεὺς\nβουσὶν ἐπʼ εἰλιπόδεσσι καὶ ἀργεννῇς ὀΐεσσι.\nμητέρα δʼ, ἣ βασίλευεν ὑπὸ Πλάκῳ ὑληέσσῃ,\nτὴν ἐπεὶ ἂρ δεῦρʼ ἤγαγʼ ἅμʼ ἄλλοισι κτεάτεσσιν,\nἂψ ὅ γε τὴν ἀπέλυσε λαβὼν ἀπερείσιʼ ἄποινα,\nπατρὸς δʼ ἐν μεγάροισι βάλʼ Ἄρτεμις ἰοχέαιρα.\nἝκτορ ἀτὰρ σύ μοί ἐσσι πατὴρ καὶ πότνια μήτηρ\nἠδὲ κασίγνητος, σὺ δέ μοι θαλερὸς παρακοίτης·\nἀλλʼ ἄγε νῦν ἐλέαιρε καὶ αὐτοῦ μίμνʼ ἐπὶ πύργῳ,\nμὴ παῖδʼ ὀρφανικὸν θήῃς χήρην τε γυναῖκα·\nλαὸν δὲ στῆσον παρʼ ἐρινεόν, ἔνθα μάλιστα\nἀμβατός ἐστι πόλις καὶ ἐπίδρομον ἔπλετο τεῖχος.\nτρὶς γὰρ τῇ γʼ ἐλθόντες ἐπειρήσανθʼ οἱ ἄριστοι\nἀμφʼ Αἴαντε δύω καὶ ἀγακλυτὸν Ἰδομενῆα\nἠδʼ ἀμφʼ Ἀτρεΐδας καὶ Τυδέος ἄλκιμον υἱόν·\nἤ πού τίς σφιν ἔνισπε θεοπροπίων ἐῢ εἰδώς,\nἤ νυ καὶ αὐτῶν θυμὸς ἐποτρύνει καὶ ἀνώγει.\nτὴν δʼ αὖτε προσέειπε μέγας κορυθαίολος Ἕκτωρ·\nἦ καὶ ἐμοὶ τάδε πάντα μέλει γύναι· ἀλλὰ μάλʼ αἰνῶς\nαἰδέομαι Τρῶας καὶ Τρῳάδας ἑλκεσιπέπλους,\nαἴ κε κακὸς ὣς νόσφιν ἀλυσκάζω πολέμοιο·\nοὐδέ με θυμὸς ἄνωγεν, ἐπεὶ μάθον ἔμμεναι ἐσθλὸς\nαἰεὶ καὶ πρώτοισι μετὰ Τρώεσσι μάχεσθαι\nἀρνύμενος πατρός τε μέγα κλέος ἠδʼ ἐμὸν αὐτοῦ.\nεὖ γὰρ ἐγὼ τόδε οἶδα κατὰ φρένα καὶ κατὰ θυμόν·\nἔσσεται ἦμαρ ὅτʼ ἄν ποτʼ ὀλώλῃ Ἴλιος ἱρὴ\nκαὶ Πρίαμος καὶ λαὸς ἐϋμμελίω Πριάμοιο.\nἀλλʼ οὔ μοι Τρώων τόσσον μέλει ἄλγος ὀπίσσω,\nοὔτʼ αὐτῆς Ἑκάβης οὔτε Πριάμοιο ἄνακτος\nοὔτε κασιγνήτων, οἵ κεν πολέες τε καὶ ἐσθλοὶ\nἐν κονίῃσι πέσοιεν ὑπʼ ἀνδράσι δυσμενέεσσιν,\nὅσσον σεῦ, ὅτε κέν τις Ἀχαιῶν χαλκοχιτώνων\nδακρυόεσσαν ἄγηται ἐλεύθερον ἦμαρ ἀπούρας·\nκαί κεν ἐν Ἄργει ἐοῦσα πρὸς ἄλλης ἱστὸν ὑφαίνοις,\nκαί κεν ὕδωρ φορέοις Μεσσηΐδος ἢ Ὑπερείης\nπόλλʼ ἀεκαζομένη, κρατερὴ δʼ ἐπικείσετʼ ἀνάγκη·\nκαί ποτέ τις εἴπῃσιν ἰδὼν κατὰ δάκρυ χέουσαν·\nἝκτορος ἥδε γυνὴ ὃς ἀριστεύεσκε μάχεσθαι\nΤρώων ἱπποδάμων ὅτε Ἴλιον ἀμφεμάχοντο.\nὥς ποτέ τις ἐρέει· σοὶ δʼ αὖ νέον ἔσσεται ἄλγος\nχήτεϊ τοιοῦδʼ ἀνδρὸς ἀμύνειν δούλιον ἦμαρ.\nἀλλά με τεθνηῶτα χυτὴ κατὰ γαῖα καλύπτοι\nπρίν γέ τι σῆς τε βοῆς σοῦ θʼ ἑλκηθμοῖο πυθέσθαι.\nὣς εἰπὼν οὗ παιδὸς ὀρέξατο φαίδιμος Ἕκτωρ·\nἂψ δʼ ὃ πάϊς πρὸς κόλπον ἐϋζώνοιο τιθήνης\nἐκλίνθη ἰάχων πατρὸς φίλου ὄψιν ἀτυχθεὶς\nταρβήσας χαλκόν τε ἰδὲ λόφον ἱππιοχαίτην,\nδεινὸν ἀπʼ ἀκροτάτης κόρυθος νεύοντα νοήσας.\nἐκ δʼ ἐγέλασσε πατήρ τε φίλος καὶ πότνια μήτηρ·\nαὐτίκʼ ἀπὸ κρατὸς κόρυθʼ εἵλετο φαίδιμος Ἕκτωρ,\nκαὶ τὴν μὲν κατέθηκεν ἐπὶ χθονὶ παμφανόωσαν·\nαὐτὰρ ὅ γʼ ὃν φίλον υἱὸν ἐπεὶ κύσε πῆλέ τε χερσὶν\nεἶπε δʼ ἐπευξάμενος Διί τʼ ἄλλοισίν τε θεοῖσι·\nΖεῦ ἄλλοι τε θεοὶ δότε δὴ καὶ τόνδε γενέσθαι\nπαῖδʼ ἐμὸν ὡς καὶ ἐγώ περ ἀριπρεπέα Τρώεσσιν,\nὧδε βίην τʼ ἀγαθόν, καὶ Ἰλίου ἶφι ἀνάσσειν·\nκαί ποτέ τις εἴποι πατρός γʼ ὅδε πολλὸν ἀμείνων\nἐκ πολέμου ἀνιόντα· φέροι δʼ ἔναρα βροτόεντα\nκτείνας δήϊον ἄνδρα, χαρείη δὲ φρένα μήτηρ.\nὣς εἰπὼν ἀλόχοιο φίλης ἐν χερσὶν ἔθηκε\nπαῖδʼ ἑόν· ἣ δʼ ἄρα μιν κηώδεϊ δέξατο κόλπῳ\nδακρυόεν γελάσασα· πόσις δʼ ἐλέησε νοήσας,\nχειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζε·\nδαιμονίη μή μοί τι λίην ἀκαχίζεο θυμῷ·\nοὐ γάρ τίς μʼ ὑπὲρ αἶσαν ἀνὴρ Ἄϊδι προϊάψει·\nμοῖραν δʼ οὔ τινά φημι πεφυγμένον ἔμμεναι ἀνδρῶν,\nοὐ κακὸν οὐδὲ μὲν ἐσθλόν, ἐπὴν τὰ πρῶτα γένηται.\nἀλλʼ εἰς οἶκον ἰοῦσα τὰ σʼ αὐτῆς ἔργα κόμιζε\nἱστόν τʼ ἠλακάτην τε, καὶ ἀμφιπόλοισι κέλευε\nἔργον ἐποίχεσθαι· πόλεμος δʼ ἄνδρεσσι μελήσει\nπᾶσι, μάλιστα δʼ ἐμοί, τοὶ Ἰλίῳ ἐγγεγάασιν.\nὣς ἄρα φωνήσας κόρυθʼ εἵλετο φαίδιμος Ἕκτωρ\nἵππουριν· ἄλοχος δὲ φίλη οἶκον δὲ βεβήκει\nἐντροπαλιζομένη, θαλερὸν κατὰ δάκρυ χέουσα.\nαἶψα δʼ ἔπειθʼ ἵκανε δόμους εὖ ναιετάοντας\nἝκτορος ἀνδροφόνοιο, κιχήσατο δʼ ἔνδοθι πολλὰς\nἀμφιπόλους, τῇσιν δὲ γόον πάσῃσιν ἐνῶρσεν.\nαἳ μὲν ἔτι ζωὸν γόον Ἕκτορα ᾧ ἐνὶ οἴκῳ·\nοὐ γάρ μιν ἔτʼ ἔφαντο ὑπότροπον ἐκ πολέμοιο\nἵξεσθαι προφυγόντα μένος καὶ χεῖρας Ἀχαιῶν.\nοὐδὲ Πάρις δήθυνεν ἐν ὑψηλοῖσι δόμοισιν,\nἀλλʼ ὅ γʼ, ἐπεὶ κατέδυ κλυτὰ τεύχεα ποικίλα χαλκῷ,\nσεύατʼ ἔπειτʼ ἀνὰ ἄστυ ποσὶ κραιπνοῖσι πεποιθώς.\nὡς δʼ ὅτε τις στατὸς ἵππος ἀκοστήσας ἐπὶ φάτνῃ\nδεσμὸν ἀπορρήξας θείῃ πεδίοιο κροαίνων\nεἰωθὼς λούεσθαι ἐϋρρεῖος ποταμοῖο\nκυδιόων· ὑψοῦ δὲ κάρη ἔχει, ἀμφὶ δὲ χαῖται\nὤμοις ἀΐσσονται· ὃ δʼ ἀγλαΐηφι πεποιθὼς\nῥίμφά ἑ γοῦνα φέρει μετά τʼ ἤθεα καὶ νομὸν ἵππων·\nὣς υἱὸς Πριάμοιο Πάρις κατὰ Περγάμου ἄκρης\nτεύχεσι παμφαίνων ὥς τʼ ἠλέκτωρ ἐβεβήκει\nκαγχαλόων, ταχέες δὲ πόδες φέρον· αἶψα δʼ ἔπειτα\nἝκτορα δῖον ἔτετμεν ἀδελφεὸν εὖτʼ ἄρʼ ἔμελλε\nστρέψεσθʼ ἐκ χώρης ὅθι ᾗ ὀάριζε γυναικί.\nτὸν πρότερος προσέειπεν Ἀλέξανδρος θεοειδής·\nἠθεῖʼ ἦ μάλα δή σε καὶ ἐσσύμενον κατερύκω\nδηθύνων, οὐδʼ ἦλθον ἐναίσιμον ὡς ἐκέλευες;\nτὸν δʼ ἀπαμειβόμενος προσέφη κορυθαίολος Ἕκτωρ·\nδαιμόνιʼ οὐκ ἄν τίς τοι ἀνὴρ ὃς ἐναίσιμος εἴη\nἔργον ἀτιμήσειε μάχης, ἐπεὶ ἄλκιμός ἐσσι·\nἀλλὰ ἑκὼν μεθιεῖς τε καὶ οὐκ ἐθέλεις· τὸ δʼ ἐμὸν κῆρ\nἄχνυται ἐν θυμῷ, ὅθʼ ὑπὲρ σέθεν αἴσχεʼ ἀκούω\nπρὸς Τρώων, οἳ ἔχουσι πολὺν πόνον εἵνεκα σεῖο.\nἀλλʼ ἴομεν· τὰ δʼ ὄπισθεν ἀρεσσόμεθʼ, αἴ κέ ποθι Ζεὺς\nδώῃ ἐπουρανίοισι θεοῖς αἰειγενέτῃσι\nκρητῆρα στήσασθαι ἐλεύθερον ἐν μεγάροισιν\nἐκ Τροίης ἐλάσαντας ἐϋκνήμιδας Ἀχαιούς.\nὣς εἰπὼν πυλέων ἐξέσσυτο φαίδιμος Ἕκτωρ,\nτῷ δʼ ἅμʼ Ἀλέξανδρος κίʼ ἀδελφεός· ἐν δʼ ἄρα θυμῷ\nἀμφότεροι μέμασαν πολεμίζειν ἠδὲ μάχεσθαι.\nὡς δὲ θεὸς ναύτῃσιν ἐελδομένοισιν ἔδωκεν\nοὖρον, ἐπεί κε κάμωσιν ἐϋξέστῃς ἐλάτῃσι\nπόντον ἐλαύνοντες, καμάτῳ δʼ ὑπὸ γυῖα λέλυνται,\nὣς ἄρα τὼ Τρώεσσιν ἐελδομένοισι φανήτην.\nἔνθʼ ἑλέτην ὃ μὲν υἱὸν Ἀρηϊθόοιο ἄνακτος\nἌρνῃ ναιετάοντα Μενέσθιον, ὃν κορυνήτης\nγείνατʼ Ἀρηΐθοος καὶ Φυλομέδουσα βοῶπις·\nἝκτωρ δʼ Ἠϊονῆα βάλʼ ἔγχεϊ ὀξυόεντι\nαὐχένʼ ὑπὸ στεφάνης εὐχάλκου, λύντο δὲ γυῖα.\nΓλαῦκος δʼ Ἱππολόχοιο πάϊς Λυκίων ἀγὸς ἀνδρῶν\nἸφίνοον βάλε δουρὶ κατὰ κρατερὴν ὑσμίνην\nΔεξιάδην ἵππων ἐπιάλμενον ὠκειάων\nὦμον· ὃ δʼ ἐξ ἵππων χαμάδις πέσε, λύντο δὲ γυῖα.\nτοὺς δʼ ὡς οὖν ἐνόησε θεὰ γλαυκῶπις Ἀθήνη\nἈργείους ὀλέκοντας ἐνὶ κρατερῇ ὑσμίνῃ,\nβῆ ῥα κατʼ Οὐλύμποιο καρήνων ἀΐξασα\nἼλιον εἰς ἱερήν· τῇ δʼ ἀντίος ὄρνυτʼ Ἀπόλλων\nΠεργάμου ἐκκατιδών, Τρώεσσι δὲ βούλετο νίκην·\nἀλλήλοισι δὲ τώ γε συναντέσθην παρὰ φηγῷ.\nτὴν πρότερος προσέειπεν ἄναξ Διὸς υἱὸς Ἀπόλλων·\nτίπτε σὺ δʼ αὖ μεμαυῖα Διὸς θύγατερ μεγάλοιο\nἦλθες ἀπʼ Οὐλύμποιο, μέγας δέ σε θυμὸς ἀνῆκεν;\nἦ ἵνα δὴ Δαναοῖσι μάχης ἑτεραλκέα νίκην\nδῷς; ἐπεὶ οὔ τι Τρῶας ἀπολλυμένους ἐλεαίρεις.\nἀλλʼ εἴ μοί τι πίθοιο τό κεν πολὺ κέρδιον εἴη·\nνῦν μὲν παύσωμεν πόλεμον καὶ δηϊοτῆτα\nσήμερον· ὕστερον αὖτε μαχήσοντʼ εἰς ὅ κε τέκμωρ\nἸλίου εὕρωσιν, ἐπεὶ ὣς φίλον ἔπλετο θυμῷ\nὑμῖν ἀθανάτῃσι, διαπραθέειν τόδε ἄστυ.\nτὸν δʼ αὖτε προσέειπε θεὰ γλαυκῶπις Ἀθήνη·\nὧδʼ ἔστω ἑκάεργε· τὰ γὰρ φρονέουσα καὶ αὐτὴ\nἦλθον ἀπʼ Οὐλύμποιο μετὰ Τρῶας καὶ Ἀχαιούς.\nἀλλʼ ἄγε πῶς μέμονας πόλεμον καταπαυσέμεν ἀνδρῶν;\nτὴν δʼ αὖτε προσέειπεν ἄναξ Διὸς υἱὸς Ἀπόλλων·\nἝκτορος ὄρσωμεν κρατερὸν μένος ἱπποδάμοιο,\nἤν τινά που Δαναῶν προκαλέσσεται οἰόθεν οἶος\nἀντίβιον μαχέσασθαι ἐν αἰνῇ δηϊοτῆτι,\nοἳ δέ κʼ ἀγασσάμενοι χαλκοκνήμιδες Ἀχαιοὶ\nοἶον ἐπόρσειαν πολεμίζειν Ἕκτορι δίῳ.\nὣς ἔφατʼ, οὐδʼ ἀπίθησε θεὰ γλαυκῶπις Ἀθήνη.\nτῶν δʼ Ἕλενος Πριάμοιο φίλος παῖς σύνθετο θυμῷ\nβουλήν, ἥ ῥα θεοῖσιν ἐφήνδανε μητιόωσι·\nστῆ δὲ παρʼ Ἕκτορʼ ἰὼν καί μιν πρὸς μῦθον ἔειπεν·\nἝκτορ υἱὲ Πριάμοιο Διὶ μῆτιν ἀτάλαντε\nἦ ῥά νύ μοί τι πίθοιο, κασίγνητος δέ τοί εἰμι·\nἄλλους μὲν κάθισον Τρῶας καὶ πάντας Ἀχαιούς,\nαὐτὸς δὲ προκάλεσσαι Ἀχαιῶν ὅς τις ἄριστος\nἀντίβιον μαχέσασθαι ἐν αἰνῇ δηϊοτῆτι·\nοὐ γάρ πώ τοι μοῖρα θανεῖν καὶ πότμον ἐπισπεῖν·\nὣς γὰρ ἐγὼ ὄπʼ ἄκουσα θεῶν αἰειγενετάων.\nὣς ἔφαθʼ, Ἕκτωρ δʼ αὖτε χάρη μέγα μῦθον ἀκούσας,\nκαί ῥʼ ἐς μέσσον ἰὼν Τρώων ἀνέεργε φάλαγγας,\nμέσσου δουρὸς ἑλών· οἳ δʼ ἱδρύνθησαν ἅπαντες.\nκὰδ δʼ Ἀγαμέμνων εἷσεν ἐϋκνήμιδας Ἀχαιούς·\nκὰδ δʼ ἄρʼ Ἀθηναίη τε καὶ ἀργυρότοξος Ἀπόλλων\nἑζέσθην ὄρνισιν ἐοικότες αἰγυπιοῖσι\nφηγῷ ἐφʼ ὑψηλῇ πατρὸς Διὸς αἰγιόχοιο\nἀνδράσι τερπόμενοι· τῶν δὲ στίχες εἵατο πυκναὶ\nἀσπίσι καὶ κορύθεσσι καὶ ἔγχεσι πεφρικυῖαι.\nοἵη δὲ Ζεφύροιο ἐχεύατο πόντον ἔπι φρὶξ\nὀρνυμένοιο νέον, μελάνει δέ τε πόντος ὑπʼ αὐτῆς,\nτοῖαι ἄρα στίχες εἵατʼ Ἀχαιῶν τε Τρώων τε\nἐν πεδίῳ· Ἕκτωρ δὲ μετʼ ἀμφοτέροισιν ἔειπε·\nκέκλυτέ μευ Τρῶες καὶ ἐϋκνήμιδες Ἀχαιοὶ\nὄφρʼ εἴπω τά με θυμὸς ἐνὶ στήθεσσι κελεύει.\nὅρκια μὲν Κρονίδης ὑψίζυγος οὐκ ἐτέλεσσεν,\nἀλλὰ κακὰ φρονέων τεκμαίρεται ἀμφοτέροισιν\nεἰς ὅ κεν ἢ ὑμεῖς Τροίην εὔπυργον ἕλητε\nἢ αὐτοὶ παρὰ νηυσὶ δαμείετε ποντοπόροισιν.\nὑμῖν δʼ ἐν γὰρ ἔασιν ἀριστῆες Παναχαιῶν·\nτῶν νῦν ὅν τινα θυμὸς ἐμοὶ μαχέσασθαι ἀνώγει\nδεῦρʼ ἴτω ἐκ πάντων πρόμος ἔμμεναι Ἕκτορι δίῳ.\nὧδε δὲ μυθέομαι, Ζεὺς δʼ ἄμμʼ ἐπιμάρτυρος ἔστω·\nεἰ μέν κεν ἐμὲ κεῖνος ἕλῃ ταναήκεϊ χαλκῷ,\nτεύχεα συλήσας φερέτω κοίλας ἐπὶ νῆας,\nσῶμα δὲ οἴκαδʼ ἐμὸν δόμεναι πάλιν, ὄφρα πυρός με\nΤρῶες καὶ Τρώων ἄλοχοι λελάχωσι θανόντα.\nεἰ δέ κʼ ἐγὼ τὸν ἕλω, δώῃ δέ μοι εὖχος Ἀπόλλων,\nτεύχεα σύλησας οἴσω προτὶ Ἴλιον ἱρήν,\nκαὶ κρεμόω προτὶ νηὸν Ἀπόλλωνος ἑκάτοιο,\nτὸν δὲ νέκυν ἐπὶ νῆας ἐϋσσέλμους ἀποδώσω,\nὄφρά ἑ ταρχύσωσι κάρη κομόωντες Ἀχαιοί,\nσῆμά τέ οἱ χεύωσιν ἐπὶ πλατεῖ Ἑλλησπόντῳ.\nκαί ποτέ τις εἴπῃσι καὶ ὀψιγόνων ἀνθρώπων\nνηῒ πολυκλήϊδι πλέων ἐπὶ οἴνοπα πόντον·\nἀνδρὸς μὲν τόδε σῆμα πάλαι κατατεθνηῶτος,\nὅν ποτʼ ἀριστεύοντα κατέκτανε φαίδιμος Ἕκτωρ.\nὥς ποτέ τις ἐρέει· τὸ δʼ ἐμὸν κλέος οὔ ποτʼ ὀλεῖται.\nὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ·\nαἴδεσθεν μὲν ἀνήνασθαι, δεῖσαν δʼ ὑποδέχθαι·\nὀψὲ δὲ δὴ Μενέλαος ἀνίστατο καὶ μετέειπε\nνείκει ὀνειδίζων, μέγα δὲ στεναχίζετο θυμῷ·\nὤ μοι ἀπειλητῆρες Ἀχαιΐδες οὐκέτʼ Ἀχαιοί·\nἦ μὲν δὴ λώβη τάδε γʼ ἔσσεται αἰνόθεν αἰνῶς\nεἰ μή τις Δαναῶν νῦν Ἕκτορος ἀντίος εἶσιν.\nἀλλʼ ὑμεῖς μὲν πάντες ὕδωρ καὶ γαῖα γένοισθε\nἥμενοι αὖθι ἕκαστοι ἀκήριοι ἀκλεὲς αὔτως·\nτῷδε δʼ ἐγὼν αὐτὸς θωρήξομαι· αὐτὰρ ὕπερθε\nνίκης πείρατʼ ἔχονται ἐν ἀθανάτοισι θεοῖσιν.\nὣς ἄρα φωνήσας κατεδύσετο τεύχεα καλά.\nἔνθά κέ τοι Μενέλαε φάνη βιότοιο τελευτὴ\nἝκτορος ἐν παλάμῃσιν, ἐπεὶ πολὺ φέρτερος ἦεν,\nεἰ μὴ ἀναΐξαντες ἕλον βασιλῆες Ἀχαιῶν,\nαὐτός τʼ Ἀτρεΐδης εὐρὺ κρείων Ἀγαμέμνων\nδεξιτερῆς ἕλε χειρὸς ἔπος τʼ ἔφατʼ ἔκ τʼ ὀνόμαζεν·\nἀφραίνεις Μενέλαε διοτρεφές, οὐδέ τί σε χρὴ\nταύτης ἀφροσύνης· ἀνὰ δὲ σχέο κηδόμενός περ,\nμηδʼ ἔθελʼ ἐξ ἔριδος σεῦ ἀμείνονι φωτὶ μάχεσθαι\nἝκτορι Πριαμίδῃ, τόν τε στυγέουσι καὶ ἄλλοι.\nκαὶ δʼ Ἀχιλεὺς τούτῳ γε μάχῃ ἔνι κυδιανείρῃ\nἔρριγʼ ἀντιβολῆσαι, ὅ περ σέο πολλὸν ἀμείνων.\nἀλλὰ σὺ μὲν νῦν ἵζευ ἰὼν μετὰ ἔθνος ἑταίρων,\nτούτῳ δὲ πρόμον ἄλλον ἀναστήσουσιν Ἀχαιοί.\nεἴ περ ἀδειής τʼ ἐστὶ καὶ εἰ μόθου ἔστʼ ἀκόρητος,\nφημί μιν ἀσπασίως γόνυ κάμψειν, αἴ κε φύγῃσι\nδηΐου ἐκ πολέμοιο καὶ αἰνῆς δηϊοτῆτος.\nὣς εἰπὼν παρέπεισεν ἀδελφειοῦ φρένας ἥρως\nαἴσιμα παρειπών, ὃ δʼ ἐπείθετο· τοῦ μὲν ἔπειτα\nγηθόσυνοι θεράποντες ἀπʼ ὤμων τεύχεʼ ἕλοντο·\nΝέστωρ δʼ Ἀργείοισιν ἀνίστατο καὶ μετέειπεν·\nὢ πόποι ἦ μέγα πένθος Ἀχαιΐδα γαῖαν ἱκάνει.\nἦ κε μέγʼ οἰμώξειε γέρων ἱππηλάτα Πηλεὺς\nἐσθλὸς Μυρμιδόνων βουληφόρος ἠδʼ ἀγορητής,\nὅς ποτέ μʼ εἰρόμενος μέγʼ ἐγήθεεν ᾧ ἐνὶ οἴκῳ\nπάντων Ἀργείων ἐρέων γενεήν τε τόκον τε.\nτοὺς νῦν εἰ πτώσσοντας ὑφʼ Ἕκτορι πάντας ἀκούσαι,\nπολλά κεν ἀθανάτοισι φίλας ἀνὰ χεῖρας ἀείραι\nθυμὸν ἀπὸ μελέων δῦναι δόμον Ἄϊδος εἴσω.\nαἲ γὰρ Ζεῦ τε πάτερ καὶ Ἀθηναίη καὶ Ἄπολλον\nἡβῷμʼ ὡς ὅτʼ ἐπʼ ὠκυρόῳ Κελάδοντι μάχοντο\nἀγρόμενοι Πύλιοί τε καὶ Ἀρκάδες ἐγχεσίμωροι\nΦειᾶς πὰρ τείχεσσιν Ἰαρδάνου ἀμφὶ ῥέεθρα.\nτοῖσι δʼ Ἐρευθαλίων πρόμος ἵστατο ἰσόθεος φὼς\nτεύχεʼ ἔχων ὤμοισιν Ἀρηϊθόοιο ἄνακτος\nδίου Ἀρηϊθόου, τὸν ἐπίκλησιν κορυνήτην\nἄνδρες κίκλησκον καλλίζωνοί τε γυναῖκες\nοὕνεκʼ ἄρʼ οὐ τόξοισι μαχέσκετο δουρί τε μακρῷ,\nἀλλὰ σιδηρείῃ κορύνῃ ῥήγνυσκε φάλαγγας.\nτὸν Λυκόοργος ἔπεφνε δόλῳ, οὔ τι κράτεΐ γε,\nστεινωπῷ ἐν ὁδῷ ὅθʼ ἄρʼ οὐ κορύνη οἱ ὄλεθρον\nχραῖσμε σιδηρείη· πρὶν γὰρ Λυκόοργος ὑποφθὰς\nδουρὶ μέσον περόνησεν, ὃ δʼ ὕπτιος οὔδει ἐρείσθη·\nτεύχεα δʼ ἐξενάριξε, τά οἱ πόρε χάλκεος Ἄρης.\nκαὶ τὰ μὲν αὐτὸς ἔπειτα φόρει μετὰ μῶλον Ἄρηος·\nαὐτὰρ ἐπεὶ Λυκόοργος ἐνὶ μεγάροισιν ἐγήρα,\nδῶκε δʼ Ἐρευθαλίωνι φίλῳ θεράποντι φορῆναι·\nτοῦ ὅ γε τεύχεʼ ἔχων προκαλίζετο πάντας ἀρίστους.\nοἳ δὲ μάλʼ ἐτρόμεον καὶ ἐδείδισαν, οὐδέ τις ἔτλη·\nἀλλʼ ἐμὲ θυμὸς ἀνῆκε πολυτλήμων πολεμίζειν\nθάρσεϊ ᾧ· γενεῇ δὲ νεώτατος ἔσκον ἁπάντων·\nκαὶ μαχόμην οἱ ἐγώ, δῶκεν δέ μοι εὖχος Ἀθήνη.\nτὸν δὴ μήκιστον καὶ κάρτιστον κτάνον ἄνδρα·\nπολλὸς γάρ τις ἔκειτο παρήορος ἔνθα καὶ ἔνθα.\nεἴθʼ ὣς ἡβώοιμι, βίη δέ μοι ἔμπεδος εἴη·\nτώ κε τάχʼ ἀντήσειε μάχης κορυθαίολος Ἕκτωρ.\nὑμέων δʼ οἵ περ ἔασιν ἀριστῆες Παναχαιῶν\nοὐδʼ οἳ προφρονέως μέμαθʼ Ἕκτορος ἀντίον ἐλθεῖν.\nὣς νείκεσσʼ ὃ γέρων, οἳ δʼ ἐννέα πάντες ἀνέσταν.\nὦρτο πολὺ πρῶτος μὲν ἄναξ ἀνδρῶν Ἀγαμέμνων,\nτῷ δʼ ἐπὶ Τυδεΐδης ὦρτο κρατερὸς Διομήδης,\nτοῖσι δʼ ἐπʼ Αἴαντες θοῦριν ἐπιειμένοι ἀλκήν,\nτοῖσι δʼ ἐπʼ Ἰδομενεὺς καὶ ὀπάων Ἰδομενῆος\nΜηριόνης ἀτάλαντος Ἐνυαλίῳ ἀνδρειφόντῃ,\nτοῖσι δʼ ἐπʼ Εὐρύπυλος Εὐαίμονος ἀγλαὸς υἱός,\nἂν δὲ Θόας Ἀνδραιμονίδης καὶ δῖος Ὀδυσσεύς·\nπάντες ἄρʼ οἵ γʼ ἔθελον πολεμίζειν Ἕκτορι δίῳ.\nτοῖς δʼ αὖτις μετέειπε Γερήνιος ἱππότα Νέστωρ·\nκλήρῳ νῦν πεπάλασθε διαμπερὲς ὅς κε λάχῃσιν·\nοὗτος γὰρ δὴ ὀνήσει ἐϋκνήμιδας Ἀχαιούς,\nκαὶ δʼ αὐτὸς ὃν θυμὸν ὀνήσεται αἴ κε φύγῃσι\nδηΐου ἐκ πολέμοιο καὶ αἰνῆς δηϊοτῆτος.\nὣς ἔφαθʼ, οἳ δὲ κλῆρον ἐσημήναντο ἕκαστος,\nἐν δʼ ἔβαλον κυνέῃ Ἀγαμέμνονος Ἀτρεΐδαο.\nλαοὶ δʼ ἠρήσαντο, θεοῖσι δὲ χεῖρας ἀνέσχον·\nὧδε δέ τις εἴπεσκεν ἰδὼν εἰς οὐρανὸν εὐρύν·\nΖεῦ πάτερ ἢ Αἴαντα λαχεῖν, ἢ Τυδέος υἱόν,\nἢ αὐτὸν βασιλῆα πολυχρύσοιο Μυκήνης.\nὣς ἄρʼ ἔφαν, πάλλεν δὲ Γερήνιος ἱππότα Νέστωρ,\nἐκ δʼ ἔθορε κλῆρος κυνέης ὃν ἄρʼ ἤθελον αὐτοὶ\nΑἴαντος· κῆρυξ δὲ φέρων ἀνʼ ὅμιλον ἁπάντῃ\nδεῖξʼ ἐνδέξια πᾶσιν ἀριστήεσσιν Ἀχαιῶν.\nοἳ δʼ οὐ γιγνώσκοντες ἀπηνήναντο ἕκαστος.\nἀλλʼ ὅτε δὴ τὸν ἵκανε φέρων ἀνʼ ὅμιλον ἁπάντῃ\nὅς μιν ἐπιγράψας κυνέῃ βάλε φαίδιμος Αἴας,\nἤτοι ὑπέσχεθε χεῖρʼ, ὃ δʼ ἄρʼ ἔμβαλεν ἄγχι παραστάς,\nγνῶ δὲ κλήρου σῆμα ἰδών, γήθησε δὲ θυμῷ.\nτὸν μὲν πὰρ πόδʼ ἑὸν χαμάδις βάλε φώνησέν τε·\nὦ φίλοι ἤτοι κλῆρος ἐμός, χαίρω δὲ καὶ αὐτὸς\nθυμῷ, ἐπεὶ δοκέω νικησέμεν Ἕκτορα δῖον.\nἀλλʼ ἄγετʼ ὄφρʼ ἂν ἐγὼ πολεμήϊα τεύχεα δύω,\nτόφρʼ ὑμεῖς εὔχεσθε Διὶ Κρονίωνι ἄνακτι\nσιγῇ ἐφʼ ὑμείων ἵνα μὴ Τρῶές γε πύθωνται,\nἠὲ καὶ ἀμφαδίην, ἐπεὶ οὔ τινα δείδιμεν ἔμπης·\nοὐ γάρ τίς με βίῃ γε ἑκὼν ἀέκοντα δίηται\nοὐδέ τι ἰδρείῃ, ἐπεὶ οὐδʼ ἐμὲ νήϊδά γʼ οὕτως\nἔλπομαι ἐν Σαλαμῖνι γενέσθαι τε τραφέμεν τε.\nὣς ἔφαθʼ, οἳ δʼ εὔχοντο Διὶ Κρονίωνι ἄνακτι·\nὧδε δέ τις εἴπεσκεν ἰδὼν εἰς οὐρανὸν εὐρύν·\nΖεῦ πάτερ Ἴδηθεν μεδέων κύδιστε μέγιστε\nδὸς νίκην Αἴαντι καὶ ἀγλαὸν εὖχος ἀρέσθαι·\nεἰ δὲ καὶ Ἕκτορά περ φιλέεις καὶ κήδεαι αὐτοῦ,\nἴσην ἀμφοτέροισι βίην καὶ κῦδος ὄπασσον.\nὣς ἄρʼ ἔφαν, Αἴας δὲ κορύσσετο νώροπι χαλκῷ.\nαὐτὰρ ἐπεὶ δὴ πάντα περὶ χροῒ ἕσσατο τεύχεα,\nσεύατʼ ἔπειθʼ οἷός τε πελώριος ἔρχεται Ἄρης,\nὅς τʼ εἶσιν πόλεμον δὲ μετʼ ἀνέρας οὕς τε Κρονίων\nθυμοβόρου ἔριδος μένεϊ ξυνέηκε μάχεσθαι.\nτοῖος ἄρʼ Αἴας ὦρτο πελώριος ἕρκος Ἀχαιῶν\nμειδιόων βλοσυροῖσι προσώπασι· νέρθε δὲ ποσσὶν\nἤϊε μακρὰ βιβάς, κραδάων δολιχόσκιον ἔγχος.\nτὸν δὲ καὶ Ἀργεῖοι μὲν ἐγήθεον εἰσορόωντες,\nΤρῶας δὲ τρόμος αἰνὸς ὑπήλυθε γυῖα ἕκαστον,\nἝκτορί τʼ αὐτῷ θυμὸς ἐνὶ στήθεσσι πάτασσεν·\nἀλλʼ οὔ πως ἔτι εἶχεν ὑποτρέσαι οὐδʼ ἀναδῦναι\nἂψ λαῶν ἐς ὅμιλον, ἐπεὶ προκαλέσσατο χάρμῃ.\nΑἴας δʼ ἐγγύθεν ἦλθε φέρων σάκος ἠΰτε πύργον\nχάλκεον ἑπταβόειον, ὅ οἱ Τυχίος κάμε τεύχων\nσκυτοτόμων ὄχʼ ἄριστος Ὕλῃ ἔνι οἰκία ναίων,\nὅς οἱ ἐποίησεν σάκος αἰόλον ἑπταβόειον\nταύρων ζατρεφέων, ἐπὶ δʼ ὄγδοον ἤλασε χαλκόν.\nτὸ πρόσθε στέρνοιο φέρων Τελαμώνιος Αἴας\nστῆ ῥα μάλʼ Ἕκτορος ἐγγύς, ἀπειλήσας δὲ προσηύδα·\nἝκτορ νῦν μὲν δὴ σάφα εἴσεαι οἰόθεν οἶος\nοἷοι καὶ Δαναοῖσιν ἀριστῆες μετέασι\nκαὶ μετʼ Ἀχιλλῆα ῥηξήνορα θυμολέοντα.\nἀλλʼ ὃ μὲν ἐν νήεσσι κορωνίσι ποντοπόροισι\nκεῖτʼ ἀπομηνίσας Ἀγαμέμνονι ποιμένι λαῶν·\nἡμεῖς δʼ εἰμὲν τοῖοι οἳ ἂν σέθεν ἀντιάσαιμεν\nκαὶ πολέες· ἀλλʼ ἄρχε μάχης ἠδὲ πτολέμοιο.\nτὸν δʼ αὖτε προσέειπε μέγας κορυθαίολος Ἕκτωρ·\nΑἶαν διογενὲς Τελαμώνιε κοίρανε λαῶν\nμή τί μευ ἠΰτε παιδὸς ἀφαυροῦ πειρήτιζε\nἠὲ γυναικός, ἣ οὐκ οἶδεν πολεμήϊα ἔργα.\nαὐτὰρ ἐγὼν εὖ οἶδα μάχας τʼ ἀνδροκτασίας τε·\nοἶδʼ ἐπὶ δεξιά, οἶδʼ ἐπʼ ἀριστερὰ νωμῆσαι βῶν\nἀζαλέην, τό μοι ἔστι ταλαύρινον πολεμίζειν·\nοἶδα δʼ ἐπαΐξαι μόθον ἵππων ὠκειάων·\nοἶδα δʼ ἐνὶ σταδίῃ δηΐῳ μέλπεσθαι Ἄρηϊ.\nἀλλʼ οὐ γάρ σʼ ἐθέλω βαλέειν τοιοῦτον ἐόντα\nλάθρῃ ὀπιπεύσας, ἀλλʼ ἀμφαδόν, αἴ κε τύχωμι.\nἦ ῥα, καὶ ἀμπεπαλὼν προΐει δολιχόσκιον ἔγχος,\nκαὶ βάλεν Αἴαντος δεινὸν σάκος ἑπταβόειον\nἀκρότατον κατὰ χαλκόν, ὃς ὄγδοος ἦεν ἐπʼ αὐτῷ.\nἓξ δὲ διὰ πτύχας ἦλθε δαΐζων χαλκὸς ἀτειρής,\nἐν τῇ δʼ ἑβδομάτῃ ῥινῷ σχέτο· δεύτερος αὖτε\nΑἴας διογενὴς προΐει δολιχόσκιον ἔγχος,\nκαὶ βάλε Πριαμίδαο κατʼ ἀσπίδα πάντοσʼ ἐΐσην.\nδιὰ μὲν ἀσπίδος ἦλθε φαεινῆς ὄβριμον ἔγχος,\nκαὶ διὰ θώρηκος πολυδαιδάλου ἠρήρειστο·\nἀντικρὺ δὲ παραὶ λαπάρην διάμησε χιτῶνα\nἔγχος· ὃ δʼ ἐκλίνθη καὶ ἀλεύατο κῆρα μέλαιναν.\nτὼ δʼ ἐκσπασσαμένω δολίχʼ ἔγχεα χερσὶν ἅμʼ ἄμφω\nσύν ῥʼ ἔπεσον λείουσιν ἐοικότες ὠμοφάγοισιν\nἢ συσὶ κάπροισιν, τῶν τε σθένος οὐκ ἀλαπαδνόν.\nΠριαμίδης μὲν ἔπειτα μέσον σάκος οὔτασε δουρί,\nοὐδʼ ἔρρηξεν χαλκός, ἀνεγνάμφθη δέ οἱ αἰχμή.\nΑἴας δʼ ἀσπίδα νύξεν ἐπάλμενος· ἣ δὲ διαπρὸ\nἤλυθεν ἐγχείη, στυφέλιξε δέ μιν μεμαῶτα,\nτμήδην δʼ αὐχένʼ ἐπῆλθε, μέλαν δʼ ἀνεκήκιεν αἷμα,\nἀλλʼ οὐδʼ ὧς ἀπέληγε μάχης κορυθαίολος Ἕκτωρ,\nἀλλʼ ἀναχασσάμενος λίθον εἵλετο χειρὶ παχείῃ\nκείμενον ἐν πεδίῳ μέλανα τρηχύν τε μέγαν τε·\nτῷ βάλεν Αἴαντος δεινὸν σάκος ἑπταβόειον\nμέσσον ἐπομφάλιον· περιήχησεν δʼ ἄρα χαλκός.\nδεύτερος αὖτʼ Αἴας πολὺ μείζονα λᾶαν ἀείρας\nἧκʼ ἐπιδινήσας, ἐπέρεισε δὲ ἶνʼ ἀπέλεθρον,\nεἴσω δʼ ἀσπίδʼ ἔαξε βαλὼν μυλοειδέϊ πέτρῳ,\nβλάψε δέ οἱ φίλα γούναθʼ· ὃ δʼ ὕπτιος ἐξετανύσθη\nἀσπίδι ἐγχριμφθείς· τὸν δʼ αἶψʼ ὤρθωσεν Ἀπόλλων.\nκαί νύ κε δὴ ξιφέεσσʼ αὐτοσχεδὸν οὐτάζοντο,\nεἰ μὴ κήρυκες Διὸς ἄγγελοι ἠδὲ καὶ ἀνδρῶν\nἦλθον, ὃ μὲν Τρώων, ὃ δʼ Ἀχαιῶν χαλκοχιτώνων,\nΤαλθύβιός τε καὶ Ἰδαῖος πεπνυμένω ἄμφω·\nμέσσῳ δʼ ἀμφοτέρων σκῆπτρα σχέθον, εἶπέ τε μῦθον\nκῆρυξ Ἰδαῖος πεπνυμένα μήδεα εἰδώς·\nμηκέτι παῖδε φίλω πολεμίζετε μηδὲ μάχεσθον·\nἀμφοτέρω γὰρ σφῶϊ φιλεῖ νεφεληγερέτα Ζεύς,\nἄμφω δʼ αἰχμητά· τό γε δὴ καὶ ἴδμεν ἅπαντες.\nνὺξ δʼ ἤδη τελέθει· ἀγαθὸν καὶ νυκτὶ πιθέσθαι.\nτὸν δʼ ἀπαμειβόμενος προσέφη Τελαμώνιος Αἴας·\nἸδαῖʼ Ἕκτορα ταῦτα κελεύετε μυθήσασθαι·\nαὐτὸς γὰρ χάρμῃ προκαλέσσατο πάντας ἀρίστους.\nἀρχέτω· αὐτὰρ ἐγὼ μάλα πείσομαι ᾗ περ ἂν οὗτος.\nτὸν δʼ αὖτε προσέειπε μέγας κορυθαίολος Ἕκτωρ·\nΑἶαν ἐπεί τοι δῶκε θεὸς μέγεθός τε βίην τε\nκαὶ πινυτήν, περὶ δʼ ἔγχει Ἀχαιῶν φέρτατός ἐσσι,\nνῦν μὲν παυσώμεσθα μάχης καὶ δηϊοτῆτος\nσήμερον· ὕστερον αὖτε μαχησόμεθʼ εἰς ὅ κε δαίμων\nἄμμε διακρίνῃ, δώῃ δʼ ἑτέροισί γε νίκην.\nνὺξ δʼ ἤδη τελέθει· ἀγαθὸν καὶ νυκτὶ πιθέσθαι,\nὡς σύ τʼ ἐϋφρήνῃς πάντας παρὰ νηυσὶν Ἀχαιούς,\nσούς τε μάλιστα ἔτας καὶ ἑταίρους, οἵ τοι ἔασιν·\nαὐτὰρ ἐγὼ κατὰ ἄστυ μέγα Πριάμοιο ἄνακτος\nΤρῶας ἐϋφρανέω καὶ Τρῳάδας ἑλκεσιπέπλους,\nαἵ τέ μοι εὐχόμεναι θεῖον δύσονται ἀγῶνα.\nδῶρα δʼ ἄγʼ ἀλλήλοισι περικλυτὰ δώομεν ἄμφω,\nὄφρά τις ὧδʼ εἴπῃσιν Ἀχαιῶν τε Τρώων τε·\nἠμὲν ἐμαρνάσθην ἔριδος πέρι θυμοβόροιο,\nἠδʼ αὖτʼ ἐν φιλότητι διέτμαγεν ἀρθμήσαντε.\nὣς ἄρα φωνήσας δῶκε ξίφος ἀργυρόηλον\nσὺν κολεῷ τε φέρων καὶ ἐϋτμήτῳ τελαμῶνι·\nΑἴας δὲ ζωστῆρα δίδου φοίνικι φαεινόν.\nτὼ δὲ διακρινθέντε ὃ μὲν μετὰ λαὸν Ἀχαιῶν\nἤϊʼ, ὃ δʼ ἐς Τρώων ὅμαδον κίε· τοὶ δὲ χάρησαν,\nὡς εἶδον ζωόν τε καὶ ἀρτεμέα προσιόντα,\nΑἴαντος προφυγόντα μένος καὶ χεῖρας ἀάπτους·\nκαί ῥʼ ἦγον προτὶ ἄστυ ἀελπτέοντες σόον εἶναι.\nΑἴαντʼ αὖθʼ ἑτέρωθεν ἐϋκνήμιδες Ἀχαιοὶ\nεἰς Ἀγαμέμνονα δῖον ἄγον κεχαρηότα νίκῃ.\nοἳ δʼ ὅτε δὴ κλισίῃσιν ἐν Ἀτρεΐδαο γένοντο,\nτοῖσι δὲ βοῦν ἱέρευσεν ἄναξ ἀνδρῶν Ἀγαμέμνων\nἄρσενα πενταέτηρον ὑπερμενέϊ Κρονίωνι.\nτὸν δέρον ἀμφί θʼ ἕπον, καί μιν διέχευαν ἅπαντα,\nμίστυλλόν τʼ ἄρʼ ἐπισταμένως πεῖράν τʼ ὀβελοῖσιν,\nὄπτησάν τε περιφραδέως, ἐρύσαντό τε πάντα.\nαὐτὰρ ἐπεὶ παύσαντο πόνου τετύκοντό τε δαῖτα,\nδαίνυντʼ, οὐδέ τι θυμὸς ἐδεύετο δαιτὸς ἐΐσης·\nνώτοισιν δʼ Αἴαντα διηνεκέεσσι γέραιρεν\nἥρως Ἀτρεΐδης εὐρὺ κρείων Ἀγαμέμνων.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nτοῖς ὁ γέρων πάμπρωτος ὑφαίνειν ἤρχετο μῆτιν\nΝέστωρ, οὗ καὶ πρόσθεν ἀρίστη φαίνετο βουλή·\nὅ σφιν ἐϋφρονέων ἀγορήσατο καὶ μετέειπεν·\nἈτρεΐδη τε καὶ ἄλλοι ἀριστῆες Παναχαιῶν,\nπολλοὶ γὰρ τεθνᾶσι κάρη κομόωντες Ἀχαιοί,\nτῶν νῦν αἷμα κελαινὸν ἐΰρροον ἀμφὶ Σκάμανδρον\nἐσκέδασʼ ὀξὺς Ἄρης, ψυχαὶ δʼ Ἄϊδος δὲ κατῆλθον·\nτώ σε χρὴ πόλεμον μὲν ἅμʼ ἠοῖ παῦσαι Ἀχαιῶν,\nαὐτοὶ δʼ ἀγρόμενοι κυκλήσομεν ἐνθάδε νεκροὺς\nβουσὶ καὶ ἡμιόνοισιν· ἀτὰρ κατακήομεν αὐτοὺς\nτυτθὸν ἀπὸ πρὸ νεῶν, ὥς κʼ ὀστέα παισὶν ἕκαστος\nοἴκαδʼ ἄγῃ ὅτʼ ἂν αὖτε νεώμεθα πατρίδα γαῖαν.\nτύμβον δʼ ἀμφὶ πυρὴν ἕνα χεύομεν ἐξαγαγόντες\nἄκριτον ἐκ πεδίου· ποτὶ δʼ αὐτὸν δείμομεν ὦκα\nπύργους ὑψηλοὺς εἶλαρ νηῶν τε καὶ αὐτῶν.\nἐν δʼ αὐτοῖσι πύλας ποιήσομεν εὖ ἀραρυίας,\nὄφρα διʼ αὐτάων ἱππηλασίη ὁδὸς εἴη·\nἔκτοσθεν δὲ βαθεῖαν ὀρύξομεν ἐγγύθι τάφρον,\nἥ χʼ ἵππον καὶ λαὸν ἐρυκάκοι ἀμφὶς ἐοῦσα,\nμή ποτʼ ἐπιβρίσῃ πόλεμος Τρώων ἀγερώχων.\nὣς ἔφαθʼ, οἳ δʼ ἄρα πάντες ἐπῄνησαν βασιλῆες.\nΤρώων αὖτʼ ἀγορὴ γένετʼ Ἰλίου ἐν πόλει ἄκρῃ\nδεινὴ τετρηχυῖα, παρὰ Πριάμοιο θύρῃσι·\nτοῖσιν δʼ Ἀντήνωρ πεπνυμένος ἦρχʼ ἀγορεύειν·\nκέκλυτέ μευ Τρῶες καὶ Δάρδανοι ἠδʼ ἐπίκουροι,\nὄφρʼ εἴπω τά με θυμὸς ἐνὶ στήθεσσι κελεύει.\nδεῦτʼ ἄγετʼ Ἀργείην Ἑλένην καὶ κτήμαθʼ ἅμʼ αὐτῇ\nδώομεν Ἀτρεΐδῃσιν ἄγειν· νῦν δʼ ὅρκια πιστὰ\nψευσάμενοι μαχόμεσθα· τὼ οὔ νύ τι κέρδιον ἡμῖν\nἔλπομαι ἐκτελέεσθαι, ἵνα μὴ ῥέξομεν ὧδε.\nἤτοι ὅ γʼ ὣς εἰπὼν κατʼ ἄρʼ ἕζετο· τοῖσι δʼ ἀνέστη\nδῖος Ἀλέξανδρος Ἑλένης πόσις ἠϋκόμοιο,\nὅς μιν ἀμειβόμενος ἔπεα πτερόεντα προσηύδα·\nἈντῆνορ σὺ μὲν οὐκέτʼ ἐμοὶ φίλα ταῦτʼ ἀγορεύεις·\nοἶσθα καὶ ἄλλον μῦθον ἀμείνονα τοῦδε νοῆσαι.\nεἰ δʼ ἐτεὸν δὴ τοῦτον ἀπὸ σπουδῆς ἀγορεύεις,\nἐξ ἄρα δή τοι ἔπειτα θεοὶ φρένας ὤλεσαν αὐτοί.\nαὐτὰρ ἐγὼ Τρώεσσι μεθʼ ἱπποδάμοις ἀγορεύσω·\nἀντικρὺ δʼ ἀπόφημι γυναῖκα μὲν οὐκ ἀποδώσω·\nκτήματα δʼ ὅσσʼ ἀγόμην ἐξ Ἄργεος ἡμέτερον δῶ\nπάντʼ ἐθέλω δόμεναι καὶ οἴκοθεν ἄλλʼ ἐπιθεῖναι.\nἤτοι ὅ γʼ ὣς εἰπὼν κατʼ ἄρʼ ἕζετο· τοῖσι δʼ ἀνέστη\nΔαρδανίδης Πρίαμος, θεόφιν μήστωρ ἀτάλαντος,\nὅ σφιν ἐϋφρονέων ἀγορήσατο καὶ μετέειπε·\nκέκλυτέ μευ Τρῶες καὶ Δάρδανοι ἠδʼ ἐπίκουροι,\nὄφρʼ εἴπω τά με θυμὸς ἐνὶ στήθεσσι κελεύει.\nνῦν μὲν δόρπον ἕλεσθε κατὰ πτόλιν ὡς τὸ πάρος περ,\nκαὶ φυλακῆς μνήσασθε καὶ ἐγρήγορθε ἕκαστος·\nἠῶθεν δʼ Ἰδαῖος ἴτω κοίλας ἐπὶ νῆας\nεἰπέμεν Ἀτρεΐδῃς Ἀγαμέμνονι καὶ Μενελάῳ\nμῦθον Ἀλεξάνδροιο, τοῦ εἵνεκα νεῖκος ὄρωρε·\nκαὶ δὲ τόδʼ εἰπέμεναι πυκινὸν ἔπος, αἴ κʼ ἐθέλωσι\nπαύσασθαι πολέμοιο δυσηχέος, εἰς ὅ κε νεκροὺς\nκήομεν· ὕστερον αὖτε μαχησόμεθʼ εἰς ὅ κε δαίμων\nἄμμε διακρίνῃ, δώῃ δʼ ἑτέροισί γε νίκην.\nὣς ἔφαθʼ, οἳ δʼ ἄρα τοῦ μάλα μὲν κλύον ἠδʼ ἐπίθοντο·\nδόρπον ἔπειθʼ εἵλοντο κατὰ στρατὸν ἐν τελέεσσιν·\nἠῶθεν δʼ Ἰδαῖος ἔβη κοίλας ἐπὶ νῆας·\nτοὺς δʼ εὗρʼ εἰν ἀγορῇ Δαναοὺς θεράποντας Ἄρηος\nνηῒ πάρα πρύμνῃ Ἀγαμέμνονος· αὐτὰρ ὃ τοῖσι\nστὰς ἐν μέσσοισιν μετεφώνεεν ἠπύτα κῆρυξ·\nἈτρεΐδη τε καὶ ἄλλοι ἀριστῆες Παναχαιῶν\nἠνώγει Πρίαμός τε καὶ ἄλλοι Τρῶες ἀγαυοὶ\nεἰπεῖν, αἴ κέ περ ὔμμι φίλον καὶ ἡδὺ γένοιτο,\nμῦθον Ἀλεξάνδροιο, τοῦ εἵνεκα νεῖκος ὄρωρε·\nκτήματα μὲν ὅσʼ Ἀλέξανδρος κοίλῃς ἐνὶ νηυσὶν\nἠγάγετο Τροίηνδʼ· ὡς πρὶν ὤφελλʼ ἀπολέσθαι·\nπάντʼ ἐθέλει δόμεναι καὶ οἴκοθεν ἄλλʼ ἐπιθεῖναι·\nκουριδίην δʼ ἄλοχον Μενελάου κυδαλίμοιο\nοὔ φησιν δώσειν· ἦ μὴν Τρῶές γε κέλονται.\nκαὶ δὲ τόδʼ ἠνώγεον εἰπεῖν ἔπος αἴ κʼ ἐθέλητε\nπαύσασθαι πολέμοιο δυσηχέος εἰς ὅ κε νεκροὺς\nκήομεν· ὕστερον αὖτε μαχησόμεθʼ εἰς ὅ κε δαίμων\nἄμμε διακρίνῃ, δώῃ δʼ ἑτέροισί γε νίκην.\nὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ·\nὀψὲ δὲ δὴ μετέειπε βοὴν ἀγαθὸς Διομήδης·\nμήτʼ ἄρ τις νῦν κτήματʼ Ἀλεξάνδροιο δεχέσθω\nμήθʼ Ἑλένην· γνωτὸν δὲ καὶ ὃς μάλα νήπιός ἐστιν\nὡς ἤδη Τρώεσσιν ὀλέθρου πείρατʼ ἐφῆπται.\nὣς ἔφαθʼ, οἳ δʼ ἄρα πάντες ἐπίαχον υἷες Ἀχαιῶν\nμῦθον ἀγασσάμενοι Διομήδεος ἱπποδάμοιο·\nκαὶ τότʼ ἄρʼ Ἰδαῖον προσέφη κρείων Ἀγαμέμνων·\nἸδαῖʼ ἤτοι μῦθον Ἀχαιῶν αὐτὸς ἀκούεις\nὥς τοι ὑποκρίνονται· ἐμοὶ δʼ ἐπιανδάνει οὕτως\nἀμφὶ δὲ νεκροῖσιν κατακαιέμεν οὔ τι μεγαίρω·\nοὐ γάρ τις φειδὼ νεκύων κατατεθνηώτων\nγίγνετʼ ἐπεί κε θάνωσι πυρὸς μειλισσέμεν ὦκα.\nὅρκια δὲ Ζεὺς ἴστω ἐρίγδουπος πόσις Ἥρης.\nὣς εἰπὼν τὸ σκῆπτρον ἀνέσχεθε πᾶσι θεοῖσιν,\nἄψορρον δʼ Ἰδαῖος ἔβη προτὶ Ἴλιον ἱρήν.\nοἳ δʼ ἕατʼ εἰν ἀγορῇ Τρῶες καὶ Δαρδανίωνες\nπάντες ὁμηγερέες, ποτιδέγμενοι ὁππότʼ ἄρʼ ἔλθοι\nἸδαῖος· ὃ δʼ ἄρʼ ἦλθε καὶ ἀγγελίην ἀπέειπε\nστὰς ἐν μέσσοισιν· τοὶ δʼ ὁπλίζοντο μάλʼ ὦκα,\nἀμφότερον νέκυάς τʼ ἀγέμεν ἕτεροι δὲ μεθʼ ὕλην·\nἈργεῖοι δʼ ἑτέρωθεν ἐϋσσέλμων ἀπὸ νηῶν\nὀτρύνοντο νέκυς τʼ ἀγέμεν, ἕτεροι δὲ μεθʼ ὕλην.\nἨέλιος μὲν ἔπειτα νέον προσέβαλλεν ἀρούρας\nἐξ ἀκαλαρρείταο βαθυρρόου Ὠκεανοῖο\nοὐρανὸν εἰσανιών· οἳ δʼ ἤντεον ἀλλήλοισιν.\nἔνθα διαγνῶναι χαλεπῶς ἦν ἄνδρα ἕκαστον·\nἀλλʼ ὕδατι νίζοντες ἄπο βρότον αἱματόεντα\nδάκρυα θερμὰ χέοντες ἀμαξάων ἐπάειραν.\nοὐδʼ εἴα κλαίειν Πρίαμος μέγας· οἳ δὲ σιωπῇ\nνεκροὺς πυρκαϊῆς ἐπινήνεον ἀχνύμενοι κῆρ,\nἐν δὲ πυρὶ πρήσαντες ἔβαν προτὶ Ἴλιον ἱρήν.\nὣς δʼ αὔτως ἑτέρωθεν ἐϋκνήμιδες Ἀχαιοὶ\nνεκροὺς πυρκαϊῆς ἐπινήνεον ἀχνύμενοι κῆρ,\nἐν δὲ πυρὶ πρήσαντες ἔβαν κοίλας ἐπὶ νῆας.\nἦμος δʼ οὔτʼ ἄρ πω ἠώς, ἔτι δʼ ἀμφιλύκη νύξ,\nτῆμος ἄρʼ ἀμφὶ πυρὴν κριτὸς ἔγρετο λαὸς Ἀχαιῶν,\nτύμβον δʼ ἀμφʼ αὐτὴν ἕνα ποίεον ἐξαγαγόντες\nἄκριτον ἐκ πεδίου, ποτὶ δʼ αὐτὸν τεῖχος ἔδειμαν\nπύργους θʼ ὑψηλούς, εἶλαρ νηῶν τε καὶ αὐτῶν.\nἐν δʼ αὐτοῖσι πύλας ἐνεποίεον εὖ ἀραρυίας,\nὄφρα διʼ αὐτάων ἱππηλασίη ὁδὸς εἴη·\nἔκτοσθεν δὲ βαθεῖαν ἐπʼ αὐτῷ τάφρον ὄρυξαν\nεὐρεῖαν μεγάλην, ἐν δὲ σκόλοπας κατέπηξαν.\nὣς οἳ μὲν πονέοντο κάρη κομόωντες Ἀχαιοί·\nοἳ δὲ θεοὶ πὰρ Ζηνὶ καθήμενοι ἀστεροπητῇ\nθηεῦντο μέγα ἔργον Ἀχαιῶν χαλκοχιτώνων.\nτοῖσι δὲ μύθων ἦρχε Ποσειδάων ἐνοσίχθων·\nΖεῦ πάτερ, ἦ ῥά τίς ἐστι βροτῶν ἐπʼ ἀπείρονα γαῖαν\nὅς τις ἔτʼ ἀθανάτοισι νόον καὶ μῆτιν ἐνίψει;\nοὐχ ὁράᾳς ὅτι δʼ αὖτε κάρη κομόωντες Ἀχαιοὶ\nτεῖχος ἐτειχίσσαντο νεῶν ὕπερ, ἀμφὶ δὲ τάφρον\nἤλασαν, οὐδὲ θεοῖσι δόσαν κλειτὰς ἑκατόμβας;\nτοῦ δʼ ἤτοι κλέος ἔσται ὅσον τʼ ἐπικίδναται ἠώς·\nτοῦ δʼ ἐπιλήσονται τὸ ἐγὼ καὶ Φοῖβος Ἀπόλλων\nἥρῳ Λαομέδοντι πολίσσαμεν ἀθλήσαντε.\nτὸν δὲ μέγʼ ὀχθήσας προσέφη νεφεληγερέτα Ζεύς·\nὢ πόποι ἐννοσίγαιʼ εὐρυσθενές, οἷον ἔειπες.\nἄλλός κέν τις τοῦτο θεῶν δείσειε νόημα,\nὃς σέο πολλὸν ἀφαυρότερος χεῖράς τε μένος τε·\nσὸν δʼ ἤτοι κλέος ἔσται ὅσον τʼ ἐπικίδναται ἠώς.\nἄγρει μὰν ὅτʼ ἂν αὖτε κάρη κομόωντες Ἀχαιοὶ\nοἴχωνται σὺν νηυσὶ φίλην ἐς πατρίδα γαῖαν\nτεῖχος ἀναρρήξας τὸ μὲν εἰς ἅλα πᾶν καταχεῦαι,\nαὖτις δʼ ἠϊόνα μεγάλην ψαμάθοισι καλύψαι,\nὥς κέν τοι μέγα τεῖχος ἀμαλδύνηται Ἀχαιῶν.\nὣς οἳ μὲν τοιαῦτα πρὸς ἀλλήλους ἀγόρευον,\nδύσετο δʼ ἠέλιος, τετέλεστο δὲ ἔργον Ἀχαιῶν,\nβουφόνεον δὲ κατὰ κλισίας καὶ δόρπον ἕλοντο.\nνῆες δʼ ἐκ Λήμνοιο παρέσταν οἶνον ἄγουσαι\nπολλαί, τὰς προέηκεν Ἰησονίδης Εὔνηος,\nτόν ῥʼ ἔτεχʼ Ὑψιπύλη ὑπʼ Ἰήσονι ποιμένι λαῶν.\nχωρὶς δʼ Ἀτρεΐδῃς Ἀγαμέμνονι καὶ Μενελάῳ\nδῶκεν Ἰησονίδης ἀγέμεν μέθυ χίλια μέτρα.\nἔνθεν οἰνίζοντο κάρη κομόωντες Ἀχαιοί,\nἄλλοι μὲν χαλκῷ, ἄλλοι δʼ αἴθωνι σιδήρῳ,\nἄλλοι δὲ ῥινοῖς, ἄλλοι δʼ αὐτῇσι βόεσσιν,\nἄλλοι δʼ ἀνδραπόδεσσι· τίθεντο δὲ δαῖτα θάλειαν.\nπαννύχιοι μὲν ἔπειτα κάρη κομόωντες Ἀχαιοὶ\nδαίνυντο, Τρῶες δὲ κατὰ πτόλιν ἠδʼ ἐπίκουροι·\nπαννύχιος δέ σφιν κακὰ μήδετο μητίετα Ζεὺς\nσμερδαλέα κτυπέων· τοὺς δὲ χλωρὸν δέος ᾕρει·\nοἶνον δʼ ἐκ δεπάων χαμάδις χέον, οὐδέ τις ἔτλη\nπρὶν πιέειν πρὶν λεῖψαι ὑπερμενέϊ Κρονίωνι.\nκοιμήσαντʼ ἄρʼ ἔπειτα καὶ ὕπνου δῶρον ἕλοντο.\nἨὼς μὲν κροκόπεπλος ἐκίδνατο πᾶσαν ἐπʼ αἶαν,\nΖεὺς δὲ θεῶν ἀγορὴν ποιήσατο τερπικέραυνος\nἀκροτάτῃ κορυφῇ πολυδειράδος Οὐλύμποιο·\nαὐτὸς δέ σφʼ ἀγόρευε, θεοὶ δʼ ὑπὸ πάντες ἄκουον·\nκέκλυτέ μευ πάντές τε θεοὶ πᾶσαί τε θέαιναι,\nὄφρʼ εἴπω τά με θυμὸς ἐνὶ στήθεσσι κελεύει.\nμήτέ τις οὖν θήλεια θεὸς τό γε μήτέ τις ἄρσην\nπειράτω διακέρσαι ἐμὸν ἔπος, ἀλλʼ ἅμα πάντες\nαἰνεῖτʼ, ὄφρα τάχιστα τελευτήσω τάδε ἔργα.\nὃν δʼ ἂν ἐγὼν ἀπάνευθε θεῶν ἐθέλοντα νοήσω\nἐλθόντʼ ἢ Τρώεσσιν ἀρηγέμεν ἢ Δαναοῖσι\nπληγεὶς οὐ κατὰ κόσμον ἐλεύσεται Οὔλυμπον δέ·\nἤ μιν ἑλὼν ῥίψω ἐς Τάρταρον ἠερόεντα\nτῆλε μάλʼ, ἧχι βάθιστον ὑπὸ χθονός ἐστι βέρεθρον,\nἔνθα σιδήρειαί τε πύλαι καὶ χάλκεος οὐδός,\nτόσσον ἔνερθʼ Ἀΐδεω ὅσον οὐρανός ἐστʼ ἀπὸ γαίης·\nγνώσετʼ ἔπειθʼ ὅσον εἰμὶ θεῶν κάρτιστος ἁπάντων.\nεἰ δʼ ἄγε πειρήσασθε θεοὶ ἵνα εἴδετε πάντες·\nσειρὴν χρυσείην ἐξ οὐρανόθεν κρεμάσαντες\nπάντές τʼ ἐξάπτεσθε θεοὶ πᾶσαί τε θέαιναι·\nἀλλʼ οὐκ ἂν ἐρύσαιτʼ ἐξ οὐρανόθεν πεδίον δὲ\nΖῆνʼ ὕπατον μήστωρʼ, οὐδʼ εἰ μάλα πολλὰ κάμοιτε.\nἀλλʼ ὅτε δὴ καὶ ἐγὼ πρόφρων ἐθέλοιμι ἐρύσσαι,\nαὐτῇ κεν γαίῃ ἐρύσαιμʼ αὐτῇ τε θαλάσσῃ·\nσειρὴν μέν κεν ἔπειτα περὶ ῥίον Οὐλύμποιο\nδησαίμην, τὰ δέ κʼ αὖτε μετήορα πάντα γένοιτο.\nτόσσον ἐγὼ περί τʼ εἰμὶ θεῶν περί τʼ εἴμʼ ἀνθρώπων.\nὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ\nμῦθον ἀγασσάμενοι· μάλα γὰρ κρατερῶς ἀγόρευσεν.\nὀψὲ δὲ δὴ μετέειπε θεὰ γλαυκῶπις Ἀθήνη·\nὦ πάτερ ἡμέτερε Κρονίδη ὕπατε κρειόντων\nεὖ νυ καὶ ἡμεῖς ἴδμεν ὅ τοι σθένος οὐκ ἐπιεικτόν·\nἀλλʼ ἔμπης Δαναῶν ὀλοφυρόμεθʼ αἰχμητάων,\nοἵ κεν δὴ κακὸν οἶτον ἀναπλήσαντες ὄλωνται.\nἀλλʼ ἤτοι πολέμου μὲν ἀφεξόμεθʼ ὡς σὺ κελεύεις·\nβουλὴν δʼ Ἀργείοις ὑποθησόμεθʼ ἥ τις ὀνήσει,\nὡς μὴ πάντες ὄλωνται ὀδυσσαμένοιο τεοῖο.\nτὴν δʼ ἐπιμειδήσας προσέφη νεφεληγερέτα Ζεύς·\nθάρσει Τριτογένεια φίλον τέκος· οὔ νύ τι θυμῷ\nπρόφρονι μυθέομαι, ἐθέλω δέ τοι ἤπιος εἶναι.\nὣς εἰπὼν ὑπʼ ὄχεσφι τιτύσκετο χαλκόποδʼ ἵππω\nὠκυπέτα χρυσέῃσιν ἐθείρῃσιν κομόωντε,\nχρυσὸν δʼ αὐτὸς ἔδυνε περὶ χροΐ, γέντο δʼ ἱμάσθλην\nχρυσείην εὔτυκτον, ἑοῦ δʼ ἐπεβήσετο δίφρου,\nμάστιξεν δʼ ἐλάαν· τὼ δʼ οὐκ ἀέκοντε πετέσθην\nμεσσηγὺς γαίης τε καὶ οὐρανοῦ ἀστερόεντος.\nἼδην δʼ ἵκανεν πολυπίδακα μητέρα θηρῶν\nΓάργαρον, ἔνθά τέ οἱ τέμενος βωμός τε θυήεις.\nἔνθʼ ἵππους ἔστησε πατὴρ ἀνδρῶν τε θεῶν τε\nλύσας ἐξ ὀχέων, κατὰ δʼ ἠέρα πουλὺν ἔχευεν.\nαὐτὸς δʼ ἐν κορυφῇσι καθέζετο κύδεϊ γαίων\nεἰσορόων Τρώων τε πόλιν καὶ νῆας Ἀχαιῶν.\nοἳ δʼ ἄρα δεῖπνον ἕλοντο κάρη κομόωντες Ἀχαιοὶ\nῥίμφα κατὰ κλισίας, ἀπὸ δʼ αὐτοῦ θωρήσσοντο.\nΤρῶες δʼ αὖθʼ ἑτέρωθεν ἀνὰ πτόλιν ὁπλίζοντο\nπαυρότεροι· μέμασαν δὲ καὶ ὧς ὑσμῖνι μάχεσθαι\nχρειοῖ ἀναγκαίῃ, πρό τε παίδων καὶ πρὸ γυναικῶν.\nπᾶσαι δʼ ὠΐγνυντο πύλαι, ἐκ δʼ ἔσσυτο λαός,\nπεζοί θʼ ἱππῆές τε· πολὺς δʼ ὀρυμαγδὸς ὀρώρει.\nοἳ δʼ ὅτε δή ῥʼ ἐς χῶρον ἕνα ξυνιόντες ἵκοντο\nσύν ῥʼ ἔβαλον ῥινούς, σὺν δʼ ἔγχεα καὶ μένεʼ ἀνδρῶν\nχαλκεοθωρήκων· ἀτὰρ ἀσπίδες ὀμφαλόεσσαι\nἔπληντʼ ἀλλήλῃσι, πολὺς δʼ ὀρυμαγδὸς ὀρώρει.\nἔνθα δʼ ἅμʼ οἰμωγή τε καὶ εὐχωλὴ πέλεν ἀνδρῶν\nὀλλύντων τε καὶ ὀλλυμένων, ῥέε δʼ αἵματι γαῖα.\nὄφρα μὲν ἠὼς ἦν καὶ ἀέξετο ἱερὸν ἦμαρ,\nτόφρα μάλʼ ἀμφοτέρων βέλεʼ ἥπτετο, πῖπτε δὲ λαός.\nἦμος δʼ Ἠέλιος μέσον οὐρανὸν ἀμφιβεβήκει,\nκαὶ τότε δὴ χρύσεια πατὴρ ἐτίταινε τάλαντα·\nἐν δʼ ἐτίθει δύο κῆρε τανηλεγέος θανάτοιο\nΤρώων θʼ ἱπποδάμων καὶ Ἀχαιῶν χαλκοχιτώνων,\nἕλκε δὲ μέσσα λαβών· ῥέπε δʼ αἴσιμον ἦμαρ Ἀχαιῶν.\nαἳ μὲν Ἀχαιῶν κῆρες ἐπὶ χθονὶ πουλυβοτείρῃ\nἑζέσθην, Τρώων δὲ πρὸς οὐρανὸν εὐρὺν ἄερθεν·\nαὐτὸς δʼ ἐξ Ἴδης μεγάλʼ ἔκτυπε, δαιόμενον δὲ\nἧκε σέλας μετὰ λαὸν Ἀχαιῶν· οἳ δὲ ἰδόντες\nθάμβησαν, καὶ πάντας ὑπὸ χλωρὸν δέος εἷλεν.\nἔνθʼ οὔτʼ Ἰδομενεὺς τλῆ μίμνειν οὔτʼ Ἀγαμέμνων,\nοὔτε δύʼ Αἴαντες μενέτην θεράποντες Ἄρηος·\nΝέστωρ οἶος ἔμιμνε Γερήνιος οὖρος Ἀχαιῶν\nοὔ τι ἑκών, ἀλλʼ ἵππος ἐτείρετο, τὸν βάλεν ἰῷ\nδῖος Ἀλέξανδρος Ἑλένης πόσις ἠϋκόμοιο\nἄκρην κὰκ κορυφήν, ὅθι τε πρῶται τρίχες ἵππων\nκρανίῳ ἐμπεφύασι, μάλιστα δὲ καίριόν ἐστιν.\nἀλγήσας δʼ ἀνέπαλτο, βέλος δʼ εἰς ἐγκέφαλον δῦ,\nσὺν δʼ ἵππους ἐτάραξε κυλινδόμενος περὶ χαλκῷ.\nὄφρʼ ὁ γέρων ἵπποιο παρηορίας ἀπέταμνε\nφασγάνῳ ἀΐσσων, τόφρʼ Ἕκτορος ὠκέες ἵπποι\nἦλθον ἀνʼ ἰωχμὸν θρασὺν ἡνίοχον φορέοντες\nἝκτορα· καί νύ κεν ἔνθʼ ὁ γέρων ἀπὸ θυμὸν ὄλεσσεν\nεἰ μὴ ἄρʼ ὀξὺ νόησε βοὴν ἀγαθὸς Διομήδης·\nσμερδαλέον δʼ ἐβόησεν ἐποτρύνων Ὀδυσῆα·\nδιογενὲς Λαερτιάδη πολυμήχανʼ Ὀδυσσεῦ\nπῇ φεύγεις μετὰ νῶτα βαλὼν κακὸς ὣς ἐν ὁμίλῳ;\nμή τίς τοι φεύγοντι μεταφρένῳ ἐν δόρυ πήξῃ·\nἀλλὰ μένʼ ὄφρα γέροντος ἀπώσομεν ἄγριον ἄνδρα.\nὣς ἔφατʼ, οὐδʼ ἐσάκουσε πολύτλας δῖος Ὀδυσσεύς,\nἀλλὰ παρήϊξεν κοίλας ἐπὶ νῆας Ἀχαιῶν.\nΤυδεΐδης δʼ αὐτός περ ἐὼν προμάχοισιν ἐμίχθη,\nστῆ δὲ πρόσθʼ ἵππων Νηληϊάδαο γέροντος,\nκαί μιν φωνήσας ἔπεα πτερόεντα προσηύδα·\nὦ γέρον ἦ μάλα δή σε νέοι τείρουσι μαχηταί,\nσὴ δὲ βίη λέλυται, χαλεπὸν δέ σε γῆρας ὀπάζει,\nἠπεδανὸς δέ νύ τοι θεράπων, βραδέες δέ τοι ἵπποι.\nἀλλʼ ἄγʼ ἐμῶν ὀχέων ἐπιβήσεο, ὄφρα ἴδηαι\nοἷοι Τρώϊοι ἵπποι ἐπιστάμενοι πεδίοιο\nκραιπνὰ μάλʼ ἔνθα καὶ ἔνθα διωκέμεν ἠδὲ φέβεσθαι,\nοὕς ποτʼ ἀπʼ Αἰνείαν ἑλόμην μήστωρε φόβοιο.\nτούτω μὲν θεράποντε κομείτων, τώδε δὲ νῶϊ\nΤρωσὶν ἐφʼ ἱπποδάμοις ἰθύνομεν, ὄφρα καὶ Ἕκτωρ\nεἴσεται εἰ καὶ ἐμὸν δόρυ μαίνεται ἐν παλάμῃσιν.\nὣς ἔφατʼ, οὐδʼ ἀπίθησε Γερήνιος ἱππότα Νέστωρ.\nΝεστορέας μὲν ἔπειθʼ ἵππους θεράποντε κομείτην\nἴφθιμοι Σθένελός τε καὶ Εὐρυμέδων ἀγαπήνωρ.\nτὼ δʼ εἰς ἀμφοτέρω Διομήδεος ἅρματα βήτην·\nΝέστωρ δʼ ἐν χείρεσσι λάβʼ ἡνία σιγαλόεντα,\nμάστιξεν δʼ ἵππους· τάχα δʼ Ἕκτορος ἄγχι γένοντο.\nτοῦ δʼ ἰθὺς μεμαῶτος ἀκόντισε Τυδέος υἱός·\nκαὶ τοῦ μέν ῥʼ ἀφάμαρτεν, ὃ δʼ ἡνίοχον θεράποντα\nυἱὸν ὑπερθύμου Θηβαίου Ἠνιοπῆα\nἵππων ἡνίʼ ἔχοντα βάλε στῆθος παρὰ μαζόν.\nἤριπε δʼ ἐξ ὀχέων, ὑπερώησαν δέ οἱ ἵπποι\nὠκύποδες· τοῦ δʼ αὖθι λύθη ψυχή τε μένος τε.\nἝκτορα δʼ αἰνὸν ἄχος πύκασε φρένας ἡνιόχοιο·\nτὸν μὲν ἔπειτʼ εἴασε καὶ ἀχνύμενός περ ἑταίρου\nκεῖσθαι, ὃ δʼ ἡνίοχον μέθεπε θρασύν· οὐδʼ ἄρʼ ἔτι δὴν\nἵππω δευέσθην σημάντορος· αἶψα γὰρ εὗρεν\nἸφιτίδην Ἀρχεπτόλεμον θρασύν, ὅν ῥα τόθʼ ἵππων\nὠκυπόδων ἐπέβησε, δίδου δέ οἱ ἡνία χερσίν.\nἔνθά κε λοιγὸς ἔην καὶ ἀμήχανα ἔργα γένοντο,\nκαί νύ κε σήκασθεν κατὰ Ἴλιον ἠΰτε ἄρνες,\nεἰ μὴ ἄρʼ ὀξὺ νόησε πατὴρ ἀνδρῶν τε θεῶν τε·\nβροντήσας δʼ ἄρα δεινὸν ἀφῆκʼ ἀργῆτα κεραυνόν,\nκὰδ δὲ πρόσθʼ ἵππων Διομήδεος ἧκε χαμᾶζε·\nδεινὴ δὲ φλὸξ ὦρτο θεείου καιομένοιο,\nτὼ δʼ ἵππω δείσαντε καταπτήτην ὑπʼ ὄχεσφι·\nΝέστορα δʼ ἐκ χειρῶν φύγον ἡνία σιγαλόεντα,\nδεῖσε δʼ ὅ γʼ ἐν θυμῷ, Διομήδεα δὲ προσέειπε·\nΤυδεΐδη ἄγε δʼ αὖτε φόβον δʼ ἔχε μώνυχας ἵππους.\nἦ οὐ γιγνώσκεις ὅ τοι ἐκ Διὸς οὐχ ἕπετʼ ἀλκή;\nνῦν μὲν γὰρ τούτῳ Κρονίδης Ζεὺς κῦδος ὀπάζει\nσήμερον· ὕστερον αὖτε καὶ ἡμῖν, αἴ κʼ ἐθέλῃσι,\nδώσει· ἀνὴρ δέ κεν οὔ τι Διὸς νόον εἰρύσσαιτο\nοὐδὲ μάλʼ ἴφθιμος, ἐπεὶ ἦ πολὺ φέρτερός ἐστι.\nτὸν δʼ ἠμείβετʼ ἔπειτα βοὴν ἀγαθὸς Διομήδης·\nναὶ δὴ ταῦτά γε πάντα γέρον κατὰ μοῖραν ἔειπες·\nἀλλὰ τόδʼ αἰνὸν ἄχος κραδίην καὶ θυμὸν ἱκάνει·\nἝκτωρ γάρ ποτε φήσει ἐνὶ Τρώεσσʼ ἀγορεύων·\nΤυδεΐδης ὑπʼ ἐμεῖο φοβεύμενος ἵκετο νῆας.\nὥς ποτʼ ἀπειλήσει· τότε μοι χάνοι εὐρεῖα χθών.\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nὤ μοι Τυδέος υἱὲ δαΐφρονος, οἷον ἔειπες.\nεἴ περ γάρ σʼ Ἕκτωρ γε κακὸν καὶ ἀνάλκιδα φήσει,\nἀλλʼ οὐ πείσονται Τρῶες καὶ Δαρδανίωνες\nκαὶ Τρώων ἄλοχοι μεγαθύμων ἀσπιστάων,\nτάων ἐν κονίῃσι βάλες θαλεροὺς παρακοίτας.\nὣς ἄρα φωνήσας φύγαδε τράπε μώνυχας ἵππους\nαὖτις ἀνʼ ἰωχμόν· ἐπὶ δὲ Τρῶές τε καὶ Ἕκτωρ\nἠχῇ θεσπεσίῃ βέλεα στονόεντα χέοντο.\nτῷ δʼ ἐπὶ μακρὸν ἄϋσε μέγας κορυθαίολος Ἕκτωρ·\nΤυδεΐδη περὶ μέν σε τίον Δαναοὶ ταχύπωλοι\nἕδρῃ τε κρέασίν τε ἰδὲ πλείοις δεπάεσσι·\nνῦν δέ σʼ ἀτιμήσουσι· γυναικὸς ἄρʼ ἀντὶ τέτυξο.\nἔρρε κακὴ γλήνη, ἐπεὶ οὐκ εἴξαντος ἐμεῖο\nπύργων ἡμετέρων ἐπιβήσεαι, οὐδὲ γυναῖκας\nἄξεις ἐν νήεσσι· πάρος τοι δαίμονα δώσω.\nὣς φάτο, Τυδεΐδης δὲ διάνδιχα μερμήριξεν\nἵππους τε στρέψαι καὶ ἐναντίβιον μαχέσασθαι.\nτρὶς μὲν μερμήριξε κατὰ φρένα καὶ κατὰ θυμόν,\nτρὶς δʼ ἄρʼ ἀπʼ Ἰδαίων ὀρέων κτύπε μητίετα Ζεὺς\nσῆμα τιθεὶς Τρώεσσι μάχης ἑτεραλκέα νίκην.\nἝκτωρ δὲ Τρώεσσιν ἐκέκλετο μακρὸν ἀΰσας·\nΤρῶες καὶ Λύκιοι καὶ Δάρδανοι ἀγχιμαχηταὶ\nἀνέρες ἔστε φίλοι, μνήσασθε δὲ θούριδος ἀλκῆς.\nγιγνώσκω δʼ ὅτι μοι πρόφρων κατένευσε Κρονίων\nνίκην καὶ μέγα κῦδος, ἀτὰρ Δαναοῖσί γε πῆμα·\nνήπιοι οἳ ἄρα δὴ τάδε τείχεα μηχανόωντο\nἀβλήχρʼ οὐδενόσωρα· τὰ δʼ οὐ μένος ἁμὸν ἐρύξει·\nἵπποι δὲ ῥέα τάφρον ὑπερθορέονται ὀρυκτήν.\nἀλλʼ ὅτε κεν δὴ νηυσὶν ἔπι γλαφυρῇσι γένωμαι,\nμνημοσύνη τις ἔπειτα πυρὸς δηΐοιο γενέσθω,\nὡς πυρὶ νῆας ἐνιπρήσω, κτείνω δὲ καὶ αὐτοὺς\nἈργείους παρὰ νηυσὶν ἀτυζομένους ὑπὸ καπνοῦ.\nὣς εἰπὼν ἵπποισιν ἐκέκλετο φώνησέν τε·\nΞάνθέ τε καὶ σὺ Πόδαργε καὶ Αἴθων Λάμπέ τε δῖε\nνῦν μοι τὴν κομιδὴν ἀποτίνετον, ἣν μάλα πολλὴν\nἈνδρομάχη θυγάτηρ μεγαλήτορος Ἠετίωνος\nὑμῖν πὰρ προτέροισι μελίφρονα πυρὸν ἔθηκεν\nοἶνόν τʼ ἐγκεράσασα πιεῖν, ὅτε θυμὸς ἀνώγοι,\nἢ ἐμοί, ὅς πέρ οἱ θαλερὸς πόσις εὔχομαι εἶναι.\nἀλλʼ ἐφομαρτεῖτον καὶ σπεύδετον ὄφρα λάβωμεν\nἀσπίδα Νεστορέην, τῆς νῦν κλέος οὐρανὸν ἵκει\nπᾶσαν χρυσείην ἔμεναι, κανόνας τε καὶ αὐτήν,\nαὐτὰρ ἀπʼ ὤμοιιν Διομήδεος ἱπποδάμοιο\nδαιδάλεον θώρηκα, τὸν Ἥφαιστος κάμε τεύχων.\nεἰ τούτω κε λάβοιμεν, ἐελποίμην κεν Ἀχαιοὺς\nαὐτονυχὶ νηῶν ἐπιβησέμεν ὠκειάων.\nὣς ἔφατʼ εὐχόμενος, νεμέσησε δὲ πότνια Ἥρη,\nσείσατο δʼ εἰνὶ θρόνῳ, ἐλέλιξε δὲ μακρὸν Ὄλυμπον,\nκαί ῥα Ποσειδάωνα μέγαν θεὸν ἀντίον ηὔδα·\nὢ πόποι ἐννοσίγαιʼ εὐρυσθενές, οὐδέ νυ σοί περ\nὀλλυμένων Δαναῶν ὀλοφύρεται ἐν φρεσὶ θυμός.\nοἳ δέ τοι εἰς Ἑλίκην τε καὶ Αἰγὰς δῶρʼ ἀνάγουσι\nπολλά τε καὶ χαρίεντα· σὺ δέ σφισι βούλεο νίκην.\nεἴ περ γάρ κʼ ἐθέλοιμεν, ὅσοι Δαναοῖσιν ἀρωγοί,\nΤρῶας ἀπώσασθαι καὶ ἐρυκέμεν εὐρύοπα Ζῆν,\nαὐτοῦ κʼ ἔνθʼ ἀκάχοιτο καθήμενος οἶος ἐν Ἴδῃ.\nτὴν δὲ μέγʼ ὀχθήσας προσέφη κρείων ἐνοσίχθων·\nἭρη ἀπτοεπὲς ποῖον τὸν μῦθον ἔειπες.\nοὐκ ἂν ἔγωγʼ ἐθέλοιμι Διὶ Κρονίωνι μάχεσθαι\nἡμέας τοὺς ἄλλους, ἐπεὶ ἦ πολὺ φέρτερός ἐστιν.\nὣς οἳ μὲν τοιαῦτα πρὸς ἀλλήλους ἀγόρευον·\nτῶν δʼ ὅσον ἐκ νηῶν ἀπὸ πύργου τάφρος ἔεργε\nπλῆθεν ὁμῶς ἵππων τε καὶ ἀνδρῶν ἀσπιστάων\nεἰλομένων· εἴλει δὲ θοῷ ἀτάλαντος Ἄρηϊ\nἝκτωρ Πριαμίδης, ὅτε οἱ Ζεὺς κῦδος ἔδωκε.\nκαί νύ κʼ ἐνέπρησεν πυρὶ κηλέῳ νῆας ἐΐσας,\nεἰ μὴ ἐπὶ φρεσὶ θῆκʼ Ἀγαμέμνονι πότνια Ἥρη\nαὐτῷ ποιπνύσαντι θοῶς ὀτρῦναι Ἀχαιούς.\nβῆ δʼ ἰέναι παρά τε κλισίας καὶ νῆας Ἀχαιῶν\nπορφύρεον μέγα φᾶρος ἔχων ἐν χειρὶ παχείῃ,\nστῆ δʼ ἐπʼ Ὀδυσσῆος μεγακήτεϊ νηῒ μελαίνῃ,\nἥ ῥʼ ἐν μεσσάτῳ ἔσκε γεγωνέμεν ἀμφοτέρωσε,\nἠμὲν ἐπʼ Αἴαντος κλισίας Τελαμωνιάδαο\nἠδʼ ἐπʼ Ἀχιλλῆος, τοί ῥʼ ἔσχατα νῆας ἐΐσας\nεἴρυσαν, ἠνορέῃ πίσυνοι καὶ κάρτεϊ χειρῶν·\nἤϋσεν δὲ διαπρύσιον Δαναοῖσι γεγωνώς·\nαἰδὼς Ἀργεῖοι, κάκʼ ἐλέγχεα, εἶδος ἀγητοί·\nπῇ ἔβαν εὐχωλαί, ὅτε δὴ φάμεν εἶναι ἄριστοι,\nἃς ὁπότʼ ἐν Λήμνῳ κενεαυχέες ἠγοράασθε,\nἔσθοντες κρέα πολλὰ βοῶν ὀρθοκραιράων\nπίνοντες κρητῆρας ἐπιστεφέας οἴνοιο,\nΤρώων ἄνθʼ ἑκατόν τε διηκοσίων τε ἕκαστος\nστήσεσθʼ ἐν πολέμῳ· νῦν δʼ οὐδʼ ἑνὸς ἄξιοί εἰμεν\nἝκτορος, ὃς τάχα νῆας ἐνιπρήσει πυρὶ κηλέῳ.\nΖεῦ πάτερ, ἦ ῥά τινʼ ἤδη ὑπερμενέων βασιλήων\nτῇδʼ ἄτῃ ἄασας καί μιν μέγα κῦδος ἀπηύρας;\nοὐ μὲν δή ποτέ φημι τεὸν περικαλλέα βωμὸν\nνηῒ πολυκλήϊδι παρελθέμεν ἐνθάδε ἔρρων,\nἀλλʼ ἐπὶ πᾶσι βοῶν δημὸν καὶ μηρίʼ ἔκηα\nἱέμενος Τροίην εὐτείχεον ἐξαλαπάξαι.\nἀλλὰ Ζεῦ τόδε πέρ μοι ἐπικρήηνον ἐέλδωρ·\nαὐτοὺς δή περ ἔασον ὑπεκφυγέειν καὶ ἀλύξαι,\nμηδʼ οὕτω Τρώεσσιν ἔα δάμνασθαι Ἀχαιούς.\nὣς φάτο, τὸν δὲ πατὴρ ὀλοφύρατο δάκρυ χέοντα,\nνεῦσε δέ οἱ λαὸν σόον ἔμμεναι οὐδʼ ἀπολέσθαι.\nαὐτίκα δʼ αἰετὸν ἧκε τελειότατον πετεηνῶν,\nνεβρὸν ἔχοντʼ ὀνύχεσσι τέκος ἐλάφοιο ταχείης·\nπὰρ δὲ Διὸς βωμῷ περικαλλέϊ κάββαλε νεβρόν,\nἔνθα πανομφαίῳ Ζηνὶ ῥέζεσκον Ἀχαιοί.\nοἳ δʼ ὡς οὖν εἴδονθʼ ὅ τʼ ἄρʼ ἐκ Διὸς ἤλυθεν ὄρνις,\nμᾶλλον ἐπὶ Τρώεσσι θόρον, μνήσαντο δὲ χάρμης.\nἔνθʼ οὔ τις πρότερος Δαναῶν πολλῶν περ ἐόντων\nεὔξατο Τυδεΐδαο πάρος σχέμεν ὠκέας ἵππους\nτάφρου τʼ ἐξελάσαι καὶ ἐναντίβιον μαχέσασθαι,\nἀλλὰ πολὺ πρῶτος Τρώων ἕλεν ἄνδρα κορυστὴν\nΦραδμονίδην Ἀγέλαον· ὃ μὲν φύγαδʼ ἔτραπεν ἵππους·\nτῷ δὲ μεταστρεφθέντι μεταφρένῳ ἐν δόρυ πῆξεν\nὤμων μεσσηγύς, διὰ δὲ στήθεσφιν ἔλασσεν·\nἤριπε δʼ ἐξ ὀχέων, ἀράβησε δὲ τεύχεʼ ἐπʼ αὐτῷ.\nτὸν δὲ μετʼ Ἀτρεΐδαι Ἀγαμέμνων καὶ Μενέλαος,\nτοῖσι δʼ ἐπʼ Αἴαντες θοῦριν ἐπιειμένοι ἀλκήν,\nτοῖσι δʼ ἐπʼ Ἰδομενεὺς καὶ ὀπάων Ἰδομενῆος\nΜηριόνης ἀτάλαντος Ἐνυαλίῳ ἀνδρειφόντῃ,\nτοῖσι δʼ ἐπʼ Εὐρύπυλος Εὐαίμονος ἀγλαὸς υἱός·\nΤεῦκρος δʼ εἴνατος ἦλθε παλίντονα τόξα τιταίνων,\nστῆ δʼ ἄρʼ ὑπʼ Αἴαντος σάκεϊ Τελαμωνιάδαο.\nἔνθʼ Αἴας μὲν ὑπεξέφερεν σάκος· αὐτὰρ ὅ γʼ ἥρως\nπαπτήνας, ἐπεὶ ἄρ τινʼ ὀϊστεύσας ἐν ὁμίλῳ\nβεβλήκοι, ὃ μὲν αὖθι πεσὼν ἀπὸ θυμὸν ὄλεσσεν,\nαὐτὰρ ὃ αὖτις ἰὼν πάϊς ὣς ὑπὸ μητέρα δύσκεν\nεἰς Αἴανθʼ· ὃ δέ μιν σάκεϊ κρύπτασκε φαεινῷ.\nἔνθα τίνα πρῶτον Τρώων ἕλε Τεῦκρος ἀμύμων;\nὈρσίλοχον μὲν πρῶτα καὶ Ὄρμενον ἠδʼ Ὀφελέστην\nΔαίτορά τε Χρομίον τε καὶ ἀντίθεον Λυκοφόντην\nκαὶ Πολυαιμονίδην Ἀμοπάονα καὶ Μελάνιππον,\nπάντας ἐπασσυτέρους πέλασε χθονὶ πουλυβοτείρῃ.\nτὸν δὲ ἰδὼν γήθησεν ἄναξ ἀνδρῶν Ἀγαμέμνων\nτόξου ἄπο κρατεροῦ Τρώων ὀλέκοντα φάλαγγας·\nστῆ δὲ παρʼ αὐτὸν ἰὼν καί μιν πρὸς μῦθον ἔειπε·\nΤεῦκρε φίλη κεφαλή, Τελαμώνιε κοίρανε λαῶν\nβάλλʼ οὕτως, αἴ κέν τι φόως Δαναοῖσι γένηαι\nπατρί τε σῷ Τελαμῶνι, ὅ σʼ ἔτρεφε τυτθὸν ἐόντα,\nκαί σε νόθον περ ἐόντα κομίσσατο ᾧ ἐνὶ οἴκῳ·\nτὸν καὶ τηλόθʼ ἐόντα ἐϋκλείης ἐπίβησον.\nσοὶ δʼ ἐγὼ ἐξερέω ὡς καὶ τετελεσμένον ἔσται·\nαἴ κέν μοι δώῃ Ζεύς τʼ αἰγίοχος καὶ Ἀθήνη\nἸλίου ἐξαλαπάξαι ἐϋκτίμενον πτολίεθρον,\nπρώτῳ τοι μετʼ ἐμὲ πρεσβήϊον ἐν χερὶ θήσω,\nἢ τρίποδʼ ἠὲ δύω ἵππους αὐτοῖσιν ὄχεσφιν\nἠὲ γυναῖχʼ, ἥ κέν τοι ὁμὸν λέχος εἰσαναβαίνοι.\nτὸν δʼ ἀπαμειβόμενος προσεφώνεε Τεῦκρος ἀμύμων·\nἈτρεΐδη κύδιστε τί με σπεύδοντα καὶ αὐτὸν\nὀτρύνεις; οὐ μέν τοι ὅση δύναμίς γε πάρεστι\nπαύομαι, ἀλλʼ ἐξ οὗ προτὶ Ἴλιον ὠσάμεθʼ αὐτοὺς\nἐκ τοῦ δὴ τόξοισι δεδεγμένος ἄνδρας ἐναίρω.\nὀκτὼ δὴ προέηκα τανυγλώχινας ὀϊστούς,\nπάντες δʼ ἐν χροῒ πῆχθεν ἀρηϊθόων αἰζηῶν·\nτοῦτον δʼ οὐ δύναμαι βαλέειν κύνα λυσσητῆρα.\nἦ ῥα καὶ ἄλλον ὀϊστὸν ἀπὸ νευρῆφιν ἴαλλεν\nἝκτορος ἀντικρύ, βαλέειν δέ ἑ ἵετο θυμός·\nκαὶ τοῦ μέν ῥʼ ἀφάμαρθʼ, ὃ δʼ ἀμύμονα Γοργυθίωνα\nυἱὸν ἐῢν Πριάμοιο κατὰ στῆθος βάλεν ἰῷ,\nτόν ῥʼ ἐξ Αἰσύμηθεν ὀπυιομένη τέκε μήτηρ\nκαλὴ Καστιάνειρα δέμας ἐϊκυῖα θεῇσι.\nμήκων δʼ ὡς ἑτέρωσε κάρη βάλεν, ἥ τʼ ἐνὶ κήπῳ\nκαρπῷ βριθομένη νοτίῃσί τε εἰαρινῇσιν,\nὣς ἑτέρωσʼ ἤμυσε κάρη πήληκι βαρυνθέν.\nΤεῦκρος δʼ ἄλλον ὀϊστὸν ἀπὸ νευρῆφιν ἴαλλεν\nἝκτορος ἀντικρύ, βαλέειν δέ ἑ ἵετο θυμός.\nἀλλʼ ὅ γε καὶ τόθʼ ἅμαρτε· παρέσφηλεν γὰρ Ἀπόλλων·\nἀλλʼ Ἀρχεπτόλεμον θρασὺν Ἕκτορος ἡνιοχῆα\nἱέμενον πόλεμον δὲ βάλε στῆθος παρὰ μαζόν·\nἤριπε δʼ ἐξ ὀχέων, ὑπερώησαν δέ οἱ ἵπποι\nὠκύποδες· τοῦ δʼ αὖθι λύθη ψυχή τε μένος τε.\nἝκτορα δʼ αἰνὸν ἄχος πύκασε φρένας ἡνιόχοιο·\nτὸν μὲν ἔπειτʼ εἴασε καὶ ἀχνύμενός περ ἑταίρου,\nΚεβριόνην δʼ ἐκέλευσεν ἀδελφεὸν ἐγγὺς ἐόντα\nἵππων ἡνίʼ ἑλεῖν· ὃ δʼ ἄρʼ οὐκ ἀπίθησεν ἀκούσας.\nαὐτὸς δʼ ἐκ δίφροιο χαμαὶ θόρε παμφανόωντος\nσμερδαλέα ἰάχων· ὃ δὲ χερμάδιον λάβε χειρί,\nβῆ δʼ ἰθὺς Τεύκρου, βαλέειν δέ ἑ θυμὸς ἀνώγει.\nἤτοι ὃ μὲν φαρέτρης ἐξείλετο πικρὸν ὀϊστόν,\nθῆκε δʼ ἐπὶ νευρῇ· τὸν δʼ αὖ κορυθαίολος Ἕκτωρ\nαὐερύοντα παρʼ ὦμον, ὅθι κληῒς ἀποέργει\nαὐχένα τε στῆθός τε, μάλιστα δὲ καίριόν ἐστι,\nτῇ ῥʼ ἐπὶ οἷ μεμαῶτα βάλεν λίθῳ ὀκριόεντι,\nῥῆξε δέ οἱ νευρήν· νάρκησε δὲ χεὶρ ἐπὶ καρπῷ,\nστῆ δὲ γνὺξ ἐριπών, τόξον δέ οἱ ἔκπεσε χειρός.\nΑἴας δʼ οὐκ ἀμέλησε κασιγνήτοιο πεσόντος,\nἀλλὰ θέων περίβη καί οἱ σάκος ἀμφεκάλυψε.\nτὸν μὲν ἔπειθʼ ὑποδύντε δύω ἐρίηρες ἑταῖροι\nΜηκιστεὺς Ἐχίοιο πάϊς καὶ δῖος Ἀλάστωρ\nνῆας ἔπι γλαφυρὰς φερέτην βαρέα στενάχοντα.\nἂψ δʼ αὖτις Τρώεσσιν Ὀλύμπιος ἐν μένος ὦρσεν·\nοἳ δʼ ἰθὺς τάφροιο βαθείης ὦσαν Ἀχαιούς·\nἝκτωρ δʼ ἐν πρώτοισι κίε σθένεϊ βλεμεαίνων.\nὡς δʼ ὅτε τίς τε κύων συὸς ἀγρίου ἠὲ λέοντος\nἅπτηται κατόπισθε ποσὶν ταχέεσσι διώκων\nἰσχία τε γλουτούς τε, ἑλισσόμενόν τε δοκεύει,\nὣς Ἕκτωρ ὤπαζε κάρη κομόωντας Ἀχαιούς,\nαἰὲν ἀποκτείνων τὸν ὀπίστατον· οἳ δὲ φέβοντο.\nαὐτὰρ ἐπεὶ διά τε σκόλοπας καὶ τάφρον ἔβησαν\nφεύγοντες, πολλοὶ δὲ δάμεν Τρώων ὑπὸ χερσίν,\nοἳ μὲν δὴ παρὰ νηυσὶν ἐρητύοντο μένοντες,\nἀλλήλοισί τε κεκλόμενοι καὶ πᾶσι θεοῖσι\nχεῖρας ἀνίσχοντες μεγάλʼ εὐχετόωντο ἕκαστος·\nἝκτωρ δʼ ἀμφιπεριστρώφα καλλίτριχας ἵππους\nΓοργοῦς ὄμματʼ ἔχων ἠδὲ βροτολοιγοῦ Ἄρηος.\nτοὺς δὲ ἰδοῦσʼ ἐλέησε θεὰ λευκώλενος Ἥρη,\nαἶψα δʼ Ἀθηναίην ἔπεα πτερόεντα προσηύδα·\nὢ πόποι αἰγιόχοιο Διὸς τέκος οὐκέτι νῶϊ\nὀλλυμένων Δαναῶν κεκαδησόμεθʼ ὑστάτιόν περ;\nοἵ κεν δὴ κακὸν οἶτον ἀναπλήσαντες ὄλωνται\nἀνδρὸς ἑνὸς ῥιπῇ, ὃ δὲ μαίνεται οὐκέτʼ ἀνεκτῶς\nἝκτωρ Πριαμίδης, καὶ δὴ κακὰ πολλὰ ἔοργε.\nτὴν δʼ αὖτε προσέειπε θεὰ γλαυκῶπις Ἀθήνη·\nκαὶ λίην οὗτός γε μένος θυμόν τʼ ὀλέσειε\nχερσὶν ὑπʼ Ἀργείων φθίμενος ἐν πατρίδι γαίῃ·\nἀλλὰ πατὴρ οὑμὸς φρεσὶ μαίνεται οὐκ ἀγαθῇσι\nσχέτλιος, αἰὲν ἀλιτρός, ἐμῶν μενέων ἀπερωεύς·\nοὐδέ τι τῶν μέμνηται, ὅ οἱ μάλα πολλάκις υἱὸν\nτειρόμενον σώεσκον ὑπʼ Εὐρυσθῆος ἀέθλων.\nἤτοι ὃ μὲν κλαίεσκε πρὸς οὐρανόν, αὐτὰρ ἐμὲ Ζεὺς\nτῷ ἐπαλεξήσουσαν ἀπʼ οὐρανόθεν προΐαλλεν.\nεἰ γὰρ ἐγὼ τάδε ᾔδεʼ ἐνὶ φρεσὶ πευκαλίμῃσιν\nεὖτέ μιν εἰς Ἀΐδαο πυλάρταο προὔπεμψεν\nἐξ Ἐρέβευς ἄξοντα κύνα στυγεροῦ Ἀΐδαο,\nοὐκ ἂν ὑπεξέφυγε Στυγὸς ὕδατος αἰπὰ ῥέεθρα.\nνῦν δʼ ἐμὲ μὲν στυγέει, Θέτιδος δʼ ἐξήνυσε βουλάς,\nἥ οἱ γούνατʼ ἔκυσσε καὶ ἔλλαβε χειρὶ γενείου,\nλισσομένη τιμῆσαι Ἀχιλλῆα πτολίπορθον.\nἔσται μὰν ὅτʼ ἂν αὖτε φίλην γλαυκώπιδα εἴπῃ.\nἀλλὰ σὺ μὲν νῦν νῶϊν ἐπέντυε μώνυχας ἵππους,\nὄφρʼ ἂν ἐγὼ καταδῦσα Διὸς δόμον αἰγιόχοιο\nτεύχεσιν ἐς πόλεμον θωρήξομαι, ὄφρα ἴδωμαι\nἢ νῶϊ Πριάμοιο πάϊς κορυθαίολος Ἕκτωρ\nγηθήσει προφανέντε ἀνὰ πτολέμοιο γεφύρας,\nἦ τις καὶ Τρώων κορέει κύνας ἠδʼ οἰωνοὺς\nδημῷ καὶ σάρκεσσι, πεσὼν ἐπὶ νηυσὶν Ἀχαιῶν.\nὣς ἔφατʼ, οὐδʼ ἀπίθησε θεὰ λευκώλενος Ἥρη.\nἣ μὲν ἐποιχομένη χρυσάμπυκας ἔντυεν ἵππους\nἭρη πρέσβα θεὰ θυγάτηρ μεγάλοιο Κρόνοιο·\nαὐτὰρ Ἀθηναίη κούρη Διὸς αἰγιόχοιο\nπέπλον μὲν κατέχευεν ἑανὸν πατρὸς ἐπʼ οὔδει\nποικίλον, ὅν ῥʼ αὐτὴ ποιήσατο καὶ κάμε χερσίν,\nἣ δὲ χιτῶνʼ ἐνδῦσα Διὸς νεφεληγερέταο\nτεύχεσιν ἐς πόλεμον θωρήσσετο δακρυόεντα.\nἐς δʼ ὄχεα φλόγεα ποσὶ βήσετο, λάζετο δʼ ἔγχος\nβριθὺ μέγα στιβαρόν, τῷ δάμνησι στίχας ἀνδρῶν\nἡρώων, τοῖσίν τε κοτέσσεται ὀβριμοπάτρη.\nἭρη δὲ μάστιγι θοῶς ἐπεμαίετʼ ἄρʼ ἵππους·\nαὐτόμαται δὲ πύλαι μύκον οὐρανοῦ ἃς ἔχον Ὧραι,\nτῇς ἐπιτέτραπται μέγας οὐρανὸς Οὔλυμπός τε\nἠμὲν ἀνακλῖναι πυκινὸν νέφος ἠδʼ ἐπιθεῖναι.\nτῇ ῥα διʼ αὐτάων κεντρηνεκέας ἔχον ἵππους.\nΖεὺς δὲ πατὴρ Ἴδηθεν ἐπεὶ ἴδε χώσατʼ ἄρʼ αἰνῶς,\nἾριν δʼ ὄτρυνε χρυσόπτερον ἀγγελέουσαν·\nβάσκʼ ἴθι Ἶρι ταχεῖα, πάλιν τρέπε μηδʼ ἔα ἄντην\nἔρχεσθʼ· οὐ γὰρ καλὰ συνοισόμεθα πτόλεμον δέ.\nὧδε γὰρ ἐξερέω, τὸ δὲ καὶ τετελεσμένον ἔσται·\nγυιώσω μέν σφωϊν ὑφʼ ἅρμασιν ὠκέας ἵππους,\nαὐτὰς δʼ ἐκ δίφρου βαλέω κατά θʼ ἅρματα ἄξω·\nοὐδέ κεν ἐς δεκάτους περιτελλομένους ἐνιαυτοὺς\nἕλκεʼ ἀπαλθήσεσθον, ἅ κεν μάρπτῃσι κεραυνός·\nὄφρα ἰδῇ γλαυκῶπις ὅτʼ ἂν ᾧ πατρὶ μάχηται.\nἭρῃ δʼ οὔ τι τόσον νεμεσίζομαι οὐδὲ χολοῦμαι·\nαἰεὶ γάρ μοι ἔωθεν ἐνικλᾶν ὅττί κεν εἴπω.\nὣς ἔφατʼ, ὦρτο δὲ Ἶρις ἀελλόπος ἀγγελέουσα,\nβῆ δʼ ἐξ Ἰδαίων ὀρέων ἐς μακρὸν Ὄλυμπον.\nπρώτῃσιν δὲ πύλῃσι πολυπτύχου Οὐλύμποιο\nἀντομένη κατέρυκε, Διὸς δέ σφʼ ἔννεπε μῦθον·\nπῇ μέματον; τί σφῶϊν ἐνὶ φρεσὶ μαίνεται ἦτορ;\nοὐκ ἐάᾳ Κρονίδης ἐπαμυνέμεν Ἀργείοισιν.\nὧδε γὰρ ἠπείλησε Κρόνου πάϊς, ᾗ τελέει περ,\nγυιώσειν μὲν σφῶϊν ὑφʼ ἅρμασιν ὠκέας ἵππους,\nαὐτὰς δʼ ἐκ δίφρου βαλέειν κατά θʼ ἅρματα ἄξειν·\nοὐδέ κεν ἐς δεκάτους περιτελλομένους ἐνιαυτοὺς\nἕλκεʼ ἀπαλθήσεσθον, ἅ κεν μάρπτῃσι κεραυνός·\nὄφρα ἰδῇς γλαυκῶπι ὅτʼ ἂν σῷ πατρὶ μάχηαι.\nἭρῃ δʼ οὔ τι τόσον νεμεσίζεται οὐδὲ χολοῦται·\nαἰεὶ γάρ οἱ ἔωθεν ἐνικλᾶν ὅττι κεν εἴπῃ·\nἀλλὰ σύ γʼ αἰνοτάτη κύον ἀδεὲς εἰ ἐτεόν γε\nτολμήσεις Διὸς ἄντα πελώριον ἔγχος ἀεῖραι.\nἣ μὲν ἄρʼ ὣς εἰποῦσʼ ἀπέβη πόδας ὠκέα Ἶρις,\nαὐτὰρ Ἀθηναίην Ἥρη πρὸς μῦθον ἔειπεν·\nὢ πόποι αἰγιόχοιο Διὸς τέκος, οὐκέτʼ ἔγωγε\nνῶϊ ἐῶ Διὸς ἄντα βροτῶν ἕνεκα πτολεμίζειν·\nτῶν ἄλλος μὲν ἀποφθίσθω, ἄλλος δὲ βιώτω,\nὅς κε τύχῃ· κεῖνος δὲ τὰ ἃ φρονέων ἐνὶ θυμῷ\nΤρωσί τε καὶ Δαναοῖσι δικαζέτω, ὡς ἐπιεικές.\nὣς ἄρα φωνήσασα πάλιν τρέπε μώνυχας ἵππους·\nτῇσιν δʼ Ὧραι μὲν λῦσαν καλλίτριχας ἵππους,\nκαὶ τοὺς μὲν κατέδησαν ἐπʼ ἀμβροσίῃσι κάπῃσιν,\nἅρματα δʼ ἔκλιναν πρὸς ἐνώπια παμφανόωντα·\nαὐταὶ δὲ χρυσέοισιν ἐπὶ κλισμοῖσι κάθιζον\nμίγδʼ ἄλλοισι θεοῖσι, φίλον τετιημέναι ἦτορ.\nΖεὺς δὲ πατὴρ Ἴδηθεν ἐΰτροχον ἅρμα καὶ ἵππους\nΟὔλυμπον δὲ δίωκε, θεῶν δʼ ἐξίκετο θώκους.\nτῷ δὲ καὶ ἵππους μὲν λῦσε κλυτὸς ἐννοσίγαιος,\nἅρματα δʼ ἂμ βωμοῖσι τίθει κατὰ λῖτα πετάσσας·\nαὐτὸς δὲ χρύσειον ἐπὶ θρόνον εὐρύοπα Ζεὺς\nἕζετο, τῷ δʼ ὑπὸ ποσσὶ μέγας πελεμίζετʼ Ὄλυμπος.\nαἳ δʼ οἶαι Διὸς ἀμφὶς Ἀθηναίη τε καὶ Ἥρη\nἥσθην, οὐδέ τί μιν προσεφώνεον οὐδʼ ἐρέοντο·\nαὐτὰρ ὃ ἔγνω ᾗσιν ἐνὶ φρεσὶ φώνησέν τε·\nτίφθʼ οὕτω τετίησθον Ἀθηναίη τε καὶ Ἥρη;\nοὐ μέν θην κάμετόν γε μάχῃ ἔνι κυδιανείρῃ\nὀλλῦσαι Τρῶας, τοῖσιν κότον αἰνὸν ἔθεσθε.\nπάντως, οἷον ἐμόν γε μένος καὶ χεῖρες ἄαπτοι,\nοὐκ ἄν με τρέψειαν ὅσοι θεοί εἰσʼ ἐν Ὀλύμπῳ.\nσφῶϊν δὲ πρίν περ τρόμος ἔλλαβε φαίδιμα γυῖα\nπρὶν πόλεμόν τε ἰδεῖν πολέμοιό τε μέρμερα ἔργα.\nὧδε γὰρ ἐξερέω, τὸ δέ κεν τετελεσμένον ἦεν·\nοὐκ ἂν ἐφʼ ὑμετέρων ὀχέων πληγέντε κεραυνῷ\nἂψ ἐς Ὄλυμπον ἵκεσθον, ἵνʼ ἀθανάτων ἕδος ἐστίν.\nὣς ἔφαθʼ, αἳ δʼ ἐπέμυξαν Ἀθηναίη τε καὶ Ἥρη·\nπλησίαι αἵ γʼ ἥσθην, κακὰ δὲ Τρώεσσι μεδέσθην.\nἤτοι Ἀθηναίη ἀκέων ἦν οὐδέ τι εἶπε\nσκυζομένη Διὶ πατρί, χόλος δέ μιν ἄγριος ᾕρει·\nἭρῃ δʼ οὐκ ἔχαδε στῆθος χόλον, ἀλλὰ προσηύδα·\nαἰνότατε Κρονίδη ποῖον τὸν μῦθον ἔειπες.\nεὖ νυ καὶ ἡμεῖς ἴδμεν ὅ τοι σθένος οὐκ ἀλαπαδνόν·\nἀλλʼ ἔμπης Δαναῶν ὀλοφυρόμεθʼ αἰχμητάων,\nοἵ κεν δὴ κακὸν οἶτον ἀναπλήσαντες ὄλωνται.\nἀλλʼ ἤτοι πολέμου μὲν ἀφεξόμεθʼ, εἰ σὺ κελεύεις·\nβουλὴν δʼ Ἀργείοις ὑποθησόμεθʼ ἥ τις ὀνήσει,\nὡς μὴ πάντες ὄλωνται ὀδυσσαμένοιο τεοῖο.\nτὴν δʼ ἀπαμειβόμενος προσέφη νεφεληγερέτα Ζεύς·\nἠοῦς δὴ καὶ μᾶλλον ὑπερμενέα Κρονίωνα\nὄψεαι, αἴ κʼ ἐθέλῃσθα, βοῶπις πότνια Ἥρη\nὀλλύντʼ Ἀργείων πουλὺν στρατὸν αἰχμητάων·\nοὐ γὰρ πρὶν πολέμου ἀποπαύσεται ὄβριμος Ἕκτωρ\nπρὶν ὄρθαι παρὰ ναῦφι ποδώκεα Πηλεΐωνα,\nἤματι τῷ ὅτʼ ἂν οἳ μὲν ἐπὶ πρύμνῃσι μάχωνται\nστείνει ἐν αἰνοτάτῳ περὶ Πατρόκλοιο θανόντος·\nὣς γὰρ θέσφατόν ἐστι· σέθεν δʼ ἐγὼ οὐκ ἀλεγίζω\nχωομένης, οὐδʼ εἴ κε τὰ νείατα πείραθʼ ἵκηαι\nγαίης καὶ πόντοιο, ἵνʼ Ἰάπετός τε Κρόνος τε\nἥμενοι οὔτʼ αὐγῇς Ὑπερίονος Ἠελίοιο\nτέρποντʼ οὔτʼ ἀνέμοισι, βαθὺς δέ τε Τάρταρος ἀμφίς·\nοὐδʼ ἢν ἔνθʼ ἀφίκηαι ἀλωμένη, οὔ σευ ἔγωγε\nσκυζομένης ἀλέγω, ἐπεὶ οὐ σέο κύντερον ἄλλο.\nὣς φάτο, τὸν δʼ οὔ τι προσέφη λευκώλενος Ἥρη.\nἐν δʼ ἔπεσʼ Ὠκεανῷ λαμπρὸν φάος ἠελίοιο\nἕλκον νύκτα μέλαιναν ἐπὶ ζείδωρον ἄρουραν.\nΤρωσὶν μέν ῥʼ ἀέκουσιν ἔδυ φάος, αὐτὰρ Ἀχαιοῖς\nἀσπασίη τρίλλιστος ἐπήλυθε νὺξ ἐρεβεννή.\nΤρώων αὖτʼ ἀγορὴν ποιήσατο φαίδιμος Ἕκτωρ\nνόσφι νεῶν ἀγαγὼν ποταμῷ ἔπι δινήεντι,\nἐν καθαρῷ ὅθι δὴ νεκύων διεφαίνετο χῶρος.\nἐξ ἵππων δʼ ἀποβάντες ἐπὶ χθόνα μῦθον ἄκουον\nτόν ῥʼ Ἕκτωρ ἀγόρευε Διῒ φίλος· ἐν δʼ ἄρα χειρὶ\nἔγχος ἔχʼ ἑνδεκάπηχυ· πάροιθε δὲ λάμπετο δουρὸς\nαἰχμὴ χαλκείη, περὶ δὲ χρύσεος θέε πόρκης,\nτῷ ὅ γʼ ἐρεισάμενος ἔπεα Τρώεσσι μετηύδα·\nκέκλυτέ μευ Τρῶες καὶ Δάρδανοι ἠδʼ ἐπίκουροι·\nνῦν ἐφάμην νῆάς τʼ ὀλέσας καὶ πάντας Ἀχαιοὺς\nἂψ ἀπονοστήσειν προτὶ Ἴλιον ἠνεμόεσσαν·\nἀλλὰ πρὶν κνέφας ἦλθε, τὸ νῦν ἐσάωσε μάλιστα\nἈργείους καὶ νῆας ἐπὶ ῥηγμῖνι θαλάσσης.\nἀλλʼ ἤτοι νῦν μὲν πειθώμεθα νυκτὶ μελαίνῃ\nδόρπά τʼ ἐφοπλισόμεσθα· ἀτὰρ καλλίτριχας ἵππους\nλύσαθʼ ὑπὲξ ὀχέων, παρὰ δέ σφισι βάλλετʼ ἐδωδήν·\nἐκ πόλιος δʼ ἄξεσθε βόας καὶ ἴφια μῆλα\nκαρπαλίμως, οἶνον δὲ μελίφρονα οἰνίζεσθε\nσῖτόν τʼ ἐκ μεγάρων, ἐπὶ δὲ ξύλα πολλὰ λέγεσθε,\nὥς κεν παννύχιοι μέσφʼ ἠοῦς ἠριγενείης\nκαίωμεν πυρὰ πολλά, σέλας δʼ εἰς οὐρανὸν ἵκῃ,\nμή πως καὶ διὰ νύκτα κάρη κομόωντες Ἀχαιοὶ\nφεύγειν ὁρμήσωνται ἐπʼ εὐρέα νῶτα θαλάσσης.\nμὴ μὰν ἀσπουδί γε νεῶν ἐπιβαῖεν ἕκηλοι,\nἀλλʼ ὥς τις τούτων γε βέλος καὶ οἴκοθι πέσσῃ\nβλήμενος ἢ ἰῷ ἢ ἔγχεϊ ὀξυόεντι\nνηὸς ἐπιθρῴσκων, ἵνα τις στυγέῃσι καὶ ἄλλος\nΤρωσὶν ἐφʼ ἱπποδάμοισι φέρειν πολύδακρυν Ἄρηα.\nκήρυκες δʼ ἀνὰ ἄστυ Διῒ φίλοι ἀγγελλόντων\nπαῖδας πρωθήβας πολιοκροτάφους τε γέροντας\nλέξασθαι περὶ ἄστυ θεοδμήτων ἐπὶ πύργων·\nθηλύτεραι δὲ γυναῖκες ἐνὶ μεγάροισιν ἑκάστη\nπῦρ μέγα καιόντων· φυλακὴ δέ τις ἔμπεδος ἔστω\nμὴ λόχος εἰσέλθῃσι πόλιν λαῶν ἀπεόντων.\nὧδʼ ἔστω Τρῶες μεγαλήτορες ὡς ἀγορεύω·\nμῦθος δʼ ὃς μὲν νῦν ὑγιὴς εἰρημένος ἔστω,\nτὸν δʼ ἠοῦς Τρώεσσι μεθʼ ἱπποδάμοις ἀγορεύσω.\nἔλπομαι εὐχόμενος Διί τʼ ἄλλοισίν τε θεοῖσιν\nἐξελάαν ἐνθένδε κύνας κηρεσσιφορήτους,\nοὓς κῆρες φορέουσι μελαινάων ἐπὶ νηῶν.\nἀλλʼ ἤτοι ἐπὶ νυκτὶ φυλάξομεν ἡμέας αὐτούς,\nπρῶϊ δʼ ὑπηοῖοι σὺν τεύχεσι θωρηχθέντες\nνηυσὶν ἔπι γλαφυρῇσιν ἐγείρομεν ὀξὺν Ἄρηα.\nεἴσομαι εἴ κέ μʼ ὁ Τυδεΐδης κρατερὸς Διομήδης\nπὰρ νηῶν πρὸς τεῖχος ἀπώσεται, ἤ κεν ἐγὼ τὸν\nχαλκῷ δῃώσας ἔναρα βροτόεντα φέρωμαι.\nαὔριον ἣν ἀρετὴν διαείσεται, εἴ κʼ ἐμὸν ἔγχος\nμείνῃ ἐπερχόμενον· ἀλλʼ ἐν πρώτοισιν ὀΐω\nκείσεται οὐτηθείς, πολέες δʼ ἀμφʼ αὐτὸν ἑταῖροι\nἠελίου ἀνιόντος ἐς αὔριον· εἰ γὰρ ἐγὼν ὣς\nεἴην ἀθάνατος καὶ ἀγήρως ἤματα πάντα,\nτιοίμην δʼ ὡς τίετʼ Ἀθηναίη καὶ Ἀπόλλων,\nὡς νῦν ἡμέρη ἥδε κακὸν φέρει Ἀργείοισιν.\nὣς Ἕκτωρ ἀγόρευʼ, ἐπὶ δὲ Τρῶες κελάδησαν.\nοἳ δʼ ἵππους μὲν λῦσαν ὑπὸ ζυγοῦ ἱδρώοντας,\nδῆσαν δʼ ἱμάντεσσι παρʼ ἅρμασιν οἷσιν ἕκαστος·\nἐκ πόλιος δʼ ἄξοντο βόας καὶ ἴφια μῆλα\nκαρπαλίμως, οἶνον δὲ μελίφρονα οἰνίζοντο,\nσῖτόν τʼ ἐκ μεγάρων, ἐπὶ δὲ ξύλα πολλὰ λέγοντο.\nἔρδον δ’ ἀθανάτοισι τεληέσσας ἑκατόμβας\nκνίσην δʼ ἐκ πεδίου ἄνεμοι φέρον οὐρανὸν εἴσω.\nἡδεῖαν· τῆς δ’ οὔ τι θεοὶ μάκαρες δατέοντο,\nοὐδ’ ἔθελον· μάλα γάρ σφιν ἀπήχθετο Ἴλιος ἱρή,\nκαὶ Πρίαμος καὶ λαὸς ἐϋμμελίω Πριάμοιο\nοἳ δὲ μέγα φρονέοντες ἐπὶ πτολέμοιο γεφύρας\nεἴατο παννύχιοι, πυρὰ δέ σφισι καίετο πολλά.\nὡς δʼ ὅτʼ ἐν οὐρανῷ ἄστρα φαεινὴν ἀμφὶ σελήνην\nφαίνετʼ ἀριπρεπέα, ὅτε τʼ ἔπλετο νήνεμος αἰθήρ·\nἔκ τʼ ἔφανεν πᾶσαι σκοπιαὶ καὶ πρώονες ἄκροι\nκαὶ νάπαι· οὐρανόθεν δʼ ἄρʼ ὑπερράγη ἄσπετος αἰθήρ,\nπάντα δὲ εἴδεται ἄστρα, γέγηθε δέ τε φρένα ποιμήν·\nτόσσα μεσηγὺ νεῶν ἠδὲ Ξάνθοιο ῥοάων\nΤρώων καιόντων πυρὰ φαίνετο Ἰλιόθι πρό.\nχίλιʼ ἄρʼ ἐν πεδίῳ πυρὰ καίετο, πὰρ δὲ ἑκάστῳ\nεἴατο πεντήκοντα σέλᾳ πυρὸς αἰθομένοιο.\nἵπποι δὲ κρῖ λευκὸν ἐρεπτόμενοι καὶ ὀλύρας\nἑσταότες παρʼ ὄχεσφιν ἐΰθρονον Ἠῶ μίμνον.\nὣς οἱ μὲν Τρῶες φυλακὰς ἔχον· αὐτὰρ Ἀχαιοὺς\nθεσπεσίη ἔχε φύζα φόβου κρυόεντος ἑταίρη,\nπένθεϊ δʼ ἀτλήτῳ βεβολήατο πάντες ἄριστοι.\nὡς δʼ ἄνεμοι δύο πόντον ὀρίνετον ἰχθυόεντα\nΒορέης καὶ Ζέφυρος, τώ τε Θρῄκηθεν ἄητον\nἐλθόντʼ ἐξαπίνης· ἄμυδις δέ τε κῦμα κελαινὸν\nκορθύεται, πολλὸν δὲ παρὲξ ἅλα φῦκος ἔχευεν·\nὣς ἐδαΐζετο θυμὸς ἐνὶ στήθεσσιν Ἀχαιῶν.\nἈτρεΐδης δʼ ἄχεϊ μεγάλῳ βεβολημένος ἦτορ\nφοίτα κηρύκεσσι λιγυφθόγγοισι κελεύων\nκλήδην εἰς ἀγορὴν κικλήσκειν ἄνδρα ἕκαστον,\nμὴ δὲ βοᾶν· αὐτὸς δὲ μετὰ πρώτοισι πονεῖτο.\nἷζον δʼ εἰν ἀγορῇ τετιηότες· ἂν δʼ Ἀγαμέμνων\nἵστατο δάκρυ χέων ὥς τε κρήνη μελάνυδρος\nἥ τε κατʼ αἰγίλιπος πέτρης δνοφερὸν χέει ὕδωρ·\nὣς ὃ βαρὺ στενάχων ἔπεʼ Ἀργείοισι μετηύδα·\nὦ φίλοι Ἀργείων ἡγήτορες ἠδὲ μέδοντες\nΖεύς με μέγα Κρονίδης ἄτῃ ἐνέδησε βαρείῃ\nσχέτλιος, ὃς τότε μέν μοι ὑπέσχετο καὶ κατένευσεν\nἼλιον ἐκπέρσαντʼ εὐτείχεον ἀπονέεσθαι,\nνῦν δὲ κακὴν ἀπάτην βουλεύσατο, καί με κελεύει\nδυσκλέα Ἄργος ἱκέσθαι, ἐπεὶ πολὺν ὤλεσα λαόν.\nοὕτω που Διὶ μέλλει ὑπερμενέϊ φίλον εἶναι,\nὃς δὴ πολλάων πολίων κατέλυσε κάρηνα\nἠδʼ ἔτι καὶ λύσει· τοῦ γὰρ κράτος ἐστὶ μέγιστον.\nἀλλʼ ἄγεθʼ ὡς ἂν ἐγὼ εἴπω πειθώμεθα πάντες·\nφεύγωμεν σὺν νηυσὶ φίλην ἐς πατρίδα γαῖαν·\nοὐ γὰρ ἔτι Τροίην αἱρήσομεν εὐρυάγυιαν.\nὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ.\nδὴν δʼ ἄνεῳ ἦσαν τετιηότες υἷες Ἀχαιῶν·\nὀψὲ δὲ δὴ μετέειπε βοὴν ἀγαθὸς Διομήδης·\nἈτρεΐδη σοὶ πρῶτα μαχήσομαι ἀφραδέοντι,\nἣ θέμις ἐστὶν ἄναξ ἀγορῇ· σὺ δὲ μή τι χολωθῇς.\nἀλκὴν μέν μοι πρῶτον ὀνείδισας ἐν Δαναοῖσι\nφὰς ἔμεν ἀπτόλεμον καὶ ἀνάλκιδα· ταῦτα δὲ πάντα\nἴσασʼ Ἀργείων ἠμὲν νέοι ἠδὲ γέροντες.\nσοὶ δὲ διάνδιχα δῶκε Κρόνου πάϊς ἀγκυλομήτεω·\nσκήπτρῳ μέν τοι δῶκε τετιμῆσθαι περὶ πάντων,\nἀλκὴν δʼ οὔ τοι δῶκεν, ὅ τε κράτος ἐστὶ μέγιστον.\nδαιμόνιʼ οὕτω που μάλα ἔλπεαι υἷας Ἀχαιῶν\nἀπτολέμους τʼ ἔμεναι καὶ ἀνάλκιδας ὡς ἀγορεύεις;\nεἰ δέ τοι αὐτῷ θυμὸς ἐπέσσυται ὥς τε νέεσθαι\nἔρχεο· πάρ τοι ὁδός, νῆες δέ τοι ἄγχι θαλάσσης\nἑστᾶσʼ, αἵ τοι ἕποντο Μυκήνηθεν μάλα πολλαί.\nἀλλʼ ἄλλοι μενέουσι κάρη κομόωντες Ἀχαιοὶ\nεἰς ὅ κέ περ Τροίην διαπέρσομεν. εἰ δὲ καὶ αὐτοὶ\nφευγόντων σὺν νηυσὶ φίλην ἐς πατρίδα γαῖαν·\nνῶϊ δʼ ἐγὼ Σθένελός τε μαχησόμεθʼ εἰς ὅ κε τέκμωρ\nἸλίου εὕρωμεν· σὺν γὰρ θεῷ εἰλήλουθμεν.\nὣς ἔφαθʼ, οἳ δʼ ἄρα πάντες ἐπίαχον υἷες Ἀχαιῶν\nμῦθον ἀγασσάμενοι Διομήδεος ἱπποδάμοιο.\nτοῖσι δʼ ἀνιστάμενος μετεφώνεεν ἱππότα Νέστωρ·\nΤυδεΐδη περὶ μὲν πολέμῳ ἔνι καρτερός ἐσσι,\nκαὶ βουλῇ μετὰ πάντας ὁμήλικας ἔπλευ ἄριστος.\nοὔ τίς τοι τὸν μῦθον ὀνόσσεται ὅσσοι Ἀχαιοί,\nοὐδὲ πάλιν ἐρέει· ἀτὰρ οὐ τέλος ἵκεο μύθων.\nἦ μὲν καὶ νέος ἐσσί, ἐμὸς δέ κε καὶ πάϊς εἴης\nὁπλότατος γενεῆφιν· ἀτὰρ πεπνυμένα βάζεις\nἈργείων βασιλῆας, ἐπεὶ κατὰ μοῖραν ἔειπες.\nἀλλʼ ἄγʼ ἐγών, ὃς σεῖο γεραίτερος εὔχομαι εἶναι,\nἐξείπω καὶ πάντα διίξομαι· οὐδέ κέ τίς μοι\nμῦθον ἀτιμήσειʼ, οὐδὲ κρείων Ἀγαμέμνων.\nἀφρήτωρ ἀθέμιστος ἀνέστιός ἐστιν ἐκεῖνος\nὃς πολέμου ἔραται ἐπιδημίου ὀκρυόεντος.\nἀλλʼ ἤτοι νῦν μὲν πειθώμεθα νυκτὶ μελαίνῃ\nδόρπά τʼ ἐφοπλισόμεσθα· φυλακτῆρες δὲ ἕκαστοι\nλεξάσθων παρὰ τάφρον ὀρυκτὴν τείχεος ἐκτός.\nκούροισιν μὲν ταῦτʼ ἐπιτέλλομαι· αὐτὰρ ἔπειτα\nἈτρεΐδη σὺ μὲν ἄρχε· σὺ γὰρ βασιλεύτατός ἐσσι.\nδαίνυ δαῖτα γέρουσιν· ἔοικέ τοι, οὔ τοι ἀεικές.\nπλεῖαί τοι οἴνου κλισίαι, τὸν νῆες Ἀχαιῶν\nἠμάτιαι Θρῄκηθεν ἐπʼ εὐρέα πόντον ἄγουσι·\nπᾶσά τοί ἐσθʼ ὑποδεξίη, πολέεσσι δʼ ἀνάσσεις.\nπολλῶν δʼ ἀγρομένων τῷ πείσεαι ὅς κεν ἀρίστην\nβουλὴν βουλεύσῃ· μάλα δὲ χρεὼ πάντας Ἀχαιοὺς\nἐσθλῆς καὶ πυκινῆς, ὅτι δήϊοι ἐγγύθι νηῶν\nκαίουσιν πυρὰ πολλά· τίς ἂν τάδε γηθήσειε;\nνὺξ δʼ ἧδʼ ἠὲ διαρραίσει στρατὸν ἠὲ σαώσει.\nὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο.\nἐκ δὲ φυλακτῆρες σὺν τεύχεσιν ἐσσεύοντο\nἀμφί τε Νεστορίδην Θρασυμήδεα ποιμένα λαῶν,\nἠδʼ ἀμφʼ Ἀσκάλαφον καὶ Ἰάλμενον υἷας Ἄρηος\nἀμφί τε Μηριόνην Ἀφαρῆά τε Δηΐπυρόν τε,\nἠδʼ ἀμφὶ Κρείοντος υἱὸν Λυκομήδεα δῖον.\nἕπτʼ ἔσαν ἡγεμόνες φυλάκων, ἑκατὸν δὲ ἑκάστῳ\nκοῦροι ἅμα στεῖχον δολίχʼ ἔγχεα χερσὶν ἔχοντες·\nκὰδ δὲ μέσον τάφρου καὶ τείχεος ἷζον ἰόντες·\nἔνθα δὲ πῦρ κήαντο, τίθεντο δὲ δόρπα ἕκαστος.\nἈτρεΐδης δὲ γέροντας ἀολλέας ἦγεν Ἀχαιῶν\nἐς κλισίην, παρὰ δέ σφι τίθει μενοεικέα δαῖτα.\nοἳ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nτοῖς ὁ γέρων πάμπρωτος ὑφαίνειν ἤρχετο μῆτιν\nΝέστωρ, οὗ καὶ πρόσθεν ἀρίστη φαίνετο βουλή·\nὅ σφιν ἐϋφρονέων ἀγορήσατο καὶ μετέειπεν·\nἈτρεΐδη κύδιστε ἄναξ ἀνδρῶν Ἀγάμεμνον\nἐν σοὶ μὲν λήξω, σέο δʼ ἄρξομαι, οὕνεκα πολλῶν\nλαῶν ἐσσι ἄναξ καί τοι Ζεὺς ἐγγυάλιξε\nσκῆπτρόν τʼ ἠδὲ θέμιστας, ἵνά σφισι βουλεύῃσθα.\nτώ σε χρὴ περὶ μὲν φάσθαι ἔπος ἠδʼ ἐπακοῦσαι,\nκρηῆναι δὲ καὶ ἄλλῳ, ὅτʼ ἄν τινα θυμὸς ἀνώγῃ\nεἰπεῖν εἰς ἀγαθόν· σέο δʼ ἕξεται ὅττί κεν ἄρχῃ.\nαὐτὰρ ἐγὼν ἐρέω ὥς μοι δοκεῖ εἶναι ἄριστα.\nοὐ γάρ τις νόον ἄλλος ἀμείνονα τοῦδε νοήσει\nοἷον ἐγὼ νοέω ἠμὲν πάλαι ἠδʼ ἔτι καὶ νῦν\nἐξ ἔτι τοῦ ὅτε διογενὲς Βρισηΐδα κούρην\nχωομένου Ἀχιλῆος ἔβης κλισίηθεν ἀπούρας\nοὔ τι καθʼ ἡμέτερόν γε νόον· μάλα γάρ τοι ἔγωγε\nπόλλʼ ἀπεμυθεόμην· σὺ δὲ σῷ μεγαλήτορι θυμῷ\nεἴξας ἄνδρα φέριστον, ὃν ἀθάνατοί περ ἔτισαν,\nἠτίμησας, ἑλὼν γὰρ ἔχεις γέρας· ἀλλʼ ἔτι καὶ νῦν\nφραζώμεσθʼ ὥς κέν μιν ἀρεσσάμενοι πεπίθωμεν\nδώροισίν τʼ ἀγανοῖσιν ἔπεσσί τε μειλιχίοισι.\nτὸν δʼ αὖτε προσέειπεν ἄναξ ἀνδρῶν Ἀγαμέμνων·\nὦ γέρον οὔ τι ψεῦδος ἐμὰς ἄτας κατέλεξας·\nἀασάμην, οὐδʼ αὐτὸς ἀναίνομαι. ἀντί νυ πολλῶν\nλαῶν ἐστὶν ἀνὴρ ὅν τε Ζεὺς κῆρι φιλήσῃ,\nὡς νῦν τοῦτον ἔτισε, δάμασσε δὲ λαὸν Ἀχαιῶν.\nἀλλʼ ἐπεὶ ἀασάμην φρεσὶ λευγαλέῃσι πιθήσας,\nἂψ ἐθέλω ἀρέσαι δόμεναί τʼ ἀπερείσιʼ ἄποινα.\nὑμῖν δʼ ἐν πάντεσσι περικλυτὰ δῶρʼ ὀνομήνω\nἕπτʼ ἀπύρους τρίποδας, δέκα δὲ χρυσοῖο τάλαντα,\nαἴθωνας δὲ λέβητας ἐείκοσι, δώδεκα δʼ ἵππους\nπηγοὺς ἀθλοφόρους, οἳ ἀέθλια ποσσὶν ἄροντο.\nοὔ κεν ἀλήϊος εἴη ἀνὴρ ᾧ τόσσα γένοιτο,\nοὐδέ κεν ἀκτήμων ἐριτίμοιο χρυσοῖο,\nὅσσά μοι ἠνείκαντο ἀέθλια μώνυχες ἵπποι.\nδώσω δʼ ἑπτὰ γυναῖκας ἀμύμονα ἔργα ἰδυίας\nΛεσβίδας, ἃς ὅτε Λέσβον ἐϋκτιμένην ἕλεν αὐτὸς\nἐξελόμην, αἳ κάλλει ἐνίκων φῦλα γυναικῶν.\nτὰς μέν οἱ δώσω, μετὰ δʼ ἔσσεται ἣν τότʼ ἀπηύρων\nκούρη Βρισῆος· ἐπὶ δὲ μέγαν ὅρκον ὀμοῦμαι\nμή ποτε τῆς εὐνῆς ἐπιβήμεναι ἠδὲ μιγῆναι,\nἣ θέμις ἀνθρώπων πέλει ἀνδρῶν ἠδὲ γυναικῶν.\nταῦτα μὲν αὐτίκα πάντα παρέσσεται· εἰ δέ κεν αὖτε\nἄστυ μέγα Πριάμοιο θεοὶ δώωσʼ ἀλαπάξαι,\nνῆα ἅλις χρυσοῦ καὶ χαλκοῦ νηησάσθω\nεἰσελθών, ὅτε κεν δατεώμεθα ληΐδʼ Ἀχαιοί,\nΤρωϊάδας δὲ γυναῖκας ἐείκοσιν αὐτὸς ἑλέσθω,\nαἴ κε μετʼ Ἀργείην Ἑλένην κάλλισται ἔωσιν.\nεἰ δέ κεν Ἄργος ἱκοίμεθʼ Ἀχαιϊκὸν οὖθαρ ἀρούρης\nγαμβρός κέν μοι ἔοι· τίσω δέ μιν ἶσον Ὀρέστῃ,\nὅς μοι τηλύγετος τρέφεται θαλίῃ ἔνι πολλῇ.\nτρεῖς δέ μοί εἰσι θύγατρες ἐνὶ μεγάρῳ εὐπήκτῳ\nΧρυσόθεμις καὶ Λαοδίκη καὶ Ἰφιάνασσα,\nτάων ἥν κʼ ἐθέλῃσι φίλην ἀνάεδνον ἀγέσθω\nπρὸς οἶκον Πηλῆος· ἐγὼ δʼ ἐπὶ μείλια δώσω\nπολλὰ μάλʼ, ὅσσʼ οὔ πώ τις ἑῇ ἐπέδωκε θυγατρί·\nἑπτὰ δέ οἱ δώσω εὖ ναιόμενα πτολίεθρα\nΚαρδαμύλην Ἐνόπην τε καὶ Ἱρὴν ποιήεσσαν\nΦηράς τε ζαθέας ἠδʼ Ἄνθειαν βαθύλειμον\nκαλήν τʼ Αἴπειαν καὶ Πήδασον ἀμπελόεσσαν.\nπᾶσαι δʼ ἐγγὺς ἁλός, νέαται Πύλου ἠμαθόεντος·\nἐν δʼ ἄνδρες ναίουσι πολύρρηνες πολυβοῦται,\nοἵ κέ ἑ δωτίνῃσι θεὸν ὣς τιμήσουσι\nκαί οἱ ὑπὸ σκήπτρῳ λιπαρὰς τελέουσι θέμιστας.\nταῦτά κέ οἱ τελέσαιμι μεταλήξαντι χόλοιο.\nδμηθήτω· Ἀΐδης τοι ἀμείλιχος ἠδʼ ἀδάμαστος,\nτοὔνεκα καί τε βροτοῖσι θεῶν ἔχθιστος ἁπάντων·\nκαί μοι ὑποστήτω ὅσσον βασιλεύτερός εἰμι\nἠδʼ ὅσσον γενεῇ προγενέστερος εὔχομαι εἶναι.\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nἈτρεΐδη κύδιστε ἄναξ ἀνδρῶν Ἀγάμεμνον\nδῶρα μὲν οὐκέτʼ ὀνοστὰ διδοῖς Ἀχιλῆϊ ἄνακτι·\nἀλλʼ ἄγετε κλητοὺς ὀτρύνομεν, οἵ κε τάχιστα\nἔλθωσʼ ἐς κλισίην Πηληϊάδεω Ἀχιλῆος.\nεἰ δʼ ἄγε τοὺς ἂν ἐγὼ ἐπιόψομαι οἳ δὲ πιθέσθων.\nΦοῖνιξ μὲν πρώτιστα Διῒ φίλος ἡγησάσθω,\nαὐτὰρ ἔπειτʼ Αἴας τε μέγας καὶ δῖος Ὀδυσσεύς·\nκηρύκων δʼ Ὀδίος τε καὶ Εὐρυβάτης ἅμʼ ἑπέσθων.\nφέρτε δὲ χερσὶν ὕδωρ, εὐφημῆσαί τε κέλεσθε,\nὄφρα Διὶ Κρονίδῃ ἀρησόμεθʼ, αἴ κʼ ἐλεήσῃ.\nὣς φάτο, τοῖσι δὲ πᾶσιν ἑαδότα μῦθον ἔειπεν.\nαὐτίκα κήρυκες μὲν ὕδωρ ἐπὶ χεῖρας ἔχευαν,\nκοῦροι δὲ κρητῆρας ἐπεστέψαντο ποτοῖο,\nνώμησαν δʼ ἄρα πᾶσιν ἐπαρξάμενοι δεπάεσσιν.\nαὐτὰρ ἐπεὶ σπεῖσάν τʼ ἔπιόν θʼ ὅσον ἤθελε θυμός,\nὁρμῶντʼ ἐκ κλισίης Ἀγαμέμνονος Ἀτρεΐδαο.\nτοῖσι δὲ πόλλʼ ἐπέτελλε Γερήνιος ἱππότα Νέστωρ\nδενδίλλων ἐς ἕκαστον, Ὀδυσσῆϊ δὲ μάλιστα,\nπειρᾶν ὡς πεπίθοιεν ἀμύμονα Πηλεΐωνα.\nτὼ δὲ βάτην παρὰ θῖνα πολυφλοίσβοιο θαλάσσης\nπολλὰ μάλʼ εὐχομένω γαιηόχῳ ἐννοσιγαίῳ\nῥηϊδίως πεπιθεῖν μεγάλας φρένας Αἰακίδαο.\nΜυρμιδόνων δʼ ἐπί τε κλισίας καὶ νῆας ἱκέσθην,\nτὸν δʼ εὗρον φρένα τερπόμενον φόρμιγγι λιγείῃ\nκαλῇ δαιδαλέῃ, ἐπὶ δʼ ἀργύρεον ζυγὸν ἦεν,\nτὴν ἄρετʼ ἐξ ἐνάρων πόλιν Ἠετίωνος ὀλέσσας·\nτῇ ὅ γε θυμὸν ἔτερπεν, ἄειδε δʼ ἄρα κλέα ἀνδρῶν.\nΠάτροκλος δέ οἱ οἶος ἐναντίος ἧστο σιωπῇ,\nδέγμενος Αἰακίδην ὁπότε λήξειεν ἀείδων,\nτὼ δὲ βάτην προτέρω, ἡγεῖτο δὲ δῖος Ὀδυσσεύς,\nστὰν δὲ πρόσθʼ αὐτοῖο· ταφὼν δʼ ἀνόρουσεν Ἀχιλλεὺς\nαὐτῇ σὺν φόρμιγγι λιπὼν ἕδος ἔνθα θάασσεν.\nὣς δʼ αὔτως Πάτροκλος, ἐπεὶ ἴδε φῶτας, ἀνέστη.\nτὼ καὶ δεικνύμενος προσέφη πόδας ὠκὺς Ἀχιλλεύς·\nχαίρετον· ἦ φίλοι ἄνδρες ἱκάνετον ἦ τι μάλα χρεώ,\nοἵ μοι σκυζομένῳ περ Ἀχαιῶν φίλτατοί ἐστον.\nὣς ἄρα φωνήσας προτέρω ἄγε δῖος Ἀχιλλεύς,\nεἷσεν δʼ ἐν κλισμοῖσι τάπησί τε πορφυρέοισιν.\nαἶψα δὲ Πάτροκλον προσεφώνεεν ἐγγὺς ἐόντα·\nμείζονα δὴ κρητῆρα Μενοιτίου υἱὲ καθίστα,\nζωρότερον δὲ κέραιε, δέπας δʼ ἔντυνον ἑκάστῳ·\nοἳ γὰρ φίλτατοι ἄνδρες ἐμῷ ὑπέασι μελάθρῳ.\nὣς φάτο, Πάτροκλος δὲ φίλῳ ἐπεπείθεθʼ ἑταίρῳ.\nαὐτὰρ ὅ γε κρεῖον μέγα κάββαλεν ἐν πυρὸς αὐγῇ,\nἐν δʼ ἄρα νῶτον ἔθηκʼ ὄϊος καὶ πίονος αἰγός,\nἐν δὲ συὸς σιάλοιο ῥάχιν τεθαλυῖαν ἀλοιφῇ.\nτῷ δʼ ἔχεν Αὐτομέδων, τάμνεν δʼ ἄρα δῖος Ἀχιλλεύς.\nκαὶ τὰ μὲν εὖ μίστυλλε καὶ ἀμφʼ ὀβελοῖσιν ἔπειρε,\nπῦρ δὲ Μενοιτιάδης δαῖεν μέγα ἰσόθεος φώς.\nαὐτὰρ ἐπεὶ κατὰ πῦρ ἐκάη καὶ φλὸξ ἐμαράνθη,\nἀνθρακιὴν στορέσας ὀβελοὺς ἐφύπερθε τάνυσσε,\nπάσσε δʼ ἁλὸς θείοιο κρατευτάων ἐπαείρας.\nαὐτὰρ ἐπεί ῥʼ ὤπτησε καὶ εἰν ἐλεοῖσιν ἔχευε,\nΠάτροκλος μὲν σῖτον ἑλὼν ἐπένειμε τραπέζῃ\nκαλοῖς ἐν κανέοισιν, ἀτὰρ κρέα νεῖμεν Ἀχιλλεύς.\nαὐτὸς δʼ ἀντίον ἷζεν Ὀδυσσῆος θείοιο\nτοίχου τοῦ ἑτέροιο, θεοῖσι δὲ θῦσαι ἀνώγει\nΠάτροκλον ὃν ἑταῖρον· ὃ δʼ ἐν πυρὶ βάλλε θυηλάς.\nοἳ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nνεῦσʼ Αἴας Φοίνικι· νόησε δὲ δῖος Ὀδυσσεύς,\nπλησάμενος δʼ οἴνοιο δέπας δείδεκτʼ Ἀχιλῆα·\nχαῖρʼ Ἀχιλεῦ· δαιτὸς μὲν ἐΐσης οὐκ ἐπιδευεῖς\nἠμὲν ἐνὶ κλισίῃ Ἀγαμέμνονος Ἀτρεΐδαο\nἠδὲ καὶ ἐνθάδε νῦν, πάρα γὰρ μενοεικέα πολλὰ\nδαίνυσθʼ· ἀλλʼ οὐ δαιτὸς ἐπηράτου ἔργα μέμηλεν,\nἀλλὰ λίην μέγα πῆμα διοτρεφὲς εἰσορόωντες\nδείδιμεν· ἐν δοιῇ δὲ σαωσέμεν ἢ ἀπολέσθαι\nνῆας ἐϋσσέλμους, εἰ μὴ σύ γε δύσεαι ἀλκήν.\nἐγγὺς γὰρ νηῶν καὶ τείχεος αὖλιν ἔθεντο\nΤρῶες ὑπέρθυμοι τηλεκλειτοί τʼ ἐπίκουροι\nκηάμενοι πυρὰ πολλὰ κατὰ στρατόν, οὐδʼ ἔτι φασὶ\nσχήσεσθʼ, ἀλλʼ ἐν νηυσὶ μελαίνῃσιν πεσέεσθαι.\nΖεὺς δέ σφι Κρονίδης ἐνδέξια σήματα φαίνων\nἀστράπτει· Ἕκτωρ δὲ μέγα σθένεϊ βλεμεαίνων\nμαίνεται ἐκπάγλως πίσυνος Διί, οὐδέ τι τίει\nἀνέρας οὐδὲ θεούς· κρατερὴ δέ ἑ λύσσα δέδυκεν.\nἀρᾶται δὲ τάχιστα φανήμεναι Ἠῶ δῖαν·\nστεῦται γὰρ νηῶν ἀποκόψειν ἄκρα κόρυμβα\nαὐτάς τʼ ἐμπρήσειν μαλεροῦ πυρός, αὐτὰρ Ἀχαιοὺς\nδῃώσειν παρὰ τῇσιν ὀρινομένους ὑπὸ καπνοῦ.\nταῦτʼ αἰνῶς δείδοικα κατὰ φρένα, μή οἱ ἀπειλὰς\nἐκτελέσωσι θεοί, ἡμῖν δὲ δὴ αἴσιμον εἴη\nφθίσθαι ἐνὶ Τροίῃ ἑκὰς Ἄργεος ἱπποβότοιο.\nἀλλʼ ἄνα εἰ μέμονάς γε καὶ ὀψέ περ υἷας Ἀχαιῶν\nτειρομένους ἐρύεσθαι ὑπὸ Τρώων ὀρυμαγδοῦ.\nαὐτῷ τοι μετόπισθʼ ἄχος ἔσσεται, οὐδέ τι μῆχος\nῥεχθέντος κακοῦ ἔστʼ ἄκος εὑρεῖν· ἀλλὰ πολὺ πρὶν\nφράζευ ὅπως Δαναοῖσιν ἀλεξήσεις κακὸν ἦμαρ.\nὦ πέπον ἦ μὲν σοί γε πατὴρ ἐπετέλλετο Πηλεὺς\nἤματι τῷ ὅτε σʼ ἐκ Φθίης Ἀγαμέμνονι πέμπε·\nτέκνον ἐμὸν κάρτος μὲν Ἀθηναίη τε καὶ Ἥρη\nδώσουσʼ αἴ κʼ ἐθέλωσι, σὺ δὲ μεγαλήτορα θυμὸν\nἴσχειν ἐν στήθεσσι· φιλοφροσύνη γὰρ ἀμείνων·\nληγέμεναι δʼ ἔριδος κακομηχάνου, ὄφρά σε μᾶλλον\nτίωσʼ Ἀργείων ἠμὲν νέοι ἠδὲ γέροντες.\nὣς ἐπέτελλʼ ὃ γέρων, σὺ δὲ λήθεαι· ἀλλʼ ἔτι καὶ νῦν\nπαύεʼ, ἔα δὲ χόλον θυμαλγέα· σοὶ δʼ Ἀγαμέμνων\nἄξια δῶρα δίδωσι μεταλήξαντι χόλοιο.\nεἰ δὲ σὺ μέν μευ ἄκουσον, ἐγὼ δέ κέ τοι καταλέξω\nὅσσά τοι ἐν κλισίῃσιν ὑπέσχετο δῶρʼ Ἀγαμέμνων·\nἕπτʼ ἀπύρους τρίποδας, δέκα δὲ χρυσοῖο τάλαντα,\nαἴθωνας δὲ λέβητας ἐείκοσι, δώδεκα δʼ ἵππους\nπηγοὺς ἀθλοφόρους, οἳ ἀέθλια ποσσὶν ἄροντο.\nοὔ κεν ἀλήϊος εἴη ἀνὴρ ᾧ τόσσα γένοιτο\nοὐδέ κεν ἀκτήμων ἐριτίμοιο χρυσοῖο,\nὅσσʼ Ἀγαμέμνονος ἵπποι ἀέθλια ποσσὶν ἄροντο.\nδώσει δʼ ἑπτὰ γυναῖκας ἀμύμονα ἔργα ἰδυίας\nΛεσβίδας, ἃς ὅτε Λέσβον ἐϋκτιμένην ἕλες αὐτὸς\nἐξέλεθʼ, αἳ τότε κάλλει ἐνίκων φῦλα γυναικῶν.\nτὰς μέν τοι δώσει, μετὰ δʼ ἔσσεται ἣν τότʼ ἀπηύρα\nκούρη Βρισῆος· ἐπὶ δὲ μέγαν ὅρκον ὀμεῖται\nμή ποτε τῆς εὐνῆς ἐπιβήμεναι ἠδὲ μιγῆναι\nἣ θέμις ἐστὶν ἄναξ ἤτʼ ἀνδρῶν ἤτε γυναικῶν.\nταῦτα μὲν αὐτίκα πάντα παρέσσεται· εἰ δέ κεν αὖτε\nἄστυ μέγα Πριάμοιο θεοὶ δώωσʼ ἀλαπάξαι,\nνῆα ἅλις χρυσοῦ καὶ χαλκοῦ νηήσασθαι\nεἰσελθών, ὅτε κεν δατεώμεθα ληΐδʼ Ἀχαιοί,\nΤρωϊάδας δὲ γυναῖκας ἐείκοσιν αὐτὸς ἑλέσθαι,\nαἵ κε μετʼ Ἀργείην Ἑλένην κάλλισται ἔωσιν.\nεἰ δέ κεν Ἄργος ἱκοίμεθʼ Ἀχαιϊκὸν οὖθαρ ἀρούρης\nγαμβρός κέν οἱ ἔοις· τίσει δέ σε ἶσον Ὀρέστῃ,\nὅς οἱ τηλύγετος τρέφεται θαλίῃ ἔνι πολλῇ.\nτρεῖς δέ οἵ εἰσι θύγατρες ἐνὶ μεγάρῳ εὐπήκτῳ\nΧρυσόθεμις καὶ Λαοδίκη καὶ Ἰφιάνασσα,\nτάων ἥν κʼ ἐθέλῃσθα φίλην ἀνάεδνον ἄγεσθαι\nπρὸς οἶκον Πηλῆος· ὃ δʼ αὖτʼ ἐπὶ μείλια δώσει\nπολλὰ μάλʼ, ὅσσʼ οὔ πώ τις ἑῇ ἐπέδωκε θυγατρί·\nἑπτὰ δέ τοι δώσει εὖ ναιόμενα πτολίεθρα\nΚαρδαμύλην Ἐνόπην τε καὶ Ἱρὴν ποιήεσσαν\nΦηράς τε ζαθέας ἠδʼ Ἄνθειαν βαθύλειμον\nκαλήν τʼ Αἴπειαν καὶ Πήδασον ἀμπελόεσσαν.\nπᾶσαι δʼ ἐγγὺς ἁλός, νέαται Πύλου ἠμαθόεντος·\nἐν δʼ ἄνδρες ναίουσι πολύρρηνες πολυβοῦται,\nοἵ κέ σε δωτίνῃσι θεὸν ὣς τιμήσουσι\nκαί τοι ὑπὸ σκήπτρῳ λιπαρὰς τελέουσι θέμιστας.\nταῦτά κέ τοι τελέσειε μεταλήξαντι χόλοιο.\nεἰ δέ τοι Ἀτρεΐδης μὲν ἀπήχθετο κηρόθι μᾶλλον\nαὐτὸς καὶ τοῦ δῶρα, σὺ δʼ ἄλλους περ Παναχαιοὺς\nτειρομένους ἐλέαιρε κατὰ στρατόν, οἵ σε θεὸν ὣς\nτίσουσʼ· ἦ γάρ κέ σφι μάλα μέγα κῦδος ἄροιο·\nνῦν γάρ χʼ Ἕκτορʼ ἕλοις, ἐπεὶ ἂν μάλα τοι σχεδὸν ἔλθοι\nλύσσαν ἔχων ὀλοήν, ἐπεὶ οὔ τινά φησιν ὁμοῖον\nοἷ ἔμεναι Δαναῶν οὓς ἐνθάδε νῆες ἔνεικαν.\nτὸν δʼ ἀπαμειβόμενος προσέφη πόδας ὠκὺς Ἀχιλλεύς·\nδιογενὲς Λαερτιάδη πολυμήχανʼ Ὀδυσσεῦ\nχρὴ μὲν δὴ τὸν μῦθον ἀπηλεγέως ἀποειπεῖν,\nᾗ περ δὴ φρονέω τε καὶ ὡς τετελεσμένον ἔσται,\nὡς μή μοι τρύζητε παρήμενοι ἄλλοθεν ἄλλος.\nἐχθρὸς γάρ μοι κεῖνος ὁμῶς Ἀΐδαο πύλῃσιν\nὅς χʼ ἕτερον μὲν κεύθῃ ἐνὶ φρεσίν, ἄλλο δὲ εἴπῃ.\nαὐτὰρ ἐγὼν ἐρέω ὥς μοι δοκεῖ εἶναι ἄριστα·\nοὔτʼ ἔμεγʼ Ἀτρεΐδην Ἀγαμέμνονα πεισέμεν οἴω\nοὔτʼ ἄλλους Δαναούς, ἐπεὶ οὐκ ἄρα τις χάρις ἦεν\nμάρνασθαι δηΐοισιν ἐπʼ ἀνδράσι νωλεμὲς αἰεί.\nἴση μοῖρα μένοντι καὶ εἰ μάλα τις πολεμίζοι·\nἐν δὲ ἰῇ τιμῇ ἠμὲν κακὸς ἠδὲ καὶ ἐσθλός·\nκάτθανʼ ὁμῶς ὅ τʼ ἀεργὸς ἀνὴρ ὅ τε πολλὰ ἐοργώς.\nοὐδέ τί μοι περίκειται, ἐπεὶ πάθον ἄλγεα θυμῷ\nαἰεὶ ἐμὴν ψυχὴν παραβαλλόμενος πολεμίζειν.\nὡς δʼ ὄρνις ἀπτῆσι νεοσσοῖσι προφέρῃσι\nμάστακʼ ἐπεί κε λάβῃσι, κακῶς δʼ ἄρα οἱ πέλει αὐτῇ,\nὣς καὶ ἐγὼ πολλὰς μὲν ἀΰπνους νύκτας ἴαυον,\nἤματα δʼ αἱματόεντα διέπρησσον πολεμίζων\nἀνδράσι μαρνάμενος ὀάρων ἕνεκα σφετεράων.\nδώδεκα δὴ σὺν νηυσὶ πόλεις ἀλάπαξʼ ἀνθρώπων,\nπεζὸς δʼ ἕνδεκά φημι κατὰ Τροίην ἐρίβωλον·\nτάων ἐκ πασέων κειμήλια πολλὰ καὶ ἐσθλὰ\nἐξελόμην, καὶ πάντα φέρων Ἀγαμέμνονι δόσκον\nἈτρεΐδῃ· ὃ δʼ ὄπισθε μένων παρὰ νηυσὶ θοῇσι\nδεξάμενος διὰ παῦρα δασάσκετο, πολλὰ δʼ ἔχεσκεν.\nἄλλα δʼ ἀριστήεσσι δίδου γέρα καὶ βασιλεῦσι·\nτοῖσι μὲν ἔμπεδα κεῖται, ἐμεῦ δʼ ἀπὸ μούνου Ἀχαιῶν\nεἵλετʼ, ἔχει δʼ ἄλοχον θυμαρέα· τῇ παριαύων\nτερπέσθω. τί δὲ δεῖ πολεμιζέμεναι Τρώεσσιν\nἈργείους; τί δὲ λαὸν ἀνήγαγεν ἐνθάδʼ ἀγείρας\nἈτρεΐδης; ἦ οὐχ Ἑλένης ἕνεκʼ ἠϋκόμοιο;\nἦ μοῦνοι φιλέουσʼ ἀλόχους μερόπων ἀνθρώπων\nἈτρεΐδαι; ἐπεὶ ὅς τις ἀνὴρ ἀγαθὸς καὶ ἐχέφρων\nτὴν αὐτοῦ φιλέει καὶ κήδεται, ὡς καὶ ἐγὼ τὴν\nἐκ θυμοῦ φίλεον δουρικτητήν περ ἐοῦσαν.\nνῦν δʼ ἐπεὶ ἐκ χειρῶν γέρας εἵλετο καί μʼ ἀπάτησε\nμή μευ πειράτω εὖ εἰδότος· οὐδέ με πείσει.\nἀλλʼ Ὀδυσεῦ σὺν σοί τε καὶ ἄλλοισιν βασιλεῦσι\nφραζέσθω νήεσσιν ἀλεξέμεναι δήϊον πῦρ.\nἦ μὲν δὴ μάλα πολλὰ πονήσατο νόσφιν ἐμεῖο,\nκαὶ δὴ τεῖχος ἔδειμε, καὶ ἤλασε τάφρον ἐπʼ αὐτῷ\nεὐρεῖαν μεγάλην, ἐν δὲ σκόλοπας κατέπηξεν·\nἀλλʼ οὐδʼ ὧς δύναται σθένος Ἕκτορος ἀνδροφόνοιο\nἴσχειν· ὄφρα δʼ ἐγὼ μετʼ Ἀχαιοῖσιν πολέμιζον\nοὐκ ἐθέλεσκε μάχην ἀπὸ τείχεος ὀρνύμεν Ἕκτωρ,\nἀλλʼ ὅσον ἐς Σκαιάς τε πύλας καὶ φηγὸν ἵκανεν·\nἔνθά ποτʼ οἶον ἔμιμνε, μόγις δέ μευ ἔκφυγεν ὁρμήν.\nνῦν δʼ ἐπεὶ οὐκ ἐθέλω πολεμιζέμεν Ἕκτορι δίῳ\nαὔριον ἱρὰ Διὶ ῥέξας καὶ πᾶσι θεοῖσι\nνηήσας εὖ νῆας, ἐπὴν ἅλα δὲ προερύσσω,\nὄψεαι, αἴ κʼ ἐθέλῃσθα καὶ αἴ κέν τοι τὰ μεμήλῃ,\nἦρι μάλʼ Ἑλλήσποντον ἐπʼ ἰχθυόεντα πλεούσας\nνῆας ἐμάς, ἐν δʼ ἄνδρας ἐρεσσέμεναι μεμαῶτας·\nεἰ δέ κεν εὐπλοίην δώῃ κλυτὸς ἐννοσίγαιος\nἤματί κε τριτάτῳ Φθίην ἐρίβωλον ἱκοίμην.\nἔστι δέ μοι μάλα πολλά, τὰ κάλλιπον ἐνθάδε ἔρρων·\nἄλλον δʼ ἐνθένδε χρυσὸν καὶ χαλκὸν ἐρυθρὸν\nἠδὲ γυναῖκας ἐϋζώνους πολιόν τε σίδηρον\nἄξομαι, ἅσσʼ ἔλαχόν γε· γέρας δέ μοι, ὅς περ ἔδωκεν,\nαὖτις ἐφυβρίζων ἕλετο κρείων Ἀγαμέμνων\nἈτρεΐδης· τῷ πάντʼ ἀγορευέμεν ὡς ἐπιτέλλω\nἀμφαδόν, ὄφρα καὶ ἄλλοι ἐπισκύζωνται Ἀχαιοὶ\nεἴ τινά που Δαναῶν ἔτι ἔλπεται ἐξαπατήσειν\nαἰὲν ἀναιδείην ἐπιειμένος· οὐδʼ ἂν ἔμοιγε\nτετλαίη κύνεός περ ἐὼν εἰς ὦπα ἰδέσθαι·\nοὐδέ τί οἱ βουλὰς συμφράσσομαι, οὐδὲ μὲν ἔργον·\nἐκ γὰρ δή μʼ ἀπάτησε καὶ ἤλιτεν· οὐδʼ ἂν ἔτʼ αὖτις\nἐξαπάφοιτʼ ἐπέεσσιν· ἅλις δέ οἱ· ἀλλὰ ἕκηλος\nἐρρέτω· ἐκ γάρ εὑ φρένας εἵλετο μητίετα Ζεύς.\nἐχθρὰ δέ μοι τοῦ δῶρα, τίω δέ μιν ἐν καρὸς αἴσῃ.\nοὐδʼ εἴ μοι δεκάκις τε καὶ εἰκοσάκις τόσα δοίη\nὅσσά τέ οἱ νῦν ἔστι, καὶ εἴ ποθεν ἄλλα γένοιτο,\nοὐδʼ ὅσʼ ἐς Ὀρχομενὸν ποτινίσεται, οὐδʼ ὅσα Θήβας\nΑἰγυπτίας, ὅθι πλεῖστα δόμοις ἐν κτήματα κεῖται,\nαἵ θʼ ἑκατόμπυλοί εἰσι, διηκόσιοι δʼ ἀνʼ ἑκάστας\nἀνέρες ἐξοιχνεῦσι σὺν ἵπποισιν καὶ ὄχεσφιν·\nοὐδʼ εἴ μοι τόσα δοίη ὅσα ψάμαθός τε κόνις τε,\nοὐδέ κεν ὧς ἔτι θυμὸν ἐμὸν πείσειʼ Ἀγαμέμνων\nπρίν γʼ ἀπὸ πᾶσαν ἐμοὶ δόμεναι θυμαλγέα λώβην.\nκούρην δʼ οὐ γαμέω Ἀγαμέμνονος Ἀτρεΐδαο,\nοὐδʼ εἰ χρυσείῃ Ἀφροδίτῃ κάλλος ἐρίζοι,\nἔργα δʼ Ἀθηναίῃ γλαυκώπιδι ἰσοφαρίζοι·\nοὐδέ μιν ὧς γαμέω· ὃ δʼ Ἀχαιῶν ἄλλον ἑλέσθω,\nὅς τις οἷ τʼ ἐπέοικε καὶ ὃς βασιλεύτερός ἐστιν.\nἢν γὰρ δή με σαῶσι θεοὶ καὶ οἴκαδʼ ἵκωμαι,\nΠηλεύς θήν μοι ἔπειτα γυναῖκά γε μάσσεται αὐτός.\nπολλαὶ Ἀχαιΐδες εἰσὶν ἀνʼ Ἑλλάδα τε Φθίην τε\nκοῦραι ἀριστήων, οἵ τε πτολίεθρα ῥύονται,\nτάων ἥν κʼ ἐθέλωμι φίλην ποιήσομʼ ἄκοιτιν.\nἔνθα δέ μοι μάλα πολλὸν ἐπέσσυτο θυμὸς ἀγήνωρ\nγήμαντα μνηστὴν ἄλοχον ἐϊκυῖαν ἄκοιτιν\nκτήμασι τέρπεσθαι τὰ γέρων ἐκτήσατο Πηλεύς·\nοὐ γὰρ ἐμοὶ ψυχῆς ἀντάξιον οὐδʼ ὅσα φασὶν\nἼλιον ἐκτῆσθαι εὖ ναιόμενον πτολίεθρον\nτὸ πρὶν ἐπʼ εἰρήνης, πρὶν ἐλθεῖν υἷας Ἀχαιῶν,\nοὐδʼ ὅσα λάϊνος οὐδὸς ἀφήτορος ἐντὸς ἐέργει\nΦοίβου Ἀπόλλωνος Πυθοῖ ἔνι πετρηέσσῃ.\nληϊστοὶ μὲν γάρ τε βόες καὶ ἴφια μῆλα,\nκτητοὶ δὲ τρίποδές τε καὶ ἵππων ξανθὰ κάρηνα,\nἀνδρὸς δὲ ψυχὴ πάλιν ἐλθεῖν οὔτε λεϊστὴ\nοὔθʼ ἑλετή, ἐπεὶ ἄρ κεν ἀμείψεται ἕρκος ὀδόντων.\nμήτηρ γάρ τέ μέ φησι θεὰ Θέτις ἀργυρόπεζα\nδιχθαδίας κῆρας φερέμεν θανάτοιο τέλος δέ.\nεἰ μέν κʼ αὖθι μένων Τρώων πόλιν ἀμφιμάχωμαι,\nὤλετο μέν μοι νόστος, ἀτὰρ κλέος ἄφθιτον ἔσται·\nεἰ δέ κεν οἴκαδʼ ἵκωμι φίλην ἐς πατρίδα γαῖαν,\nὤλετό μοι κλέος ἐσθλόν, ἐπὶ δηρὸν δέ μοι αἰὼν\nἔσσεται, οὐδέ κέ μʼ ὦκα τέλος θανάτοιο κιχείη.\nκαὶ δʼ ἂν τοῖς ἄλλοισιν ἐγὼ παραμυθησαίμην\nοἴκαδʼ ἀποπλείειν, ἐπεὶ οὐκέτι δήετε τέκμωρ\nἸλίου αἰπεινῆς· μάλα γάρ ἑθεν εὐρύοπα Ζεὺς\nχεῖρα ἑὴν ὑπερέσχε, τεθαρσήκασι δὲ λαοί.\nἀλλʼ ὑμεῖς μὲν ἰόντες ἀριστήεσσιν Ἀχαιῶν\nἀγγελίην ἀπόφασθε· τὸ γὰρ γέρας ἐστὶ γερόντων·\nὄφρʼ ἄλλην φράζωνται ἐνὶ φρεσὶ μῆτιν ἀμείνω,\nἥ κέ σφιν νῆάς τε σαῷ καὶ λαὸν Ἀχαιῶν\nνηυσὶν ἔπι γλαφυρῇς, ἐπεὶ οὔ σφισιν ἥδέ γʼ ἑτοίμη\nἣν νῦν ἐφράσσαντο ἐμεῦ ἀπομηνίσαντος·\nΦοῖνιξ δʼ αὖθι παρʼ ἄμμι μένων κατακοιμηθήτω,\nὄφρά μοι ἐν νήεσσι φίλην ἐς πατρίδʼ ἕπηται\nαὔριον ἢν ἐθέλῃσιν· ἀνάγκῃ δʼ οὔ τί μιν ἄξω.\nὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ\nμῦθον ἀγασσάμενοι· μάλα γὰρ κρατερῶς ἀπέειπεν·\nὀψὲ δὲ δὴ μετέειπε γέρων ἱππηλάτα Φοῖνιξ\nδάκρυʼ ἀναπρήσας· περὶ γὰρ δίε νηυσὶν Ἀχαιῶν·\nεἰ μὲν δὴ νόστόν γε μετὰ φρεσὶ φαίδιμʼ Ἀχιλλεῦ\nβάλλεαι, οὐδέ τι πάμπαν ἀμύνειν νηυσὶ θοῇσι\nπῦρ ἐθέλεις ἀΐδηλον, ἐπεὶ χόλος ἔμπεσε θυμῷ,\nπῶς ἂν ἔπειτʼ ἀπὸ σεῖο φίλον τέκος αὖθι λιποίμην\nοἶος; σοὶ δέ μʼ ἔπεμπε γέρων ἱππηλάτα Πηλεὺς\nἤματι τῷ ὅτε σʼ ἐκ Φθίης Ἀγαμέμνονι πέμπε\nνήπιον οὔ πω εἰδόθʼ ὁμοιΐου πολέμοιο\nοὐδʼ ἀγορέων, ἵνα τʼ ἄνδρες ἀριπρεπέες τελέθουσι.\nτοὔνεκά με προέηκε διδασκέμεναι τάδε πάντα,\nμύθων τε ῥητῆρʼ ἔμεναι πρηκτῆρά τε ἔργων.\nὡς ἂν ἔπειτʼ ἀπὸ σεῖο φίλον τέκος οὐκ ἐθέλοιμι\nλείπεσθʼ, οὐδʼ εἴ κέν μοι ὑποσταίη θεὸς αὐτὸς\nγῆρας ἀποξύσας θήσειν νέον ἡβώοντα,\nοἷον ὅτε πρῶτον λίπον Ἑλλάδα καλλιγύναικα\nφεύγων νείκεα πατρὸς Ἀμύντορος Ὀρμενίδαο,\nὅς μοι παλλακίδος περιχώσατο καλλικόμοιο,\nτὴν αὐτὸς φιλέεσκεν, ἀτιμάζεσκε δʼ ἄκοιτιν\nμητέρʼ ἐμήν· ἣ δʼ αἰὲν ἐμὲ λισσέσκετο γούνων\nπαλλακίδι προμιγῆναι, ἵνʼ ἐχθήρειε γέροντα.\nτῇ πιθόμην καὶ ἔρεξα· πατὴρ δʼ ἐμὸς αὐτίκʼ ὀϊσθεὶς\nπολλὰ κατηρᾶτο, στυγερὰς δʼ ἐπεκέκλετʼ Ἐρινῦς,\nμή ποτε γούνασιν οἷσιν ἐφέσσεσθαι φίλον υἱὸν\nἐξ ἐμέθεν γεγαῶτα· θεοὶ δʼ ἐτέλειον ἐπαρὰς\nΖεύς τε καταχθόνιος καὶ ἐπαινὴ Περσεφόνεια.\nἔνθʼ ἐμοὶ οὐκέτι πάμπαν ἐρητύετʼ ἐν φρεσὶ θυμὸς\nπατρὸς χωομένοιο κατὰ μέγαρα στρωφᾶσθαι.\nἦ μὲν πολλὰ ἔται καὶ ἀνεψιοὶ ἀμφὶς ἐόντες\nαὐτοῦ λισσόμενοι κατερήτυον ἐν μεγάροισι,\nπολλὰ δὲ ἴφια μῆλα καὶ εἰλίποδας ἕλικας βοῦς\nἔσφαζον, πολλοὶ δὲ σύες θαλέθοντες ἀλοιφῇ\nεὑόμενοι τανύοντο διὰ φλογὸς Ἡφαίστοιο,\nπολλὸν δʼ ἐκ κεράμων μέθυ πίνετο τοῖο γέροντος.\nεἰνάνυχες δέ μοι ἀμφʼ αὐτῷ παρὰ νύκτας ἴαυον·\nοἳ μὲν ἀμειβόμενοι φυλακὰς ἔχον, οὐδέ ποτʼ ἔσβη\nπῦρ, ἕτερον μὲν ὑπʼ αἰθούσῃ εὐερκέος αὐλῆς,\nἄλλο δʼ ἐνὶ προδόμῳ, πρόσθεν θαλάμοιο θυράων.\nἀλλʼ ὅτε δὴ δεκάτη μοι ἐπήλυθε νὺξ ἐρεβεννή,\nκαὶ τότʼ ἐγὼ θαλάμοιο θύρας πυκινῶς ἀραρυίας\nῥήξας ἐξῆλθον, καὶ ὑπέρθορον ἑρκίον αὐλῆς\nῥεῖα, λαθὼν φύλακάς τʼ ἄνδρας δμῳάς τε γυναῖκας.\nφεῦγον ἔπειτʼ ἀπάνευθε διʼ Ἑλλάδος εὐρυχόροιο,\nΦθίην δʼ ἐξικόμην ἐριβώλακα μητέρα μήλων\nἐς Πηλῆα ἄναχθʼ· ὃ δέ με πρόφρων ὑπέδεκτο,\nκαί μʼ ἐφίλησʼ ὡς εἴ τε πατὴρ ὃν παῖδα φιλήσῃ\nμοῦνον τηλύγετον πολλοῖσιν ἐπὶ κτεάτεσσι,\nκαί μʼ ἀφνειὸν ἔθηκε, πολὺν δέ μοι ὤπασε λαόν·\nναῖον δʼ ἐσχατιὴν Φθίης Δολόπεσσιν ἀνάσσων.\nκαί σε τοσοῦτον ἔθηκα θεοῖς ἐπιείκελʼ Ἀχιλλεῦ,\nἐκ θυμοῦ φιλέων, ἐπεὶ οὐκ ἐθέλεσκες ἅμʼ ἄλλῳ\nοὔτʼ ἐς δαῖτʼ ἰέναι οὔτʼ ἐν μεγάροισι πάσασθαι,\nπρίν γʼ ὅτε δή σʼ ἐπʼ ἐμοῖσιν ἐγὼ γούνεσσι καθίσσας\nὄψου τʼ ἄσαιμι προταμὼν καὶ οἶνον ἐπισχών.\nπολλάκι μοι κατέδευσας ἐπὶ στήθεσσι χιτῶνα\nοἴνου ἀποβλύζων ἐν νηπιέῃ ἀλεγεινῇ.\nὣς ἐπὶ σοὶ μάλα πολλὰ πάθον καὶ πολλὰ μόγησα,\nτὰ φρονέων ὅ μοι οὔ τι θεοὶ γόνον ἐξετέλειον\nἐξ ἐμεῦ· ἀλλὰ σὲ παῖδα θεοῖς ἐπιείκελʼ Ἀχιλλεῦ\nποιεύμην, ἵνα μοί ποτʼ ἀεικέα λοιγὸν ἀμύνῃς.\nἀλλʼ Ἀχιλεῦ δάμασον θυμὸν μέγαν· οὐδέ τί σε χρὴ\nνηλεὲς ἦτορ ἔχειν· στρεπτοὶ δέ τε καὶ θεοὶ αὐτοί,\nτῶν περ καὶ μείζων ἀρετὴ τιμή τε βίη τε.\nκαὶ μὲν τοὺς θυέεσσι καὶ εὐχωλῇς ἀγανῇσι\nλοιβῇ τε κνίσῃ τε παρατρωπῶσʼ ἄνθρωποι\nλισσόμενοι, ὅτε κέν τις ὑπερβήῃ καὶ ἁμάρτῃ.\nκαὶ γάρ τε λιταί εἰσι Διὸς κοῦραι μεγάλοιο\nχωλαί τε ῥυσαί τε παραβλῶπές τʼ ὀφθαλμώ,\nαἵ ῥά τε καὶ μετόπισθʼ ἄτης ἀλέγουσι κιοῦσαι.\nἣ δʼ ἄτη σθεναρή τε καὶ ἀρτίπος, οὕνεκα πάσας\nπολλὸν ὑπεκπροθέει, φθάνει δέ τε πᾶσαν ἐπʼ αἶαν\nβλάπτουσʼ ἀνθρώπους· αἳ δʼ ἐξακέονται ὀπίσσω.\nὃς μέν τʼ αἰδέσεται κούρας Διὸς ἆσσον ἰούσας,\nτὸν δὲ μέγʼ ὤνησαν καί τʼ ἔκλυον εὐχομένοιο·\nὃς δέ κʼ ἀνήνηται καί τε στερεῶς ἀποείπῃ,\nλίσσονται δʼ ἄρα ταί γε Δία Κρονίωνα κιοῦσαι\nτῷ ἄτην ἅμʼ ἕπεσθαι, ἵνα βλαφθεὶς ἀποτίσῃ.\nἀλλʼ Ἀχιλεῦ πόρε καὶ σὺ Διὸς κούρῃσιν ἕπεσθαι\nτιμήν, ἥ τʼ ἄλλων περ ἐπιγνάμπτει νόον ἐσθλῶν.\nεἰ μὲν γὰρ μὴ δῶρα φέροι τὰ δʼ ὄπισθʼ ὀνομάζοι\nἈτρεΐδης, ἀλλʼ αἰὲν ἐπιζαφελῶς χαλεπαίνοι,\nοὐκ ἂν ἔγωγέ σε μῆνιν ἀπορρίψαντα κελοίμην\nἈργείοισιν ἀμυνέμεναι χατέουσί περ ἔμπης·\nνῦν δʼ ἅμα τʼ αὐτίκα πολλὰ διδοῖ τὰ δʼ ὄπισθεν ὑπέστη,\nἄνδρας δὲ λίσσεσθαι ἐπιπροέηκεν ἀρίστους\nκρινάμενος κατὰ λαὸν Ἀχαιϊκόν, οἵ τε σοὶ αὐτῷ\nφίλτατοι Ἀργείων· τῶν μὴ σύ γε μῦθον ἐλέγξῃς\nμηδὲ πόδας· πρὶν δʼ οὔ τι νεμεσσητὸν κεχολῶσθαι.\nοὕτω καὶ τῶν πρόσθεν ἐπευθόμεθα κλέα ἀνδρῶν\nἡρώων, ὅτε κέν τινʼ ἐπιζάφελος χόλος ἵκοι·\nδωρητοί τε πέλοντο παράρρητοί τʼ ἐπέεσσι.\nμέμνημαι τόδε ἔργον ἐγὼ πάλαι οὔ τι νέον γε\nὡς ἦν· ἐν δʼ ὑμῖν ἐρέω πάντεσσι φίλοισι.\nΚουρῆτές τʼ ἐμάχοντο καὶ Αἰτωλοὶ μενεχάρμαι\nἀμφὶ πόλιν Καλυδῶνα καὶ ἀλλήλους ἐνάριζον,\nΑἰτωλοὶ μὲν ἀμυνόμενοι Καλυδῶνος ἐραννῆς,\nΚουρῆτες δὲ διαπραθέειν μεμαῶτες Ἄρηϊ.\nκαὶ γὰρ τοῖσι κακὸν χρυσόθρονος Ἄρτεμις ὦρσε\nχωσαμένη ὅ οἱ οὔ τι θαλύσια γουνῷ ἀλωῆς\nΟἰνεὺς ῥέξʼ· ἄλλοι δὲ θεοὶ δαίνυνθʼ ἑκατόμβας,\nοἴῃ δʼ οὐκ ἔρρεξε Διὸς κούρῃ μεγάλοιο.\nἢ λάθετʼ ἢ οὐκ ἐνόησεν· ἀάσατο δὲ μέγα θυμῷ.\nἣ δὲ χολωσαμένη δῖον γένος ἰοχέαιρα\nὦρσεν ἔπι χλούνην σῦν ἄγριον ἀργιόδοντα,\nὃς κακὰ πόλλʼ ἕρδεσκεν ἔθων Οἰνῆος ἀλωήν·\nπολλὰ δʼ ὅ γε προθέλυμνα χαμαὶ βάλε δένδρεα μακρὰ\nαὐτῇσιν ῥίζῃσι καὶ αὐτοῖς ἄνθεσι μήλων.\nτὸν δʼ υἱὸς Οἰνῆος ἀπέκτεινεν Μελέαγρος\nπολλέων ἐκ πολίων θηρήτορας ἄνδρας ἀγείρας\nκαὶ κύνας· οὐ μὲν γάρ κε δάμη παύροισι βροτοῖσι·\nτόσσος ἔην, πολλοὺς δὲ πυρῆς ἐπέβησʼ ἀλεγεινῆς.\nἣ δʼ ἀμφʼ αὐτῷ θῆκε πολὺν κέλαδον καὶ ἀϋτὴν\nἀμφὶ συὸς κεφαλῇ καὶ δέρματι λαχνήεντι,\nΚουρήτων τε μεσηγὺ καὶ Αἰτωλῶν μεγαθύμων.\nὄφρα μὲν οὖν Μελέαγρος ἄρηι φίλος πολέμιζε,\nτόφρα δὲ Κουρήτεσσι κακῶς ἦν, οὐδὲ δύναντο\nτείχεος ἔκτοσθεν μίμνειν πολέες περ ἐόντες·\nἀλλʼ ὅτε δὴ Μελέαγρον ἔδυ χόλος, ὅς τε καὶ ἄλλων\nοἰδάνει ἐν στήθεσσι νόον πύκα περ φρονεόντων,\nἤτοι ὃ μητρὶ φίλῃ Ἀλθαίῃ χωόμενος κῆρ\nκεῖτο παρὰ μνηστῇ ἀλόχῳ καλῇ Κλεοπάτρῃ\nκούρῃ Μαρπήσσης καλλισφύρου Εὐηνίνης\nἼδεώ θʼ, ὃς κάρτιστος ἐπιχθονίων γένετʼ ἀνδρῶν\nτῶν τότε· καί ῥα ἄνακτος ἐναντίον εἵλετο τόξον\nΦοίβου Ἀπόλλωνος καλλισφύρου εἵνεκα νύμφης,\nτὴν δὲ τότʼ ἐν μεγάροισι πατὴρ καὶ πότνια μήτηρ\nἈλκυόνην καλέεσκον ἐπώνυμον, οὕνεκʼ ἄρʼ αὐτῆς\nμήτηρ ἀλκυόνος πολυπενθέος οἶτον ἔχουσα\nκλαῖεν ὅ μιν ἑκάεργος ἀνήρπασε Φοῖβος Ἀπόλλων·\nτῇ ὅ γε παρκατέλεκτο χόλον θυμαλγέα πέσσων\nἐξ ἀρέων μητρὸς κεχολωμένος, ἥ ῥα θεοῖσι\nπόλλʼ ἀχέουσʼ ἠρᾶτο κασιγνήτοιο φόνοιο,\nπολλὰ δὲ καὶ γαῖαν πολυφόρβην χερσὶν ἀλοία\nκικλήσκουσʼ Ἀΐδην καὶ ἐπαινὴν Περσεφόνειαν\nπρόχνυ καθεζομένη, δεύοντο δὲ δάκρυσι κόλποι,\nπαιδὶ δόμεν θάνατον· τῆς δʼ ἠεροφοῖτις Ἐρινὺς\nἔκλυεν ἐξ Ἐρέβεσφιν ἀμείλιχον ἦτορ ἔχουσα.\nτῶν δὲ τάχʼ ἀμφὶ πύλας ὅμαδος καὶ δοῦπος ὀρώρει\nπύργων βαλλομένων· τὸν δὲ λίσσοντο γέροντες\nΑἰτωλῶν, πέμπον δὲ θεῶν ἱερῆας ἀρίστους,\nἐξελθεῖν καὶ ἀμῦναι ὑποσχόμενοι μέγα δῶρον·\nὁππόθι πιότατον πεδίον Καλυδῶνος ἐραννῆς,\nἔνθά μιν ἤνωγον τέμενος περικαλλὲς ἑλέσθαι\nπεντηκοντόγυον, τὸ μὲν ἥμισυ οἰνοπέδοιο,\nἥμισυ δὲ ψιλὴν ἄροσιν πεδίοιο ταμέσθαι.\nπολλὰ δέ μιν λιτάνευε γέρων ἱππηλάτα Οἰνεὺς\nοὐδοῦ ἐπεμβεβαὼς ὑψηρεφέος θαλάμοιο\nσείων κολλητὰς σανίδας γουνούμενος υἱόν·\nπολλὰ δὲ τόν γε κασίγνηται καὶ πότνια μήτηρ\nἐλλίσσονθʼ· ὃ δὲ μᾶλλον ἀναίνετο· πολλὰ δʼ ἑταῖροι,\nοἵ οἱ κεδνότατοι καὶ φίλτατοι ἦσαν ἁπάντων·\nἀλλʼ οὐδʼ ὧς τοῦ θυμὸν ἐνὶ στήθεσσιν ἔπειθον,\nπρίν γʼ ὅτε δὴ θάλαμος πύκʼ ἐβάλλετο, τοὶ δʼ ἐπὶ πύργων\nβαῖνον Κουρῆτες καὶ ἐνέπρηθον μέγα ἄστυ.\nκαὶ τότε δὴ Μελέαγρον ἐΰζωνος παράκοιτις\nλίσσετʼ ὀδυρομένη, καί οἱ κατέλεξεν ἅπαντα\nκήδεʼ, ὅσʼ ἀνθρώποισι πέλει τῶν ἄστυ ἁλώῃ·\nἄνδρας μὲν κτείνουσι, πόλιν δέ τε πῦρ ἀμαθύνει,\nτέκνα δέ τʼ ἄλλοι ἄγουσι βαθυζώνους τε γυναῖκας.\nτοῦ δʼ ὠρίνετο θυμὸς ἀκούοντος κακὰ ἔργα,\nβῆ δʼ ἰέναι, χροῒ δʼ ἔντεʼ ἐδύσετο παμφανόωντα.\nὣς ὃ μὲν Αἰτωλοῖσιν ἀπήμυνεν κακὸν ἦμαρ\nεἴξας ᾧ θυμῷ· τῷ δʼ οὐκέτι δῶρα τέλεσσαν\nπολλά τε καὶ χαρίεντα, κακὸν δʼ ἤμυνε καὶ αὔτως.\nἀλλὰ σὺ μή μοι ταῦτα νόει φρεσί, μὴ δέ σε δαίμων\nἐνταῦθα τρέψειε φίλος· κάκιον δέ κεν εἴη\nνηυσὶν καιομένῃσιν ἀμυνέμεν· ἀλλʼ ἐπὶ δώρων\nἔρχεο· ἶσον γάρ σε θεῷ τίσουσιν Ἀχαιοί.\nεἰ δέ κʼ ἄτερ δώρων πόλεμον φθισήνορα δύῃς\nοὐκέθʼ ὁμῶς τιμῆς ἔσεαι πόλεμόν περ ἀλαλκών.\nτὸν δʼ ἀπαμειβόμενος προσέφη πόδας ὠκὺς Ἀχιλλεύς·\nΦοῖνιξ ἄττα γεραιὲ διοτρεφὲς οὔ τί με ταύτης\nχρεὼ τιμῆς· φρονέω δὲ τετιμῆσθαι Διὸς αἴσῃ,\nἥ μʼ ἕξει παρὰ νηυσὶ κορωνίσιν εἰς ὅ κʼ ἀϋτμὴ\nἐν στήθεσσι μένῃ καί μοι φίλα γούνατʼ ὀρώρῃ.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσι·\nμή μοι σύγχει θυμὸν ὀδυρόμενος καὶ ἀχεύων\nἈτρεΐδῃ ἥρωϊ φέρων χάριν· οὐδέ τί σε χρὴ\nτὸν φιλέειν, ἵνα μή μοι ἀπέχθηαι φιλέοντι.\nκαλόν τοι σὺν ἐμοὶ τὸν κήδειν ὅς κʼ ἐμὲ κήδῃ·\nἶσον ἐμοὶ βασίλευε καὶ ἥμισυ μείρεο τιμῆς.\nοὗτοι δʼ ἀγγελέουσι, σὺ δʼ αὐτόθι λέξεο μίμνων\nεὐνῇ ἔνι μαλακῇ· ἅμα δʼ ἠοῖ φαινομένηφι\nφρασσόμεθʼ ἤ κε νεώμεθʼ ἐφʼ ἡμέτερʼ ἦ κε μένωμεν.\nἦ καὶ Πατρόκλῳ ὅ γʼ ἐπʼ ὀφρύσι νεῦσε σιωπῇ\nΦοίνικι στορέσαι πυκινὸν λέχος, ὄφρα τάχιστα\nἐκ κλισίης νόστοιο μεδοίατο· τοῖσι δʼ ἄρʼ Αἴας\nἀντίθεος Τελαμωνιάδης μετὰ μῦθον ἔειπε·\nδιογενὲς Λαερτιάδη πολυμήχανʼ Ὀδυσσεῦ\nἴομεν· οὐ γάρ μοι δοκέει μύθοιο τελευτὴ\nτῇδέ γʼ ὁδῷ κρανέεσθαι· ἀπαγγεῖλαι δὲ τάχιστα\nχρὴ μῦθον Δαναοῖσι καὶ οὐκ ἀγαθόν περ ἐόντα\nοἵ που νῦν ἕαται ποτιδέγμενοι. αὐτάρ Ἀχιλλεὺς\nἄγριον ἐν στήθεσσι θέτο μεγαλήτορα θυμὸν\nσχέτλιος, οὐδὲ μετατρέπεται φιλότητος ἑταίρων\nτῆς ᾗ μιν παρὰ νηυσὶν ἐτίομεν ἔξοχον ἄλλων\nνηλής· καὶ μέν τίς τε κασιγνήτοιο φονῆος\nποινὴν ἢ οὗ παιδὸς ἐδέξατο τεθνηῶτος·\nκαί ῥʼ ὃ μὲν ἐν δήμῳ μένει αὐτοῦ πόλλʼ ἀποτίσας,\nτοῦ δέ τʼ ἐρητύεται κραδίη καὶ θυμὸς ἀγήνωρ\nποινὴν δεξαμένῳ· σοὶ δʼ ἄληκτόν τε κακόν τε\nθυμὸν ἐνὶ στήθεσσι θεοὶ θέσαν εἵνεκα κούρης\nοἴης· νῦν δέ τοι ἑπτὰ παρίσχομεν ἔξοχʼ ἀρίστας,\nἄλλά τε πόλλʼ ἐπὶ τῇσι· σὺ δʼ ἵλαον ἔνθεο θυμόν,\nαἴδεσσαι δὲ μέλαθρον· ὑπωρόφιοι δέ τοί εἰμεν\nπληθύος ἐκ Δαναῶν, μέμαμεν δέ τοι ἔξοχον ἄλλων\nκήδιστοί τʼ ἔμεναι καὶ φίλτατοι ὅσσοι Ἀχαιοί.\nτὸν δʼ ἀπαμειβόμενος προσέφη πόδας ὠκὺς Ἀχιλλεύς·\nΑἶαν διογενὲς Τελαμώνιε κοίρανε λαῶν\nπάντά τί μοι κατὰ θυμὸν ἐείσαο μυθήσασθαι·\nἀλλά μοι οἰδάνεται κραδίη χόλῳ ὁππότε κείνων\nμνήσομαι ὥς μʼ ἀσύφηλον ἐν Ἀργείοισιν ἔρεξεν\nἈτρεΐδης ὡς εἴ τινʼ ἀτίμητον μετανάστην.\nἀλλʼ ὑμεῖς ἔρχεσθε καὶ ἀγγελίην ἀπόφασθε·\nοὐ γὰρ πρὶν πολέμοιο μεδήσομαι αἱματόεντος\nπρίν γʼ υἱὸν Πριάμοιο δαΐφρονος Ἕκτορα δῖον\nΜυρμιδόνων ἐπί τε κλισίας καὶ νῆας ἱκέσθαι\nκτείνοντʼ Ἀργείους, κατά τε σμῦξαι πυρὶ νῆας.\nἀμφὶ δέ τοι τῇ ἐμῇ κλισίῃ καὶ νηῒ μελαίνῃ\nἝκτορα καὶ μεμαῶτα μάχης σχήσεσθαι ὀΐω.\nὣς ἔφαθʼ, οἳ δὲ ἕκαστος ἑλὼν δέπας ἀμφικύπελλον\nσπείσαντες παρὰ νῆας ἴσαν πάλιν· ἦρχε δʼ Ὀδυσσεύς.\nΠάτροκλος δʼ ἑτάροισιν ἰδὲ δμωῇσι κέλευσε\nΦοίνικι στορέσαι πυκινὸν λέχος ὅττι τάχιστα.\nαἳ δʼ ἐπιπειθόμεναι στόρεσαν λέχος ὡς ἐκέλευσε\nκώεά τε ῥῆγός τε λίνοιό τε λεπτὸν ἄωτον.\nἔνθʼ ὃ γέρων κατέλεκτο καὶ ἠῶ δῖαν ἔμιμνεν.\nαὐτὰρ Ἀχιλλεὺς εὗδε μυχῷ κλισίης εὐπήκτου·\nτῷ δʼ ἄρα παρκατέλεκτο γυνή, τὴν Λεσβόθεν ἦγε,\nΦόρβαντος θυγάτηρ Διομήδη καλλιπάρῃος.\nΠάτροκλος δʼ ἑτέρωθεν ἐλέξατο· πὰρ δʼ ἄρα καὶ τῷ\nἾφις ἐΰζωνος, τήν οἱ πόρε δῖος Ἀχιλλεὺς\nΣκῦρον ἑλὼν αἰπεῖαν Ἐνυῆος πτολίεθρον.\nοἳ δʼ ὅτε δὴ κλισίῃσιν ἐν Ἀτρεΐδαο γένοντο.\nτοὺς μὲν ἄρα χρυσέοισι κυπέλλοις υἷες Ἀχαιῶν\nδειδέχατʼ ἄλλοθεν ἄλλος ἀνασταδόν, ἔκ τʼ ἐρέοντο·\nπρῶτος δʼ ἐξερέεινεν ἄναξ ἀνδρῶν Ἀγαμέμνων·\nεἴπʼ ἄγε μʼ ὦ πολύαινʼ Ὀδυσεῦ μέγα κῦδος Ἀχαιῶν\nἤ ῥʼ ἐθέλει νήεσσιν ἀλεξέμεναι δήϊον πῦρ,\nἦ ἀπέειπε, χόλος δʼ ἔτʼ ἔχει μεγαλήτορα θυμόν;\nτὸν δʼ αὖτε προσέειπε πολύτλας δῖος Ὀδυσσεύς·\nἈτρεΐδη κύδιστε ἄναξ ἀνδρῶν Ἀγάμεμνον\nκεῖνός γʼ οὐκ ἐθέλει σβέσσαι χόλον, ἀλλʼ ἔτι μᾶλλον\nπιμπλάνεται μένεος, σὲ δʼ ἀναίνεται ἠδὲ σὰ δῶρα.\nαὐτόν σε φράζεσθαι ἐν Ἀργείοισιν ἄνωγεν\nὅππως κεν νῆάς τε σαῷς καὶ λαὸν Ἀχαιῶν·\nαὐτὸς δʼ ἠπείλησεν ἅμʼ ἠοῖ φαινομένηφι\nνῆας ἐϋσσέλμους ἅλαδʼ ἑλκέμεν ἀμφιελίσσας.\nκαὶ δʼ ἂν τοῖς ἄλλοισιν ἔφη παραμυθήσασθαι\nοἴκαδʼ ἀποπλείειν, ἐπεὶ οὐκέτι δήετε τέκμωρ\nἸλίου αἰπεινῆς· μάλα γάρ ἑθεν εὐρύοπα Ζεὺς\nχεῖρα ἑὴν ὑπερέσχε, τεθαρσήκασι δὲ λαοί.\nὣς ἔφατʼ· εἰσὶ καὶ οἵδε τάδʼ εἰπέμεν, οἵ μοι ἕποντο,\nΑἴας καὶ κήρυκε δύω πεπνυμένω ἄμφω.\nΦοῖνιξ δʼ αὖθʼ ὃ γέρων κατελέξατο, ὡς γὰρ ἀνώγει,\nὄφρά οἱ ἐν νήεσσι φίλην ἐς πατρίδʼ ἕπηται\nαὔριον, ἢν ἐθέλῃσιν· ἀνάγκῃ δʼ οὔ τί μιν ἄξει.\nὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ\nμῦθον ἀγασσάμενοι· μάλα γὰρ κρατερῶς ἀγόρευσε.\nδὴν δʼ ἄνεῳ ἦσαν τετιηότες υἷες Ἀχαιῶν·\nὀψὲ δὲ δὴ μετέειπε βοὴν ἀγαθὸς Διομήδης·\nἈτρεΐδη κύδιστε ἄναξ ἀνδρῶν Ἀγάμεμνον\nμὴ ὄφελες λίσσεσθαι ἀμύμονα Πηλεΐωνα\nμυρία δῶρα διδούς· ὃ δʼ ἀγήνωρ ἐστὶ καὶ ἄλλως·\nνῦν αὖ μιν πολὺ μᾶλλον ἀγηνορίῃσιν ἐνῆκας.\nἀλλʼ ἤτοι κεῖνον μὲν ἐάσομεν ἤ κεν ἴῃσιν\nἦ κε μένῃ· τότε δʼ αὖτε μαχήσεται ὁππότε κέν μιν\nθυμὸς ἐνὶ στήθεσσιν ἀνώγῃ καὶ θεὸς ὄρσῃ.\nἀλλʼ ἄγεθʼ ὡς ἂν ἐγὼ εἴπω πειθώμεθα πάντες·\nνῦν μὲν κοιμήσασθε τεταρπόμενοι φίλον ἦτορ\nσίτου καὶ οἴνοιο· τὸ γὰρ μένος ἐστὶ καὶ ἀλκή·\nαὐτὰρ ἐπεί κε φανῇ καλὴ ῥοδοδάκτυλος Ἠώς,\nκαρπαλίμως πρὸ νεῶν ἐχέμεν λαόν τε καὶ ἵππους\nὀτρύνων, καὶ δʼ αὐτὸς ἐνὶ πρώτοισι μάχεσθαι.\nὣς ἔφαθʼ, οἳ δʼ ἄρα πάντες ἐπῄνησαν βασιλῆες\nμῦθον ἀγασσάμενοι Διομήδεος ἱπποδάμοιο.\nκαὶ τότε δὴ σπείσαντες ἔβαν κλισίην δὲ ἕκαστος,\nἔνθα δὲ κοιμήσαντο καὶ ὕπνου δῶρον ἕλοντο.\nἄλλοι μὲν παρὰ νηυσὶν ἀριστῆες Παναχαιῶν\nεὗδον παννύχιοι μαλακῷ δεδμημένοι ὕπνῳ·\nἀλλʼ οὐκ Ἀτρεΐδην Ἀγαμέμνονα ποιμένα λαῶν\nὕπνος ἔχε γλυκερὸς πολλὰ φρεσὶν ὁρμαίνοντα.\nὡς δʼ ὅτʼ ἂν ἀστράπτῃ πόσις Ἥρης ἠϋκόμοιο\nτεύχων ἢ πολὺν ὄμβρον ἀθέσφατον ἠὲ χάλαζαν\nἢ νιφετόν, ὅτε πέρ τε χιὼν ἐπάλυνεν ἀρούρας,\nἠέ ποθι πτολέμοιο μέγα στόμα πευκεδανοῖο,\nὣς πυκίνʼ ἐν στήθεσσιν ἀνεστενάχιζʼ Ἀγαμέμνων\nνειόθεν ἐκ κραδίης, τρομέοντο δέ οἱ φρένες ἐντός.\nἤτοι ὅτʼ ἐς πεδίον τὸ Τρωϊκὸν ἀθρήσειε,\nθαύμαζεν πυρὰ πολλὰ τὰ καίετο Ἰλιόθι πρὸ\nαὐλῶν συρίγγων τʼ ἐνοπὴν ὅμαδόν τʼ ἀνθρώπων.\nαὐτὰρ ὅτʼ ἐς νῆάς τε ἴδοι καὶ λαὸν Ἀχαιῶν,\nπολλὰς ἐκ κεφαλῆς προθελύμνους ἕλκετο χαίτας\nὑψόθʼ ἐόντι Διί, μέγα δʼ ἔστενε κυδάλιμον κῆρ.\nἥδε δέ οἱ κατὰ θυμὸν ἀρίστη φαίνετο βουλὴ\nΝέστορʼ ἔπι πρῶτον Νηλήϊον ἐλθέμεν ἀνδρῶν,\nεἴ τινά οἱ σὺν μῆτιν ἀμύμονα τεκτήναιτο,\nἥ τις ἀλεξίκακος πᾶσιν Δαναοῖσι γένοιτο.\nὀρθωθεὶς δʼ ἔνδυνε περὶ στήθεσσι χιτῶνα,\nποσσὶ δʼ ὑπὸ λιπαροῖσιν ἐδήσατο καλὰ πέδιλα,\nἀμφὶ δʼ ἔπειτα δαφοινὸν ἑέσσατο δέρμα λέοντος\nαἴθωνος μεγάλοιο ποδηνεκές, εἵλετο δʼ ἔγχος.\nὣς δʼ αὔτως Μενέλαον ἔχε τρόμος· οὐδὲ γὰρ αὐτῷ\nὕπνος ἐπὶ βλεφάροισιν ἐφίζανε· μή τι πάθοιεν\nἈργεῖοι, τοὶ δὴ ἕθεν εἵνεκα πουλὺν ἐφʼ ὑγρὴν\nἤλυθον ἐς Τροίην πόλεμον θρασὺν ὁρμαίνοντες.\nπαρδαλέῃ μὲν πρῶτα μετάφρενον εὐρὺ κάλυψε\nποικίλῃ, αὐτὰρ ἐπὶ στεφάνην κεφαλῆφιν ἀείρας\nθήκατο χαλκείην, δόρυ δʼ εἵλετο χειρὶ παχείῃ.\nβῆ δʼ ἴμεν ἀνστήσων ὃν ἀδελφεόν, ὃς μέγα πάντων\nἈργείων ἤνασσε, θεὸς δʼ ὣς τίετο δήμῳ.\nτὸν δʼ εὗρʼ ἀμφʼ ὤμοισι τιθήμενον ἔντεα καλὰ\nνηῒ πάρα πρύμνῃ· τῷ δʼ ἀσπάσιος γένετʼ ἐλθών.\nτὸν πρότερος προσέειπε βοὴν ἀγαθὸς Μενέλαος·\nτίφθʼ οὕτως ἠθεῖε κορύσσεαι; ἦ τινʼ ἑταίρων\nὀτρυνέεις Τρώεσσιν ἐπίσκοπον; ἀλλὰ μάλʼ αἰνῶς\nδείδω μὴ οὔ τίς τοι ὑπόσχηται τόδε ἔργον\nἄνδρας δυσμενέας σκοπιαζέμεν οἶος ἐπελθὼν\nνύκτα διʼ ἀμβροσίην· μάλα τις θρασυκάρδιος ἔσται.\nτὸν δʼ ἀπαμειβόμενος προσέφη κρείων Ἀγαμέμνων·\nχρεὼ βουλῆς ἐμὲ καὶ σὲ διοτρεφὲς ὦ Μενέλαε\nκερδαλέης, ἥ τίς κεν ἐρύσσεται ἠδὲ σαώσει\nἈργείους καὶ νῆας, ἐπεὶ Διὸς ἐτράπετο φρήν.\nἙκτορέοις ἄρα μᾶλλον ἐπὶ φρένα θῆχʼ ἱεροῖσιν·\nοὐ γάρ πω ἰδόμην, οὐδʼ ἔκλυον αὐδήσαντος\nἄνδρʼ ἕνα τοσσάδε μέρμερʼ ἐπʼ ἤματι μητίσασθαι,\nὅσσʼ Ἕκτωρ ἔρρεξε Διῒ φίλος υἷας Ἀχαιῶν\nαὔτως, οὔτε θεᾶς υἱὸς φίλος οὔτε θεοῖο.\nἔργα δʼ ἔρεξʼ ὅσα φημὶ μελησέμεν Ἀργείοισι\nδηθά τε καὶ δολιχόν· τόσα γὰρ κακὰ μήσατʼ Ἀχαιούς.\nἀλλʼ ἴθι νῦν Αἴαντα καὶ Ἰδομενῆα κάλεσσον\nῥίμφα θέων παρὰ νῆας· ἐγὼ δʼ ἐπὶ Νέστορα δῖον\nεἶμι, καὶ ὀτρυνέω ἀνστήμεναι, αἴ κʼ ἐθέλῃσιν\nἐλθεῖν ἐς φυλάκων ἱερὸν τέλος ἠδʼ ἐπιτεῖλαι.\nκείνῳ γάρ κε μάλιστα πιθοίατο· τοῖο γὰρ υἱὸς\nσημαίνει φυλάκεσσι καὶ Ἰδομενῆος ὀπάων\nΜηριόνης· τοῖσιν γὰρ ἐπετράπομέν γε μάλιστα.\nτὸν δʼ ἠμείβετʼ ἔπειτα βοὴν ἀγαθὸς Μενέλαος·\nπῶς γάρ μοι μύθῳ ἐπιτέλλεαι ἠδὲ κελεύεις;\nαὖθι μένω μετὰ τοῖσι δεδεγμένος εἰς ὅ κεν ἔλθῃς,\nἦε θέω μετὰ σʼ αὖτις, ἐπὴν εὖ τοῖς ἐπιτείλω;\nτὸν δʼ αὖτε προσέειπεν ἄναξ ἀνδρῶν Ἀγαμέμνων,\nαὖθι μένειν, μή πως ἀβροτάξομεν ἀλλήλοιιν\nἐρχομένω· πολλαὶ γὰρ ἀνὰ στρατόν εἰσι κέλευθοι.\nφθέγγεο δʼ ᾗ κεν ἴῃσθα καὶ ἐγρήγορθαι ἄνωχθι\nπατρόθεν ἐκ γενεῆς ὀνομάζων ἄνδρα ἕκαστον\nπάντας κυδαίνων· μηδὲ μεγαλίζεο θυμῷ,\nἀλλὰ καὶ αὐτοί περ πονεώμεθα· ὧδέ που ἄμμι\nΖεὺς ἐπὶ γιγνομένοισιν ἵει κακότητα βαρεῖαν.\nὣς εἰπὼν ἀπέπεμπεν ἀδελφεὸν εὖ ἐπιτείλας·\nαὐτὰρ ὃ βῆ ῥʼ ἰέναι μετὰ Νέστορα ποιμένα λαῶν·\nτὸν δʼ εὗρεν παρά τε κλισίῃ καὶ νηῒ μελαίνῃ\nεὐνῇ ἔνι μαλακῇ· παρὰ δʼ ἔντεα ποικίλʼ ἔκειτο\nἀσπὶς καὶ δύο δοῦρε φαεινή τε τρυφάλεια.\nπὰρ δὲ ζωστὴρ κεῖτο παναίολος, ᾧ ῥʼ ὁ γεραιὸς\nζώννυθʼ ὅτʼ ἐς πόλεμον φθισήνορα θωρήσσοιτο\nλαὸν ἄγων, ἐπεὶ οὐ μὲν ἐπέτρεπε γήραϊ λυγρῷ.\nὀρθωθεὶς δʼ ἄρʼ ἐπʼ ἀγκῶνος κεφαλὴν ἐπαείρας\nἈτρεΐδην προσέειπε καὶ ἐξερεείνετο μύθῳ·\nτίς δʼ οὗτος κατὰ νῆας ἀνὰ στρατὸν ἔρχεαι οἶος\nνύκτα διʼ ὀρφναίην, ὅτε θʼ εὕδουσι βροτοὶ ἄλλοι,\nἠέ τινʼ οὐρήων διζήμενος, ἤ τινʼ ἑταίρων;\nφθέγγεο, μηδʼ ἀκέων ἐπʼ ἔμʼ ἔρχεο· τίπτε δέ σε χρεώ;\nτὸν δʼ ἠμείβετʼ ἔπειτα ἄναξ ἀνδρῶν Ἀγαμέμνων·\nὦ Νέστορ Νηληϊάδη μέγα κῦδος Ἀχαιῶν\nγνώσεαι Ἀτρεΐδην Ἀγαμέμνονα, τὸν περὶ πάντων\nΖεὺς ἐνέηκε πόνοισι διαμπερὲς εἰς ὅ κʼ ἀϋτμὴ\nἐν στήθεσσι μένῃ καί μοι φίλα γούνατʼ ὀρώρῃ.\nπλάζομαι ὧδʼ ἐπεὶ οὔ μοι ἐπʼ ὄμμασι νήδυμος ὕπνος\nἱζάνει, ἀλλὰ μέλει πόλεμος καὶ κήδεʼ Ἀχαιῶν.\nαἰνῶς γὰρ Δαναῶν περιδείδια, οὐδέ μοι ἦτορ\nἔμπεδον, ἀλλʼ ἀλαλύκτημαι, κραδίη δέ μοι ἔξω\nστηθέων ἐκθρῴσκει, τρομέει δʼ ὑπὸ φαίδιμα γυῖα.\nἀλλʼ εἴ τι δραίνεις, ἐπεὶ οὐδὲ σέ γʼ ὕπνος ἱκάνει,\nδεῦρʼ ἐς τοὺς φύλακας καταβήομεν, ὄφρα ἴδωμεν\nμὴ τοὶ μὲν καμάτῳ ἀδηκότες ἠδὲ καὶ ὕπνῳ\nκοιμήσωνται, ἀτὰρ φυλακῆς ἐπὶ πάγχυ λάθωνται.\nδυσμενέες δʼ ἄνδρες σχεδὸν εἵαται· οὐδέ τι ἴδμεν\nμή πως καὶ διὰ νύκτα μενοινήσωσι μάχεσθαι.\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nἈτρεΐδη κύδιστε ἄναξ ἀνδρῶν Ἀγάμεμνον\nοὔ θην Ἕκτορι πάντα νοήματα μητίετα Ζεὺς\nἐκτελέει, ὅσα πού νυν ἐέλπεται· ἀλλά μιν οἴω\nκήδεσι μοχθήσειν καὶ πλείοσιν, εἴ κεν Ἀχιλλεὺς\nἐκ χόλου ἀργαλέοιο μεταστρέψῃ φίλον ἦτορ.\nσοὶ δὲ μάλʼ ἕψομʼ ἐγώ· ποτὶ δʼ αὖ καὶ ἐγείρομεν ἄλλους\nἠμὲν Τυδεΐδην δουρὶ κλυτὸν ἠδʼ Ὀδυσῆα\nἠδʼ Αἴαντα ταχὺν καὶ Φυλέος ἄλκιμον υἱόν.\nἀλλʼ εἴ τις καὶ τούσδε μετοιχόμενος καλέσειεν\nἀντίθεόν τʼ Αἴαντα καὶ Ἰδομενῆα ἄνακτα·\nτῶν γὰρ νῆες ἔασιν ἑκαστάτω, οὐδὲ μάλʼ ἐγγύς.\nἀλλὰ φίλον περ ἐόντα καὶ αἰδοῖον Μενέλαον\nνεικέσω, εἴ πέρ μοι νεμεσήσεαι, οὐδʼ ἐπικεύσω\nὡς εὕδει, σοὶ δʼ οἴῳ ἐπέτρεψεν πονέεσθαι.\nνῦν ὄφελεν κατὰ πάντας ἀριστῆας πονέεσθαι\nλισσόμενος· χρειὼ γὰρ ἱκάνεται οὐκέτʼ ἀνεκτός.\nτὸν δʼ αὖτε προσέειπεν ἄναξ ἀνδρῶν Ἀγαμέμνων·\nὦ γέρον ἄλλοτε μέν σε καὶ αἰτιάασθαι ἄνωγα·\nπολλάκι γὰρ μεθιεῖ τε καὶ οὐκ ἐθέλει πονέεσθαι\nοὔτʼ ὄκνῳ εἴκων οὔτʼ ἀφραδίῃσι νόοιο,\nἀλλʼ ἐμέ τʼ εἰσορόων καὶ ἐμὴν ποτιδέγμενος ὁρμήν.\nνῦν δʼ ἐμέο πρότερος μάλʼ ἐπέγρετο καί μοι ἐπέστη·\nτὸν μὲν ἐγὼ προέηκα καλήμεναι οὓς σὺ μεταλλᾷς.\nἀλλʼ ἴομεν· κείνους δὲ κιχησόμεθα πρὸ πυλάων\nἐν φυλάκεσσʼ, ἵνα γάρ σφιν ἐπέφραδον ἠγερέθεσθαι.\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nοὕτως οὔ τίς οἱ νεμεσήσεται οὐδʼ ἀπιθήσει\nἈργείων, ὅτε κέν τινʼ ἐποτρύνῃ καὶ ἀνώγῃ.\nὣς εἰπὼν ἔνδυνε περὶ στήθεσσι χιτῶνα,\nποσσὶ δʼ ὑπὸ λιπαροῖσιν ἐδήσατο καλὰ πέδιλα,\nἀμφὶ δʼ ἄρα χλαῖναν περονήσατο φοινικόεσσαν\nδιπλῆν ἐκταδίην, οὔλη δʼ ἐπενήνοθε λάχνη.\nεἵλετο δʼ ἄλκιμον ἔγχος ἀκαχμένον ὀξέϊ χαλκῷ,\nβῆ δʼ ἰέναι κατὰ νῆας Ἀχαιῶν χαλκοχιτώνων.\nπρῶτον ἔπειτʼ Ὀδυσῆα Διὶ μῆτιν ἀτάλαντον\nἐξ ὕπνου ἀνέγειρε Γερήνιος ἱππότα Νέστωρ\nφθεγξάμενος· τὸν δʼ αἶψα περὶ φρένας ἤλυθʼ ἰωή,\nἐκ δʼ ἦλθε κλισίης καί σφεας πρὸς μῦθον ἔειπε·\nτίφθʼ οὕτω κατὰ νῆας ἀνὰ στρατὸν οἶοι ἀλᾶσθε\nνύκτα διʼ ἀμβροσίην, ὅ τι δὴ χρειὼ τόσον ἵκει;\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nδιογενὲς Λαερτιάδη πολυμήχανʼ Ὀδυσσεῦ\nμὴ νεμέσα· τοῖον γὰρ ἄχος βεβίηκεν Ἀχαιούς.\nἀλλʼ ἕπεʼ, ὄφρα καὶ ἄλλον ἐγείρομεν ὅν τʼ ἐπέοικε\nβουλὰς βουλεύειν, ἢ φευγέμεν ἠὲ μάχεσθαι.\nὣς φάθʼ, ὃ δὲ κλισίην δὲ κιὼν πολύμητις Ὀδυσσεὺς\nποικίλον ἀμφʼ ὤμοισι σάκος θέτο, βῆ δὲ μετʼ αὐτούς.\nβὰν δʼ ἐπὶ Τυδεΐδην Διομήδεα· τὸν δὲ κίχανον\nἐκτὸς ἀπὸ κλισίης σὺν τεύχεσιν· ἀμφὶ δʼ ἑταῖροι\nεὗδον, ὑπὸ κρασὶν δʼ ἔχον ἀσπίδας· ἔγχεα δέ σφιν\nὄρθʼ ἐπὶ σαυρωτῆρος ἐλήλατο, τῆλε δὲ χαλκὸς\nλάμφʼ ὥς τε στεροπὴ πατρὸς Διός· αὐτὰρ ὅ γʼ ἥρως\nεὗδʼ, ὑπὸ δʼ ἔστρωτο ῥινὸν βοὸς ἀγραύλοιο,\nαὐτὰρ ὑπὸ κράτεσφι τάπης τετάνυστο φαεινός.\nτὸν παρστὰς ἀνέγειρε Γερήνιος ἱππότα Νέστωρ,\nλὰξ ποδὶ κινήσας, ὄτρυνέ τε νείκεσέ τʼ ἄντην·\nἔγρεο Τυδέος υἱέ· τί πάννυχον ὕπνον ἀωτεῖς;\nοὐκ ἀΐεις ὡς Τρῶες ἐπὶ θρωσμῷ πεδίοιο\nεἵαται ἄγχι νεῶν, ὀλίγος δʼ ἔτι χῶρος ἐρύκει;\nὣς φάθʼ, ὃ δʼ ἐξ ὕπνοιο μάλα κραιπνῶς ἀνόρουσε,\nκαί μιν φωνήσας ἔπεα πτερόεντα προσηύδα·\nσχέτλιός ἐσσι γεραιέ· σὺ μὲν πόνου οὔ ποτε λήγεις.\nοὔ νυ καὶ ἄλλοι ἔασι νεώτεροι υἷες Ἀχαιῶν\nοἵ κεν ἔπειτα ἕκαστον ἐγείρειαν βασιλήων\nπάντῃ ἐποιχόμενοι; σὺ δʼ ἀμήχανός ἐσσι γεραιέ.\nτὸν δʼ αὖτε προσέειπε Γερήνιος ἱππότα Νέστωρ·\nναὶ δὴ ταῦτά γε πάντα φίλος κατὰ μοῖραν ἔειπες.\nεἰσὶν μέν μοι παῖδες ἀμύμονες, εἰσὶ δὲ λαοὶ\nκαὶ πολέες, τῶν κέν τις ἐποιχόμενος καλέσειεν·\nἀλλὰ μάλα μεγάλη χρειὼ βεβίηκεν Ἀχαιούς.\nνῦν γὰρ δὴ πάντεσσιν ἐπὶ ξυροῦ ἵσταται ἀκμῆς\nἢ μάλα λυγρὸς ὄλεθρος Ἀχαιοῖς ἠὲ βιῶναι.\nἀλλʼ ἴθι νῦν Αἴαντα ταχὺν καὶ Φυλέος υἱὸν\nἄνστησον· σὺ γάρ ἐσσι νεώτερος· εἴ μʼ ἐλεαίρεις.\nὣς φάθʼ, ὃ δʼ ἀμφʼ ὤμοισιν ἑέσσατο δέρμα λέοντος\nαἴθωνος μεγάλοιο ποδηνεκές, εἵλετο δʼ ἔγχος.\nβῆ δʼ ἰέναι, τοὺς δʼ ἔνθεν ἀναστήσας ἄγεν ἥρως.\nοἳ δʼ ὅτε δὴ φυλάκεσσιν ἐν ἀγρομένοισιν ἔμιχθεν,\nοὐδὲ μὲν εὕδοντας φυλάκων ἡγήτορας εὗρον,\nἀλλʼ ἐγρηγορτὶ σὺν τεύχεσιν εἵατο πάντες.\nὡς δὲ κύνες περὶ μῆλα δυσωρήσωνται ἐν αὐλῇ\nθηρὸς ἀκούσαντες κρατερόφρονος, ὅς τε καθʼ ὕλην\nἔρχηται διʼ ὄρεσφι· πολὺς δʼ ὀρυμαγδὸς ἐπʼ αὐτῷ\nἀνδρῶν ἠδὲ κυνῶν, ἀπό τέ σφισιν ὕπνος ὄλωλεν·\nὣς τῶν νήδυμος ὕπνος ἀπὸ βλεφάροιιν ὀλώλει\nνύκτα φυλασσομένοισι κακήν· πεδίον δὲ γὰρ αἰεὶ\nτετράφαθʼ, ὁππότʼ ἐπὶ Τρώων ἀΐοιεν ἰόντων.\nτοὺς δʼ ὃ γέρων γήθησεν ἰδὼν θάρσυνέ τε μύθῳ\nκαί σφεας φωνήσας ἔπεα πτερόεντα προσηύδα·\nοὕτω νῦν φίλα τέκνα φυλάσσετε· μηδέ τινʼ ὕπνος\nαἱρείτω, μὴ χάρμα γενώμεθα δυσμενέεσσιν.\nὣς εἰπὼν τάφροιο διέσσυτο· τοὶ δʼ ἅμʼ ἕποντο\nἈργείων βασιλῆες ὅσοι κεκλήατο βουλήν.\nτοῖς δʼ ἅμα Μηριόνης καὶ Νέστορος ἀγλαὸς υἱὸς\nἤϊσαν· αὐτοὶ γὰρ κάλεον συμμητιάασθαι.\nτάφρον δʼ ἐκδιαβάντες ὀρυκτὴν ἑδριόωντο\nἐν καθαρῷ, ὅθι δὴ νεκύων διεφαίνετο χῶρος\nπιπτόντων· ὅθεν αὖτις ἀπετράπετʼ ὄβριμος Ἕκτωρ\nὀλλὺς Ἀργείους, ὅτε δὴ περὶ νὺξ ἐκάλυψεν.\nἔνθα καθεζόμενοι ἔπεʼ ἀλλήλοισι πίφαυσκον·\nτοῖσι δὲ μύθων ἦρχε Γερήνιος ἱππότα Νέστωρ·\nὦ φίλοι οὐκ ἂν δή τις ἀνὴρ πεπίθοιθʼ ἑῷ αὐτοῦ\nθυμῷ τολμήεντι μετὰ Τρῶας μεγαθύμους\nἐλθεῖν, εἴ τινά που δηΐων ἕλοι ἐσχατόωντα,\nἤ τινά που καὶ φῆμιν ἐνὶ Τρώεσσι πύθοιτο,\nἅσσά τε μητιόωσι μετὰ σφίσιν, ἢ μεμάασιν\nαὖθι μένειν παρὰ νηυσὶν ἀπόπροθεν, ἦε πόλιν δὲ\nἂψ ἀναχωρήσουσιν, ἐπεὶ δαμάσαντό γʼ Ἀχαιούς.\nταῦτά κε πάντα πύθοιτο, καὶ ἂψ εἰς ἡμέας ἔλθοι\nἀσκηθής· μέγα κέν οἱ ὑπουράνιον κλέος εἴη\nπάντας ἐπʼ ἀνθρώπους, καί οἱ δόσις ἔσσεται ἐσθλή·\nὅσσοι γὰρ νήεσσιν ἐπικρατέουσιν ἄριστοι\nτῶν πάντων οἱ ἕκαστος ὄϊν δώσουσι μέλαιναν\nθῆλυν ὑπόρρηνον· τῇ μὲν κτέρας οὐδὲν ὁμοῖον,\nαἰεὶ δʼ ἐν δαίτῃσι καὶ εἰλαπίνῃσι παρέσται.\nὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ.\nτοῖσι δὲ καὶ μετέειπε βοὴν ἀγαθὸς Διομήδης·\nΝέστορ ἔμʼ ὀτρύνει κραδίη καὶ θυμὸς ἀγήνωρ\nἀνδρῶν δυσμενέων δῦναι στρατὸν ἐγγὺς ἐόντων\nΤρώων· ἀλλʼ εἴ τίς μοι ἀνὴρ ἅμʼ ἕποιτο καὶ ἄλλος\nμᾶλλον θαλπωρὴ καὶ θαρσαλεώτερον ἔσται.\nσύν τε δύʼ ἐρχομένω καί τε πρὸ ὃ τοῦ ἐνόησεν\nὅππως κέρδος ἔῃ· μοῦνος δʼ εἴ πέρ τε νοήσῃ\nἀλλά τέ οἱ βράσσων τε νόος, λεπτὴ δέ τε μῆτις.\nὣς ἔφαθʼ, οἳ δʼ ἔθελον Διομήδεϊ πολλοὶ ἕπεσθαι.\nἠθελέτην Αἴαντε δύω θεράποντες Ἄρηος,\nἤθελε Μηριόνης, μάλα δʼ ἤθελε Νέστορος υἱός,\nἤθελε δʼ Ἀτρεΐδης δουρικλειτὸς Μενέλαος,\nἤθελε δʼ ὁ τλήμων Ὀδυσεὺς καταδῦναι ὅμιλον\nΤρώων· αἰεὶ γάρ οἱ ἐνὶ φρεσὶ θυμὸς ἐτόλμα.\nτοῖσι δὲ καὶ μετέειπεν ἄναξ ἀνδρῶν Ἀγαμέμνων·\nΤυδεΐδη Διόμηδες ἐμῷ κεχαρισμένε θυμῷ\nτὸν μὲν δὴ ἕταρόν γʼ αἱρήσεαι ὅν κʼ ἐθέλῃσθα,\nφαινομένων τὸν ἄριστον, ἐπεὶ μεμάασί γε πολλοί.\nμηδὲ σύ γʼ αἰδόμενος σῇσι φρεσὶ τὸν μὲν ἀρείω\nκαλλείπειν, σὺ δὲ χείρονʼ ὀπάσσεαι αἰδοῖ εἴκων\nἐς γενεὴν ὁρόων, μηδʼ εἰ βασιλεύτερός ἐστιν.\nὣς ἔφατʼ, ἔδεισεν δὲ περὶ ξανθῷ Μενελάῳ.\nτοῖς δʼ αὖτις μετέειπε βοὴν ἀγαθὸς Διομήδης·\nεἰ μὲν δὴ ἕταρόν γε κελεύετέ μʼ αὐτὸν ἑλέσθαι,\nπῶς ἂν ἔπειτʼ Ὀδυσῆος ἐγὼ θείοιο λαθοίμην,\nοὗ πέρι μὲν πρόφρων κραδίη καὶ θυμὸς ἀγήνωρ\nἐν πάντεσσι πόνοισι, φιλεῖ δέ ἑ Παλλὰς Ἀθήνη.\nτούτου γʼ ἑσπομένοιο καὶ ἐκ πυρὸς αἰθομένοιο\nἄμφω νοστήσαιμεν, ἐπεὶ περίοιδε νοῆσαι.\nτὸν δʼ αὖτε προσέειπε πολύτλας δῖος Ὀδυσσεύς·\nΤυδεΐδη μήτʼ ἄρ με μάλʼ αἴνεε μήτέ τι νείκει·\nεἰδόσι γάρ τοι ταῦτα μετʼ Ἀργείοις ἀγορεύεις.\nἀλλʼ ἴομεν· μάλα γὰρ νὺξ ἄνεται, ἐγγύθι δʼ ἠώς,\nἄστρα δὲ δὴ προβέβηκε, παροίχωκεν δὲ πλέων νὺξ\nτῶν δύο μοιράων, τριτάτη δʼ ἔτι μοῖρα λέλειπται.\nὣς εἰπόνθʼ ὅπλοισιν ἔνι δεινοῖσιν ἐδύτην.\nΤυδεΐδῃ μὲν δῶκε μενεπτόλεμος Θρασυμήδης\nφάσγανον ἄμφηκες· τὸ δʼ ἑὸν παρὰ νηῒ λέλειπτο·\nκαὶ σάκος· ἀμφὶ δέ οἱ κυνέην κεφαλῆφιν ἔθηκε\nταυρείην, ἄφαλόν τε καὶ ἄλλοφον, ἥ τε καταῖτυξ\nκέκληται, ῥύεται δὲ κάρη θαλερῶν αἰζηῶν.\nΜηριόνης δʼ Ὀδυσῆϊ δίδου βιὸν ἠδὲ φαρέτρην\nκαὶ ξίφος, ἀμφὶ δέ οἱ κυνέην κεφαλῆφιν ἔθηκε\nῥινοῦ ποιητήν· πολέσιν δʼ ἔντοσθεν ἱμᾶσιν\nἐντέτατο στερεῶς· ἔκτοσθε δὲ λευκοὶ ὀδόντες\nἀργιόδοντος ὑὸς θαμέες ἔχον ἔνθα καὶ ἔνθα\nεὖ καὶ ἐπισταμένως· μέσσῃ δʼ ἐνὶ πῖλος ἀρήρει.\nτήν ῥά ποτʼ ἐξ Ἐλεῶνος Ἀμύντορος Ὀρμενίδαο\nἐξέλετʼ Αὐτόλυκος πυκινὸν δόμον ἀντιτορήσας,\nΣκάνδειαν δʼ ἄρα δῶκε Κυθηρίῳ Ἀμφιδάμαντι·\nἈμφιδάμας δὲ Μόλῳ δῶκε ξεινήϊον εἶναι,\nαὐτὰρ ὃ Μηριόνῃ δῶκεν ᾧ παιδὶ φορῆναι·\nδὴ τότʼ Ὀδυσσῆος πύκασεν κάρη ἀμφιτεθεῖσα.\nτὼ δʼ ἐπεὶ οὖν ὅπλοισιν ἔνι δεινοῖσιν ἐδύτην,\nβάν ῥʼ ἰέναι, λιπέτην δὲ κατʼ αὐτόθι πάντας ἀρίστους.\nτοῖσι δὲ δεξιὸν ἧκεν ἐρῳδιὸν ἐγγὺς ὁδοῖο\nΠαλλὰς Ἀθηναίη· τοὶ δʼ οὐκ ἴδον ὀφθαλμοῖσι\nνύκτα διʼ ὀρφναίην, ἀλλὰ κλάγξαντος ἄκουσαν.\nχαῖρε δὲ τῷ ὄρνιθʼ Ὀδυσεύς, ἠρᾶτο δʼ Ἀθήνῃ·\nκλῦθί μευ αἰγιόχοιο Διὸς τέκος, ἥ τέ μοι αἰεὶ\nἐν πάντεσσι πόνοισι παρίστασαι, οὐδέ σε λήθω\nκινύμενος· νῦν αὖτε μάλιστά με φῖλαι Ἀθήνη,\nδὸς δὲ πάλιν ἐπὶ νῆας ἐϋκλεῖας ἀφικέσθαι\nῥέξαντας μέγα ἔργον, ὅ κε Τρώεσσι μελήσῃ.\nδεύτερος αὖτʼ ἠρᾶτο βοὴν ἀγαθὸς Διομήδης·\nκέκλυθι νῦν καὶ ἐμεῖο Διὸς τέκος Ἀτρυτώνη·\nσπεῖό μοι ὡς ὅτε πατρὶ ἅμʼ ἕσπεο Τυδέϊ δίῳ\nἐς Θήβας, ὅτε τε πρὸ Ἀχαιῶν ἄγγελος ᾔει.\nτοὺς δʼ ἄρʼ ἐπʼ Ἀσωπῷ λίπε χαλκοχίτωνας Ἀχαιούς,\nαὐτὰρ ὃ μειλίχιον μῦθον φέρε Καδμείοισι\nκεῖσʼ· ἀτὰρ ἂψ ἀπιὼν μάλα μέρμερα μήσατο ἔργα\nσὺν σοὶ δῖα θεά, ὅτε οἱ πρόφρασσα παρέστης.\nὣς νῦν μοι ἐθέλουσα παρίσταο καί με φύλασσε.\nσοὶ δʼ αὖ ἐγὼ ῥέξω βοῦν ἦνιν εὐρυμέτωπον\nἀδμήτην, ἣν οὔ πω ὑπὸ ζυγὸν ἤγαγεν ἀνήρ·\nτήν τοι ἐγὼ ῥέξω χρυσὸν κέρασιν περιχεύας.\nὣς ἔφαν εὐχόμενοι, τῶν δʼ ἔκλυε Παλλὰς Ἀθήνη.\nοἳ δʼ ἐπεὶ ἠρήσαντο Διὸς κούρῃ μεγάλοιο,\nβάν ῥʼ ἴμεν ὥς τε λέοντε δύω διὰ νύκτα μέλαιναν\nἂμ φόνον, ἂν νέκυας, διά τʼ ἔντεα καὶ μέλαν αἷμα.\nοὐδὲ μὲν οὐδὲ Τρῶας ἀγήνορας εἴασεν Ἕκτωρ\nεὕδειν, ἀλλʼ ἄμυδις κικλήσκετο πάντας ἀρίστους,\nὅσσοι ἔσαν Τρώων ἡγήτορες ἠδὲ μέδοντες·\nτοὺς ὅ γε συγκαλέσας πυκινὴν ἀρτύνετο βουλήν·\nτίς κέν μοι τόδε ἔργον ὑποσχόμενος τελέσειε\nδώρῳ ἔπι μεγάλῳ; μισθὸς δέ οἱ ἄρκιος ἔσται.\nδώσω γὰρ δίφρόν τε δύω τʼ ἐριαύχενας ἵππους\nοἵ κεν ἄριστοι ἔωσι θοῇς ἐπὶ νηυσὶν Ἀχαιῶν\nὅς τίς κε τλαίη, οἷ τʼ αὐτῷ κῦδος ἄροιτο,\nνηῶν ὠκυπόρων σχεδὸν ἐλθέμεν, ἔκ τε πυθέσθαι\nἠέ φυλάσσονται νῆες θοαὶ ὡς τὸ πάρος περ,\nἦ ἤδη χείρεσσιν ὑφʼ ἡμετέρῃσι δαμέντες\nφύξιν βουλεύουσι μετὰ σφίσιν, οὐδʼ ἐθέλουσι\nνύκτα φυλασσέμεναι, καμάτῳ ἀδηκότες αἰνῷ.\nὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ.\nἦν δέ τις ἐν Τρώεσσι Δόλων Εὐμήδεος υἱὸς\nκήρυκος θείοιο πολύχρυσος πολύχαλκος,\nὃς δή τοι εἶδος μὲν ἔην κακός, ἀλλὰ ποδώκης·\nαὐτὰρ ὃ μοῦνος ἔην μετὰ πέντε κασιγνήτῃσιν.\nὅς ῥα τότε Τρωσίν τε καὶ Ἕκτορι μῦθον ἔειπεν·\nἝκτορ ἔμʼ ὀτρύνει κραδίη καὶ θυμὸς ἀγήνωρ\nνηῶν ὠκυπόρων σχεδὸν ἐλθέμεν ἔκ τε πυθέσθαι.\nἀλλʼ ἄγε μοι τὸ σκῆπτρον ἀνάσχεο, καί μοι ὄμοσσον\nἦ μὲν τοὺς ἵππους τε καὶ ἅρματα ποικίλα χαλκῷ\nδωσέμεν, οἳ φορέουσιν ἀμύμονα Πηλεΐωνα,\nσοὶ δʼ ἐγὼ οὐχ ἅλιος σκοπὸς ἔσσομαι οὐδʼ ἀπὸ δόξης·\nτόφρα γὰρ ἐς στρατὸν εἶμι διαμπερὲς ὄφρʼ ἂν ἵκωμαι\nνῆʼ Ἀγαμεμνονέην, ὅθι που μέλλουσιν ἄριστοι\nβουλὰς βουλεύειν ἢ φευγέμεν ἠὲ μάχεσθαι.\nὣς φάθʼ, ὃ δʼ ἐν χερσὶ σκῆπτρον λάβε καί οἱ ὄμοσσεν·\nἴστω νῦν Ζεὺς αὐτὸς ἐρίγδουπος πόσις Ἥρης\nμὴ μὲν τοῖς ἵπποισιν ἀνὴρ ἐποχήσεται ἄλλος\nΤρώων, ἀλλά σέ φημι διαμπερὲς ἀγλαϊεῖσθαι.\nὣς φάτο καί ῥʼ ἐπίορκον ἐπώμοσε, τὸν δʼ ὀρόθυνεν·\nαὐτίκα δʼ ἀμφʼ ὤμοισιν ἐβάλλετο καμπύλα τόξα,\nἕσσατο δʼ ἔκτοσθεν ῥινὸν πολιοῖο λύκοιο,\nκρατὶ δʼ ἐπὶ κτιδέην κυνέην, ἕλε δʼ ὀξὺν ἄκοντα,\nβῆ δʼ ἰέναι προτὶ νῆας ἀπὸ στρατοῦ· οὐδʼ ἄρʼ ἔμελλεν\nἐλθὼν ἐκ νηῶν ἂψ Ἕκτορι μῦθον ἀποίσειν.\nἀλλʼ ὅτε δή ῥʼ ἵππων τε καὶ ἀνδρῶν κάλλιφʼ ὅμιλον,\nβῆ ῥʼ ἀνʼ ὁδὸν μεμαώς· τὸν δὲ φράσατο προσιόντα\nδιογενὴς Ὀδυσεύς, Διομήδεα δὲ προσέειπεν·\nοὗτός τις Διόμηδες ἀπὸ στρατοῦ ἔρχεται ἀνήρ,\nοὐκ οἶδʼ ἢ νήεσσιν ἐπίσκοπος ἡμετέρῃσιν,\nἦ τινα συλήσων νεκύων κατατεθνηώτων.\nἀλλʼ ἐῶμέν μιν πρῶτα παρεξελθεῖν πεδίοιο\nτυτθόν· ἔπειτα δέ κʼ αὐτὸν ἐπαΐξαντες ἕλοιμεν\nκαρπαλίμως· εἰ δʼ ἄμμε παραφθαίησι πόδεσσιν,\nαἰεί μιν ἐπὶ νῆας ἀπὸ στρατόφι προτιειλεῖν\nἔγχει ἐπαΐσσων, μή πως προτὶ ἄστυ ἀλύξῃ.\nὣς ἄρα φωνήσαντε παρὲξ ὁδοῦ ἐν νεκύεσσι\nκλινθήτην· ὃ δʼ ἄρʼ ὦκα παρέδραμεν ἀφραδίῃσιν.\nἀλλʼ ὅτε δή ῥʼ ἀπέην ὅσσόν τʼ ἐπὶ οὖρα πέλονται\nἡμιόνων· αἱ γάρ τε βοῶν προφερέστεραί εἰσιν\nἑλκέμεναι νειοῖο βαθείης πηκτὸν ἄροτρον·\nτὼ μὲν ἐπεδραμέτην, ὃ δʼ ἄρʼ ἔστη δοῦπον ἀκούσας.\nἔλπετο γὰρ κατὰ θυμὸν ἀποστρέψοντας ἑταίρους\nἐκ Τρώων ἰέναι πάλιν Ἕκτορος ὀτρύναντος.\nἀλλʼ ὅτε δή ῥʼ ἄπεσαν δουρηνεκὲς ἢ καὶ ἔλασσον,\nγνῶ ῥʼ ἄνδρας δηΐους, λαιψηρὰ δὲ γούνατʼ ἐνώμα\nφευγέμεναι· τοὶ δʼ αἶψα διώκειν ὁρμήθησαν.\nὡς δʼ ὅτε καρχαρόδοντε δύω κύνε εἰδότε θήρης\nἢ κεμάδʼ ἠὲ λαγωὸν ἐπείγετον ἐμμενὲς αἰεὶ\nχῶρον ἀνʼ ὑλήενθʼ, ὃ δέ τε προθέῃσι μεμηκώς,\nὣς τὸν Τυδεΐδης ἠδʼ ὃ πτολίπορθος Ὀδυσσεὺς\nλαοῦ ἀποτμήξαντε διώκετον ἐμμενὲς αἰεί.\nἀλλʼ ὅτε δὴ τάχʼ ἔμελλε μιγήσεσθαι φυλάκεσσι\nφεύγων ἐς νῆας, τότε δὴ μένος ἔμβαλʼ Ἀθήνη\nΤυδεΐδῃ, ἵνα μή τις Ἀχαιῶν χαλκοχιτώνων\nφθαίη ἐπευξάμενος βαλέειν, ὃ δὲ δεύτερος ἔλθοι.\nδουρὶ δʼ ἐπαΐσσων προσέφη κρατερὸς Διομήδης·\nἠὲ μένʼ ἠέ σε δουρὶ κιχήσομαι, οὐδέ σέ φημι\nδηρὸν ἐμῆς ἀπὸ χειρὸς ἀλύξειν αἰπὺν ὄλεθρον.\nἦ ῥα καὶ ἔγχος ἀφῆκεν, ἑκὼν δʼ ἡμάρτανε φωτός·\nδεξιτερὸν δʼ ὑπὲρ ὦμον ἐΰξου δουρὸς ἀκωκὴ\nἐν γαίῃ ἐπάγη· ὃ δʼ ἄρʼ ἔστη τάρβησέν τε\nβαμβαίνων· ἄραβος δὲ διὰ στόμα γίγνετʼ ὀδόντων·\nχλωρὸς ὑπαὶ δείους· τὼ δʼ ἀσθμαίνοντε κιχήτην,\nχειρῶν δʼ ἁψάσθην· ὃ δὲ δακρύσας ἔπος ηὔδα·\nζωγρεῖτʼ, αὐτὰρ ἐγὼν ἐμὲ λύσομαι· ἔστι γὰρ ἔνδον\nχαλκός τε χρυσός τε πολύκμητός τε σίδηρος,\nτῶν κʼ ὔμμιν χαρίσαιτο πατὴρ ἀπερείσιʼ ἄποινα\nεἴ κεν ἐμὲ ζωὸν πεπύθοιτʼ ἐπὶ νηυσὶν Ἀχαιῶν.\nτὸν δʼ ἀπαμειβόμενος προσέφη πολύμητις Ὀδυσσεύς·\nθάρσει, μηδέ τί τοι θάνατος καταθύμιος ἔστω.\nἀλλʼ ἄγε μοι τόδε εἰπὲ καὶ ἀτρεκέως κατάλεξον·\nπῇ δὴ οὕτως ἐπὶ νῆας ἀπὸ στρατοῦ ἔρχεαι οἶος\nνύκτα διʼ ὀρφναίην, ὅτε θʼ εὕδουσι βροτοὶ ἄλλοι;\nἤ τινα συλήσων νεκύων κατατεθνηώτων;\nἦ σʼ Ἕκτωρ προέηκε διασκοπιᾶσθαι ἕκαστα\nνῆας ἔπι γλαφυράς; ἦ σʼ αὐτὸν θυμὸς ἀνῆκε;\nτὸν δʼ ἠμείβετʼ ἔπειτα Δόλων, ὑπὸ δʼ ἔτρεμε γυῖα·\nπολλῇσίν μʼ ἄτῃσι παρὲκ νόον ἤγαγεν Ἕκτωρ,\nὅς μοι Πηλεΐωνος ἀγαυοῦ μώνυχας ἵππους\nδωσέμεναι κατένευσε καὶ ἅρματα ποικίλα χαλκῷ,\nἠνώγει δέ μʼ ἰόντα θοὴν διὰ νύκτα μέλαιναν\nἀνδρῶν δυσμενέων σχεδὸν ἐλθέμεν, ἔκ τε πυθέσθαι\nἠὲ φυλάσσονται νῆες θοαὶ ὡς τὸ πάρος περ,\nἦ ἤδη χείρεσσιν ὑφʼ ἡμετέρῃσι δαμέντες\nφύξιν βουλεύουσι μετὰ σφίσιν, οὐδʼ ἐθέλουσι\nνύκτα φυλασσέμεναι, καμάτῳ ἀδηκότες αἰνῷ.\nτὸν δʼ ἐπιμειδήσας προσέφη πολύμητις Ὀδυσσεύς·\nἦ ῥά νύ τοι μεγάλων δώρων ἐπεμαίετο θυμὸς\nἵππων Αἰακίδαο δαΐφρονος· οἳ δʼ ἀλεγεινοὶ\nἀνδράσι γε θνητοῖσι δαμήμεναι ἠδʼ ὀχέεσθαι\nἄλλῳ γʼ ἢ Ἀχιλῆϊ, τὸν ἀθανάτη τέκε μήτηρ.\nἀλλʼ ἄγε μοι τόδε εἰπὲ καὶ ἀτρεκέως κατάλεξον·\nποῦ νῦν δεῦρο κιὼν λίπες Ἕκτορα ποιμένα λαῶν;\nποῦ δέ οἱ ἔντεα κεῖται ἀρήϊα, ποῦ δέ οἱ ἵπποι;\nπῶς δαὶ τῶν ἄλλων Τρώων φυλακαί τε καὶ εὐναί;\nἅσσά τε μητιόωσι μετὰ σφίσιν, ἢ μεμάασιν\nαὖθι μένειν παρὰ νηυσὶν ἀπόπροθεν, ἦε πόλιν δὲ\nἂψ ἀναχωρήσουσιν, ἐπεὶ δαμάσαντό γʼ Ἀχαιούς.\nτὸν δʼ αὖτε προσέειπε Δόλων Εὐμήδεος υἱός·\nτοὶ γὰρ ἐγώ τοι ταῦτα μάλʼ ἀτρεκέως καταλέξω.\nἝκτωρ μὲν μετὰ τοῖσιν, ὅσοι βουληφόροι εἰσί,\nβουλὰς βουλεύει θείου παρὰ σήματι Ἴλου\nνόσφιν ἀπὸ φλοίσβου· φυλακὰς δʼ ἃς εἴρεαι ἥρως\nοὔ τις κεκριμένη ῥύεται στρατὸν οὐδὲ φυλάσσει.\nὅσσαι μὲν Τρώων πυρὸς ἐσχάραι, οἷσιν ἀνάγκη\nοἷ δʼ ἐγρηγόρθασι φυλασσέμεναί τε κέλονται\nἀλλήλοις· ἀτὰρ αὖτε πολύκλητοι ἐπίκουροι\nεὕδουσι· Τρωσὶν γὰρ ἐπιτραπέουσι φυλάσσειν·\nοὐ γάρ σφιν παῖδες σχεδὸν εἵαται οὐδὲ γυναῖκες.\nτὸν δʼ ἀπαμειβόμενος προσέφη πολύμητις Ὀδυσσεύς·\nπῶς γὰρ νῦν Τρώεσσι μεμιγμένοι ἱπποδάμοισιν\nεὕδουσʼ ἦ ἀπάνευθε; δίειπέ μοι ὄφρα δαείω.\nτὸν δʼ ἠμείβετʼ ἔπειτα Δόλων Εὐμήδεος υἱός·\nτοὶ γὰρ ἐγὼ καὶ ταῦτα μάλʼ ἀτρεκέως καταλέξω.\nπρὸς μὲν ἁλὸς Κᾶρες καὶ Παίονες ἀγκυλότοξοι\nκαὶ Λέλεγες καὶ Καύκωνες δῖοί τε Πελασγοί,\nπρὸς Θύμβρης δʼ ἔλαχον Λύκιοι Μυσοί τʼ ἀγέρωχοι\nκαὶ Φρύγες ἱππόμαχοι καὶ Μῄονες ἱπποκορυσταί.\nἀλλὰ τί ἢ ἐμὲ ταῦτα διεξερέεσθε ἕκαστα;\nεἰ γὰρ δὴ μέματον Τρώων καταδῦναι ὅμιλον\nΘρήϊκες οἷδʼ ἀπάνευθε νεήλυδες ἔσχατοι ἄλλων·\nἐν δέ σφιν Ῥῆσος βασιλεὺς πάϊς Ἠϊονῆος.\nτοῦ δὴ καλλίστους ἵππους ἴδον ἠδὲ μεγίστους·\nλευκότεροι χιόνος, θείειν δʼ ἀνέμοισιν ὁμοῖοι·\nἅρμα δέ οἱ χρυσῷ τε καὶ ἀργύρῳ εὖ ἤσκηται·\nτεύχεα δὲ χρύσεια πελώρια θαῦμα ἰδέσθαι\nἤλυθʼ ἔχων· τὰ μὲν οὔ τι καταθνητοῖσιν ἔοικεν\nἄνδρεσσιν φορέειν, ἀλλʼ ἀθανάτοισι θεοῖσιν.\nἀλλʼ ἐμὲ μὲν νῦν νηυσὶ πελάσσετον ὠκυπόροισιν,\nἠέ με δήσαντες λίπετʼ αὐτόθι νηλέϊ δεσμῷ,\nὄφρά κεν ἔλθητον καὶ πειρηθῆτον ἐμεῖο\nἠὲ κατʼ αἶσαν ἔειπον ἐν ὑμῖν, ἦε καὶ οὐκί.\nτὸν δʼ ἄρʼ ὑπόδρα ἰδὼν προσέφη κρατερὸς Διομήδης·\nμὴ δή μοι φύξίν γε Δόλων ἐμβάλλεο θυμῷ·\nἐσθλά περ ἀγγείλας, ἐπεὶ ἵκεο χεῖρας ἐς ἁμάς.\nεἰ μὲν γάρ κέ σε νῦν ἀπολύσομεν ἠὲ μεθῶμεν,\nἦ τε καὶ ὕστερον εἶσθα θοὰς ἐπὶ νῆας Ἀχαιῶν\nἠὲ διοπτεύσων ἢ ἐναντίβιον πολεμίξων·\nεἰ δέ κʼ ἐμῇς ὑπὸ χερσὶ δαμεὶς ἀπὸ θυμὸν ὀλέσσῃς,\nοὐκέτʼ ἔπειτα σὺ πῆμά ποτʼ ἔσσεαι Ἀργείοισιν.\nἦ, καὶ ὃ μέν μιν ἔμελλε γενείου χειρὶ παχείῃ\nἁψάμενος λίσσεσθαι, ὃ δʼ αὐχένα μέσσον ἔλασσε\nφασγάνῳ ἀΐξας, ἀπὸ δʼ ἄμφω κέρσε τένοντε·\nφθεγγομένου δʼ ἄρα τοῦ γε κάρη κονίῃσιν ἐμίχθη.\nτοῦ δʼ ἀπὸ μὲν κτιδέην κυνέην κεφαλῆφιν ἕλοντο\nκαὶ λυκέην καὶ τόξα παλίντονα καὶ δόρυ μακρόν·\nκαὶ τά γʼ Ἀθηναίῃ ληΐτιδι δῖος Ὀδυσσεὺς\nὑψόσʼ ἀνέσχεθε χειρὶ καὶ εὐχόμενος ἔπος ηὔδα·\nχαῖρε θεὰ τοῖσδεσσι· σὲ γὰρ πρώτην ἐν Ὀλύμπῳ\nπάντων ἀθανάτων ἐπιδωσόμεθʼ· ἀλλὰ καὶ αὖτις\nπέμψον ἐπὶ Θρῃκῶν ἀνδρῶν ἵππους τε καὶ εὐνάς.\nὣς ἄρʼ ἐφώνησεν, καὶ ἀπὸ ἕθεν ὑψόσʼ ἀείρας\nθῆκεν ἀνὰ μυρίκην· δέελον δʼ ἐπὶ σῆμά τʼ ἔθηκε\nσυμμάρψας δόνακας μυρίκης τʼ ἐριθηλέας ὄζους,\nμὴ λάθοι αὖτις ἰόντε θοὴν διὰ νύκτα μέλαιναν.\nτὼ δὲ βάτην προτέρω διά τʼ ἔντεα καὶ μέλαν αἷμα,\nαἶψα δʼ ἐπὶ Θρῃκῶν ἀνδρῶν τέλος ἷξον ἰόντες.\nοἳ δʼ εὗδον καμάτῳ ἀδηκότες, ἔντεα δέ σφιν\nκαλὰ παρʼ αὐτοῖσι χθονὶ κέκλιτο εὖ κατὰ κόσμον\nτριστοιχί· παρὰ δέ σφιν ἑκάστῳ δίζυγες ἵπποι.\nῬῆσος δʼ ἐν μέσῳ εὗδε, παρʼ αὐτῷ δʼ ὠκέες ἵπποι\nἐξ ἐπιδιφριάδος πυμάτης ἱμᾶσι δέδεντο.\nτὸν δʼ Ὀδυσεὺς προπάροιθεν ἰδὼν Διομήδεϊ δεῖξεν·\nοὗτός τοι Διόμηδες ἀνήρ, οὗτοι δέ τοι ἵπποι,\nοὓς νῶϊν πίφαυσκε Δόλων ὃν ἐπέφνομεν ἡμεῖς.\nἀλλʼ ἄγε δὴ πρόφερε κρατερὸν μένος· οὐδέ τί σε χρὴ\nἑστάμεναι μέλεον σὺν τεύχεσιν, ἀλλὰ λύʼ ἵππους·\nἠὲ σύ γʼ ἄνδρας ἔναιρε, μελήσουσιν δʼ ἐμοὶ ἵπποι.\nὣς φάτο, τῷ δʼ ἔμπνευσε μένος γλαυκῶπις Ἀθήνη,\nκτεῖνε δʼ ἐπιστροφάδην· τῶν δὲ στόνος ὄρνυτʼ ἀεικὴς\nἄορι θεινομένων, ἐρυθαίνετο δʼ αἵματι γαῖα.\nὡς δὲ λέων μήλοισιν ἀσημάντοισιν ἐπελθὼν\nαἴγεσιν ἢ ὀΐεσσι κακὰ φρονέων ἐνορούσῃ,\nὣς μὲν Θρήϊκας ἄνδρας ἐπῴχετο Τυδέος υἱὸς\nὄφρα δυώδεκʼ ἔπεφνεν· ἀτὰρ πολύμητις Ὀδυσσεὺς\nὅν τινα Τυδεΐδης ἄορι πλήξειε παραστὰς\nτὸν δʼ Ὀδυσεὺς μετόπισθε λαβὼν ποδὸς ἐξερύσασκε,\nτὰ φρονέων κατὰ θυμὸν ὅπως καλλίτριχες ἵπποι\nῥεῖα διέλθοιεν μηδὲ τρομεοίατο θυμῷ\nνεκροῖς ἀμβαίνοντες· ἀήθεσσον γὰρ ἔτʼ αὐτῶν.\nἀλλʼ ὅτε δὴ βασιλῆα κιχήσατο Τυδέος υἱός,\nτὸν τρισκαιδέκατον μελιηδέα θυμὸν ἀπηύρα\nἀσθμαίνοντα· κακὸν γὰρ ὄναρ κεφαλῆφιν ἐπέστη\nτὴν νύκτʼ Οἰνεΐδαο πάϊς διὰ μῆτιν Ἀθήνης.\nτόφρα δʼ ἄρʼ ὃ τλήμων Ὀδυσεὺς λύε μώνυχας ἵππους,\nσὺν δʼ ἤειρεν ἱμᾶσι καὶ ἐξήλαυνεν ὁμίλου\nτόξῳ ἐπιπλήσσων, ἐπεὶ οὐ μάστιγα φαεινὴν\nποικίλου ἐκ δίφροιο νοήσατο χερσὶν ἑλέσθαι·\nῥοίζησεν δʼ ἄρα πιφαύσκων Διομήδεϊ δίῳ.\nαὐτὰρ ὃ μερμήριζε μένων ὅ τι κύντατον ἕρδοι,\nἢ ὅ γε δίφρον ἑλών, ὅθι ποικίλα τεύχεʼ ἔκειτο,\nῥυμοῦ ἐξερύοι ἢ ἐκφέροι ὑψόσʼ ἀείρας,\nἦ ἔτι τῶν πλεόνων Θρῃκῶν ἀπὸ θυμὸν ἕλοιτο.\nεἷος ὃ ταῦθʼ ὥρμαινε κατὰ φρένα, τόφρα δʼ Ἀθήνη\nἐγγύθεν ἱσταμένη προσέφη Διομήδεα δῖον·\nνόστου δὴ μνῆσαι μεγαθύμου Τυδέος υἱὲ\nνῆας ἔπι γλαφυράς, μὴ καὶ πεφοβημένος ἔλθῃς,\nμή πού τις καὶ Τρῶας ἐγείρῃσιν θεὸς ἄλλος.\nὣς φάθʼ, ὃ δὲ ξυνέηκε θεᾶς ὄπα φωνησάσης,\nκαρπαλίμως δʼ ἵππων ἐπεβήσετο· κόψε δʼ Ὀδυσσεὺς\nτόξῳ· τοὶ δʼ ἐπέτοντο θοὰς ἐπὶ νῆας Ἀχαιῶν.\nοὐδʼ ἀλαοσκοπιὴν εἶχʼ ἀργυρότοξος Ἀπόλλων\nὡς ἴδʼ Ἀθηναίην μετὰ Τυδέος υἱὸν ἕπουσαν·\nτῇ κοτέων Τρώων κατεδύσετο πουλὺν ὅμιλον,\nὦρσεν δὲ Θρῃκῶν βουληφόρον Ἱπποκόωντα\nῬήσου ἀνεψιὸν ἐσθλόν· ὃ δʼ ἐξ ὕπνου ἀνορούσας\nὡς ἴδε χῶρον ἐρῆμον, ὅθʼ ἕστασαν ὠκέες ἵπποι,\nἄνδράς τʼ ἀσπαίροντας ἐν ἀργαλέῃσι φονῇσιν,\nᾤμωξέν τʼ ἄρʼ ἔπειτα φίλον τʼ ὀνόμηνεν ἑταῖρον.\nΤρώων δὲ κλαγγή τε καὶ ἄσπετος ὦρτο κυδοιμὸς\nθυνόντων ἄμυδις· θηεῦντο δὲ μέρμερα ἔργα\nὅσσʼ ἄνδρες ῥέξαντες ἔβαν κοίλας ἐπὶ νῆας.\nοἳ δʼ ὅτε δή ῥʼ ἵκανον ὅθι σκοπὸν Ἕκτορος ἔκταν,\nἔνθʼ Ὀδυσεὺς μὲν ἔρυξε Διῒ φίλος ὠκέας ἵππους,\nΤυδεΐδης δὲ χαμᾶζε θορὼν ἔναρα βροτόεντα\nἐν χείρεσσʼ Ὀδυσῆϊ τίθει, ἐπεβήσετο δʼ ἵππων·\nμάστιξεν δʼ ἵππους, τὼ δʼ οὐκ ἀέκοντε πετέσθην\nνῆας ἔπι γλαφυράς· τῇ γὰρ φίλον ἔπλετο θυμῷ.\nΝέστωρ δὲ πρῶτος κτύπον ἄϊε φώνησέν τε·\nὦ φίλοι Ἀργείων ἡγήτορες ἠδὲ μέδοντες\nψεύσομαι, ἦ ἔτυμον ἐρέω; κέλεται δέ με θυμός.\nἵππων μʼ ὠκυπόδων ἀμφὶ κτύπος οὔατα βάλλει.\nαἲ γὰρ δὴ Ὀδυσεύς τε καὶ ὃ κρατερὸς Διομήδης\nὧδʼ ἄφαρ ἐκ Τρώων ἐλασαίατο μώνυχας ἵππους·\nἀλλʼ αἰνῶς δείδοικα κατὰ φρένα μή τι πάθωσιν\nἈργείων οἳ ἄριστοι ὑπὸ Τρώων ὀρυμαγδοῦ.\nοὔ πω πᾶν εἴρητο ἔπος ὅτʼ ἄρʼ ἤλυθον αὐτοί.\nκαί ῥʼ οἳ μὲν κατέβησαν ἐπὶ χθόνα, τοὶ δὲ χαρέντες\nδεξιῇ ἠσπάζοντο ἔπεσσί τε μειλιχίοισι·\nπρῶτος δʼ ἐξερέεινε Γερήνιος ἱππότα Νέστωρ·\nεἴπʼ ἄγε μʼ ὦ πολύαινʼ Ὀδυσεῦ μέγα κῦδος Ἀχαιῶν\nὅππως τοῦσδʼ ἵππους λάβετον καταδύντες ὅμιλον\nΤρώων, ἦ τίς σφωε πόρεν θεὸς ἀντιβολήσας.\nαἰνῶς ἀκτίνεσσιν ἐοικότες ἠελίοιο.\nαἰεὶ μὲν Τρώεσσʼ ἐπιμίσγομαι, οὐδέ τί φημι\nμιμνάζειν παρὰ νηυσὶ γέρων περ ἐὼν πολεμιστής·\nἀλλʼ οὔ πω τοίους ἵππους ἴδον οὐδὲ νόησα.\nἀλλά τινʼ ὔμμʼ ὀΐω δόμεναι θεὸν ἀντιάσαντα·\nἀμφοτέρω γὰρ σφῶϊ φιλεῖ νεφεληγερέτα Ζεὺς\nκούρη τʼ αἰγιόχοιο Διὸς γλαυκῶπις Ἀθήνη.\nτὸν δʼ ἀπαμειβόμενος προσέφη πολύμητις Ὀδυσσεύς·\nὦ Νέστορ Νηληϊάδη μέγα κῦδος Ἀχαιῶν\nῥεῖα θεός γʼ ἐθέλων καὶ ἀμείνονας ἠέ περ οἵδε\nἵππους δωρήσαιτʼ, ἐπεὶ ἢ πολὺ φέρτεροί εἰσιν.\nἵπποι δʼ οἵδε γεραιὲ νεήλυδες οὓς ἐρεείνεις\nΘρηΐκιοι· τὸν δέ σφιν ἄνακτʼ ἀγαθὸς Διομήδης\nἔκτανε, πὰρ δʼ ἑτάρους δυοκαίδεκα πάντας ἀρίστους.\nτὸν τρισκαιδέκατον σκοπὸν εἵλομεν ἐγγύθι νηῶν,\nτόν ῥα διοπτῆρα στρατοῦ ἔμμεναι ἡμετέροιο\nἝκτωρ τε προέηκε καὶ ἄλλοι Τρῶες ἀγαυοί.\nὣς εἰπὼν τάφροιο διήλασε μώνυχας ἵππους\nκαγχαλόων· ἅμα δʼ ἄλλοι ἴσαν χαίροντες Ἀχαιοί.\nοἳ δʼ ὅτε Τυδεΐδεω κλισίην εὔτυκτον ἵκοντο,\nἵππους μὲν κατέδησαν ἐϋτμήτοισιν ἱμᾶσι\nφάτνῃ ἐφʼ ἱππείῃ, ὅθι περ Διομήδεος ἵπποι\nἕστασαν ὠκύποδες μελιηδέα πυρὸν ἔδοντες·\nνηῒ δʼ ἐνὶ πρυμνῇ ἔναρα βροτόεντα Δόλωνος\nθῆκʼ Ὀδυσεύς, ὄφρʼ ἱρὸν ἑτοιμασσαίατʼ Ἀθήνῃ.\nαὐτοὶ δʼ ἱδρῶ πολλὸν ἀπενίζοντο θαλάσσῃ\nἐσβάντες κνήμας τε ἰδὲ λόφον ἀμφί τε μηρούς.\nαὐτὰρ ἐπεί σφιν κῦμα θαλάσσης ἱδρῶ πολλὸν\nνίψεν ἀπὸ χρωτὸς καὶ ἀνέψυχθεν φίλον ἦτορ,\nἔς ῥʼ ἀσαμίνθους βάντες ἐϋξέστας λούσαντο.\nτὼ δὲ λοεσσαμένω καὶ ἀλειψαμένω λίπʼ ἐλαίῳ\nδείπνῳ ἐφιζανέτην, ἀπὸ δὲ κρητῆρος Ἀθήνῃ\nπλείου ἀφυσσόμενοι λεῖβον μελιηδέα οἶνον.\nἨὼς δʼ ἐκ λεχέων παρʼ ἀγαυοῦ Τιθωνοῖο\nὄρνυθʼ, ἵνʼ ἀθανάτοισι φόως φέροι ἠδὲ βροτοῖσι·\nΖεὺς δʼ Ἔριδα προΐαλλε θοὰς ἐπὶ νῆας Ἀχαιῶν\nἀργαλέην, πολέμοιο τέρας μετὰ χερσὶν ἔχουσαν.\nστῆ δʼ ἐπʼ Ὀδυσσῆος μεγακήτεϊ νηῒ μελαίνῃ,\nἥ ῥʼ ἐν μεσσάτῳ ἔσκε γεγωνέμεν ἀμφοτέρωσε,\nἠμὲν ἐπʼ Αἴαντος κλισίας Τελαμωνιάδαο\nἠδʼ ἐπʼ Ἀχιλλῆος, τοί ῥʼ ἔσχατα νῆας ἐΐσας\nεἴρυσαν ἠνορέῃ πίσυνοι καὶ κάρτεϊ χειρῶν\nἔνθα στᾶσʼ ἤϋσε θεὰ μέγα τε δεινόν τε\nὄρθιʼ, Ἀχαιοῖσιν δὲ μέγα σθένος ἔμβαλʼ ἑκάστῳ\nκαρδίῃ ἄληκτον πολεμίζειν ἠδὲ μάχεσθαι.\nτοῖσι δʼ ἄφαρ πόλεμος γλυκίων γένετʼ ἠὲ νέεσθαι\nἐν νηυσὶ γλαφυρῇσι φίλην ἐς πατρίδα γαῖαν.\nἈτρεΐδης δʼ ἐβόησεν ἰδὲ ζώννυσθαι ἄνωγεν\nἈργείους· ἐν δʼ αὐτὸς ἐδύσετο νώροπα χαλκόν.\nκνημῖδας μὲν πρῶτα περὶ κνήμῃσιν ἔθηκε\nκαλὰς ἀργυρέοισιν ἐπισφυρίοις ἀραρυίας·\nδεύτερον αὖ θώρηκα περὶ στήθεσσιν ἔδυνε,\nτόν ποτέ οἱ Κινύρης δῶκε ξεινήϊον εἶναι.\nπεύθετο γὰρ Κύπρον δὲ μέγα κλέος οὕνεκʼ Ἀχαιοὶ\nἐς Τροίην νήεσσιν ἀναπλεύσεσθαι ἔμελλον·\nτοὔνεκά οἱ τὸν δῶκε χαριζόμενος βασιλῆϊ.\nτοῦ δʼ ἤτοι δέκα οἶμοι ἔσαν μέλανος κυάνοιο,\nδώδεκα δὲ χρυσοῖο καὶ εἴκοσι κασσιτέροιο·\nκυάνεοι δὲ δράκοντες ὀρωρέχατο προτὶ δειρὴν\nτρεῖς ἑκάτερθʼ ἴρισσιν ἐοικότες, ἅς τε Κρονίων\nἐν νέφεϊ στήριξε, τέρας μερόπων ἀνθρώπων.\nἀμφὶ δʼ ἄρʼ ὤμοισιν βάλετο ξίφος· ἐν δέ οἱ ἧλοι\nχρύσειοι πάμφαινον, ἀτὰρ περὶ κουλεὸν ἦεν\nἀργύρεον χρυσέοισιν ἀορτήρεσσιν ἀρηρός.\nἂν δʼ ἕλετʼ ἀμφιβρότην πολυδαίδαλον ἀσπίδα θοῦριν\nκαλήν, ἣν πέρι μὲν κύκλοι δέκα χάλκεοι ἦσαν,\nἐν δέ οἱ ὀμφαλοὶ ἦσαν ἐείκοσι κασσιτέροιο\nλευκοί, ἐν δὲ μέσοισιν ἔην μέλανος κυάνοιο.\nτῇ δʼ ἐπὶ μὲν Γοργὼ βλοσυρῶπις ἐστεφάνωτο\nδεινὸν δερκομένη, περὶ δὲ Δεῖμός τε Φόβος τε.\nτῆς δʼ ἐξ ἀργύρεος τελαμὼν ἦν· αὐτὰρ ἐπʼ αὐτοῦ\nκυάνεος ἐλέλικτο δράκων, κεφαλαὶ δέ οἱ ἦσαν\nτρεῖς ἀμφιστρεφέες ἑνὸς αὐχένος ἐκπεφυυῖαι.\nκρατὶ δʼ ἐπʼ ἀμφίφαλον κυνέην θέτο τετραφάληρον\nἵππουριν· δεινὸν δὲ λόφος καθύπερθεν ἔνευεν.\nεἵλετο δʼ ἄλκιμα δοῦρε δύω κεκορυθμένα χαλκῷ\nὀξέα· τῆλε δὲ χαλκὸς ἀπʼ αὐτόφιν οὐρανὸν εἴσω\nλάμπʼ· ἐπὶ δʼ ἐγδούπησαν Ἀθηναίη τε καὶ Ἥρη\nτιμῶσαι βασιλῆα πολυχρύσοιο Μυκήνης.\nἡνιόχῳ μὲν ἔπειτα ἑῷ ἐπέτελλεν ἕκαστος\nἵππους εὖ κατὰ κόσμον ἐρυκέμεν αὖθʼ ἐπὶ τάφρῳ,\nαὐτοὶ δὲ πρυλέες σὺν τεύχεσι θωρηχθέντες\nῥώοντʼ· ἄσβεστος δὲ βοὴ γένετʼ ἠῶθι πρό.\nφθὰν δὲ μέγʼ ἱππήων ἐπὶ τάφρῳ κοσμηθέντες,\nἱππῆες δʼ ὀλίγον μετεκίαθον· ἐν δὲ κυδοιμὸν\nὦρσε κακὸν Κρονίδης, κατὰ δʼ ὑψόθεν ἧκεν ἐέρσας\nαἵματι μυδαλέας ἐξ αἰθέρος, οὕνεκʼ ἔμελλε\nπολλὰς ἰφθίμους κεφαλὰς Ἄϊδι προϊάψειν.\nΤρῶες δʼ αὖθʼ ἑτέρωθεν ἐπὶ θρωσμῷ πεδίοιο\nἝκτορά τʼ ἀμφὶ μέγαν καὶ ἀμύμονα Πουλυδάμαντα\nΑἰνείαν θʼ, ὃς Τρωσὶ θεὸς ὣς τίετο δήμῳ,\nτρεῖς τʼ Ἀντηνορίδας Πόλυβον καὶ Ἀγήνορα δῖον\nἠΐθεόν τʼ Ἀκάμαντʼ ἐπιείκελον ἀθανάτοισιν.\nἝκτωρ δʼ ἐν πρώτοισι φέρʼ ἀσπίδα πάντοσʼ ἐΐσην,\nοἷος δʼ ἐκ νεφέων ἀναφαίνεται οὔλιος ἀστὴρ\nπαμφαίνων, τοτὲ δʼ αὖτις ἔδυ νέφεα σκιόεντα,\nὣς Ἕκτωρ ὁτὲ μέν τε μετὰ πρώτοισι φάνεσκεν,\nἄλλοτε δʼ ἐν πυμάτοισι κελεύων· πᾶς δʼ ἄρα χαλκῷ\nλάμφʼ ὥς τε στεροπὴ πατρὸς Διὸς αἰγιόχοιο.\nοἳ δʼ, ὥς τʼ ἀμητῆρες ἐναντίοι ἀλλήλοισιν\nὄγμον ἐλαύνωσιν ἀνδρὸς μάκαρος κατʼ ἄρουραν\nπυρῶν ἢ κριθῶν· τὰ δὲ δράγματα ταρφέα πίπτει·\nὣς Τρῶες καὶ Ἀχαιοὶ ἐπʼ ἀλλήλοισι θορόντες\nδῄουν, οὐδʼ ἕτεροι μνώοντʼ ὀλοοῖο φόβοιο.\nἴσας δʼ ὑσμίνη κεφαλὰς ἔχεν, οἳ δὲ λύκοι ὣς\nθῦνον· Ἔρις δʼ ἄρʼ ἔχαιρε πολύστονος εἰσορόωσα·\nοἴη γάρ ῥα θεῶν παρετύγχανε μαρναμένοισιν,\nοἳ δʼ ἄλλοι οὔ σφιν πάρεσαν θεοί, ἀλλὰ ἕκηλοι\nσφοῖσιν ἐνὶ μεγάροισι καθήατο, ἧχι ἑκάστῳ\nδώματα καλὰ τέτυκτο κατὰ πτύχας Οὐλύμποιο.\nπάντες δʼ ᾐτιόωντο κελαινεφέα Κρονίωνα\nοὕνεκʼ ἄρα Τρώεσσιν ἐβούλετο κῦδος ὀρέξαι.\nτῶν μὲν ἄρʼ οὐκ ἀλέγιζε πατήρ· ὃ δὲ νόσφι λιασθεὶς\nτῶν ἄλλων ἀπάνευθε καθέζετο κύδεϊ γαίων\nεἰσορόων Τρώων τε πόλιν καὶ νῆας Ἀχαιῶν\nχαλκοῦ τε στεροπήν, ὀλλύντάς τʼ ὀλλυμένους τε.\nὄφρα μὲν ἠὼς ἦν καὶ ἀέξετο ἱερὸν ἦμαρ,\nτόφρα μάλʼ ἀμφοτέρων βέλεʼ ἥπτετο, πῖπτε δὲ λαός·\nἦμος δὲ δρυτόμος περ ἀνὴρ ὁπλίσσατο δεῖπνον\nοὔρεος ἐν βήσσῃσιν, ἐπεί τʼ ἐκορέσσατο χεῖρας\nτάμνων δένδρεα μακρά, ἅδος τέ μιν ἵκετο θυμόν,\nσίτου τε γλυκεροῖο περὶ φρένας ἵμερος αἱρεῖ,\nτῆμος σφῇ ἀρετῇ Δαναοὶ ῥήξαντο φάλαγγας\nκεκλόμενοι ἑτάροισι κατὰ στίχας· ἐν δʼ Ἀγαμέμνων\nπρῶτος ὄρουσʼ, ἕλε δʼ ἄνδρα Βιάνορα ποιμένα λαῶν\nαὐτόν, ἔπειτα δʼ ἑταῖρον Ὀϊλῆα πλήξιππον.\nἤτοι ὅ γʼ ἐξ ἵππων κατεπάλμενος ἀντίος ἔστη·\nτὸν δʼ ἰθὺς μεμαῶτα μετώπιον ὀξέϊ δουρὶ\nνύξʼ, οὐδὲ στεφάνη δόρυ οἱ σχέθε χαλκοβάρεια,\nἀλλὰ διʼ αὐτῆς ἦλθε καὶ ὀστέου, ἐγκέφαλος δὲ\nἔνδον ἅπας πεπάλακτο· δάμασσε δέ μιν μεμαῶτα.\nκαὶ τοὺς μὲν λίπεν αὖθι ἄναξ ἀνδρῶν Ἀγαμέμνων\nστήθεσι παμφαίνοντας, ἐπεὶ περίδυσε χιτῶνας·\nαὐτὰρ ὃ βῆ Ἶσόν τε καὶ Ἄντιφον ἐξεναρίξων\nυἷε δύω Πριάμοιο νόθον καὶ γνήσιον ἄμφω\nεἰν ἑνὶ δίφρῳ ἐόντας· ὃ μὲν νόθος ἡνιόχευεν,\nἌντιφος αὖ παρέβασκε περικλυτός· ὥ ποτʼ Ἀχιλλεὺς\nἼδης ἐν κνημοῖσι δίδη μόσχοισι λύγοισι,\nποιμαίνοντʼ ἐπʼ ὄεσσι λαβών, καὶ ἔλυσεν ἀποίνων.\nδὴ τότε γʼ Ἀτρεΐδης εὐρὺ κρείων Ἀγαμέμνων\nτὸν μὲν ὑπὲρ μαζοῖο κατὰ στῆθος βάλε δουρί,\nἌντιφον αὖ παρὰ οὖς ἔλασε ξίφει, ἐκ δʼ ἔβαλʼ ἵππων.\nσπερχόμενος δʼ ἀπὸ τοῖιν ἐσύλα τεύχεα καλὰ\nγιγνώσκων· καὶ γάρ σφε πάρος παρὰ νηυσὶ θοῇσιν\nεἶδεν, ὅτʼ ἐξ Ἴδης ἄγαγεν πόδας ὠκὺς Ἀχιλλεύς.\nὡς δὲ λέων ἐλάφοιο ταχείης νήπια τέκνα\nῥηϊδίως συνέαξε λαβὼν κρατεροῖσιν ὀδοῦσιν\nἐλθὼν εἰς εὐνήν, ἁπαλόν τέ σφʼ ἦτορ ἀπηύρα·\nἣ δʼ εἴ πέρ τε τύχῃσι μάλα σχεδόν, οὐ δύναταί σφι\nχραισμεῖν· αὐτὴν γάρ μιν ὑπὸ τρόμος αἰνὸς ἱκάνει·\nκαρπαλίμως δʼ ἤϊξε διὰ δρυμὰ πυκνὰ καὶ ὕλην\nσπεύδουσʼ ἱδρώουσα κραταιοῦ θηρὸς ὑφʼ ὁρμῆς·\nὣς ἄρα τοῖς οὔ τις δύνατο χραισμῆσαι ὄλεθρον\nΤρώων, ἀλλὰ καὶ αὐτοὶ ὑπʼ Ἀργείοισι φέβοντο.\nαὐτὰρ ὃ Πείσανδρόν τε καὶ Ἱππόλοχον μενεχάρμην\nυἱέας Ἀντιμάχοιο δαΐφρονος, ὅς ῥα μάλιστα\nχρυσὸν Ἀλεξάνδροιο δεδεγμένος ἀγλαὰ δῶρα\nοὐκ εἴασχʼ Ἑλένην δόμεναι ξανθῷ Μενελάῳ,\nτοῦ περ δὴ δύο παῖδε λάβε κρείων Ἀγαμέμνων\nεἰν ἑνὶ δίφρῳ ἐόντας, ὁμοῦ δʼ ἔχον ὠκέας ἵππους·\nἐκ γάρ σφεας χειρῶν φύγον ἡνία σιγαλόεντα,\nτὼ δὲ κυκηθήτην· ὃ δʼ ἐναντίον ὦρτο λέων ὣς\nἈτρεΐδης· τὼ δʼ αὖτʼ ἐκ δίφρου γουναζέσθην·\nζώγρει Ἀτρέος υἱέ, σὺ δʼ ἄξια δέξαι ἄποινα·\nπολλὰ δʼ ἐν Ἀντιμάχοιο δόμοις κειμήλια κεῖται\nχαλκός τε χρυσός τε πολύκμητός τε σίδηρος,\nτῶν κέν τοι χαρίσαιτο πατὴρ ἀπερείσιʼ ἄποινα,\nεἰ νῶϊ ζωοὺς πεπύθοιτʼ ἐπὶ νηυσὶν Ἀχαιῶν.\nὣς τώ γε κλαίοντε προσαυδήτην βασιλῆα\nμειλιχίοις ἐπέεσσιν· ἀμείλικτον δʼ ὄπʼ ἄκουσαν·\nεἰ μὲν δὴ Ἀντιμάχοιο δαΐφρονος υἱέες ἐστόν,\nὅς ποτʼ ἐνὶ Τρώων ἀγορῇ Μενέλαον ἄνωγεν\nἀγγελίην ἐλθόντα σὺν ἀντιθέῳ Ὀδυσῆϊ\nαὖθι κατακτεῖναι μηδʼ ἐξέμεν ἂψ ἐς Ἀχαιούς,\nνῦν μὲν δὴ τοῦ πατρὸς ἀεικέα τίσετε λώβην.\nἦ, καὶ Πείσανδρον μὲν ἀφʼ ἵππων ὦσε χαμᾶζε\nδουρὶ βαλὼν πρὸς στῆθος· ὃ δʼ ὕπτιος οὔδει ἐρείσθη.\nἹππόλοχος δʼ ἀπόρουσε, τὸν αὖ χαμαὶ ἐξενάριξε\nχεῖρας ἀπὸ ξίφεϊ τμήξας ἀπό τʼ αὐχένα κόψας,\nὅλμον δʼ ὣς ἔσσευε κυλίνδεσθαι διʼ ὁμίλου.\nτοὺς μὲν ἔασʼ· ὃ δʼ ὅθι πλεῖσται κλονέοντο φάλαγγες,\nτῇ ῥʼ ἐνόρουσʼ, ἅμα δʼ ἄλλοι ἐϋκνήμιδες Ἀχαιοί.\nπεζοὶ μὲν πεζοὺς ὄλεκον φεύγοντας ἀνάγκῃ,\nἱππεῖς δʼ ἱππῆας· ὑπὸ δέ σφισιν ὦρτο κονίη\nἐκ πεδίου, τὴν ὦρσαν ἐρίγδουποι πόδες ἵππων\nχαλκῷ δηϊόωντες· ἀτὰρ κρείων Ἀγαμέμνων\nαἰὲν ἀποκτείνων ἕπετʼ Ἀργείοισι κελεύων.\nὡς δʼ ὅτε πῦρ ἀΐδηλον ἐν ἀξύλῳ ἐμπέσῃ ὕλῃ,\nπάντῃ τʼ εἰλυφόων ἄνεμος φέρει, οἳ δέ τε θάμνοι\nπρόρριζοι πίπτουσιν ἐπειγόμενοι πυρὸς ὁρμῇ·\nὣς ἄρʼ ὑπʼ Ἀτρεΐδῃ Ἀγαμέμνονι πῖπτε κάρηνα\nΤρώων φευγόντων, πολλοὶ δʼ ἐριαύχενες ἵπποι\nκείνʼ ὄχεα κροτάλιζον ἀνὰ πτολέμοιο γεφύρας\nἡνιόχους ποθέοντες ἀμύμονας· οἳ δʼ ἐπὶ γαίῃ\nκείατο, γύπεσσιν πολὺ φίλτεροι ἢ ἀλόχοισιν.\nἝκτορα δʼ ἐκ βελέων ὕπαγε Ζεὺς ἔκ τε κονίης\nἔκ τʼ ἀνδροκτασίης ἔκ θʼ αἵματος ἔκ τε κυδοιμοῦ·\nἈτρεΐδης δʼ ἕπετο σφεδανὸν Δαναοῖσι κελεύων.\nοἳ δὲ παρʼ Ἴλου σῆμα παλαιοῦ Δαρδανίδαο\nμέσσον κὰπ πεδίον παρʼ ἐρινεὸν ἐσσεύοντο\nἱέμενοι πόλιος· ὃ δὲ κεκλήγων ἕπετʼ αἰεὶ\nἈτρεΐδης, λύθρῳ δὲ παλάσσετο χεῖρας ἀάπτους.\nἀλλʼ ὅτε δὴ Σκαιάς τε πύλας καὶ φηγὸν ἵκοντο,\nἔνθʼ ἄρα δὴ ἵσταντο καὶ ἀλλήλους ἀνέμιμνον.\nοἳ δʼ ἔτι κὰμ μέσσον πεδίον φοβέοντο βόες ὥς,\nἅς τε λέων ἐφόβησε μολὼν ἐν νυκτὸς ἀμολγῷ\nπάσας· τῇ δέ τʼ ἰῇ ἀναφαίνεται αἰπὺς ὄλεθρος·\nτῆς δʼ ἐξ αὐχένʼ ἔαξε λαβὼν κρατεροῖσιν ὀδοῦσι\nπρῶτον, ἔπειτα δέ θʼ αἷμα καὶ ἔγκατα πάντα λαφύσσει·\nὣς τοὺς Ἀτρεΐδης ἔφεπε κρείων Ἀγαμέμνων\nαἰὲν ἀποκτείνων τὸν ὀπίστατον· οἳ δʼ ἐφέβοντο.\nπολλοὶ δὲ πρηνεῖς τε καὶ ὕπτιοι ἔκπεσον ἵππων\nἈτρεΐδεω ὑπὸ χερσί· περὶ πρὸ γὰρ ἔγχεϊ θῦεν.\nἀλλʼ ὅτε δὴ τάχʼ ἔμελλεν ὑπὸ πτόλιν αἰπύ τε τεῖχος\nἵξεσθαι, τότε δή ῥα πατὴρ ἀνδρῶν τε θεῶν τε\nἼδης ἐν κορυφῇσι καθέζετο πιδηέσσης\nοὐρανόθεν καταβάς· ἔχε δʼ ἀστεροπὴν μετὰ χερσίν.\nἾριν δʼ ὄτρυνε χρυσόπτερον ἀγγελέουσαν·\nβάσκʼ ἴθι Ἶρι ταχεῖα, τὸν Ἕκτορι μῦθον ἐνίσπες·\nὄφρʼ ἂν μέν κεν ὁρᾷ Ἀγαμέμνονα ποιμένα λαῶν\nθύνοντʼ ἐν προμάχοισιν ἐναίροντα στίχας ἀνδρῶν,\nτόφρʼ ἀναχωρείτω, τὸν δʼ ἄλλον λαὸν ἀνώχθω\nμάρνασθαι δηΐοισι κατὰ κρατερὴν ὑσμίνην.\nαὐτὰρ ἐπεί κʼ ἢ δουρὶ τυπεὶς ἢ βλήμενος ἰῷ\nεἰς ἵππους ἅλεται, τότε οἱ κράτος ἐγγυαλίξω\nκτείνειν εἰς ὅ κε νῆας ἐϋσσέλμους ἀφίκηται\nδύῃ τʼ ἠέλιος καὶ ἐπὶ κνέφας ἱερὸν ἔλθῃ.\nὣς ἔφατʼ, οὐδʼ ἀπίθησε ποδήνεμος ὠκέα Ἶρις,\nβῆ δὲ κατʼ Ἰδαίων ὀρέων εἰς Ἴλιον ἱρήν.\nεὗρʼ υἱὸν Πριάμοιο δαΐφρονος Ἕκτορα δῖον\nἑσταότʼ ἔν θʼ ἵπποισι καὶ ἅρμασι κολλητοῖσιν·\nἀγχοῦ δʼ ἱσταμένη προσέφη πόδας ὠκέα Ἶρις·\nἝκτορ υἱὲ Πριάμοιο Διὶ μῆτιν ἀτάλαντε\nΖεύς με πατὴρ προέηκε τεῒν τάδε μυθήσασθαι.\nὄφρʼ ἂν μέν κεν ὁρᾷς Ἀγαμέμνονα ποιμένα λαῶν\nθύνοντʼ ἐν προμάχοισιν, ἐναίροντα στίχας ἀνδρῶν,\nτόφρʼ ὑπόεικε μάχης, τὸν δʼ ἄλλον λαὸν ἄνωχθι\nμάρνασθαι δηΐοισι κατὰ κρατερὴν ὑσμίνην.\nαὐτὰρ ἐπεί κʼ ἢ δουρὶ τυπεὶς ἢ βλήμενος ἰῷ\nεἰς ἵππους ἅλεται, τότε τοι κράτος ἐγγυαλίξει\nκτείνειν, εἰς ὅ κε νῆας ἐϋσσέλμους ἀφίκηαι\nδύῃ τʼ ἠέλιος καὶ ἐπὶ κνέφας ἱερὸν ἔλθῃ.\nἣ μὲν ἄρʼ ὣς εἰποῦσʼ ἀπέβη πόδας ὠκέα Ἶρις,\nἝκτωρ δʼ ἐξ ὀχέων σὺν τεύχεσιν ἆλτο χαμᾶζε,\nπάλλων δʼ ὀξέα δοῦρα κατὰ στρατὸν ᾤχετο πάντῃ\nὀτρύνων μαχέσασθαι, ἔγειρε δὲ φύλοπιν αἰνήν.\nοἳ δʼ ἐλελίχθησαν καὶ ἐναντίοι ἔσταν Ἀχαιῶν,\nἈργεῖοι δʼ ἑτέρωθεν ἐκαρτύναντο φάλαγγας.\nἀρτύνθη δὲ μάχη, στὰν δʼ ἀντίοι· ἐν δʼ Ἀγαμέμνων\nπρῶτος ὄρουσʼ, ἔθελεν δὲ πολὺ προμάχεσθαι ἁπάντων.\nἔσπετε νῦν μοι Μοῦσαι Ὀλύμπια δώματʼ ἔχουσαι\nὅς τις δὴ πρῶτος Ἀγαμέμνονος ἀντίον ἦλθεν\nἢ αὐτῶν Τρώων ἠὲ κλειτῶν ἐπικούρων.\nἸφιδάμας Ἀντηνορίδης ἠΰς τε μέγας τε\nὃς τράφη ἐν Θρῄκῃ ἐριβώλακι μητέρι μήλων·\nΚισσῆς τόν γʼ ἔθρεψε δόμοις ἔνι τυτθὸν ἐόντα\nμητροπάτωρ, ὃς τίκτε Θεανὼ καλλιπάρῃον·\nαὐτὰρ ἐπεί ῥʼ ἥβης ἐρικυδέος ἵκετο μέτρον,\nαὐτοῦ μιν κατέρυκε, δίδου δʼ ὅ γε θυγατέρα ἥν·\nγήμας δʼ ἐκ θαλάμοιο μετὰ κλέος ἵκετʼ Ἀχαιῶν\nσὺν δυοκαίδεκα νηυσὶ κορωνίσιν, αἵ οἱ ἕποντο.\nτὰς μὲν ἔπειτʼ ἐν Περκώτῃ λίπε νῆας ἐΐσας,\nαὐτὰρ ὃ πεζὸς ἐὼν ἐς Ἴλιον εἰληλούθει·\nὅς ῥα τότʼ Ἀτρεΐδεω Ἀγαμέμνονος ἀντίον ἦλθεν.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,\nἈτρεΐδης μὲν ἅμαρτε, παραὶ δέ οἱ ἐτράπετʼ ἔγχος,\nἸφιδάμας δὲ κατὰ ζώνην θώρηκος ἔνερθε\nνύξʼ, ἐπὶ δʼ αὐτὸς ἔρεισε βαρείῃ χειρὶ πιθήσας·\nοὐδʼ ἔτορε ζωστῆρα παναίολον, ἀλλὰ πολὺ πρὶν\nἀργύρῳ ἀντομένη μόλιβος ὣς ἐτράπετʼ αἰχμή.\nκαὶ τό γε χειρὶ λαβὼν εὐρὺ κρείων Ἀγαμέμνων\nἕλκʼ ἐπὶ οἷ μεμαὼς ὥς τε λίς, ἐκ δʼ ἄρα χειρὸς\nσπάσσατο· τὸν δʼ ἄορι πλῆξʼ αὐχένα, λῦσε δὲ γυῖα.\nὣς ὃ μὲν αὖθι πεσὼν κοιμήσατο χάλκεον ὕπνον\nοἰκτρὸς ἀπὸ μνηστῆς ἀλόχου, ἀστοῖσιν ἀρήγων,\nκουριδίης, ἧς οὔ τι χάριν ἴδε, πολλὰ δʼ ἔδωκε·\nπρῶθʼ ἑκατὸν βοῦς δῶκεν, ἔπειτα δὲ χίλιʼ ὑπέστη\nαἶγας ὁμοῦ καὶ ὄϊς, τά οἱ ἄσπετα ποιμαίνοντο.\nδὴ τότε γʼ Ἀτρεΐδης Ἀγαμέμνων ἐξενάριξε,\nβῆ δὲ φέρων ἀνʼ ὅμιλον Ἀχαιῶν τεύχεα καλά.\nτὸν δʼ ὡς οὖν ἐνόησε Κόων ἀριδείκετος ἀνδρῶν\nπρεσβυγενὴς Ἀντηνορίδης, κρατερόν ῥά ἑ πένθος\nὀφθαλμοὺς ἐκάλυψε κασιγνήτοιο πεσόντος.\nστῆ δʼ εὐρὰξ σὺν δουρὶ λαθὼν Ἀγαμέμνονα δῖον,\nνύξε δέ μιν κατὰ χεῖρα μέσην ἀγκῶνος ἔνερθε,\nἀντικρὺ δὲ διέσχε φαεινοῦ δουρὸς ἀκωκή.\nῥίγησέν τʼ ἄρʼ ἔπειτα ἄναξ ἀνδρῶν Ἀγαμέμνων·\nἀλλʼ οὐδʼ ὧς ἀπέληγε μάχης ἠδὲ πτολέμοιο,\nἀλλʼ ἐπόρουσε Κόωνι ἔχων ἀνεμοτρεφὲς ἔγχος.\nἤτοι ὃ Ἰφιδάμαντα κασίγνητον καὶ ὄπατρον\nἕλκε ποδὸς μεμαώς, καὶ ἀΰτει πάντας ἀρίστους·\nτὸν δʼ ἕλκοντʼ ἀνʼ ὅμιλον ὑπʼ ἀσπίδος ὀμφαλοέσσης\nοὔτησε ξυστῷ χαλκήρεϊ, λῦσε δὲ γυῖα·\nτοῖο δʼ ἐπʼ Ἰφιδάμαντι κάρη ἀπέκοψε παραστάς.\nἔνθʼ Ἀντήνορος υἷες ὑπʼ Ἀτρεΐδῃ βασιλῆϊ\nπότμον ἀναπλήσαντες ἔδυν δόμον Ἄϊδος εἴσω.\nαὐτὰρ ὃ τῶν ἄλλων ἐπεπωλεῖτο στίχας ἀνδρῶν\nἔγχεΐ τʼ ἄορί τε μεγάλοισί τε χερμαδίοισιν,\nὄφρά οἱ αἷμʼ ἔτι θερμὸν ἀνήνοθεν ἐξ ὠτειλῆς.\nαὐτὰρ ἐπεὶ τὸ μὲν ἕλκος ἐτέρσετο, παύσατο δʼ αἷμα,\nὀξεῖαι δʼ ὀδύναι δῦνον μένος Ἀτρεΐδαο.\nὡς δʼ ὅτʼ ἂν ὠδίνουσαν ἔχῃ βέλος ὀξὺ γυναῖκα\nδριμύ, τό τε προϊεῖσι μογοστόκοι Εἰλείθυιαι\nἭρης θυγατέρες πικρὰς ὠδῖνας ἔχουσαι,\nὣς ὀξεῖʼ ὀδύναι δῦνον μένος Ἀτρεΐδαο.\nἐς δίφρον δʼ ἀνόρουσε, καὶ ἡνιόχῳ ἐπέτελλε\nνηυσὶν ἔπι γλαφυρῇσιν ἐλαυνέμεν· ἤχθετο γὰρ κῆρ.\nἤϋσεν δὲ διαπρύσιον Δαναοῖσι γεγωνώς·\nὦ φίλοι Ἀργείων ἡγήτορες ἠδὲ μέδοντες\nὑμεῖς μὲν νῦν νηυσὶν ἀμύνετε ποντοπόροισι\nφύλοπιν ἀργαλέην, ἐπεὶ οὐκ ἐμὲ μητίετα Ζεὺς\nεἴασε Τρώεσσι πανημέριον πολεμίζειν.\nὣς ἔφαθʼ, ἡνίοχος δʼ ἵμασεν καλλίτριχας ἵππους\nνῆας ἔπι γλαφυράς· τὼ δʼ οὐκ ἀέκοντε πετέσθην·\nἄφρεον δὲ στήθεα, ῥαίνοντο δὲ νέρθε κονίῃ\nτειρόμενον βασιλῆα μάχης ἀπάνευθε φέροντες.\nἝκτωρ δʼ ὡς ἐνόησʼ Ἀγαμέμνονα νόσφι κιόντα\nΤρωσί τε καὶ Λυκίοισιν ἐκέκλετο μακρὸν ἀΰσας·\nΤρῶες καὶ Λύκιοι καὶ Δάρδανοι ἀγχιμαχηταὶ\nἀνέρες ἔστε φίλοι, μνήσασθε δὲ θούριδος ἀλκῆς.\nοἴχετʼ ἀνὴρ ὤριστος, ἐμοὶ δὲ μέγʼ εὖχος ἔδωκε\nΖεὺς Κρονίδης· ἀλλʼ ἰθὺς ἐλαύνετε μώνυχας ἵππους\nἰφθίμων Δαναῶν, ἵνʼ ὑπέρτερον εὖχος ἄρησθε.\nὣς εἰπὼν ὄτρυνε μένος καὶ θυμὸν ἑκάστου.\nὡς δʼ ὅτε πού τις θηρητὴρ κύνας ἀργιόδοντας\nσεύῃ ἐπʼ ἀγροτέρῳ συῒ καπρίῳ ἠὲ λέοντι,\nὣς ἐπʼ Ἀχαιοῖσιν σεῦε Τρῶας μεγαθύμους\nἝκτωρ Πριαμίδης βροτολοιγῷ ἶσος Ἄρηϊ.\nαὐτὸς δʼ ἐν πρώτοισι μέγα φρονέων ἐβεβήκει,\nἐν δʼ ἔπεσʼ ὑσμίνῃ ὑπεραέϊ ἶσος ἀέλλῃ,\nἥ τε καθαλλομένη ἰοειδέα πόντον ὀρίνει.\nἔνθα τίνα πρῶτον, τίνα δʼ ὕστατον ἐξενάριξεν\nἝκτωρ Πριαμίδης, ὅτε οἱ Ζεὺς κῦδος ἔδωκεν;\nἈσαῖον μὲν πρῶτα καὶ Αὐτόνοον καὶ Ὀπίτην\nκαὶ Δόλοπα Κλυτίδην καὶ Ὀφέλτιον ἠδʼ Ἀγέλαον\nΑἴσυμνόν τʼ Ὦρόν τε καὶ Ἱππόνοον μενεχάρμην.\nτοὺς ἄρʼ ὅ γʼ ἡγεμόνας Δαναῶν ἕλεν, αὐτὰρ ἔπειτα\nπληθύν, ὡς ὁπότε νέφεα Ζέφυρος στυφελίξῃ\nἀργεστᾶο Νότοιο βαθείῃ λαίλαπι τύπτων·\nπολλὸν δὲ τρόφι κῦμα κυλίνδεται, ὑψόσε δʼ ἄχνη\nσκίδναται ἐξ ἀνέμοιο πολυπλάγκτοιο ἰωῆς·\nὣς ἄρα πυκνὰ καρήαθʼ ὑφʼ Ἕκτορι δάμνατο λαῶν.\nἔνθά κε λοιγὸς ἔην καὶ ἀμήχανα ἔργα γένοντο,\nκαί νύ κεν ἐν νήεσσι πέσον φεύγοντες Ἀχαιοί,\nεἰ μὴ Τυδεΐδῃ Διομήδεϊ κέκλετʼ Ὀδυσσεύς·\nΤυδεΐδη τί παθόντε λελάσμεθα θούριδος ἀλκῆς;\nἀλλʼ ἄγε δεῦρο πέπον, παρʼ ἔμʼ ἵσταο· δὴ γὰρ ἔλεγχος\nἔσσεται εἴ κεν νῆας ἕλῃ κορυθαίολος Ἕκτωρ.\nτὸν δʼ ἀπαμειβόμενος προσέφη κρατερὸς Διομήδης·\nἤτοι ἐγὼ μενέω καὶ τλήσομαι· ἀλλὰ μίνυνθα\nἡμέων ἔσσεται ἦδος, ἐπεὶ νεφεληγερέτα Ζεὺς\nΤρωσὶν δὴ βόλεται δοῦναι κράτος ἠέ περ ἡμῖν.\nἦ καὶ Θυμβραῖον μὲν ἀφʼ ἵππων ὦσε χαμᾶζε\nδουρὶ βαλὼν κατὰ μαζὸν ἀριστερόν· αὐτὰρ Ὀδυσσεὺς\nἀντίθεον θεράποντα Μολίονα τοῖο ἄνακτος.\nτοὺς μὲν ἔπειτʼ εἴασαν, ἐπεὶ πολέμου ἀπέπαυσαν·\nτὼ δʼ ἀνʼ ὅμιλον ἰόντε κυδοίμεον, ὡς ὅτε κάπρω\nἐν κυσὶ θηρευτῇσι μέγα φρονέοντε πέσητον·\nὣς ὄλεκον Τρῶας πάλιν ὀρμένω· αὐτὰρ Ἀχαιοὶ\nἀσπασίως φεύγοντες ἀνέπνεον Ἕκτορα δῖον.\nἔνθʼ ἑλέτην δίφρόν τε καὶ ἀνέρε δήμου ἀρίστω\nυἷε δύω Μέροπος Περκωσίου, ὃς περὶ πάντων\nᾔδεε μαντοσύνας, οὐδὲ οὓς παῖδας ἔασκε\nστείχειν ἐς πόλεμον φθισήνορα· τὼ δέ οἱ οὔ τι\nπειθέσθην· κῆρες γὰρ ἄγον μέλανος θανάτοιο.\nτοὺς μὲν Τυδεΐδης δουρικλειτὸς Διομήδης\nθυμοῦ καὶ ψυχῆς κεκαδὼν κλυτὰ τεύχεʼ ἀπηύρα·\nἹππόδαμον δʼ Ὀδυσεὺς καὶ Ὑπείροχον ἐξενάριξεν.\nἔνθά σφιν κατὰ ἶσα μάχην ἐτάνυσσε Κρονίων\nἐξ Ἴδης καθορῶν· τοὶ δʼ ἀλλήλους ἐνάριζον.\nἤτοι Τυδέος υἱὸς Ἀγάστροφον οὔτασε δουρὶ\nΠαιονίδην ἥρωα κατʼ ἰσχίον· οὐ δέ οἱ ἵπποι\nἐγγὺς ἔσαν προφυγεῖν, ἀάσατο δὲ μέγα θυμῷ.\nτοὺς μὲν γὰρ θεράπων ἀπάνευθʼ ἔχεν, αὐτὰρ ὃ πεζὸς\nθῦνε διὰ προμάχων, εἷος φίλον ὤλεσε θυμόν.\nἝκτωρ δʼ ὀξὺ νόησε κατὰ στίχας, ὦρτο δʼ ἐπʼ αὐτοὺς\nκεκλήγων· ἅμα δὲ Τρώων εἵποντο φάλαγγες.\nτὸν δὲ ἰδὼν ῥίγησε βοὴν ἀγαθὸς Διομήδης,\nαἶψα δʼ Ὀδυσσῆα προσεφώνεεν ἐγγὺς ἐόντα·\nνῶϊν δὴ τόδε πῆμα κυλίνδεται ὄβριμος Ἕκτωρ·\nἀλλʼ ἄγε δὴ στέωμεν καὶ ἀλεξώμεσθα μένοντες.\nἦ ῥα, καὶ ἀμπεπαλὼν προΐει δολιχόσκιον ἔγχος\nκαὶ βάλεν, οὐδʼ ἀφάμαρτε τιτυσκόμενος κεφαλῆφιν,\nἄκρην κὰκ κόρυθα· πλάγχθη δʼ ἀπὸ χαλκόφι χαλκός,\nοὐδʼ ἵκετο χρόα καλόν· ἐρύκακε γὰρ τρυφάλεια\nτρίπτυχος αὐλῶπις, τήν οἱ πόρε Φοῖβος Ἀπόλλων.\nἝκτωρ δʼ ὦκʼ ἀπέλεθρον ἀνέδραμε, μίκτο δʼ ὁμίλῳ,\nστῆ δὲ γνὺξ ἐριπὼν καὶ ἐρείσατο χειρὶ παχείῃ\nγαίης· ἀμφὶ δὲ ὄσσε κελαινὴ νὺξ ἐκάλυψεν.\nὄφρα δὲ Τυδεΐδης μετὰ δούρατος ᾤχετʼ ἐρωὴν\nτῆλε διὰ προμάχων, ὅθι οἱ καταείσατο γαίης\nτόφρʼ Ἕκτωρ ἔμπνυτο, καὶ ἂψ ἐς δίφρον ὀρούσας\nἐξέλασʼ ἐς πληθύν, καὶ ἀλεύατο κῆρα μέλαιναν.\nδουρὶ δʼ ἐπαΐσσων προσέφη κρατερὸς Διομήδης·\nἐξ αὖ νῦν ἔφυγες θάνατον κύον· ἦ τέ τοι ἄγχι\nἦλθε κακόν· νῦν αὖτέ σʼ ἐρύσατο Φοῖβος Ἀπόλλων\nᾧ μέλλεις εὔχεσθαι ἰὼν ἐς δοῦπον ἀκόντων.\nἦ θήν σʼ ἐξανύω γε καὶ ὕστερον ἀντιβολήσας,\nεἴ πού τις καὶ ἔμοιγε θεῶν ἐπιτάρροθός ἐστι.\nνῦν αὖ τοὺς ἄλλους ἐπιείσομαι, ὅν κε κιχείω.\nἦ, καὶ Παιονίδην δουρὶ κλυτὸν ἐξενάριζεν.\nαὐτὰρ Ἀλέξανδρος Ἑλένης πόσις ἠϋκόμοιο\nΤυδεΐδῃ ἔπι τόξα τιταίνετο ποιμένι λαῶν,\nστήλῃ κεκλιμένος ἀνδροκμήτῳ ἐπὶ τύμβῳ\nἼλου Δαρδανίδαο, παλαιοῦ δημογέροντος.\nἤτοι ὃ μὲν θώρηκα Ἀγαστρόφου ἰφθίμοιο\nαἴνυτʼ ἀπὸ στήθεσφι παναίολον ἀσπίδα τʼ ὤμων\nκαὶ κόρυθα βριαρήν· ὃ δὲ τόξου πῆχυν ἄνελκε\nκαὶ βάλεν, οὐδʼ ἄρα μιν ἅλιον βέλος ἔκφυγε χειρός,\nταρσὸν δεξιτεροῖο ποδός· διὰ δʼ ἀμπερὲς ἰὸς\nἐν γαίῃ κατέπηκτο· ὃ δὲ μάλα ἡδὺ γελάσσας\nἐκ λόχου ἀμπήδησε καὶ εὐχόμενος ἔπος ηὔδα·\nβέβληαι οὐδʼ ἅλιον βέλος ἔκφυγεν· ὡς ὄφελόν τοι\nνείατον ἐς κενεῶνα βαλὼν ἐκ θυμὸν ἑλέσθαι.\nοὕτω κεν καὶ Τρῶες ἀνέπνευσαν κακότητος,\nοἵ τέ σε πεφρίκασι λέονθʼ ὡς μηκάδες αἶγες.\nτὸν δʼ οὐ ταρβήσας προσέφη κρατερὸς Διομήδης·\nτοξότα λωβητὴρ κέρᾳ ἀγλαὲ παρθενοπῖπα\nεἰ μὲν δὴ ἀντίβιον σὺν τεύχεσι πειρηθείης,\nοὐκ ἄν τοι χραίσμῃσι βιὸς καὶ ταρφέες ἰοί·\nνῦν δέ μʼ ἐπιγράψας ταρσὸν ποδὸς εὔχεαι αὔτως.\nοὐκ ἀλέγω, ὡς εἴ με γυνὴ βάλοι ἢ πάϊς ἄφρων·\nκωφὸν γὰρ βέλος ἀνδρὸς ἀνάλκιδος οὐτιδανοῖο.\nἦ τʼ ἄλλως ὑπʼ ἐμεῖο, καὶ εἴ κʼ ὀλίγον περ ἐπαύρῃ,\nὀξὺ βέλος πέλεται, καὶ ἀκήριον αἶψα τίθησι.\nτοῦ δὲ γυναικὸς μέν τʼ ἀμφίδρυφοί εἰσι παρειαί,\nπαῖδες δʼ ὀρφανικοί· ὃ δέ θʼ αἵματι γαῖαν ἐρεύθων\nπύθεται, οἰωνοὶ δὲ περὶ πλέες ἠὲ γυναῖκες.\nὣς φάτο, τοῦ δʼ Ὀδυσεὺς δουρικλυτὸς ἐγγύθεν ἐλθὼν\nἔστη πρόσθʼ· ὃ δʼ ὄπισθε καθεζόμενος βέλος ὠκὺ\nἐκ ποδὸς ἕλκʼ, ὀδύνη δὲ διὰ χροὸς ἦλθʼ ἀλεγεινή.\nἐς δίφρον δʼ ἀνόρουσε, καὶ ἡνιόχῳ ἐπέτελλε\nνηυσὶν ἔπι γλαφυρῇσιν ἐλαυνέμεν· ἤχθετο γὰρ κῆρ.\nοἰώθη δʼ Ὀδυσεὺς δουρὶ κλυτός, οὐδέ τις αὐτῷ\nἈργείων παρέμεινεν, ἐπεὶ φόβος ἔλλαβε πάντας·\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὤ μοι ἐγὼ τί πάθω; μέγα μὲν κακὸν αἴ κε φέβωμαι\nπληθὺν ταρβήσας· τὸ δὲ ῥίγιον αἴ κεν ἁλώω\nμοῦνος· τοὺς δʼ ἄλλους Δαναοὺς ἐφόβησε Κρονίων.\nἀλλὰ τί ἤ μοι ταῦτα φίλος διελέξατο θυμός;\nοἶδα γὰρ ὅττι κακοὶ μὲν ἀποίχονται πολέμοιο,\nὃς δέ κʼ ἀριστεύῃσι μάχῃ ἔνι τὸν δὲ μάλα χρεὼ\nἑστάμεναι κρατερῶς, ἤ τʼ ἔβλητʼ ἤ τʼ ἔβαλʼ ἄλλον.\nεἷος ὃ ταῦθʼ ὥρμαινε κατὰ φρένα καὶ κατὰ θυμόν,\nτόφρα δʼ ἐπὶ Τρώων στίχες ἤλυθον ἀσπιστάων,\nἔλσαν δʼ ἐν μέσσοισι, μετὰ σφίσι πῆμα τιθέντες.\nὡς δʼ ὅτε κάπριον ἀμφὶ κύνες θαλεροί τʼ αἰζηοὶ\nσεύωνται, ὃ δέ τʼ εἶσι βαθείης ἐκ ξυλόχοιο\nθήγων λευκὸν ὀδόντα μετὰ γναμπτῇσι γένυσσιν,\nἀμφὶ δέ τʼ ἀΐσσονται, ὑπαὶ δέ τε κόμπος ὀδόντων\nγίγνεται, οἳ δὲ μένουσιν ἄφαρ δεινόν περ ἐόντα,\nὥς ῥα τότʼ ἀμφʼ Ὀδυσῆα Διῒ φίλον ἐσσεύοντο\nΤρῶες· ὃ δὲ πρῶτον μὲν ἀμύμονα Δηϊοπίτην\nοὔτασεν ὦμον ὕπερθεν ἐπάλμενος ὀξέϊ δουρί,\nαὐτὰρ ἔπειτα Θόωνα καὶ Ἔννομον ἐξενάριξε.\nΧερσιδάμαντα δʼ ἔπειτα καθʼ ἵππων ἀΐξαντα\nδουρὶ κατὰ πρότμησιν ὑπʼ ἀσπίδος ὀμφαλοέσσης\nνύξεν· ὃ δʼ ἐν κονίῃσι πεσὼν ἕλε γαῖαν ἀγοστῷ.\nτοὺς μὲν ἔασʼ, ὃ δʼ ἄρʼ Ἱππασίδην Χάροπʼ οὔτασε δουρὶ\nαὐτοκασίγνητον εὐηφενέος Σώκοιο.\nτῷ δʼ ἐπαλεξήσων Σῶκος κίεν ἰσόθεος φώς,\nστῆ δὲ μάλʼ ἐγγὺς ἰὼν καί μιν πρὸς μῦθον ἔειπεν\nὦ Ὀδυσεῦ πολύαινε δόλων ἆτʼ ἠδὲ πόνοιο\nσήμερον ἢ δοιοῖσιν ἐπεύξεαι Ἱππασίδῃσι\nτοιώδʼ ἄνδρε κατακτείνας καὶ τεύχεʼ ἀπούρας,\nἤ κεν ἐμῷ ὑπὸ δουρὶ τυπεὶς ἀπὸ θυμὸν ὀλέσσῃς.\nὣς εἰπὼν οὔτησε κατʼ ἀσπίδα πάντοσʼ ἐΐσην.\nδιὰ μὲν ἀσπίδος ἦλθε φαεινῆς ὄβριμον ἔγχος,\nκαὶ διὰ θώρηκος πολυδαιδάλου ἠρήρειστο,\nπάντα δʼ ἀπὸ πλευρῶν χρόα ἔργαθεν, οὐδʼ ἔτʼ ἔασε\nΠαλλὰς Ἀθηναίη μιχθήμεναι ἔγκασι φωτός.\nγνῶ δʼ Ὀδυσεὺς ὅ οἱ οὔ τι τέλος κατακαίριον ἦλθεν,\nἂψ δʼ ἀναχωρήσας Σῶκον πρὸς μῦθον ἔειπεν·\nἆ δείλʼ ἦ μάλα δή σε κιχάνεται αἰπὺς ὄλεθρος.\nἤτοι μέν ῥʼ ἔμʼ ἔπαυσας ἐπὶ Τρώεσσι μάχεσθαι·\nσοὶ δʼ ἐγὼ ἐνθάδε φημὶ φόνον καὶ κῆρα μέλαιναν\nἤματι τῷδʼ ἔσσεσθαι, ἐμῷ δʼ ὑπὸ δουρὶ δαμέντα\nεὖχος ἐμοὶ δώσειν, ψυχὴν δʼ Ἄϊδι κλυτοπώλῳ.\nἦ, καὶ ὃ μὲν φύγαδʼ αὖτις ὑποστρέψας ἐβεβήκει,\nτῷ δὲ μεταστρεφθέντι μεταφρένῳ ἐν δόρυ πῆξεν\nὤμων μεσσηγύς, διὰ δὲ στήθεσφιν ἔλασσε,\nδούπησεν δὲ πεσών· ὃ δʼ ἐπεύξατο δῖος Ὀδυσσεύς·\nὦ Σῶχʼ Ἱππάσου υἱὲ δαΐφρονος ἱπποδάμοιο\nφθῆ σε τέλος θανάτοιο κιχήμενον, οὐδʼ ὑπάλυξας.\nἆ δείλʼ οὐ μὲν σοί γε πατὴρ καὶ πότνια μήτηρ\nὄσσε καθαιρήσουσι θανόντι περ, ἀλλʼ οἰωνοὶ\nὠμησταὶ ἐρύουσι, περὶ πτερὰ πυκνὰ βαλόντες.\nαὐτὰρ ἔμʼ, εἴ κε θάνω, κτεριοῦσί γε δῖοι Ἀχαιοί.\nὣς εἰπὼν Σώκοιο δαΐφρονος ὄβριμον ἔγχος\nἔξω τε χροὸς ἕλκε καὶ ἀσπίδος ὀμφαλοέσσης·\nαἷμα δέ οἱ σπασθέντος ἀνέσσυτο, κῆδε δὲ θυμόν.\nΤρῶες δὲ μεγάθυμοι ὅπως ἴδον αἷμʼ Ὀδυσῆος\nκεκλόμενοι καθʼ ὅμιλον ἐπʼ αὐτῷ πάντες ἔβησαν.\nαὐτὰρ ὅ γʼ ἐξοπίσω ἀνεχάζετο, αὖε δʼ ἑταίρους.\nτρὶς μὲν ἔπειτʼ ἤϋσεν ὅσον κεφαλὴ χάδε φωτός,\nτρὶς δʼ ἄϊεν ἰάχοντος ἄρηι φίλος Μενέλαος.\nαἶψα δʼ ἄρʼ Αἴαντα προσεφώνεεν ἐγγὺς ἐόντα·\nΑἶαν διογενὲς Τελαμώνιε κοίρανε λαῶν\nἀμφί μʼ Ὀδυσσῆος ταλασίφρονος ἵκετʼ ἀϋτὴ\nτῷ ἰκέλη ὡς εἴ ἑ βιῴατο μοῦνον ἐόντα\nΤρῶες ἀποτμήξαντες ἐνὶ κρατερῇ ὑσμίνῃ.\nἀλλʼ ἴομεν καθʼ ὅμιλον· ἀλεξέμεναι γὰρ ἄμεινον.\nδείδω μή τι πάθῃσιν ἐνὶ Τρώεσσι μονωθεὶς\nἐσθλὸς ἐών, μεγάλη δὲ ποθὴ Δαναοῖσι γένηται.\nὣς εἰπὼν ὃ μὲν ἦρχʼ, ὃ δʼ ἅμʼ ἕσπετο ἰσόθεος φώς.\nεὗρον ἔπειτʼ Ὀδυσῆα Διῒ φίλον· ἀμφὶ δʼ ἄρʼ αὐτὸν\nΤρῶες ἕπονθʼ ὡς εἴ τε δαφοινοὶ θῶες ὄρεσφιν\nἀμφʼ ἔλαφον κεραὸν βεβλημένον, ὅν τʼ ἔβαλʼ ἀνὴρ\nἰῷ ἀπὸ νευρῆς· τὸν μέν τʼ ἤλυξε πόδεσσι\nφεύγων, ὄφρʼ αἷμα λιαρὸν καὶ γούνατʼ ὀρώρῃ·\nαὐτὰρ ἐπεὶ δὴ τόν γε δαμάσσεται ὠκὺς ὀϊστός,\nὠμοφάγοι μιν θῶες ἐν οὔρεσι δαρδάπτουσιν\nἐν νέμεϊ σκιερῷ· ἐπί τε λῖν ἤγαγε δαίμων\nσίντην· θῶες μέν τε διέτρεσαν, αὐτὰρ ὃ δάπτει·\nὥς ῥα τότʼ ἀμφʼ Ὀδυσῆα δαΐφρονα ποικιλομήτην\nΤρῶες ἕπον πολλοί τε καὶ ἄλκιμοι, αὐτὰρ ὅ γʼ ἥρως\nἀΐσσων ᾧ ἔγχει ἀμύνετο νηλεὲς ἦμαρ.\nΑἴας δʼ ἐγγύθεν ἦλθε φέρων σάκος ἠΰτε πύργον,\nστῆ δὲ παρέξ· Τρῶες δὲ διέτρεσαν ἄλλυδις ἄλλος.\nἤτοι τὸν Μενέλαος ἀρήϊος ἔξαγʼ ὁμίλου\nχειρὸς ἔχων, εἷος θεράπων σχεδὸν ἤλασεν ἵππους.\nΑἴας δὲ Τρώεσσιν ἐπάλμενος εἷλε Δόρυκλον\nΠριαμίδην νόθον υἱόν, ἔπειτα δὲ Πάνδοκον οὖτα,\nοὖτα δὲ Λύσανδρον καὶ Πύρασον ἠδὲ Πυλάρτην.\nὡς δʼ ὁπότε πλήθων ποταμὸς πεδίον δὲ κάτεισι\nχειμάρρους κατʼ ὄρεσφιν ὀπαζόμενος Διὸς ὄμβρῳ,\nπολλὰς δὲ δρῦς ἀζαλέας, πολλὰς δέ τε πεύκας\nἐσφέρεται, πολλὸν δέ τʼ ἀφυσγετὸν εἰς ἅλα βάλλει,\nὣς ἔφεπε κλονέων πεδίον τότε φαίδιμος Αἴας,\nδαΐζων ἵππους τε καὶ ἀνέρας· οὐδέ πω Ἕκτωρ\nπεύθετʼ, ἐπεί ῥα μάχης ἐπʼ ἀριστερὰ μάρνατο πάσης\nὄχθας πὰρ ποταμοῖο Σκαμάνδρου, τῇ ῥα μάλιστα\nἀνδρῶν πῖπτε κάρηνα, βοὴ δʼ ἄσβεστος ὀρώρει\nΝέστορά τʼ ἀμφὶ μέγαν καὶ ἀρήϊον Ἰδομενῆα.\nἝκτωρ μὲν μετὰ τοῖσιν ὁμίλει μέρμερα ῥέζων\nἔγχεΐ θʼ ἱπποσύνῃ τε, νέων δʼ ἀλάπαζε φάλαγγας·\nοὐδʼ ἄν πω χάζοντο κελεύθου δῖοι Ἀχαιοὶ\nεἰ μὴ Ἀλέξανδρος Ἑλένης πόσις ἠϋκόμοιο\nπαῦσεν ἀριστεύοντα Μαχάονα ποιμένα λαῶν,\nἰῷ τριγλώχινι βαλὼν κατὰ δεξιὸν ὦμον.\nτῷ ῥα περίδεισαν μένεα πνείοντες Ἀχαιοὶ\nμή πώς μιν πολέμοιο μετακλινθέντος ἕλοιεν.\nαὐτίκα δʼ Ἰδομενεὺς προσεφώνεε Νέστορα δῖον·\nὦ Νέστορ Νηληϊάδη μέγα κῦδος Ἀχαιῶν\nἄγρει σῶν ὀχέων ἐπιβήσεο, πὰρ δὲ Μαχάων\nβαινέτω, ἐς νῆας δὲ τάχιστʼ ἔχε μώνυχας ἵππους·\nἰητρὸς γὰρ ἀνὴρ πολλῶν ἀντάξιος ἄλλων\nἰούς τʼ ἐκτάμνειν ἐπί τʼ ἤπια φάρμακα πάσσειν.\nὣς ἔφατʼ, οὐδʼ ἀπίθησε Γερήνιος ἱππότα Νέστωρ.\nαὐτίκα δʼ ὧν ὀχέων ἐπεβήσετο, πὰρ δὲ Μαχάων\nβαῖνʼ Ἀσκληπιοῦ υἱὸς ἀμύμονος ἰητῆρος·\nμάστιξεν δʼ ἵππους, τὼ δʼ οὐκ ἀέκοντε πετέσθην\nνῆας ἔπι γλαφυράς· τῇ γὰρ φίλον ἔπλετο θυμῷ.\nΚεβριόνης δὲ Τρῶας ὀρινομένους ἐνόησεν\nἝκτορι παρβεβαώς, καί μιν πρὸς μῦθον ἔειπεν·\nἝκτορ νῶϊ μὲν ἐνθάδʼ ὁμιλέομεν Δαναοῖσιν\nἐσχατιῇ πολέμοιο δυσηχέος· οἳ δὲ δὴ ἄλλοι\nΤρῶες ὀρίνονται ἐπιμὶξ ἵπποι τε καὶ αὐτοί.\nΑἴας δὲ κλονέει Τελαμώνιος· εὖ δέ μιν ἔγνων·\nεὐρὺ γὰρ ἀμφʼ ὤμοισιν ἔχει σάκος· ἀλλὰ καὶ ἡμεῖς\nκεῖσʼ ἵππους τε καὶ ἅρμʼ ἰθύνομεν, ἔνθα μάλιστα\nἱππῆες πεζοί τε κακὴν ἔριδα προβαλόντες\nἀλλήλους ὀλέκουσι, βοὴ δʼ ἄσβεστος ὄρωρεν.\nὣς ἄρα φωνήσας ἵμασεν καλλίτριχας ἵππους\nμάστιγι λιγυρῇ· τοὶ δὲ πληγῆς ἀΐοντες\nῥίμφʼ ἔφερον θοὸν ἅρμα μετὰ Τρῶας καὶ Ἀχαιοὺς\nστείβοντες νέκυάς τε καὶ ἀσπίδας· αἵματι δʼ ἄξων\nνέρθεν ἅπας πεπάλακτο καὶ ἄντυγες αἳ περὶ δίφρον,\nἃς ἄρʼ ἀφʼ ἱππείων ὁπλέων ῥαθάμιγγες ἔβαλλον\nαἵ τʼ ἀπʼ ἐπισσώτρων. ὃ δὲ ἵετο δῦναι ὅμιλον\nἀνδρόμεον ῥῆξαί τε μετάλμενος· ἐν δὲ κυδοιμὸν\nἧκε κακὸν Δαναοῖσι, μίνυνθα δὲ χάζετο δουρός.\nαὐτὰρ ὃ τῶν ἄλλων ἐπεπωλεῖτο στίχας ἀνδρῶν\nἔγχεΐ τʼ ἄορί τε μεγάλοισί τε χερμαδίοισιν,\nΑἴαντος δʼ ἀλέεινε μάχην Τελαμωνιάδαο.\nΖεὺς δὲ πατὴρ Αἴανθʼ ὑψίζυγος ἐν φόβον ὦρσε·\nστῆ δὲ ταφών, ὄπιθεν δὲ σάκος βάλεν ἑπταβόειον,\nτρέσσε δὲ παπτήνας ἐφʼ ὁμίλου θηρὶ ἐοικὼς\nἐντροπαλιζόμενος ὀλίγον γόνυ γουνὸς ἀμείβων.\nὡς δʼ αἴθωνα λέοντα βοῶν ἀπὸ μεσσαύλοιο\nἐσσεύαντο κύνες τε καὶ ἀνέρες ἀγροιῶται,\nοἵ τέ μιν οὐκ εἰῶσι βοῶν ἐκ πῖαρ ἑλέσθαι\nπάννυχοι ἐγρήσσοντες· ὃ δὲ κρειῶν ἐρατίζων\nἰθύει, ἀλλʼ οὔ τι πρήσσει· θαμέες γὰρ ἄκοντες\nἀντίον ἀΐσσουσι θρασειάων ἀπὸ χειρῶν\nκαιόμεναί τε δεταί, τάς τε τρεῖ ἐσσύμενός περ·\nἠῶθεν δʼ ἀπὸ νόσφιν ἔβη τετιηότι θυμῷ·\nὣς Αἴας τότʼ ἀπὸ Τρώων τετιημένος ἦτορ\nἤϊε πόλλʼ ἀέκων· περὶ γὰρ δίε νηυσὶν Ἀχαιῶν.\nὡς δʼ ὅτʼ ὄνος παρʼ ἄρουραν ἰὼν ἐβιήσατο παῖδας\nνωθής, ᾧ δὴ πολλὰ περὶ ῥόπαλʼ ἀμφὶς ἐάγῃ,\nκείρει τʼ εἰσελθὼν βαθὺ λήϊον· οἳ δέ τε παῖδες\nτύπτουσιν ῥοπάλοισι· βίη δέ τε νηπίη αὐτῶν·\nσπουδῇ τʼ ἐξήλασσαν, ἐπεί τʼ ἐκορέσσατο φορβῆς·\nὣς τότʼ ἔπειτʼ Αἴαντα μέγαν Τελαμώνιον υἱὸν\nΤρῶες ὑπέρθυμοι πολυηγερέες τʼ ἐπίκουροι\nνύσσοντες ξυστοῖσι μέσον σάκος αἰὲν ἕποντο.\nΑἴας δʼ ἄλλοτε μὲν μνησάσκετο θούριδος ἀλκῆς\nαὖτις ὑποστρεφθείς, καὶ ἐρητύσασκε φάλαγγας\nΤρώων ἱπποδάμων· ὁτὲ δὲ τρωπάσκετο φεύγειν.\nπάντας δὲ προέεργε θοὰς ἐπὶ νῆας ὁδεύειν,\nαὐτὸς δὲ Τρώων καὶ Ἀχαιῶν θῦνε μεσηγὺ\nἱστάμενος· τὰ δὲ δοῦρα θρασειάων ἀπὸ χειρῶν\nἄλλα μὲν ἐν σάκεϊ μεγάλῳ πάγεν ὄρμενα πρόσσω,\nπολλὰ δὲ καὶ μεσσηγύ, πάρος χρόα λευκὸν ἐπαυρεῖν,\nἐν γαίῃ ἵσταντο λιλαιόμενα χροὸς ἆσαι.\nτὸν δʼ ὡς οὖν ἐνόησʼ Εὐαίμονος ἀγλαὸς υἱὸς\nΕὐρύπυλος πυκινοῖσι βιαζόμενον βελέεσσι,\nστῆ ῥα παρʼ αὐτὸν ἰών, καὶ ἀκόντισε δουρὶ φαεινῷ,\nκαὶ βάλε Φαυσιάδην Ἀπισάονα ποιμένα λαῶν\nἧπαρ ὑπὸ πραπίδων, εἶθαρ δʼ ὑπὸ γούνατʼ ἔλυσεν·\nΕὐρύπυλος δʼ ἐπόρουσε καὶ αἴνυτο τεύχεʼ ἀπʼ ὤμων.\nτὸν δʼ ὡς οὖν ἐνόησεν Ἀλέξανδρος θεοειδὴς\nτεύχεʼ ἀπαινύμενον Ἀπισάονος, αὐτίκα τόξον\nἕλκετʼ ἐπʼ Εὐρυπύλῳ, καί μιν βάλε μηρὸν ὀϊστῷ\nδεξιόν· ἐκλάσθη δὲ δόναξ, ἐβάρυνε δὲ μηρόν.\nἂψ δʼ ἑτάρων εἰς ἔθνος ἐχάζετο κῆρʼ ἀλεείνων,\nἤϋσεν δὲ διαπρύσιον Δαναοῖσι γεγωνώς·\nὦ φίλοι Ἀργείων ἡγήτορες ἠδὲ μέδοντες\nστῆτʼ ἐλελιχθέντες καὶ ἀμύνετε νηλεὲς ἦμαρ\nΑἴανθʼ, ὃς βελέεσσι βιάζεται, οὐδέ ἕ φημι\nφεύξεσθʼ ἐκ πολέμοιο δυσηχέος· ἀλλὰ μάλʼ ἄντην\nἵστασθʼ ἀμφʼ Αἴαντα μέγαν Τελαμώνιον υἱόν.\nὣς ἔφατʼ Εὐρύπυλος βεβλημένος· οἳ δὲ παρʼ αὐτὸν\nπλησίοι ἔστησαν σάκεʼ ὤμοισι κλίναντες\nδούρατʼ ἀνασχόμενοι· τῶν δʼ ἀντίος ἤλυθεν Αἴας.\nστῆ δὲ μεταστρεφθείς, ἐπεὶ ἵκετο ἔθνος ἑταίρων.\nὣς οἳ μὲν μάρναντο δέμας πυρὸς αἰθομένοιο·\nΝέστορα δʼ ἐκ πολέμοιο φέρον Νηλήϊαι ἵπποι\nἱδρῶσαι, ἦγον δὲ Μαχάονα ποιμένα λαῶν.\nτὸν δὲ ἰδὼν ἐνόησε ποδάρκης δῖος Ἀχιλλεύς·\nἑστήκει γὰρ ἐπὶ πρυμνῇ μεγακήτεϊ νηῒ\nεἰσορόων πόνον αἰπὺν ἰῶκά τε δακρυόεσσαν.\nαἶψα δʼ ἑταῖρον ἑὸν Πατροκλῆα προσέειπε\nφθεγξάμενος παρὰ νηός· ὃ δὲ κλισίηθεν ἀκούσας\nἔκμολεν ἶσος Ἄρηϊ, κακοῦ δʼ ἄρα οἱ πέλεν ἀρχή.\nτὸν πρότερος προσέειπε Μενοιτίου ἄλκιμος υἱός·\nτίπτέ με κικλήσκεις Ἀχιλεῦ; τί δέ σε χρεὼ ἐμεῖο;\nτὸν δʼ ἀπαμειβόμενος προσέφη πόδας ὠκὺς Ἀχιλλεύς·\nδῖε Μενοιτιάδη τῷ ἐμῷ κεχαρισμένε θυμῷ\nνῦν ὀΐω περὶ γούνατʼ ἐμὰ στήσεσθαι Ἀχαιοὺς\nλισσομένους· χρειὼ γὰρ ἱκάνεται οὐκέτʼ ἀνεκτός.\nἀλλʼ ἴθι νῦν Πάτροκλε Διῒ φίλε Νέστορʼ ἔρειο\nὅν τινα τοῦτον ἄγει βεβλημένον ἐκ πολέμοιο·\nἤτοι μὲν τά γʼ ὄπισθε Μαχάονι πάντα ἔοικε\nτῷ Ἀσκληπιάδῃ, ἀτὰρ οὐκ ἴδον ὄμματα φωτός·\nἵπποι γάρ με παρήϊξαν πρόσσω μεμαυῖαι.\nὣς φάτο, Πάτροκλος δὲ φίλῳ ἐπεπείθεθʼ ἑταίρῳ,\nβῆ δὲ θέειν παρά τε κλισίας καὶ νῆας Ἀχαιῶν.\nοἳ δʼ ὅτε δὴ κλισίην Νηληϊάδεω ἀφίκοντο,\nαὐτοὶ μέν ῥʼ ἀπέβησαν ἐπὶ χθόνα πουλυβότειραν,\nἵππους δʼ Εὐρυμέδων θεράπων λύε τοῖο γέροντος\nἐξ ὀχέων· τοὶ δʼ ἱδρῶ ἀπεψύχοντο χιτώνων\nστάντε ποτὶ πνοιὴν παρὰ θῖνʼ ἁλός· αὐτὰρ ἔπειτα\nἐς κλισίην ἐλθόντες ἐπὶ κλισμοῖσι κάθιζον.\nτοῖσι δὲ τεῦχε κυκειῶ ἐϋπλόκαμος Ἑκαμήδη,\nτὴν ἄρετʼ ἐκ Τενέδοιο γέρων, ὅτε πέρσεν Ἀχιλλεύς,\nθυγατέρʼ Ἀρσινόου μεγαλήτορος, ἥν οἱ Ἀχαιοὶ\nἔξελον οὕνεκα βουλῇ ἀριστεύεσκεν ἁπάντων.\nἥ σφωϊν πρῶτον μὲν ἐπιπροΐηλε τράπεζαν\nκαλὴν κυανόπεζαν ἐΰξοον, αὐτὰρ ἐπʼ αὐτῆς\nχάλκειον κάνεον, ἐπὶ δὲ κρόμυον ποτῷ ὄψον,\nἠδὲ μέλι χλωρόν, παρὰ δʼ ἀλφίτου ἱεροῦ ἀκτήν,\nπὰρ δὲ δέπας περικαλλές, ὃ οἴκοθεν ἦγʼ ὁ γεραιός,\nχρυσείοις ἥλοισι πεπαρμένον· οὔατα δʼ αὐτοῦ\nτέσσαρʼ ἔσαν, δοιαὶ δὲ πελειάδες ἀμφὶς ἕκαστον\nχρύσειαι νεμέθοντο, δύω δʼ ὑπὸ πυθμένες ἦσαν.\nἄλλος μὲν μογέων ἀποκινήσασκε τραπέζης\nπλεῖον ἐόν, Νέστωρ δʼ ὁ γέρων ἀμογητὶ ἄειρεν.\nἐν τῷ ῥά σφι κύκησε γυνὴ ἐϊκυῖα θεῇσιν\nοἴνῳ Πραμνείῳ, ἐπὶ δʼ αἴγειον κνῆ τυρὸν\nκνήστι χαλκείῃ, ἐπὶ δʼ ἄλφιτα λευκὰ πάλυνε,\nπινέμεναι δʼ ἐκέλευσεν, ἐπεί ῥʼ ὥπλισσε κυκειῶ.\nτὼ δʼ ἐπεὶ οὖν πίνοντʼ ἀφέτην πολυκαγκέα δίψαν\nμύθοισιν τέρποντο πρὸς ἀλλήλους ἐνέποντες,\nΠάτροκλος δὲ θύρῃσιν ἐφίστατο ἰσόθεος φώς.\nτὸν δὲ ἰδὼν ὁ γεραιὸς ἀπὸ θρόνου ὦρτο φαεινοῦ,\nἐς δʼ ἄγε χειρὸς ἑλών, κατὰ δʼ ἑδριάασθαι ἄνωγε.\nΠάτροκλος δʼ ἑτέρωθεν ἀναίνετο εἶπέ τε μῦθον·\nοὐχ ἕδος ἐστὶ γεραιὲ διοτρεφές, οὐδέ με πείσεις.\nαἰδοῖος νεμεσητὸς ὅ με προέηκε πυθέσθαι\nὅν τινα τοῦτον ἄγεις βεβλημένον· ἀλλὰ καὶ αὐτὸς\nγιγνώσκω, ὁρόω δὲ Μαχάονα ποιμένα λαῶν.\nνῦν δὲ ἔπος ἐρέων πάλιν ἄγγελος εἶμʼ Ἀχιλῆϊ.\nεὖ δὲ σὺ οἶσθα γεραιὲ διοτρεφές, οἷος ἐκεῖνος\nδεινὸς ἀνήρ· τάχα κεν καὶ ἀναίτιον αἰτιόῳτο.\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nτίπτε τὰρ ὧδʼ Ἀχιλεὺς ὀλοφύρεται υἷας Ἀχαιῶν,\nὅσσοι δὴ βέλεσιν βεβλήαται; οὐδέ τι οἶδε\nπένθεος, ὅσσον ὄρωρε κατὰ στρατόν· οἳ γὰρ ἄριστοι\nἐν νηυσὶν κέαται βεβλημένοι οὐτάμενοί τε.\nβέβληται μὲν ὃ Τυδεΐδης κρατερὸς Διομήδης,\nοὔτασται δʼ Ὀδυσεὺς δουρὶ κλυτὸς ἠδʼ Ἀγαμέμνων·\nβέβληται δὲ καὶ Εὐρύπυλος κατὰ μηρὸν ὀϊστῷ·\nτοῦτον δʼ ἄλλον ἐγὼ νέον ἤγαγον ἐκ πολέμοιο\nἰῷ ἀπὸ νευρῆς βεβλημένον. αὐτὰρ Ἀχιλλεὺς\nἐσθλὸς ἐὼν Δαναῶν οὐ κήδεται οὐδʼ ἐλεαίρει.\nἦ μένει εἰς ὅ κε δὴ νῆες θοαὶ ἄγχι θαλάσσης\nἈργείων ἀέκητι πυρὸς δηΐοιο θέρωνται,\nαὐτοί τε κτεινώμεθʼ ἐπισχερώ; οὐ γὰρ ἐμὴ ἲς\nἔσθʼ οἵη πάρος ἔσκεν ἐνὶ γναμπτοῖσι μέλεσσιν.\nεἴθʼ ὣς ἡβώοιμι βίη δέ μοι ἔμπεδος εἴη\nὡς ὁπότʼ Ἠλείοισι καὶ ἡμῖν νεῖκος ἐτύχθη\nἀμφὶ βοηλασίῃ, ὅτʼ ἐγὼ κτάνον Ἰτυμονῆα\nἐσθλὸν Ὑπειροχίδην, ὃς ἐν Ἤλιδι ναιετάασκε,\nῥύσιʼ ἐλαυνόμενος· ὃ δʼ ἀμύνων ᾗσι βόεσσιν\nἔβλητʼ ἐν πρώτοισιν ἐμῆς ἀπὸ χειρὸς ἄκοντι,\nκὰδ δʼ ἔπεσεν, λαοὶ δὲ περίτρεσαν ἀγροιῶται.\nληΐδα δʼ ἐκ πεδίου συνελάσσαμεν ἤλιθα πολλὴν\nπεντήκοντα βοῶν ἀγέλας, τόσα πώεα οἰῶν,\nτόσσα συῶν συβόσια, τόσʼ αἰπόλια πλατέʼ αἰγῶν,\nἵππους δὲ ξανθὰς ἑκατὸν καὶ πεντήκοντα\nπάσας θηλείας, πολλῇσι δὲ πῶλοι ὑπῆσαν.\nκαὶ τὰ μὲν ἠλασάμεσθα Πύλον Νηλήϊον εἴσω\nἐννύχιοι προτὶ ἄστυ· γεγήθει δὲ φρένα Νηλεύς,\nοὕνεκά μοι τύχε πολλὰ νέῳ πόλεμον δὲ κιόντι.\nκήρυκες δʼ ἐλίγαινον ἅμʼ ἠοῖ φαινομένηφι\nτοὺς ἴμεν οἷσι χρεῖος ὀφείλετʼ ἐν Ἤλιδι δίῃ·\nοἳ δὲ συναγρόμενοι Πυλίων ἡγήτορες ἄνδρες\nδαίτρευον· πολέσιν γὰρ Ἐπειοὶ χρεῖος ὄφειλον,\nὡς ἡμεῖς παῦροι κεκακωμένοι ἐν Πύλῳ ἦμεν·\nἐλθὼν γάρ ῥʼ ἐκάκωσε βίη Ἡρακληείη\nτῶν προτέρων ἐτέων, κατὰ δʼ ἔκταθεν ὅσσοι ἄριστοι·\nδώδεκα γὰρ Νηλῆος ἀμύμονος υἱέες ἦμεν·\nτῶν οἶος λιπόμην, οἳ δʼ ἄλλοι πάντες ὄλοντο.\nταῦθʼ ὑπερηφανέοντες Ἐπειοὶ χαλκοχίτωνες\nἡμέας ὑβρίζοντες ἀτάσθαλα μηχανόωντο.\nἐκ δʼ ὃ γέρων ἀγέλην τε βοῶν καὶ πῶϋ μέγʼ οἰῶν\nεἵλετο κρινάμενος τριηκόσιʼ ἠδὲ νομῆας.\nκαὶ γὰρ τῷ χρεῖος μέγʼ ὀφείλετʼ ἐν Ἤλιδι δίῃ\nτέσσαρες ἀθλοφόροι ἵπποι αὐτοῖσιν ὄχεσφιν\nἐλθόντες μετʼ ἄεθλα· περὶ τρίποδος γὰρ ἔμελλον\nθεύσεσθαι· τοὺς δʼ αὖθι ἄναξ ἀνδρῶν Αὐγείας\nκάσχεθε, τὸν δʼ ἐλατῆρʼ ἀφίει ἀκαχήμενον ἵππων.\nτῶν ὃ γέρων ἐπέων κεχολωμένος ἠδὲ καὶ ἔργων\nἐξέλετʼ ἄσπετα πολλά· τὰ δʼ ἄλλʼ ἐς δῆμον ἔδωκε\nδαιτρεύειν, μή τίς οἱ ἀτεμβόμενος κίοι ἴσης.\nἡμεῖς μὲν τὰ ἕκαστα διείπομεν, ἀμφί τε ἄστυ\nἕρδομεν ἱρὰ θεοῖς· οἳ δὲ τρίτῳ ἤματι πάντες\nἦλθον ὁμῶς αὐτοί τε πολεῖς καὶ μώνυχες ἵπποι\nπανσυδίῃ· μετὰ δέ σφι Μολίονε θωρήσσοντο\nπαῖδʼ ἔτʼ ἐόντʼ, οὔ πω μάλα εἰδότε θούριδος ἀλκῆς.\nἔστι δέ τις Θρυόεσσα πόλις αἰπεῖα κολώνη\nτηλοῦ ἐπʼ Ἀλφειῷ, νεάτη Πύλου ἠμαθόεντος·\nτὴν ἀμφεστρατόωντο διαρραῖσαι μεμαῶτες.\nἀλλʼ ὅτε πᾶν πεδίον μετεκίαθον, ἄμμι δʼ Ἀθήνη\nἄγγελος ἦλθε θέουσʼ ἀπʼ Ὀλύμπου θωρήσσεσθαι\nἔννυχος, οὐδʼ ἀέκοντα Πύλον κάτα λαὸν ἄγειρεν\nἀλλὰ μάλʼ ἐσσυμένους πολεμίζειν. οὐδέ με Νηλεὺς\nεἴα θωρήσσεσθαι, ἀπέκρυψεν δέ μοι ἵππους·\nοὐ γάρ πώ τί μʼ ἔφη ἴδμεν πολεμήϊα ἔργα.\nἀλλὰ καὶ ὧς ἱππεῦσι μετέπρεπον ἡμετέροισι\nκαὶ πεζός περ ἐών, ἐπεὶ ὧς ἄγε νεῖκος Ἀθήνη.\nἔστι δέ τις ποταμὸς Μινυήϊος εἰς ἅλα βάλλων\nἐγγύθεν Ἀρήνης, ὅθι μείναμεν Ἠῶ δῖαν\nἱππῆες Πυλίων, τὰ δʼ ἐπέρρεον ἔθνεα πεζῶν.\nἔνθεν πανσυδίῃ σὺν τεύχεσι θωρηχθέντες\nἔνδιοι ἱκόμεσθʼ ἱερὸν ῥόον Ἀλφειοῖο.\nἔνθα Διὶ ῥέξαντες ὑπερμενεῖ ἱερὰ καλά,\nταῦρον δʼ Ἀλφειῷ, ταῦρον δὲ Ποσειδάωνι,\nαὐτὰρ Ἀθηναίη γλαυκώπιδι βοῦν ἀγελαίην,\nδόρπον ἔπειθʼ ἑλόμεσθα κατὰ στρατὸν ἐν τελέεσσι,\nκαὶ κατεκοιμήθημεν ἐν ἔντεσιν οἷσιν ἕκαστος\nἀμφὶ ῥοὰς ποταμοῖο. ἀτὰρ μεγάθυμοι Ἐπειοὶ\nἀμφέσταν δὴ ἄστυ διαρραῖσαι μεμαῶτες·\nἀλλά σφι προπάροιθε φάνη μέγα ἔργον Ἄρηος·\nεὖτε γὰρ ἠέλιος φαέθων ὑπερέσχεθε γαίης,\nσυμφερόμεσθα μάχῃ Διί τʼ εὐχόμενοι καὶ Ἀθήνῃ.\nἀλλʼ ὅτε δὴ Πυλίων καὶ Ἐπειῶν ἔπλετο νεῖκος,\nπρῶτος ἐγὼν ἕλον ἄνδρα, κόμισσα δὲ μώνυχας ἵππους,\nΜούλιον αἰχμητήν· γαμβρὸς δʼ ἦν Αὐγείαο,\nπρεσβυτάτην δὲ θύγατρʼ εἶχε ξανθὴν Ἀγαμήδην,\nἣ τόσα φάρμακα ᾔδη ὅσα τρέφει εὐρεῖα χθών.\nτὸν μὲν ἐγὼ προσιόντα βάλον χαλκήρεϊ δουρί,\nἤριπε δʼ ἐν κονίῃσιν· ἐγὼ δʼ ἐς δίφρον ὀρούσας\nστῆν ῥα μετὰ προμάχοισιν· ἀτὰρ μεγάθυμοι Ἐπειοὶ\nἔτρεσαν ἄλλυδις ἄλλος, ἐπεὶ ἴδον ἄνδρα πεσόντα\nἡγεμόνʼ ἱππήων, ὃς ἀριστεύεσκε μάχεσθαι.\nαὐτὰρ ἐγὼν ἐπόρουσα κελαινῇ λαίλαπι ἶσος,\nπεντήκοντα δʼ ἕλον δίφρους, δύο δʼ ἀμφὶς ἕκαστον\nφῶτες ὀδὰξ ἕλον οὖδας ἐμῷ ὑπὸ δουρὶ δαμέντες.\nκαί νύ κεν Ἀκτορίωνε Μολίονε παῖδʼ ἀλάπαξα,\nεἰ μή σφωε πατὴρ εὐρὺ κρείων ἐνοσίχθων\nἐκ πολέμου ἐσάωσε καλύψας ἠέρι πολλῇ.\nἔνθα Ζεὺς Πυλίοισι μέγα κράτος ἐγγυάλιξε·\nτόφρα γὰρ οὖν ἑπόμεσθα διὰ σπιδέος πεδίοιο\nκτείνοντές τʼ αὐτοὺς ἀνά τʼ ἔντεα καλὰ λέγοντες,\nὄφρʼ ἐπὶ Βουπρασίου πολυπύρου βήσαμεν ἵππους\nπέτρης τʼ Ὠλενίης, καὶ Ἀλησίου ἔνθα κολώνη\nκέκληται· ὅθεν αὖτις ἀπέτραπε λαὸν Ἀθήνη.\nἔνθʼ ἄνδρα κτείνας πύματον λίπον· αὐτὰρ Ἀχαιοὶ\nἂψ ἀπὸ Βουπρασίοιο Πύλονδʼ ἔχον ὠκέας ἵππους,\nπάντες δʼ εὐχετόωντο θεῶν Διὶ Νέστορί τʼ ἀνδρῶν.\nὣς ἔον, εἴ ποτʼ ἔον γε, μετʼ ἀνδράσιν. αὐτὰρ Ἀχιλλεὺς\nοἶος τῆς ἀρετῆς ἀπονήσεται· ἦ τέ μιν οἴω\nπολλὰ μετακλαύσεσθαι ἐπεί κʼ ἀπὸ λαὸς ὄληται.\nὦ πέπον ἦ μὲν σοί γε Μενοίτιος ὧδʼ ἐπέτελλεν\nἤματι τῷ ὅτε σʼ ἐκ Φθίης Ἀγαμέμνονι πέμπε,\nνῶϊ δέ τʼ ἔνδον ἐόντες ἐγὼ καὶ δῖος Ὀδυσσεὺς\nπάντα μάλʼ ἐν μεγάροις ἠκούομεν ὡς ἐπέτελλε.\nΠηλῆος δʼ ἱκόμεσθα δόμους εὖ ναιετάοντας\nλαὸν ἀγείροντες κατʼ Ἀχαιΐδα πουλυβότειραν.\nἔνθα δʼ ἔπειθʼ ἥρωα Μενοίτιον εὕρομεν ἔνδον\nἠδὲ σέ, πὰρ δʼ Ἀχιλῆα· γέρων δʼ ἱππηλάτα Πηλεὺς\nπίονα μηρία καῖε βοὸς Διὶ τερπικεραύνῳ\nαὐλῆς ἐν χόρτῳ· ἔχε δὲ χρύσειον ἄλεισον\nσπένδων αἴθοπα οἶνον ἐπʼ αἰθομένοις ἱεροῖσι.\nσφῶϊ μὲν ἀμφὶ βοὸς ἕπετον κρέα, νῶϊ δʼ ἔπειτα\nστῆμεν ἐνὶ προθύροισι· ταφὼν δʼ ἀνόρουσεν Ἀχιλλεύς,\nἐς δʼ ἄγε χειρὸς ἑλών, κατὰ δʼ ἑδριάασθαι ἄνωγε,\nξείνιά τʼ εὖ παρέθηκεν, ἅ τε ξείνοις θέμις ἐστίν.\nαὐτὰρ ἐπεὶ τάρπημεν ἐδητύος ἠδὲ ποτῆτος,\nἦρχον ἐγὼ μύθοιο κελεύων ὔμμʼ ἅμʼ ἕπεσθαι·\nσφὼ δὲ μάλʼ ἠθέλετον, τὼ δʼ ἄμφω πόλλʼ ἐπέτελλον.\nΠηλεὺς μὲν ᾧ παιδὶ γέρων ἐπέτελλʼ Ἀχιλῆϊ\nαἰὲν ἀριστεύειν καὶ ὑπείροχον ἔμμεναι ἄλλων·\nσοὶ δʼ αὖθʼ ὧδʼ ἐπέτελλε Μενοίτιος Ἄκτορος υἱός·\nτέκνον ἐμὸν γενεῇ μὲν ὑπέρτερός ἐστιν Ἀχιλλεύς,\nπρεσβύτερος δὲ σύ ἐσσι· βίῃ δʼ ὅ γε πολλὸν ἀμείνων.\nἀλλʼ εὖ οἱ φάσθαι πυκινὸν ἔπος ἠδʼ ὑποθέσθαι\nκαί οἱ σημαίνειν· ὃ δὲ πείσεται εἰς ἀγαθόν περ.\nὣς ἐπέτελλʼ ὃ γέρων, σὺ δὲ λήθεαι· ἀλλʼ ἔτι καὶ νῦν\nταῦτʼ εἴποις Ἀχιλῆϊ δαΐφρονι αἴ κε πίθηται.\nτίς δʼ οἶδʼ εἴ κέν οἱ σὺν δαίμονι θυμὸν ὀρίναις\nπαρειπών; ἀγαθὴ δὲ παραίφασίς ἐστιν ἑταίρου.\nεἰ δέ τινα φρεσὶν ᾗσι θεοπροπίην ἀλεείνει\nκαί τινά οἱ πὰρ Ζηνὸς ἐπέφραδε πότνια μήτηρ,\nἀλλὰ σέ περ προέτω, ἅμα δʼ ἄλλος λαὸς ἑπέσθω\nΜυρμιδόνων, αἴ κέν τι φόως Δαναοῖσι γένηαι·\nκαί τοι τεύχεα καλὰ δότω πόλεμον δὲ φέρεσθαι,\nαἴ κέ σε τῷ εἴσκοντες ἀπόσχωνται πολέμοιο\nΤρῶες, ἀναπνεύσωσι δʼ ἀρήϊοι υἷες Ἀχαιῶν\nτειρόμενοι· ὀλίγη δέ τʼ ἀνάπνευσις πολέμοιο.\nῥεῖα δέ κʼ ἀκμῆτες κεκμηότας ἄνδρας ἀϋτῇ\nὤσαισθε προτὶ ἄστυ νεῶν ἄπο καὶ κλισιάων.\nὣς φάτο, τῷ δʼ ἄρα θυμὸν ἐνὶ στήθεσσιν ὄρινε,\nβῆ δὲ θέειν παρὰ νῆας ἐπʼ Αἰακίδην Ἀχιλῆα.\nἀλλʼ ὅτε δὴ κατὰ νῆας Ὀδυσσῆος θείοιο\nἷξε θέων Πάτροκλος, ἵνά σφʼ ἀγορή τε θέμις τε\nἤην, τῇ δὴ καί σφι θεῶν ἐτετεύχατο βωμοί,\nἔνθά οἱ Εὐρύπυλος βεβλημένος ἀντεβόλησε\nδιογενὴς Εὐαιμονίδης κατὰ μηρὸν ὀϊστῷ\nσκάζων ἐκ πολέμου· κατὰ δὲ νότιος ῥέεν ἱδρὼς\nὤμων καὶ κεφαλῆς, ἀπὸ δʼ ἕλκεος ἀργαλέοιο\nαἷμα μέλαν κελάρυζε· νόος γε μὲν ἔμπεδος ἦεν.\nτὸν δὲ ἰδὼν ᾤκτειρε Μενοιτίου ἄλκιμος υἱός,\nκαί ῥʼ ὀλοφυρόμενος ἔπεα πτερόεντα προσηύδα·\nἆ δειλοὶ Δαναῶν ἡγήτορες ἠδὲ μέδοντες\nὣς ἄρʼ ἐμέλλετε τῆλε φίλων καὶ πατρίδος αἴης\nἄσειν ἐν Τροίῃ ταχέας κύνας ἀργέτι δημῷ.\nἀλλʼ ἄγε μοι τόδε εἰπὲ διοτρεφὲς Εὐρύπυλʼ ἥρως,\nἤ ῥʼ ἔτι που σχήσουσι πελώριον Ἕκτορʼ Ἀχαιοί,\nἦ ἤδη φθίσονται ὑπʼ αὐτοῦ δουρὶ δαμέντες;\nτὸν δʼ αὖτʼ Εὐρύπυλος βεβλημένος ἀντίον ηὔδα·\nοὐκέτι διογενὲς Πατρόκλεες ἄλκαρ Ἀχαιῶν\nἔσσεται, ἀλλʼ ἐν νηυσὶ μελαίνῃσιν πεσέονται.\nοἳ μὲν γὰρ δὴ πάντες, ὅσοι πάρος ἦσαν ἄριστοι,\nἐν νηυσὶν κέαται βεβλημένοι οὐτάμενοί τε\nχερσὶν ὕπο Τρώων· τῶν δὲ σθένος ὄρνυται αἰέν.\nἀλλʼ ἐμὲ μὲν σὺ σάωσον ἄγων ἐπὶ νῆα μέλαιναν,\nμηροῦ δʼ ἔκταμʼ ὀϊστόν, ἀπʼ αὐτοῦ δʼ αἷμα κελαινὸν\nνίζʼ ὕδατι λιαρῷ, ἐπὶ δʼ ἤπια φάρμακα πάσσε\nἐσθλά, τά σε προτί φασιν Ἀχιλλῆος δεδιδάχθαι,\nὃν Χείρων ἐδίδαξε δικαιότατος Κενταύρων.\nἰητροὶ μὲν γὰρ Ποδαλείριος ἠδὲ Μαχάων\nτὸν μὲν ἐνὶ κλισίῃσιν ὀΐομαι ἕλκος ἔχοντα\nχρηΐζοντα καὶ αὐτὸν ἀμύμονος ἰητῆρος\nκεῖσθαι· ὃ δʼ ἐν πεδίῳ Τρώων μένει ὀξὺν Ἄρηα.\nτὸν δʼ αὖτε προσέειπε Μενοιτίου ἄλκιμος υἱός·\nπῶς τὰρ ἔοι τάδε ἔργα; τί ῥέξομεν Εὐρύπυλʼ ἥρως;\nἔρχομαι ὄφρʼ Ἀχιλῆϊ δαΐφρονι μῦθον ἐνίσπω\nὃν Νέστωρ ἐπέτελλε Γερήνιος οὖρος Ἀχαιῶν·\nἀλλʼ οὐδʼ ὧς περ σεῖο μεθήσω τειρομένοιο.\nἦ, καὶ ὑπὸ στέρνοιο λαβὼν ἄγε ποιμένα λαῶν\nἐς κλισίην· θεράπων δὲ ἰδὼν ὑπέχευε βοείας.\nἔνθά μιν ἐκτανύσας ἐκ μηροῦ τάμνε μαχαίρῃ\nὀξὺ βέλος περιπευκές, ἀπʼ αὐτοῦ δʼ αἷμα κελαινὸν\nνίζʼ ὕδατι λιαρῷ, ἐπὶ δὲ ῥίζαν βάλε πικρὴν\nχερσὶ διατρίψας ὀδυνήφατον, ἥ οἱ ἁπάσας\nἔσχʼ ὀδύνας· τὸ μὲν ἕλκος ἐτέρσετο, παύσατο δʼ αἷμα.\nὣς ὃ μὲν ἐν κλισίῃσι Μενοιτίου ἄλκιμος υἱὸς\nἰᾶτʼ Εὐρύπυλον βεβλημένον· οἳ δὲ μάχοντο\nἈργεῖοι καὶ Τρῶες ὁμιλαδόν· οὐδʼ ἄρʼ ἔμελλε\nτάφρος ἔτι σχήσειν Δαναῶν καὶ τεῖχος ὕπερθεν\nεὐρύ, τὸ ποιήσαντο νεῶν ὕπερ, ἀμφὶ δὲ τάφρον\nἤλασαν· οὐδὲ θεοῖσι δόσαν κλειτὰς ἑκατόμβας·\nὄφρά σφιν νῆάς τε θοὰς καὶ ληΐδα πολλὴν\nἐντὸς ἔχον ῥύοιτο· θεῶν δʼ ἀέκητι τέτυκτο\nἀθανάτων· τὸ καὶ οὔ τι πολὺν χρόνον ἔμπεδον ἦεν.\nὄφρα μὲν Ἕκτωρ ζωὸς ἔην καὶ μήνιʼ Ἀχιλλεὺς\nκαὶ Πριάμοιο ἄνακτος ἀπόρθητος πόλις ἔπλεν,\nτόφρα δὲ καὶ μέγα τεῖχος Ἀχαιῶν ἔμπεδον ἦεν.\nαὐτὰρ ἐπεὶ κατὰ μὲν Τρώων θάνον ὅσσοι ἄριστοι,\nπολλοὶ δʼ Ἀργείων οἳ μὲν δάμεν, οἳ δὲ λίποντο,\nπέρθετο δὲ Πριάμοιο πόλις δεκάτῳ ἐνιαυτῷ,\nἈργεῖοι δʼ ἐν νηυσὶ φίλην ἐς πατρίδʼ ἔβησαν,\nδὴ τότε μητιόωντο Ποσειδάων καὶ Ἀπόλλων\nτεῖχος ἀμαλδῦναι ποταμῶν μένος εἰσαγαγόντες.\nὅσσοι ἀπʼ Ἰδαίων ὀρέων ἅλα δὲ προρέουσι,\nῬῆσός θʼ Ἑπτάπορός τε Κάρησός τε Ῥοδίος τε\nΓρήνικός τε καὶ Αἴσηπος δῖός τε Σκάμανδρος\nκαὶ Σιμόεις, ὅθι πολλὰ βοάγρια καὶ τρυφάλειαι\nκάππεσον ἐν κονίῃσι καὶ ἡμιθέων γένος ἀνδρῶν·\nτῶν πάντων ὁμόσε στόματʼ ἔτραπε Φοῖβος Ἀπόλλων,\nἐννῆμαρ δʼ ἐς τεῖχος ἵει ῥόον· ὗε δʼ ἄρα Ζεὺς\nσυνεχές, ὄφρά κε θᾶσσον ἁλίπλοα τείχεα θείη.\nαὐτὸς δʼ ἐννοσίγαιος ἔχων χείρεσσι τρίαιναν\nἡγεῖτʼ, ἐκ δʼ ἄρα πάντα θεμείλια κύμασι πέμπε\nφιτρῶν καὶ λάων, τὰ θέσαν μογέοντες Ἀχαιοί,\nλεῖα δʼ ἐποίησεν παρʼ ἀγάρροον Ἑλλήσποντον,\nαὖτις δʼ ἠϊόνα μεγάλην ψαμάθοισι κάλυψε\nτεῖχος ἀμαλδύνας· ποταμοὺς δʼ ἔτρεψε νέεσθαι\nκὰρ ῥόον, ᾗ περ πρόσθεν ἵεν καλλίρροον ὕδωρ.\nὣς ἄρʼ ἔμελλον ὄπισθε Ποσειδάων καὶ Ἀπόλλων\nθησέμεναι· τότε δʼ ἀμφὶ μάχη ἐνοπή τε δεδήει\nτεῖχος ἐΰδμητον, κανάχιζε δὲ δούρατα πύργων\nβαλλόμενʼ· Ἀργεῖοι δὲ Διὸς μάστιγι δαμέντες\nνηυσὶν ἔπι γλαφυρῇσιν ἐελμένοι ἰσχανόωντο\nἝκτορα δειδιότες, κρατερὸν μήστωρα φόβοιο·\nαὐτὰρ ὅ γʼ ὡς τὸ πρόσθεν ἐμάρνατο ἶσος ἀέλλῃ·\nὡς δʼ ὅτʼ ἂν ἔν τε κύνεσσι καὶ ἀνδράσι θηρευτῇσι\nκάπριος ἠὲ λέων στρέφεται σθένεϊ βλεμεαίνων·\nοἳ δέ τε πυργηδὸν σφέας αὐτοὺς ἀρτύναντες\nἀντίον ἵστανται καὶ ἀκοντίζουσι θαμειὰς\nαἰχμὰς ἐκ χειρῶν· τοῦ δʼ οὔ ποτε κυδάλιμον κῆρ\nταρβεῖ οὐδὲ φοβεῖται, ἀγηνορίη δέ μιν ἔκτα·\nταρφέα τε στρέφεται στίχας ἀνδρῶν πειρητίζων·\nὅππῃ τʼ ἰθύσῃ τῇ εἴκουσι στίχες ἀνδρῶν·\nὣς Ἕκτωρ ἀνʼ ὅμιλον ἰὼν ἐλλίσσεθʼ ἑταίρους\nτάφρον ἐποτρύνων διαβαινέμεν· οὐδέ οἱ ἵπποι\nτόλμων ὠκύποδες, μάλα δὲ χρεμέτιζον ἐπʼ ἄκρῳ\nχείλει ἐφεσταότες· ἀπὸ γὰρ δειδίσσετο τάφρος\nεὐρεῖʼ, οὔτʼ ἄρʼ ὑπερθορέειν σχεδὸν οὔτε περῆσαι\nῥηϊδίη· κρημνοὶ γὰρ ἐπηρεφέες περὶ πᾶσαν\nἕστασαν ἀμφοτέρωθεν, ὕπερθεν δὲ σκολόπεσσιν\nὀξέσιν ἠρήρει, τοὺς ἵστασαν υἷες Ἀχαιῶν\nπυκνοὺς καὶ μεγάλους δηΐων ἀνδρῶν ἀλεωρήν.\nἔνθʼ οὔ κεν ῥέα ἵππος ἐΰτροχον ἅρμα τιταίνων\nἐσβαίη, πεζοὶ δὲ μενοίνεον εἰ τελέουσι.\nδὴ τότε Πουλυδάμας θρασὺν Ἕκτορα εἶπε παραστάς·\nἝκτορ τʼ ἠδʼ ἄλλοι Τρώων ἀγοὶ ἠδʼ ἐπικούρων\nἀφραδέως διὰ τάφρον ἐλαύνομεν ὠκέας ἵππους·\nἣ δὲ μάλʼ ἀργαλέη περάαν· σκόλοπες γὰρ ἐν αὐτῇ\nὀξέες ἑστᾶσιν, ποτὶ δʼ αὐτοὺς τεῖχος Ἀχαιῶν,\nἔνθʼ οὔ πως ἔστιν καταβήμεναι οὐδὲ μάχεσθαι\nἱππεῦσι· στεῖνος γάρ, ὅθι τρώσεσθαι ὀΐω.\nεἰ μὲν γὰρ τοὺς πάγχυ κακὰ φρονέων ἀλαπάζει\nΖεὺς ὑψιβρεμέτης, Τρώεσσι δὲ ἵετʼ ἀρήγειν,\nἦ τʼ ἂν ἔγωγʼ ἐθέλοιμι καὶ αὐτίκα τοῦτο γενέσθαι,\nνωνύμνους ἀπολέσθαι ἀπʼ Ἄργεος ἐνθάδʼ Ἀχαιούς·\nεἰ δέ χʼ ὑποστρέψωσι, παλίωξις δὲ γένηται\nἐκ νηῶν καὶ τάφρῳ ἐνιπλήξωμεν ὀρυκτῇ,\nοὐκέτʼ ἔπειτʼ ὀΐω οὐδʼ ἄγγελον ἀπονέεσθαι\nἄψορρον προτὶ ἄστυ ἑλιχθέντων ὑπʼ Ἀχαιῶν.\nἀλλʼ ἄγεθʼ ὡς ἂν ἐγὼ εἴπω πειθώμεθα πάντες·\nἵππους μὲν θεράποντες ἐρυκόντων ἐπὶ τάφρῳ,\nαὐτοὶ δὲ πρυλέες σὺν τεύχεσι θωρηχθέντες\nἝκτορι πάντες ἑπώμεθʼ ἀολλέες· αὐτὰρ Ἀχαιοὶ\nοὐ μενέουσʼ εἰ δή σφιν ὀλέθρου πείρατʼ ἐφῆπται.\nὣς φάτο Πουλυδάμας, ἅδε δʼ Ἕκτορι μῦθος ἀπήμων,\nαὐτίκα δʼ ἐξ ὀχέων σὺν τεύχεσιν ἆλτο χαμᾶζε.\nοὐδὲ μὲν ἄλλοι Τρῶες ἐφʼ ἵππων ἠγερέθοντο,\nἀλλʼ ἀπὸ πάντες ὄρουσαν, ἐπεὶ ἴδον Ἕκτορα δῖον.\nἡνιόχῳ μὲν ἔπειτα ἑῷ ἐπέτελλεν ἕκαστος\nἵππους εὖ κατὰ κόσμον ἐρυκέμεν αὖθʼ ἐπὶ τάφρῳ·\nοἳ δὲ διαστάντες σφέας αὐτοὺς ἀρτύναντες\nπένταχα κοσμηθέντες ἅμʼ ἡγεμόνεσσιν ἕποντο.\nοἳ μὲν ἅμʼ Ἕκτορʼ ἴσαν καὶ ἀμύμονι Πουλυδάμαντι,\nοἳ πλεῖστοι καὶ ἄριστοι ἔσαν, μέμασαν δὲ μάλιστα\nτεῖχος ῥηξάμενοι κοίλῃς ἐπὶ νηυσὶ μάχεσθαι.\nκαί σφιν Κεβριόνης τρίτος εἵπετο· πὰρ δʼ ἄρʼ ὄχεσφιν\nἄλλον Κεβριόναο χερείονα κάλλιπεν Ἕκτωρ.\nτῶν δʼ ἑτέρων Πάρις ἦρχε καὶ Ἀλκάθοος καὶ Ἀγήνωρ,\nτῶν δὲ τρίτων Ἕλενος καὶ Δηΐφοβος θεοειδὴς\nυἷε δύω Πριάμοιο· τρίτος δʼ ἦν Ἄσιος ἥρως\nἌσιος Ὑρτακίδης, ὃν Ἀρίσβηθεν φέρον ἵπποι\nαἴθωνες μεγάλοι ποταμοῦ ἄπο Σελλήεντος.\nτῶν δὲ τετάρτων ἦρχεν ἐῢς πάϊς Ἀγχίσαο\nΑἰνείας, ἅμα τῷ γε δύω Ἀντήνορος υἷε\nἈρχέλοχός τʼ Ἀκάμας τε μάχης εὖ εἰδότε πάσης.\nΣαρπηδὼν δʼ ἡγήσατʼ ἀγακλειτῶν ἐπικούρων,\nπρὸς δʼ ἕλετο Γλαῦκον καὶ ἀρήϊον Ἀστεροπαῖον·\nοἳ γάρ οἱ εἴσαντο διακριδὸν εἶναι ἄριστοι\nτῶν ἄλλων μετά γʼ αὐτόν· ὃ δʼ ἔπρεπε καὶ διὰ πάντων.\nοἳ δʼ ἐπεὶ ἀλλήλους ἄραρον τυκτῇσι βόεσσι\nβάν ῥʼ ἰθὺς Δαναῶν λελιημένοι, οὐδʼ ἔτʼ ἔφαντο\nσχήσεσθʼ, ἀλλʼ ἐν νηυσὶ μελαίνῃσιν πεσέεσθαι.\nἔνθʼ ἄλλοι Τρῶες τηλεκλειτοί τʼ ἐπίκουροι\nβουλῇ Πουλυδάμαντος ἀμωμήτοιο πίθοντο·\nἀλλʼ οὐχ Ὑρτακίδης ἔθελʼ Ἄσιος ὄρχαμος ἀνδρῶν\nαὖθι λιπεῖν ἵππους τε καὶ ἡνίοχον θεράποντα,\nἀλλὰ σὺν αὐτοῖσιν πέλασεν νήεσσι θοῇσι\nνήπιος, οὐδʼ ἄρʼ ἔμελλε κακὰς ὑπὸ κῆρας ἀλύξας\nἵπποισιν καὶ ὄχεσφιν ἀγαλλόμενος παρὰ νηῶν\nἂψ ἀπονοστήσειν προτὶ Ἴλιον ἠνεμόεσσαν·\nπρόσθεν γάρ μιν μοῖρα δυσώνυμος ἀμφεκάλυψεν\nἔγχεϊ Ἰδομενῆος ἀγαυοῦ Δευκαλίδαο.\nεἴσατο γὰρ νηῶν ἐπʼ ἀριστερά, τῇ περ Ἀχαιοὶ\nἐκ πεδίου νίσοντο σὺν ἵπποισιν καὶ ὄχεσφι·\nτῇ ῥʼ ἵππους τε καὶ ἅρμα διήλασεν, οὐδὲ πύλῃσιν\nεὗρʼ ἐπικεκλιμένας σανίδας καὶ μακρὸν ὀχῆα,\nἀλλʼ ἀναπεπταμένας ἔχον ἀνέρες, εἴ τινʼ ἑταίρων\nἐκ πολέμου φεύγοντα σαώσειαν μετὰ νῆας.\nτῇ ῥʼ ἰθὺς φρονέων ἵππους ἔχε, τοὶ δʼ ἅμʼ ἕποντο\nὀξέα κεκλήγοντες· ἔφαντο γὰρ οὐκ ἔτʼ Ἀχαιοὺς\nσχήσεσθʼ, ἀλλʼ ἐν νηυσὶ μελαίνῃσιν πεσέεσθαι\nνήπιοι, ἐν δὲ πύλῃσι δύʼ ἀνέρας εὗρον ἀρίστους\nυἷας ὑπερθύμους Λαπιθάων αἰχμητάων,\nτὸν μὲν Πειριθόου υἷα κρατερὸν Πολυποίτην,\nτὸν δὲ Λεοντῆα βροτολοιγῷ ἶσον Ἄρηϊ.\nτὼ μὲν ἄρα προπάροιθε πυλάων ὑψηλάων\nἕστασαν ὡς ὅτε τε δρύες οὔρεσιν ὑψικάρηνοι,\nαἵ τʼ ἄνεμον μίμνουσι καὶ ὑετὸν ἤματα πάντα\nῥίζῃσιν μεγάλῃσι διηνεκέεσσʼ ἀραρυῖαι·\nὣς ἄρα τὼ χείρεσσι πεποιθότες ἠδὲ βίηφι\nμίμνον ἐπερχόμενον μέγαν Ἄσιον οὐδὲ φέβοντο.\nοἳ δʼ ἰθὺς πρὸς τεῖχος ἐΰδμητον βόας αὔας\nὑψόσʼ ἀνασχόμενοι ἔκιον μεγάλῳ ἀλαλητῷ\nἌσιον ἀμφὶ ἄνακτα καὶ Ἰαμενὸν καὶ Ὀρέστην\nἈσιάδην τʼ Ἀδάμαντα Θόωνά τε Οἰνόμαόν τε.\nοἳ δʼ ἤτοι εἷος μὲν ἐϋκνήμιδας Ἀχαιοὺς\nὄρνυον ἔνδον ἐόντες ἀμύνεσθαι περὶ νηῶν·\nαὐτὰρ ἐπεὶ δὴ τεῖχος ἐπεσσυμένους ἐνόησαν\nΤρῶας, ἀτὰρ Δαναῶν γένετο ἰαχή τε φόβος τε,\nἐκ δὲ τὼ ἀΐξαντε πυλάων πρόσθε μαχέσθην\nἀγροτέροισι σύεσσιν ἐοικότε, τώ τʼ ἐν ὄρεσσιν\nἀνδρῶν ἠδὲ κυνῶν δέχαται κολοσυρτὸν ἰόντα,\nδοχμώ τʼ ἀΐσσοντε περὶ σφίσιν ἄγνυτον ὕλην\nπρυμνὴν ἐκτάμνοντες, ὑπαὶ δέ τε κόμπος ὀδόντων\nγίγνεται εἰς ὅ κέ τίς τε βαλὼν ἐκ θυμὸν ἕληται·\nὣς τῶν κόμπει χαλκὸς ἐπὶ στήθεσσι φαεινὸς\nἄντην βαλλομένων· μάλα γὰρ κρατερῶς ἐμάχοντο\nλαοῖσιν καθύπερθε πεποιθότες ἠδὲ βίηφιν.\nοἳ δʼ ἄρα χερμαδίοισιν ἐϋδμήτων ἀπὸ πύργων\nβάλλον ἀμυνόμενοι σφῶν τʼ αὐτῶν καὶ κλισιάων\nνηῶν τʼ ὠκυπόρων· νιφάδες δʼ ὡς πῖπτον ἔραζε,\nἅς τʼ ἄνεμος ζαὴς νέφεα σκιόεντα δονήσας\nταρφειὰς κατέχευεν ἐπὶ χθονὶ πουλυβοτείρῃ·\nὣς τῶν ἐκ χειρῶν βέλεα ῥέον ἠμὲν Ἀχαιῶν\nἠδὲ καὶ ἐκ Τρώων· κόρυθες δʼ ἀμφʼ αὖον ἀΰτευν\nβαλλομένων μυλάκεσσι καὶ ἀσπίδες ὀμφαλόεσσαι.\nδή ῥα τότʼ ᾤμωξεν καὶ ὣ πεπλήγετο μηρὼ\nἌσιος Ὑρτακίδης, καὶ ἀλαστήσας ἔπος ηὔδα·\nΖεῦ πάτερ ἦ ῥά νυ καὶ σὺ φιλοψευδὴς ἐτέτυξο\nπάγχυ μάλʼ· οὐ γὰρ ἔγωγʼ ἐφάμην ἥρωας Ἀχαιοὺς\nσχήσειν ἡμέτερόν γε μένος καὶ χεῖρας ἀάπτους.\nοἳ δʼ, ὥς τε σφῆκες μέσον αἰόλοι ἠὲ μέλισσαι\nοἰκία ποιήσωνται ὁδῷ ἔπι παιπαλοέσσῃ,\nοὐδʼ ἀπολείπουσιν κοῖλον δόμον, ἀλλὰ μένοντες\nἄνδρας θηρητῆρας ἀμύνονται περὶ τέκνων,\nὣς οἵ γʼ οὐκ ἐθέλουσι πυλάων καὶ δύʼ ἐόντε\nχάσσασθαι πρίν γʼ ἠὲ κατακτάμεν ἠὲ ἁλῶναι.\nὣς ἔφατʼ, οὐδὲ Διὸς πεῖθε φρένα ταῦτʼ ἀγορεύων·\nἝκτορι γάρ οἱ θυμὸς ἐβούλετο κῦδος ὀρέξαι.\nἄλλοι δʼ ἀμφʼ ἄλλῃσι μάχην ἐμάχοντο πύλῃσιν·\nἀργαλέον δέ με ταῦτα θεὸν ὣς πάντʼ ἀγορεῦσαι·\nπάντῃ γὰρ περὶ τεῖχος ὀρώρει θεσπιδαὲς πῦρ\nλάϊνον· Ἀργεῖοι δὲ καὶ ἀχνύμενοί περ ἀνάγκῃ\nνηῶν ἠμύνοντο· θεοὶ δʼ ἀκαχήατο θυμὸν\nπάντες ὅσοι Δαναοῖσι μάχης ἐπιτάρροθοι ἦσαν.\nσὺν δʼ ἔβαλον Λαπίθαι πόλεμον καὶ δηϊοτῆτα.\nἔνθʼ αὖ Πειριθόου υἱὸς κρατερὸς Πολυποίτης\nδουρὶ βάλεν Δάμασον κυνέης διὰ χαλκοπαρῄου·\nοὐδʼ ἄρα χαλκείη κόρυς ἔσχεθεν, ἀλλὰ διὰ πρὸ\nαἰχμὴ χαλκείη ῥῆξʼ ὀστέον, ἐγκέφαλος δὲ\nἔνδον ἅπας πεπάλακτο· δάμασσε δέ μιν μεμαῶτα·\nαὐτὰρ ἔπειτα Πύλωνα καὶ Ὄρμενον ἐξενάριξεν.\nυἱὸν δʼ Ἀντιμάχοιο Λεοντεὺς ὄζος Ἄρηος\nἹππόμαχον βάλε δουρὶ κατὰ ζωστῆρα τυχήσας.\nαὖτις δʼ ἐκ κολεοῖο ἐρυσσάμενος ξίφος ὀξὺ\nἈντιφάτην μὲν πρῶτον ἐπαΐξας διʼ ὁμίλου\nπλῆξʼ αὐτοσχεδίην· ὃ δʼ ἄρʼ ὕπτιος οὔδει ἐρείσθη·\nαὐτὰρ ἔπειτα Μένωνα καὶ Ἰαμενὸν καὶ Ὀρέστην\nπάντας ἐπασσυτέρους πέλασε χθονὶ πουλυβοτείρῃ.\nὄφρʼ οἳ τοὺς ἐνάριζον ἀπʼ ἔντεα μαρμαίροντα,\nτόφρʼ οἳ Πουλυδάμαντι καὶ Ἕκτορι κοῦροι ἕποντο,\nοἳ πλεῖστοι καὶ ἄριστοι ἔσαν, μέμασαν δὲ μάλιστα\nτεῖχός τε ῥήξειν καὶ ἐνιπρήσειν πυρὶ νῆας,\nοἵ ῥʼ ἔτι μερμήριζον ἐφεσταότες παρὰ τάφρῳ.\nὄρνις γάρ σφιν ἐπῆλθε περησέμεναι μεμαῶσιν\nαἰετὸς ὑψιπέτης ἐπʼ ἀριστερὰ λαὸν ἐέργων\nφοινήεντα δράκοντα φέρων ὀνύχεσσι πέλωρον\nζωὸν ἔτʼ ἀσπαίροντα, καὶ οὔ πω λήθετο χάρμης,\nκόψε γὰρ αὐτὸν ἔχοντα κατὰ στῆθος παρὰ δειρὴν\nἰδνωθεὶς ὀπίσω· ὃ δʼ ἀπὸ ἕθεν ἧκε χαμᾶζε\nἀλγήσας ὀδύνῃσι, μέσῳ δʼ ἐνὶ κάββαλʼ ὁμίλῳ,\nαὐτὸς δὲ κλάγξας πέτετο πνοιῇς ἀνέμοιο.\nΤρῶες δʼ ἐρρίγησαν ὅπως ἴδον αἰόλον ὄφιν\nκείμενον ἐν μέσσοισι Διὸς τέρας αἰγιόχοιο.\nδὴ τότε Πουλυδάμας θρασὺν Ἕκτορα εἶπε παραστάς·\nἝκτορ ἀεὶ μέν πώς μοι ἐπιπλήσσεις ἀγορῇσιν\nἐσθλὰ φραζομένῳ, ἐπεὶ οὐδὲ μὲν οὐδὲ ἔοικε\nδῆμον ἐόντα παρὲξ ἀγορευέμεν, οὔτʼ ἐνὶ βουλῇ\nοὔτέ ποτʼ ἐν πολέμῳ, σὸν δὲ κράτος αἰὲν ἀέξειν·\nνῦν αὖτʼ ἐξερέω ὥς μοι δοκεῖ εἶναι ἄριστα.\nμὴ ἴομεν Δαναοῖσι μαχησόμενοι περὶ νηῶν.\nὧδε γὰρ ἐκτελέεσθαι ὀΐομαι, εἰ ἐτεόν γε\nΤρωσὶν ὅδʼ ὄρνις ἦλθε περησέμεναι μεμαῶσιν\nαἰετὸς ὑψιπέτης ἐπʼ ἀριστερὰ λαὸν ἐέργων\nφοινήεντα δράκοντα φέρων ὀνύχεσσι πέλωρον\nζωόν· ἄφαρ δʼ ἀφέηκε πάρος φίλα οἰκίʼ ἱκέσθαι,\nοὐδʼ ἐτέλεσσε φέρων δόμεναι τεκέεσσιν ἑοῖσιν.\nὣς ἡμεῖς, εἴ πέρ τε πύλας καὶ τεῖχος Ἀχαιῶν\nῥηξόμεθα σθένεϊ μεγάλῳ, εἴξωσι δʼ Ἀχαιοί,\nοὐ κόσμῳ παρὰ ναῦφιν ἐλευσόμεθʼ αὐτὰ κέλευθα·\nπολλοὺς γὰρ Τρώων καταλείψομεν, οὕς κεν Ἀχαιοὶ\nχαλκῷ δῃώσωσιν ἀμυνόμενοι περὶ νηῶν.\nὧδέ χʼ ὑποκρίναιτο θεοπρόπος, ὃς σάφα θυμῷ\nεἰδείη τεράων καί οἱ πειθοίατο λαοί.\nτὸν δʼ ἄρʼ ὑπόδρα ἰδὼν προσέφη κορυθαίολος Ἕκτωρ·\nΠουλυδάμα, σὺ μὲν οὐκ ἔτʼ ἐμοὶ φίλα ταῦτʼ ἀγορεύεις·\nοἶσθα καὶ ἄλλον μῦθον ἀμείνονα τοῦδε νοῆσαι.\nεἰ δʼ ἐτεὸν δὴ τοῦτον ἀπὸ σπουδῆς ἀγορεύεις,\nἐξ ἄρα δή τοι ἔπειτα θεοὶ φρένας ὤλεσαν αὐτοί,\nὃς κέλεαι Ζηνὸς μὲν ἐριγδούποιο λαθέσθαι\nβουλέων, ἅς τέ μοι αὐτὸς ὑπέσχετο καὶ κατένευσε·\nτύνη δʼ οἰωνοῖσι τανυπτερύγεσσι κελεύεις\nπείθεσθαι, τῶν οὔ τι μετατρέπομʼ οὐδʼ ἀλεγίζω\nεἴτʼ ἐπὶ δεξίʼ ἴωσι πρὸς ἠῶ τʼ ἠέλιόν τε,\nεἴτʼ ἐπʼ ἀριστερὰ τοί γε ποτὶ ζόφον ἠερόεντα.\nἡμεῖς δὲ μεγάλοιο Διὸς πειθώμεθα βουλῇ,\nὃς πᾶσι θνητοῖσι καὶ ἀθανάτοισιν ἀνάσσει.\nεἷς οἰωνὸς ἄριστος ἀμύνεσθαι περὶ πάτρης.\nτίπτε σὺ δείδοικας πόλεμον καὶ δηϊοτῆτα;\nεἴ περ γάρ τʼ ἄλλοι γε περὶ κτεινώμεθα πάντες\nνηυσὶν ἐπʼ Ἀργείων, σοὶ δʼ οὐ δέος ἔστʼ ἀπολέσθαι·\nοὐ γάρ τοι κραδίη μενεδήϊος οὐδὲ μαχήμων.\nεἰ δὲ σὺ δηϊοτῆτος ἀφέξεαι, ἠέ τινʼ ἄλλον\nπαρφάμενος ἐπέεσσιν ἀποτρέψεις πολέμοιο,\nαὐτίκʼ ἐμῷ ὑπὸ δουρὶ τυπεὶς ἀπὸ θυμὸν ὀλέσσεις.\nὣς ἄρα φωνήσας ἡγήσατο, τοὶ δʼ ἅμʼ ἕποντο\nἠχῇ θεσπεσίῃ· ἐπὶ δὲ Ζεὺς τερπικέραυνος\nὦρσεν ἀπʼ Ἰδαίων ὀρέων ἀνέμοιο θύελλαν,\nἥ ῥʼ ἰθὺς νηῶν κονίην φέρεν· αὐτὰρ Ἀχαιῶν\nθέλγε νόον, Τρωσὶν δὲ καὶ Ἕκτορι κῦδος ὄπαζε.\nτοῦ περ δὴ τεράεσσι πεποιθότες ἠδὲ βίηφι\nῥήγνυσθαι μέγα τεῖχος Ἀχαιῶν πειρήτιζον.\nκρόσσας μὲν πύργων ἔρυον, καὶ ἔρειπον ἐπάλξεις,\nστήλας τε προβλῆτας ἐμόχλεον, ἃς ἄρʼ Ἀχαιοὶ\nπρώτας ἐν γαίῃ θέσαν ἔμμεναι ἔχματα πύργων.\nτὰς οἵ γʼ αὐέρυον, ἔλποντο δὲ τεῖχος Ἀχαιῶν\nῥήξειν· οὐδέ νύ πω Δαναοὶ χάζοντο κελεύθου,\nἀλλʼ οἵ γε ῥινοῖσι βοῶν φράξαντες ἐπάλξεις\nβάλλον ἀπʼ αὐτάων δηΐους ὑπὸ τεῖχος ἰόντας.\nἀμφοτέρω δʼ Αἴαντε κελευτιόωντʼ ἐπὶ πύργων\nπάντοσε φοιτήτην μένος ὀτρύνοντες Ἀχαιῶν.\nἄλλον μειλιχίοις, ἄλλον στερεοῖς ἐπέεσσι\nνείκεον, ὅν τινα πάγχυ μάχης μεθιέντα ἴδοιεν·\nὦ φίλοι Ἀργείων ὅς τʼ ἔξοχος ὅς τε μεσήεις\nὅς τε χερειότερος, ἐπεὶ οὔ πω πάντες ὁμοῖοι\nἀνέρες ἐν πολέμῳ, νῦν ἔπλετο ἔργον ἅπασι·\nκαὶ δʼ αὐτοὶ τόδε που γιγνώσκετε. μή τις ὀπίσσω\nτετράφθω ποτὶ νῆας ὁμοκλητῆρος ἀκούσας,\nἀλλὰ πρόσω ἵεσθε καὶ ἀλλήλοισι κέλεσθε,\nαἴ κε Ζεὺς δώῃσιν Ὀλύμπιος ἀστεροπητὴς\nνεῖκος ἀπωσαμένους δηΐους προτὶ ἄστυ δίεσθαι.\nὣς τώ γε προβοῶντε μάχην ὄτρυνον Ἀχαιῶν.\nτῶν δʼ, ὥς τε νιφάδες χιόνος πίπτωσι θαμειαὶ\nἤματι χειμερίῳ, ὅτε τʼ ὤρετο μητίετα Ζεὺς\nνιφέμεν ἀνθρώποισι πιφαυσκόμενος τὰ ἃ κῆλα·\nκοιμήσας δʼ ἀνέμους χέει ἔμπεδον, ὄφρα καλύψῃ\nὑψηλῶν ὀρέων κορυφὰς καὶ πρώονας ἄκρους\nκαὶ πεδία λωτοῦντα καὶ ἀνδρῶν πίονα ἔργα,\nκαί τʼ ἐφʼ ἁλὸς πολιῆς κέχυται λιμέσιν τε καὶ ἀκταῖς,\nκῦμα δέ μιν προσπλάζον ἐρύκεται· ἄλλά τε πάντα\nεἴλυται καθύπερθʼ, ὅτʼ ἐπιβρίσῃ Διὸς ὄμβρος·\nὣς τῶν ἀμφοτέρωσε λίθοι πωτῶντο θαμειαί,\nαἱ μὲν ἄρʼ ἐς Τρῶας, αἱ δʼ ἐκ Τρώων ἐς Ἀχαιούς,\nβαλλομένων· τὸ δὲ τεῖχος ὕπερ πᾶν δοῦπος ὀρώρει.\nοὐδʼ ἄν πω τότε γε Τρῶες καὶ φαίδιμος Ἕκτωρ\nτείχεος ἐρρήξαντο πύλας καὶ μακρὸν ὀχῆα,\nεἰ μὴ ἄρʼ υἱὸν ἑὸν Σαρπηδόνα μητίετα Ζεὺς\nὦρσεν ἐπʼ Ἀργείοισι λέονθʼ ὣς βουσὶν ἕλιξιν.\nαὐτίκα δʼ ἀσπίδα μὲν πρόσθʼ ἔσχετο πάντοσʼ ἐΐσην\nκαλὴν χαλκείην ἐξήλατον, ἣν ἄρα χαλκεὺς\nἤλασεν, ἔντοσθεν δὲ βοείας ῥάψε θαμειὰς\nχρυσείῃς ῥάβδοισι διηνεκέσιν περὶ κύκλον.\nτὴν ἄρʼ ὅ γε πρόσθε σχόμενος δύο δοῦρε τινάσσων\nβῆ ῥʼ ἴμεν ὥς τε λέων ὀρεσίτροφος, ὅς τʼ ἐπιδευὴς\nδηρὸν ἔῃ κρειῶν, κέλεται δέ ἑ θυμὸς ἀγήνωρ\nμήλων πειρήσοντα καὶ ἐς πυκινὸν δόμον ἐλθεῖν·\nεἴ περ γάρ χʼ εὕρῃσι παρʼ αὐτόφι βώτορας ἄνδρας\nσὺν κυσὶ καὶ δούρεσσι φυλάσσοντας περὶ μῆλα,\nοὔ ῥά τʼ ἀπείρητος μέμονε σταθμοῖο δίεσθαι,\nἀλλʼ ὅ γʼ ἄρʼ ἢ ἥρπαξε μετάλμενος, ἠὲ καὶ αὐτὸς\nἔβλητʼ ἐν πρώτοισι θοῆς ἀπὸ χειρὸς ἄκοντι·\nὥς ῥα τότʼ ἀντίθεον Σαρπηδόνα θυμὸς ἀνῆκε\nτεῖχος ἐπαΐξαι διά τε ῥήξασθαι ἐπάλξεις.\nαὐτίκα δὲ Γλαῦκον προσέφη παῖδʼ Ἱππολόχοιο·\nΓλαῦκε τί ἢ δὴ νῶϊ τετιμήμεσθα μάλιστα\nἕδρῃ τε κρέασίν τε ἰδὲ πλείοις δεπάεσσιν\nἐν Λυκίῃ, πάντες δὲ θεοὺς ὣς εἰσορόωσι,\nκαὶ τέμενος νεμόμεσθα μέγα Ξάνθοιο παρʼ ὄχθας\nκαλὸν φυταλιῆς καὶ ἀρούρης πυροφόροιο;\nτὼ νῦν χρὴ Λυκίοισι μέτα πρώτοισιν ἐόντας\nἑστάμεν ἠδὲ μάχης καυστείρης ἀντιβολῆσαι,\nὄφρά τις ὧδʼ εἴπῃ Λυκίων πύκα θωρηκτάων·\nοὐ μὰν ἀκλεέες Λυκίην κάτα κοιρανέουσιν\nἡμέτεροι βασιλῆες, ἔδουσί τε πίονα μῆλα\nοἶνόν τʼ ἔξαιτον μελιηδέα· ἀλλʼ ἄρα καὶ ἲς\nἐσθλή, ἐπεὶ Λυκίοισι μέτα πρώτοισι μάχονται.\nὦ πέπον εἰ μὲν γὰρ πόλεμον περὶ τόνδε φυγόντε\nαἰεὶ δὴ μέλλοιμεν ἀγήρω τʼ ἀθανάτω τε\nἔσσεσθʼ, οὔτέ κεν αὐτὸς ἐνὶ πρώτοισι μαχοίμην\nοὔτέ κε σὲ στέλλοιμι μάχην ἐς κυδιάνειραν·\nνῦν δʼ ἔμπης γὰρ κῆρες ἐφεστᾶσιν θανάτοιο\nμυρίαι, ἃς οὐκ ἔστι φυγεῖν βροτὸν οὐδʼ ὑπαλύξαι,\nἴομεν ἠέ τῳ εὖχος ὀρέξομεν ἠέ τις ἡμῖν.\nὣς ἔφατʼ, οὐδὲ Γλαῦκος ἀπετράπετʼ οὐδʼ ἀπίθησε·\nτὼ δʼ ἰθὺς βήτην Λυκίων μέγα ἔθνος ἄγοντε.\nτοὺς δὲ ἰδὼν ῥίγησʼ υἱὸς Πετεῶο Μενεσθεύς·\nτοῦ γὰρ δὴ πρὸς πύργον ἴσαν κακότητα φέροντες.\nπάπτηνεν δʼ ἀνὰ πύργον Ἀχαιῶν εἴ τινʼ ἴδοιτο\nἡγεμόνων, ὅς τίς οἱ ἀρὴν ἑτάροισιν ἀμύναι·\nἐς δʼ ἐνόησʼ Αἴαντε δύω πολέμου ἀκορήτω\nἑσταότας, Τεῦκρόν τε νέον κλισίηθεν ἰόντα\nἐγγύθεν· ἀλλʼ οὔ πώς οἱ ἔην βώσαντι γεγωνεῖν·\nτόσσος γὰρ κτύπος ἦεν, ἀϋτὴ δʼ οὐρανὸν ἷκε,\nβαλλομένων σακέων τε καὶ ἱπποκόμων τρυφαλειῶν\nκαὶ πυλέων· πᾶσαι γὰρ ἐπώχατο, τοὶ δὲ κατʼ αὐτὰς\nἱστάμενοι πειρῶντο βίῃ ῥήξαντες ἐσελθεῖν.\nαἶψα δʼ ἐπʼ Αἴαντα προΐει κήρυκα Θοώτην·\nἔρχεο δῖε Θοῶτα, θέων Αἴαντα κάλεσσον,\nἀμφοτέρω μὲν μᾶλλον· ὃ γάρ κʼ ὄχʼ ἄριστον ἁπάντων\nεἴη, ἐπεὶ τάχα τῇδε τετεύξεται αἰπὺς ὄλεθρος.\nὧδε γὰρ ἔβρισαν Λυκίων ἀγοί, οἳ τὸ πάρος περ\nζαχρηεῖς τελέθουσι κατὰ κρατερὰς ὑσμίνας.\nεἰ δέ σφιν καὶ κεῖθι πόνος καὶ νεῖκος ὄρωρεν,\nἀλλά περ οἶος ἴτω Τελαμώνιος ἄλκιμος Αἴας,\nκαί οἱ Τεῦκρος ἅμα σπέσθω τόξων ἐῢ εἰδώς.\nὣς ἔφατʼ, οὐδʼ ἄρα οἱ κῆρυξ ἀπίθησεν ἀκούσας,\nβῆ δὲ θέειν παρὰ τεῖχος Ἀχαιῶν χαλκοχιτώνων,\nστῆ δὲ παρʼ Αἰάντεσσι κιών, εἶθαρ δὲ προσηύδα·\nΑἴαντʼ Ἀργείων ἡγήτορε χαλκοχιτώνων\nἠνώγει Πετεῶο διοτρεφέος φίλος υἱὸς\nκεῖσʼ ἴμεν, ὄφρα πόνοιο μίνυνθά περ ἀντιάσητον\nἀμφοτέρω μὲν μᾶλλον· ὃ γάρ κʼ ὄχʼ ἄριστον ἁπάντων\nεἴη, ἐπεὶ τάχα κεῖθι τετεύξεται αἰπὺς ὄλεθρος·\nὧδε γὰρ ἔβρισαν Λυκίων ἀγοί, οἳ τὸ πάρος περ\nζαχρηεῖς τελέθουσι κατὰ κρατερὰς ὑσμίνας.\nεἰ δὲ καὶ ἐνθάδε περ πόλεμος καὶ νεῖκος ὄρωρεν,\nἀλλά περ οἶος ἴτω Τελαμώνιος ἄλκιμος Αἴας,\nκαί οἱ Τεῦκρος ἅμα σπέσθω τόξων ἐῢ εἰδώς.\nὣς ἔφατʼ, οὐδʼ ἀπίθησε μέγας Τελαμώνιος Αἴας.\nαὐτίκʼ Ὀϊλιάδην ἔπεα πτερόεντα προσηύδα·\nΑἶαν σφῶϊ μὲν αὖθι, σὺ καὶ κρατερὸς Λυκομήδης,\nἑσταότες Δαναοὺς ὀτρύνετον ἶφι μάχεσθαι·\nαὐτὰρ ἐγὼ κεῖσʼ εἶμι καὶ ἀντιόω πολέμοιο·\nαἶψα δʼ ἐλεύσομαι αὖτις, ἐπὴν εὖ τοῖς ἐπαμύνω.\nὣς ἄρα φωνήσας ἀπέβη Τελαμώνιος Αἴας,\nκαί οἱ Τεῦκρος ἅμʼ ᾖε κασίγνητος καὶ ὄπατρος·\nτοῖς δʼ ἅμα Πανδίων Τεύκρου φέρε καμπύλα τόξα.\nεὖτε Μενεσθῆος μεγαθύμου πύργον ἵκοντο\nτείχεος ἐντὸς ἰόντες, ἐπειγομένοισι δʼ ἵκοντο,\nοἳ δʼ ἐπʼ ἐπάλξεις βαῖνον ἐρεμνῇ λαίλαπι ἶσοι\nἴφθιμοι Λυκίων ἡγήτορες ἠδὲ μέδοντες·\nσὺν δʼ ἐβάλοντο μάχεσθαι ἐναντίον, ὦρτο δʼ ἀϋτή.\nΑἴας δὲ πρῶτος Τελαμώνιος ἄνδρα κατέκτα\nΣαρπήδοντος ἑταῖρον Ἐπικλῆα μεγάθυμον\nμαρμάρῳ ὀκριόεντι βαλών, ὅ ῥα τείχεος ἐντὸς\nκεῖτο μέγας παρʼ ἔπαλξιν ὑπέρτατος· οὐδέ κέ μιν ῥέα\nχείρεσσʼ ἀμφοτέρῃς ἔχοι ἀνὴρ οὐδὲ μάλʼ ἡβῶν,\nοἷοι νῦν βροτοί εἰσʼ· ὃ δʼ ἄρʼ ὑψόθεν ἔμβαλʼ ἀείρας,\nθλάσσε δὲ τετράφαλον κυνέην, σὺν δʼ ὀστέʼ ἄραξε\nπάντʼ ἄμυδις κεφαλῆς· ὃ δʼ ἄρʼ ἀρνευτῆρι ἐοικὼς\nκάππεσʼ ἀφʼ ὑψηλοῦ πύργου, λίπε δʼ ὀστέα θυμός.\nΤεῦκρος δὲ Γλαῦκον κρατερὸν παῖδʼ Ἱππολόχοιο\nἰῷ ἐπεσσύμενον βάλε τείχεος ὑψηλοῖο,\nᾗ ῥʼ ἴδε γυμνωθέντα βραχίονα, παῦσε δὲ χάρμης.\nἂψ δʼ ἀπὸ τείχεος ἆλτο λαθών, ἵνα μή τις Ἀχαιῶν\nβλήμενον ἀθρήσειε καὶ εὐχετόῳτʼ ἐπέεσσι.\nΣαρπήδοντι δʼ ἄχος γένετο Γλαύκου ἀπιόντος\nαὐτίκʼ ἐπεί τʼ ἐνόησεν· ὅμως δʼ οὐ λήθετο χάρμης,\nἀλλʼ ὅ γε Θεστορίδην Ἀλκμάονα δουρὶ τυχήσας\nνύξʼ, ἐκ δʼ ἔσπασεν ἔγχος· ὃ δʼ ἑσπόμενος πέσε δουρὶ\nπρηνής, ἀμφὶ δέ οἱ βράχε τεύχεα ποικίλα χαλκῷ,\nΣαρπηδὼν δʼ ἄρʼ ἔπαλξιν ἑλὼν χερσὶ στιβαρῇσιν\nἕλχʼ, ἣ δʼ ἕσπετο πᾶσα διαμπερές, αὐτὰρ ὕπερθε\nτεῖχος ἐγυμνώθη, πολέεσσι δὲ θῆκε κέλευθον.\nτὸν δʼ Αἴας καὶ Τεῦκρος ὁμαρτήσανθʼ ὃ μὲν ἰῷ\nβεβλήκει τελαμῶνα περὶ στήθεσσι φαεινὸν\nἀσπίδος ἀμφιβρότης· ἀλλὰ Ζεὺς κῆρας ἄμυνε\nπαιδὸς ἑοῦ, μὴ νηυσὶν ἔπι πρύμνῃσι δαμείη·\nΑἴας δʼ ἀσπίδα νύξεν ἐπάλμενος, οὐδὲ διὰ πρὸ\nἤλυθεν ἐγχείη, στυφέλιξε δέ μιν μεμαῶτα.\nχώρησεν δʼ ἄρα τυτθὸν ἐπάλξιος· οὐδʼ ὅ γε πάμπαν\nχάζετʼ, ἐπεί οἱ θυμὸς ἐέλπετο κῦδος ἀρέσθαι.\nκέκλετο δʼ ἀντιθέοισιν ἑλιξάμενος Λυκίοισιν·\nὦ Λύκιοι τί τʼ ἄρʼ ὧδε μεθίετε θούριδος ἀλκῆς;\nἀργαλέον δέ μοί ἐστι καὶ ἰφθίμῳ περ ἐόντι\nμούνῳ ῥηξαμένῳ θέσθαι παρὰ νηυσὶ κέλευθον·\nἀλλʼ ἐφομαρτεῖτε· πλεόνων δέ τι ἔργον ἄμεινον.\nὣς ἔφαθʼ, οἳ δὲ ἄνακτος ὑποδείσαντες ὁμοκλὴν\nμᾶλλον ἐπέβρισαν βουληφόρον ἀμφὶ ἄνακτα.\nἈργεῖοι δʼ ἑτέρωθεν ἐκαρτύναντο φάλαγγας\nτείχεος ἔντοσθεν, μέγα δέ σφισι φαίνετο ἔργον·\nοὔτε γὰρ ἴφθιμοι Λύκιοι Δαναῶν ἐδύναντο\nτεῖχος ῥηξάμενοι θέσθαι παρὰ νηυσὶ κέλευθον,\nοὔτέ ποτʼ αἰχμηταὶ Δαναοὶ Λυκίους ἐδύναντο\nτείχεος ἂψ ὤσασθαι, ἐπεὶ τὰ πρῶτα πέλασθεν.\nἀλλʼ ὥς τʼ ἀμφʼ οὔροισι δύʼ ἀνέρε δηριάασθον\nμέτρʼ ἐν χερσὶν ἔχοντες ἐπιξύνῳ ἐν ἀρούρῃ,\nὥ τʼ ὀλίγῳ ἐνὶ χώρῳ ἐρίζητον περὶ ἴσης,\nὣς ἄρα τοὺς διέεργον ἐπάλξιες· οἳ δʼ ὑπὲρ αὐτέων\nδῄουν ἀλλήλων ἀμφὶ στήθεσσι βοείας\nἀσπίδας εὐκύκλους λαισήϊά τε πτερόεντα.\nπολλοὶ δʼ οὐτάζοντο κατὰ χρόα νηλέϊ χαλκῷ,\nἠμὲν ὅτεῳ στρεφθέντι μετάφρενα γυμνωθείη\nμαρναμένων, πολλοὶ δὲ διαμπερὲς ἀσπίδος αὐτῆς.\nπάντῃ δὴ πύργοι καὶ ἐπάλξιες αἵματι φωτῶν\nἐρράδατʼ ἀμφοτέρωθεν ἀπὸ Τρώων καὶ Ἀχαιῶν.\nἀλλʼ οὐδʼ ὧς ἐδύναντο φόβον ποιῆσαι Ἀχαιῶν,\nἀλλʼ ἔχον ὥς τε τάλαντα γυνὴ χερνῆτις ἀληθής,\nἥ τε σταθμὸν ἔχουσα καὶ εἴριον ἀμφὶς ἀνέλκει\nἰσάζουσʼ, ἵνα παισὶν ἀεικέα μισθὸν ἄρηται·\nὣς μὲν τῶν ἐπὶ ἶσα μάχη τέτατο πτόλεμός τε,\nπρίν γʼ ὅτε δὴ Ζεὺς κῦδος ὑπέρτερον Ἕκτορι δῶκε\nΠριαμίδῃ, ὃς πρῶτος ἐσήλατο τεῖχος Ἀχαιῶν.\nἤϋσεν δὲ διαπρύσιον Τρώεσσι γεγωνώς·\nὄρνυσθʼ ἱππόδαμοι Τρῶες, ῥήγνυσθε δὲ τεῖχος\nἈργείων καὶ νηυσὶν ἐνίετε θεσπιδαὲς πῦρ.\nὣς φάτʼ ἐποτρύνων, οἳ δʼ οὔασι πάντες ἄκουον,\nἴθυσαν δʼ ἐπὶ τεῖχος ἀολλέες· οἳ μὲν ἔπειτα\nκροσσάων ἐπέβαινον ἀκαχμένα δούρατʼ ἔχοντες,\nἝκτωρ δʼ ἁρπάξας λᾶαν φέρεν, ὅς ῥα πυλάων\nἑστήκει πρόσθε πρυμνὸς παχύς, αὐτὰρ ὕπερθεν\nὀξὺς ἔην· τὸν δʼ οὔ κε δύʼ ἀνέρε δήμου ἀρίστω\nῥηϊδίως ἐπʼ ἄμαξαν ἀπʼ οὔδεος ὀχλίσσειαν,\nοἷοι νῦν βροτοί εἰσʼ· ὃ δέ μιν ῥέα πάλλε καὶ οἶος.\nτόν οἱ ἐλαφρὸν ἔθηκε Κρόνου πάϊς ἀγκυλομήτεω.\nὡς δʼ ὅτε ποιμὴν ῥεῖα φέρει πόκον ἄρσενος οἰὸς\nχειρὶ λαβὼν ἑτέρῃ, ὀλίγον τέ μιν ἄχθος ἐπείγει,\nὣς Ἕκτωρ ἰθὺς σανίδων φέρε λᾶαν ἀείρας,\nαἵ ῥα πύλας εἴρυντο πύκα στιβαρῶς ἀραρυίας\nδικλίδας ὑψηλάς· δοιοὶ δʼ ἔντοσθεν ὀχῆες\nεἶχον ἐπημοιβοί, μία δὲ κληῒς ἐπαρήρει.\nστῆ δὲ μάλʼ ἐγγὺς ἰών, καὶ ἐρεισάμενος βάλε μέσσας\nεὖ διαβάς, ἵνα μή οἱ ἀφαυρότερον βέλος εἴη,\nῥῆξε δʼ ἀπʼ ἀμφοτέρους θαιρούς· πέσε δὲ λίθος εἴσω\nβριθοσύνῃ, μέγα δʼ ἀμφὶ πύλαι μύκον, οὐδʼ ἄρʼ ὀχῆες\nἐσχεθέτην, σανίδες δὲ διέτμαγεν ἄλλυδις ἄλλη\nλᾶος ὑπὸ ῥιπῆς· ὃ δʼ ἄρʼ ἔσθορε φαίδιμος Ἕκτωρ\nνυκτὶ θοῇ ἀτάλαντος ὑπώπια· λάμπε δὲ χαλκῷ\nσμερδαλέῳ, τὸν ἕεστο περὶ χροΐ, δοιὰ δὲ χερσὶ\nδοῦρʼ ἔχεν· οὔ κέν τίς μιν ἐρύκακεν ἀντιβολήσας\nνόσφι θεῶν ὅτʼ ἐσᾶλτο πύλας· πυρὶ δʼ ὄσσε δεδήει.\nκέκλετο δὲ Τρώεσσιν ἑλιξάμενος καθʼ ὅμιλον\nτεῖχος ὑπερβαίνειν· τοὶ δʼ ὀτρύνοντι πίθοντο.\nαὐτίκα δʼ οἳ μὲν τεῖχος ὑπέρβασαν, οἳ δὲ κατʼ αὐτὰς\nποιητὰς ἐσέχυντο πύλας· Δαναοὶ δὲ φόβηθεν\nνῆας ἀνὰ γλαφυράς, ὅμαδος δʼ ἀλίαστος ἐτύχθη.\nΖεὺς δʼ ἐπεὶ οὖν Τρῶάς τε καὶ Ἕκτορα νηυσὶ πέλασσε,\nτοὺς μὲν ἔα παρὰ τῇσι πόνον τʼ ἐχέμεν καὶ ὀϊζὺν\nνωλεμέως, αὐτὸς δὲ πάλιν τρέπεν ὄσσε φαεινὼ\nνόσφιν ἐφʼ ἱπποπόλων Θρῃκῶν καθορώμενος αἶαν\nΜυσῶν τʼ ἀγχεμάχων καὶ ἀγαυῶν ἱππημολγῶν\nγλακτοφάγων Ἀβίων τε δικαιοτάτων ἀνθρώπων.\nἐς Τροίην δʼ οὐ πάμπαν ἔτι τρέπεν ὄσσε φαεινώ·\nοὐ γὰρ ὅ γʼ ἀθανάτων τινα ἔλπετο ὃν κατὰ θυμὸν\nἐλθόντʼ ἢ Τρώεσσιν ἀρηξέμεν ἢ Δαναοῖσιν.\nοὐδʼ ἀλαοσκοπιὴν εἶχε κρείων ἐνοσίχθων·\nκαὶ γὰρ ὃ θαυμάζων ἧστο πτόλεμόν τε μάχην τε\nὑψοῦ ἐπʼ ἀκροτάτης κορυφῆς Σάμου ὑληέσσης\nΘρηϊκίης· ἔνθεν γὰρ ἐφαίνετο πᾶσα μὲν Ἴδη,\nφαίνετο δὲ Πριάμοιο πόλις καὶ νῆες Ἀχαιῶν.\nἔνθʼ ἄρʼ ὅ γʼ ἐξ ἁλὸς ἕζετʼ ἰών, ἐλέαιρε δʼ Ἀχαιοὺς\nΤρωσὶν δαμναμένους, Διὶ δὲ κρατερῶς ἐνεμέσσα.\nαὐτίκα δʼ ἐξ ὄρεος κατεβήσετο παιπαλόεντος\nκραιπνὰ ποσὶ προβιβάς· τρέμε δʼ οὔρεα μακρὰ καὶ ὕλη\nποσσὶν ὑπʼ ἀθανάτοισι Ποσειδάωνος ἰόντος.\nτρὶς μὲν ὀρέξατʼ ἰών, τὸ δὲ τέτρατον ἵκετο τέκμωρ\nΑἰγάς, ἔνθα δέ οἱ κλυτὰ δώματα βένθεσι λίμνης\nχρύσεα μαρμαίροντα τετεύχαται ἄφθιτα αἰεί.\nἔνθʼ ἐλθὼν ὑπʼ ὄχεσφι τιτύσκετο χαλκόποδʼ ἵππω\nὠκυπέτα χρυσέῃσιν ἐθείρῃσιν κομόωντε,\nχρυσὸν δʼ αὐτὸς ἔδυνε περὶ χροΐ, γέντο δʼ ἱμάσθλην\nχρυσείην εὔτυκτον, ἑοῦ δʼ ἐπεβήσετο δίφρου,\nβῆ δʼ ἐλάαν ἐπὶ κύματʼ· ἄταλλε δὲ κήτεʼ ὑπʼ αὐτοῦ\nπάντοθεν ἐκ κευθμῶν, οὐδʼ ἠγνοίησεν ἄνακτα·\nγηθοσύνῃ δὲ θάλασσα διίστατο· τοὶ δὲ πέτοντο\nῥίμφα μάλʼ, οὐδʼ ὑπένερθε διαίνετο χάλκεος ἄξων·\nτὸν δʼ ἐς Ἀχαιῶν νῆας ἐΰσκαρθμοι φέρον ἵπποι.\nἔστι δέ τι σπέος εὐρὺ βαθείης βένθεσι λίμνης\nμεσσηγὺς Τενέδοιο καὶ Ἴμβρου παιπαλοέσσης·\nἔνθʼ ἵππους ἔστησε Ποσειδάων ἐνοσίχθων\nλύσας ἐξ ὀχέων, παρὰ δʼ ἀμβρόσιον βάλεν εἶδαρ\nἔδμεναι· ἀμφὶ δὲ ποσσὶ πέδας ἔβαλε χρυσείας\nἀρρήκτους ἀλύτους, ὄφρʼ ἔμπεδον αὖθι μένοιεν\nνοστήσαντα ἄνακτα· ὃ δʼ ἐς στρατὸν ᾤχετʼ Ἀχαιῶν.\nΤρῶες δὲ φλογὶ ἶσοι ἀολλέες ἠὲ θυέλλῃ\nἝκτορι Πριαμίδῃ ἄμοτον μεμαῶτες ἕποντο\nἄβρομοι αὐΐαχοι· ἔλποντο δὲ νῆας Ἀχαιῶν\nαἱρήσειν, κτενέειν δὲ παρʼ αὐτόθι πάντας ἀρίστους.\nἀλλὰ Ποσειδάων γαιήοχος ἐννοσίγαιος\nἈργείους ὄτρυνε βαθείης ἐξ ἁλὸς ἐλθὼν\nεἰσάμενος Κάλχαντι δέμας καὶ ἀτειρέα φωνήν·\nΑἴαντε πρώτω προσέφη μεμαῶτε καὶ αὐτώ·\nΑἴαντε σφὼ μέν τε σαώσετε λαὸν Ἀχαιῶν\nἀλκῆς μνησαμένω, μὴ δὲ κρυεροῖο φόβοιο.\nἄλλῃ μὲν γὰρ ἔγωγʼ οὐ δείδια χεῖρας ἀάπτους\nΤρώων, οἳ μέγα τεῖχος ὑπερκατέβησαν ὁμίλῳ·\nἕξουσιν γὰρ πάντας ἐϋκνήμιδες Ἀχαιοί·\nτῇ δὲ δὴ αἰνότατον περιδείδια μή τι πάθωμεν,\nᾗ ῥʼ ὅ γʼ ὁ λυσσώδης φλογὶ εἴκελος ἡγεμονεύει\nἝκτωρ, ὃς Διὸς εὔχετʼ ἐρισθενέος πάϊς εἶναι.\nσφῶϊν δʼ ὧδε θεῶν τις ἐνὶ φρεσὶ ποιήσειεν\nαὐτώ θʼ ἑστάμεναι κρατερῶς καὶ ἀνωγέμεν ἄλλους·\nτώ κε καὶ ἐσσύμενόν περ ἐρωήσαιτʼ ἀπὸ νηῶν\nὠκυπόρων, εἰ καί μιν Ὀλύμπιος αὐτὸς ἐγείρει.\nἦ καὶ σκηπανίῳ γαιήοχος ἐννοσίγαιος\nἀμφοτέρω κεκοπὼς πλῆσεν μένεος κρατεροῖο,\nγυῖα δʼ ἔθηκεν ἐλαφρὰ πόδας καὶ χεῖρας ὕπερθεν.\nαὐτὸς δʼ ὥς τʼ ἴρηξ ὠκύπτερος ὦρτο πέτεσθαι,\nὅς ῥά τʼ ἀπʼ αἰγίλιπος πέτρης περιμήκεος ἀρθεὶς\nὁρμήσῃ πεδίοιο διώκειν ὄρνεον ἄλλο,\nὣς ἀπὸ τῶν ἤϊξε Ποσειδάων ἐνοσίχθων.\nτοῖιν δʼ ἔγνω πρόσθεν Ὀϊλῆος ταχὺς Αἴας,\nαἶψα δʼ ἄρʼ Αἴαντα προσέφη Τελαμώνιον υἱόν·\nΑἶαν ἐπεί τις νῶϊ θεῶν οἳ Ὄλυμπον ἔχουσι\nμάντεϊ εἰδόμενος κέλεται παρὰ νηυσὶ μάχεσθαι,\nοὐδʼ ὅ γε Κάλχας ἐστὶ θεοπρόπος οἰωνιστής·\nἴχνια γὰρ μετόπισθε ποδῶν ἠδὲ κνημάων\nῥεῖʼ ἔγνων ἀπιόντος· ἀρίγνωτοι δὲ θεοί περ·\nκαὶ δʼ ἐμοὶ αὐτῷ θυμὸς ἐνὶ στήθεσσι φίλοισι\nμᾶλλον ἐφορμᾶται πολεμίζειν ἠδὲ μάχεσθαι,\nμαιμώωσι δʼ ἔνερθε πόδες καὶ χεῖρες ὕπερθε.\nτὸν δʼ ἀπαμειβόμενος προσέφη Τελαμώνιος Αἴας·\nοὕτω νῦν καὶ ἐμοὶ περὶ δούρατι χεῖρες ἄαπτοι\nμαιμῶσιν, καί μοι μένος ὤρορε, νέρθε δὲ ποσσὶν\nἔσσυμαι ἀμφοτέροισι· μενοινώω δὲ καὶ οἶος\nἝκτορι Πριαμίδῃ ἄμοτον μεμαῶτι μάχεσθαι.\nὣς οἳ μὲν τοιαῦτα πρὸς ἀλλήλους ἀγόρευον\nχάρμῃ γηθόσυνοι, τήν σφιν θεὸς ἔμβαλε θυμῷ·\nτόφρα δὲ τοὺς ὄπιθεν γαιήοχος ὦρσεν Ἀχαιούς,\nοἳ παρὰ νηυσὶ θοῇσιν ἀνέψυχον φίλον ἦτορ.\nτῶν ῥʼ ἅμα τʼ ἀργαλέῳ καμάτῳ φίλα γυῖα λέλυντο,\nκαί σφιν ἄχος κατὰ θυμὸν ἐγίγνετο δερκομένοισι\nΤρῶας, τοὶ μέγα τεῖχος ὑπερκατέβησαν ὁμίλῳ.\nτοὺς οἵ γʼ εἰσορόωντες ὑπʼ ὀφρύσι δάκρυα λεῖβον·\nοὐ γὰρ ἔφαν φεύξεσθαι ὑπʼ ἐκ κακοῦ· ἀλλʼ ἐνοσίχθων\nῥεῖα μετεισάμενος κρατερὰς ὄτρυνε φάλαγγας.\nΤεῦκρον ἔπι πρῶτον καὶ Λήϊτον ἦλθε κελεύων\nΠηνέλεών θʼ ἥρωα Θόαντά τε Δηΐπυρόν τε\nΜηριόνην τε καὶ Ἀντίλοχον μήστωρας ἀϋτῆς·\nτοὺς ὅ γʼ ἐποτρύνων ἔπεα πτερόεντα προσηύδα·\nαἰδὼς Ἀργεῖοι, κοῦροι νέοι· ὔμμιν ἔγωγε\nμαρναμένοισι πέποιθα σαωσέμεναι νέας ἁμάς·\nεἰ δʼ ὑμεῖς πολέμοιο μεθήσετε λευγαλέοιο,\nνῦν δὴ εἴδεται ἦμαρ ὑπὸ Τρώεσσι δαμῆναι.\nὢ πόποι ἦ μέγα θαῦμα τόδʼ ὀφθαλμοῖσιν ὁρῶμαι\nδεινόν, ὃ οὔ ποτʼ ἔγωγε τελευτήσεσθαι ἔφασκον,\nΤρῶας ἐφʼ ἡμετέρας ἰέναι νέας, οἳ τὸ πάρος περ\nφυζακινῇς ἐλάφοισιν ἐοίκεσαν, αἵ τε καθʼ ὕλην\nθώων παρδαλίων τε λύκων τʼ ἤϊα πέλονται\nαὔτως ἠλάσκουσαι ἀνάλκιδες, οὐδʼ ἔπι χάρμη·\nὣς Τρῶες τὸ πρίν γε μένος καὶ χεῖρας Ἀχαιῶν\nμίμνειν οὐκ ἐθέλεσκον ἐναντίον, οὐδʼ ἠβαιόν·\nνῦν δὲ ἑκὰς πόλιος κοίλῃς ἐπὶ νηυσὶ μάχονται\nἡγεμόνος κακότητι μεθημοσύνῃσί τε λαῶν,\nοἳ κείνῳ ἐρίσαντες ἀμυνέμεν οὐκ ἐθέλουσι\nνηῶν ὠκυπόρων, ἀλλὰ κτείνονται ἀνʼ αὐτάς.\nἀλλʼ εἰ δὴ καὶ πάμπαν ἐτήτυμον αἴτιός ἐστιν\nἥρως Ἀτρεΐδης εὐρὺ κρείων Ἀγαμέμνων\nοὕνεκʼ ἀπητίμησε ποδώκεα Πηλεΐωνα,\nἡμέας γʼ οὔ πως ἔστι μεθιέμεναι πολέμοιο.\nἀλλʼ ἀκεώμεθα θᾶσσον· ἀκεσταί τοι φρένες ἐσθλῶν.\nὑμεῖς δʼ οὐκ ἔτι καλὰ μεθίετε θούριδος ἀλκῆς\nπάντες ἄριστοι ἐόντες ἀνὰ στρατόν. οὐδʼ ἂν ἔγωγε\nἀνδρὶ μαχεσσαίμην ὅς τις πολέμοιο μεθείη\nλυγρὸς ἐών· ὑμῖν δὲ νεμεσσῶμαι περὶ κῆρι.\nὦ πέπονες τάχα δή τι κακὸν ποιήσετε μεῖζον\nτῇδε μεθημοσύνῃ· ἀλλʼ ἐν φρεσὶ θέσθε ἕκαστος\nαἰδῶ καὶ νέμεσιν· δὴ γὰρ μέγα νεῖκος ὄρωρεν.\nἝκτωρ δὴ παρὰ νηυσὶ βοὴν ἀγαθὸς πολεμίζει\nκαρτερός, ἔρρηξεν δὲ πύλας καὶ μακρὸν ὀχῆα.\nὥς ῥα κελευτιόων γαιήοχος ὦρσεν Ἀχαιούς.\nἀμφὶ δʼ ἄρʼ Αἴαντας δοιοὺς ἵσταντο φάλαγγες\nκαρτεραί, ἃς οὔτʼ ἄν κεν Ἄρης ὀνόσαιτο μετελθὼν\nοὔτε κʼ Ἀθηναίη λαοσσόος· οἳ γὰρ ἄριστοι\nκρινθέντες Τρῶάς τε καὶ Ἕκτορα δῖον ἔμιμνον,\nφράξαντες δόρυ δουρί, σάκος σάκεϊ προθελύμνῳ·\nἀσπὶς ἄρʼ ἀσπίδʼ ἔρειδε, κόρυς κόρυν, ἀνέρα δʼ ἀνήρ·\nψαῦον δʼ ἱππόκομοι κόρυθες λαμπροῖσι φάλοισι\nνευόντων, ὡς πυκνοὶ ἐφέστασαν ἀλλήλοισιν·\nἔγχεα δʼ ἐπτύσσοντο θρασειάων ἀπὸ χειρῶν\nσειόμενʼ· οἳ δʼ ἰθὺς φρόνεον, μέμασαν δὲ μάχεσθαι.\nΤρῶες δὲ προὔτυψαν ἀολλέες, ἦρχε δʼ ἄρʼ Ἕκτωρ\nἀντικρὺ μεμαώς, ὀλοοίτροχος ὣς ἀπὸ πέτρης,\nὅν τε κατὰ στεφάνης ποταμὸς χειμάρροος ὤσῃ\nῥήξας ἀσπέτῳ ὄμβρῳ ἀναιδέος ἔχματα πέτρης·\nὕψι δʼ ἀναθρῴσκων πέτεται, κτυπέει δέ θʼ ὑπʼ αὐτοῦ\nὕλη· ὃ δʼ ἀσφαλέως θέει ἔμπεδον, εἷος ἵκηται\nἰσόπεδον, τότε δʼ οὔ τι κυλίνδεται ἐσσύμενός περ·\nὣς Ἕκτωρ εἷος μὲν ἀπείλει μέχρι θαλάσσης\nῥέα διελεύσεσθαι κλισίας καὶ νῆας Ἀχαιῶν\nκτείνων· ἀλλʼ ὅτε δὴ πυκινῇς ἐνέκυρσε φάλαγξι\nστῆ ῥα μάλʼ ἐγχριμφθείς· οἳ δʼ ἀντίοι υἷες Ἀχαιῶν\nνύσσοντες ξίφεσίν τε καὶ ἔγχεσιν ἀμφιγύοισιν\nὦσαν ἀπὸ σφείων· ὃ δὲ χασσάμενος πελεμίχθη.\nἤϋσεν δὲ διαπρύσιον Τρώεσσι γεγωνώς·\nΤρῶες καὶ Λύκιοι καὶ Δάρδανοι ἀγχιμαχηταὶ\nπαρμένετʼ· οὔ τοι δηρὸν ἐμὲ σχήσουσιν Ἀχαιοὶ\nκαὶ μάλα πυργηδὸν σφέας αὐτοὺς ἀρτύναντες,\nἀλλʼ ὀΐω χάσσονται ὑπʼ ἔγχεος, εἰ ἐτεόν με\nὦρσε θεῶν ὤριστος, ἐρίγδουπος πόσις Ἥρης.\nὣς εἰπὼν ὄτρυνε μένος καὶ θυμὸν ἑκάστου.\nΔηΐφοβος δʼ ἐν τοῖσι μέγα φρονέων ἐβεβήκει\nΠριαμίδης, πρόσθεν δʼ ἔχεν ἀσπίδα πάντοσʼ ἐΐσην\nκοῦφα ποσὶ προβιβὰς καὶ ὑπασπίδια προποδίζων.\nΜηριόνης δʼ αὐτοῖο τιτύσκετο δουρὶ φαεινῷ\nκαὶ βάλεν, οὐδʼ ἀφάμαρτε, κατʼ ἀσπίδα πάντοσʼ ἐΐσην\nταυρείην· τῆς δʼ οὔ τι διήλασεν, ἀλλὰ πολὺ πρὶν\nἐν καυλῷ ἐάγη δολιχὸν δόρυ· Δηΐφοβος δὲ\nἀσπίδα ταυρείην σχέθʼ ἀπὸ ἕο, δεῖσε δὲ θυμῷ\nἔγχος Μηριόναο δαΐφρονος· αὐτὰρ ὅ γʼ ἥρως\nἂψ ἑτάρων εἰς ἔθνος ἐχάζετο, χώσατο δʼ αἰνῶς\nἀμφότερον, νίκης τε καὶ ἔγχεος ὃ ξυνέαξε.\nβῆ δʼ ἰέναι παρά τε κλισίας καὶ νῆας Ἀχαιῶν\nοἰσόμενος δόρυ μακρόν, ὅ οἱ κλισίηφι λέλειπτο.\nοἳ δʼ ἄλλοι μάρναντο, βοὴ δʼ ἄσβεστος ὀρώρει.\nΤεῦκρος δὲ πρῶτος Τελαμώνιος ἄνδρα κατέκτα\nἼμβριον αἰχμητὴν πολυΐππου Μέντορος υἱόν·\nναῖε δὲ Πήδαιον πρὶν ἐλθεῖν υἷας Ἀχαιῶν,\nκούρην δὲ Πριάμοιο νόθην ἔχε, Μηδεσικάστην·\nαὐτὰρ ἐπεὶ Δαναῶν νέες ἤλυθον ἀμφιέλισσαι,\nἂψ ἐς Ἴλιον ἦλθε, μετέπρεπε δὲ Τρώεσσι,\nναῖε δὲ πὰρ Πριάμῳ· ὃ δέ μιν τίεν ἶσα τέκεσσι.\nτόν ῥʼ υἱὸς Τελαμῶνος ὑπʼ οὔατος ἔγχεϊ μακρῷ\nνύξʼ, ἐκ δʼ ἔσπασεν ἔγχος· ὃ δʼ αὖτʼ ἔπεσεν μελίη ὣς\nἥ τʼ ὄρεος κορυφῇ ἕκαθεν περιφαινομένοιο\nχαλκῷ ταμνομένη τέρενα χθονὶ φύλλα πελάσσῃ·\nὣς πέσεν, ἀμφὶ δέ οἱ βράχε τεύχεα ποικίλα χαλκῷ.\nΤεῦκρος δʼ ὁρμήθη μεμαὼς ἀπὸ τεύχεα δῦσαι·\nἝκτωρ δʼ ὁρμηθέντος ἀκόντισε δουρὶ φαεινῷ.\nἀλλʼ ὃ μὲν ἄντα ἰδὼν ἠλεύατο χάλκεον ἔγχος\nτυτθόν· ὃ δʼ Ἀμφίμαχον Κτεάτου υἷʼ Ἀκτορίωνος\nνισόμενον πόλεμον δὲ κατὰ στῆθος βάλε δουρί·\nδούπησεν δὲ πεσών, ἀράβησε δὲ τεύχεʼ ἐπʼ αὐτῷ.\nἝκτωρ δʼ ὁρμήθη κόρυθα κροτάφοις ἀραρυῖαν\nκρατὸς ἀφαρπάξαι μεγαλήτορος Ἀμφιμάχοιο·\nΑἴας δʼ ὁρμηθέντος ὀρέξατο δουρὶ φαεινῷ\nἝκτορος· ἀλλʼ οὔ πῃ χροὸς εἴσατο, πᾶς δʼ ἄρα χαλκῷ\nσμερδαλέῳ κεκάλυφθʼ· ὃ δʼ ἄρʼ ἀσπίδος ὀμφαλὸν οὖτα,\nὦσε δέ μιν σθένεϊ μεγάλῳ· ὃ δὲ χάσσατʼ ὀπίσσω\nνεκρῶν ἀμφοτέρων, τοὺς δʼ ἐξείρυσσαν Ἀχαιοί.\nἈμφίμαχον μὲν ἄρα Στιχίος δῖός τε Μενεσθεὺς\nἀρχοὶ Ἀθηναίων κόμισαν μετὰ λαὸν Ἀχαιῶν·\nἼμβριον αὖτʼ Αἴαντε μεμαότε θούριδος ἀλκῆς\nὥς τε δύʼ αἶγα λέοντε κυνῶν ὕπο καρχαροδόντων\nἁρπάξαντε φέρητον ἀνὰ ῥωπήϊα πυκνὰ\nὑψοῦ ὑπὲρ γαίης μετὰ γαμφηλῇσιν ἔχοντε,\nὥς ῥα τὸν ὑψοῦ ἔχοντε δύω Αἴαντε κορυστὰ\nτεύχεα συλήτην· κεφαλὴν δʼ ἁπαλῆς ἀπὸ δειρῆς\nκόψεν Ὀϊλιάδης κεχολωμένος Ἀμφιμάχοιο,\nἧκε δέ μιν σφαιρηδὸν ἑλιξάμενος διʼ ὁμίλου·\nἝκτορι δὲ προπάροιθε ποδῶν πέσεν ἐν κονίῃσι.\nκαὶ τότε δὴ περὶ κῆρι Ποσειδάων ἐχολώθη\nυἱωνοῖο πεσόντος ἐν αἰνῇ δηϊοτῆτι,\nβῆ δʼ ἰέναι παρά τε κλισίας καὶ νῆας Ἀχαιῶν\nὀτρυνέων Δαναούς, Τρώεσσι δὲ κήδεα τεῦχεν.\nἸδομενεὺς δʼ ἄρα οἱ δουρικλυτὸς ἀντεβόλησεν\nἐρχόμενος παρʼ ἑταίρου, ὅ οἱ νέον ἐκ πολέμοιο\nἦλθε κατʼ ἰγνύην βεβλημένος ὀξέϊ χαλκῷ.\nτὸν μὲν ἑταῖροι ἔνεικαν, ὃ δʼ ἰητροῖς ἐπιτείλας\nἤϊεν ἐς κλισίην· ἔτι γὰρ πολέμοιο μενοίνα\nἀντιάαν· τὸν δὲ προσέφη κρείων ἐνοσίχθων\nεἰσάμενος φθογγὴν Ἀνδραίμονος υἷϊ Θόαντι\nὃς πάσῃ Πλευρῶνι καὶ αἰπεινῇ Καλυδῶνι\nΑἰτωλοῖσιν ἄνασσε, θεὸς δʼ ὣς τίετο δήμῳ·\nἸδομενεῦ Κρητῶν βουληφόρε ποῦ τοι ἀπειλαὶ\nοἴχονται, τὰς Τρωσὶν ἀπείλεον υἷες Ἀχαιῶν;\nτὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·\nὦ Θόαν οὔ τις ἀνὴρ νῦν γʼ αἴτιος, ὅσσον ἔγωγε\nγιγνώσκω· πάντες γὰρ ἐπιστάμεθα πτολεμίζειν.\nοὔτέ τινα δέος ἴσχει ἀκήριον οὔτέ τις ὄκνῳ\nεἴκων ἀνδύεται πόλεμον κακόν· ἀλλά που οὕτω\nμέλλει δὴ φίλον εἶναι ὑπερμενέϊ Κρονίωνι\nνωνύμνους ἀπολέσθαι ἀπʼ Ἄργεος ἐνθάδʼ Ἀχαιούς.\nἀλλὰ Θόαν, καὶ γὰρ τὸ πάρος μενεδήϊος ἦσθα,\nὀτρύνεις δὲ καὶ ἄλλον ὅθι μεθιέντα ἴδηαι·\nτὼ νῦν μήτʼ ἀπόληγε κέλευέ τε φωτὶ ἑκάστῳ.\nτὸν δʼ ἠμείβετʼ ἔπειτα Ποσειδάων ἐνοσίχθων·\nἸδομενεῦ μὴ κεῖνος ἀνὴρ ἔτι νοστήσειεν\nἐκ Τροίης, ἀλλʼ αὖθι κυνῶν μέλπηθρα γένοιτο,\nὅς τις ἐπʼ ἤματι τῷδε ἑκὼν μεθίῃσι μάχεσθαι.\nἀλλʼ ἄγε τεύχεα δεῦρο λαβὼν ἴθι· ταῦτα δʼ ἅμα χρὴ\nσπεύδειν, αἴ κʼ ὄφελός τι γενώμεθα καὶ δύʼ ἐόντε.\nσυμφερτὴ δʼ ἀρετὴ πέλει ἀνδρῶν καὶ μάλα λυγρῶν,\nνῶϊ δὲ καί κʼ ἀγαθοῖσιν ἐπισταίμεσθα μάχεσθαι.\nὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν·\nἸδομενεὺς δʼ ὅτε δὴ κλισίην εὔτυκτον ἵκανε\nδύσετο τεύχεα καλὰ περὶ χροΐ, γέντο δὲ δοῦρε,\nβῆ δʼ ἴμεν ἀστεροπῇ ἐναλίγκιος, ἥν τε Κρονίων\nχειρὶ λαβὼν ἐτίναξεν ἀπʼ αἰγλήεντος Ὀλύμπου\nδεικνὺς σῆμα βροτοῖσιν· ἀρίζηλοι δέ οἱ αὐγαί·\nὣς τοῦ χαλκὸς ἔλαμπε περὶ στήθεσσι θέοντος.\nΜηριόνης δʼ ἄρα οἱ θεράπων ἐῢς ἀντεβόλησεν\nἐγγὺς ἔτι κλισίης· μετὰ γὰρ δόρυ χάλκεον ᾔει\nοἰσόμενος· τὸν δὲ προσέφη σθένος Ἰδομενῆος·\nΜηριόνη Μόλου υἱὲ πόδας ταχὺ φίλταθʼ ἑταίρων\nτίπτʼ ἦλθες πόλεμόν τε λιπὼν καὶ δηϊοτῆτα;\nἠέ τι βέβληαι, βέλεος δέ σε τείρει ἀκωκή,\nἦέ τευ ἀγγελίης μετʼ ἔμʼ ἤλυθες; οὐδέ τοι αὐτὸς\nἧσθαι ἐνὶ κλισίῃσι λιλαίομαι, ἀλλὰ μάχεσθαι.\nτὸν δʼ αὖ Μηριόνης πεπνυμένος ἀντίον ηὔδα·\nἸδομενεῦ, Κρητῶν βουληφόρε χαλκοχιτώνων,\nἔρχομαι εἴ τί τοι ἔγχος ἐνὶ κλισίῃσι λέλειπται\nοἰσόμενος· τό νυ γὰρ κατεάξαμεν ὃ πρὶν ἔχεσκον\nἀσπίδα Δηϊφόβοιο βαλὼν ὑπερηνορέοντος.\nτὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·\nδούρατα δʼ αἴ κʼ ἐθέλῃσθα καὶ ἓν καὶ εἴκοσι δήεις\nἑσταότʼ ἐν κλισίῃ πρὸς ἐνώπια παμφανόωντα\nΤρώϊα, τὰ κταμένων ἀποαίνυμαι· οὐ γὰρ ὀΐω\nἀνδρῶν δυσμενέων ἑκὰς ἱστάμενος πολεμίζειν.\nτώ μοι δούρατά τʼ ἔστι καὶ ἀσπίδες ὀμφαλόεσσαι\nκαὶ κόρυθες καὶ θώρηκες λαμπρὸν γανόωντες.\nτὸν δʼ αὖ Μηριόνης πεπνυμένος ἀντίον ηὔδα·\nκαί τοι ἐμοὶ παρά τε κλισίῃ καὶ νηῒ μελαίνῃ\nπόλλʼ ἔναρα Τρώων· ἀλλʼ οὐ σχεδόν ἐστιν ἑλέσθαι.\nοὐδὲ γὰρ οὐδʼ ἐμέ φημι λελασμένον ἔμμεναι ἀλκῆς,\nἀλλὰ μετὰ πρώτοισι μάχην ἀνὰ κυδιάνειραν\nἵσταμαι, ὁππότε νεῖκος ὀρώρηται πολέμοιο.\nἄλλόν πού τινα μᾶλλον Ἀχαιῶν χαλκοχιτώνων\nλήθω μαρνάμενος, σὲ δὲ ἴδμεναι αὐτὸν ὀΐω.\nτὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·\nοἶδʼ ἀρετὴν οἷός ἐσσι· τί σε χρὴ ταῦτα λέγεσθαι;\nεἰ γὰρ νῦν παρὰ νηυσὶ λεγοίμεθα πάντες ἄριστοι\nἐς λόχον, ἔνθα μάλιστʼ ἀρετὴ διαείδεται ἀνδρῶν,\nἔνθʼ ὅ τε δειλὸς ἀνὴρ ὅς τʼ ἄλκιμος ἐξεφαάνθη·\nτοῦ μὲν γάρ τε κακοῦ τρέπεται χρὼς ἄλλυδις ἄλλῃ,\nοὐδέ οἱ ἀτρέμας ἧσθαι ἐρητύετʼ ἐν φρεσὶ θυμός,\nἀλλὰ μετοκλάζει καὶ ἐπʼ ἀμφοτέρους πόδας ἵζει,\nἐν δέ τέ οἱ κραδίη μεγάλα στέρνοισι πατάσσει\nκῆρας ὀϊομένῳ, πάταγος δέ τε γίγνετʼ ὀδόντων·\nτοῦ δʼ ἀγαθοῦ οὔτʼ ἂρ τρέπεται χρὼς οὔτέ τι λίην\nταρβεῖ, ἐπειδὰν πρῶτον ἐσίζηται λόχον ἀνδρῶν,\nἀρᾶται δὲ τάχιστα μιγήμεναι ἐν δαῒ λυγρῇ·\nοὐδέ κεν ἔνθα τεόν γε μένος καὶ χεῖρας ὄνοιτο.\nεἴ περ γάρ κε βλεῖο πονεύμενος ἠὲ τυπείης\nοὐκ ἂν ἐν αὐχένʼ ὄπισθε πέσοι βέλος οὐδʼ ἐνὶ νώτῳ,\nἀλλά κεν ἢ στέρνων ἢ νηδύος ἀντιάσειε\nπρόσσω ἱεμένοιο μετὰ προμάχων ὀαριστύν.\nἀλλʼ ἄγε μηκέτι ταῦτα λεγώμεθα νηπύτιοι ὣς\nἑσταότες, μή πού τις ὑπερφιάλως νεμεσήσῃ·\nἀλλὰ σύ γε κλισίην δὲ κιὼν ἕλευ ὄβριμον ἔγχος.\nὣς φάτο, Μηριόνης δὲ θοῷ ἀτάλαντος Ἄρηϊ\nκαρπαλίμως κλισίηθεν ἀνείλετο χάλκεον ἔγχος,\nβῆ δὲ μετʼ Ἰδομενῆα μέγα πτολέμοιο μεμηλώς.\nοἷος δὲ βροτολοιγὸς Ἄρης πόλεμον δὲ μέτεισι,\nτῷ δὲ Φόβος φίλος υἱὸς ἅμα κρατερὸς καὶ ἀταρβὴς\nἕσπετο, ὅς τʼ ἐφόβησε ταλάφρονά περ πολεμιστήν·\nτὼ μὲν ἄρʼ ἐκ Θρῄκης Ἐφύρους μέτα θωρήσσεσθον,\nἠὲ μετὰ Φλεγύας μεγαλήτορας· οὐδʼ ἄρα τώ γε\nἔκλυον ἀμφοτέρων, ἑτέροισι δὲ κῦδος ἔδωκαν·\nτοῖοι Μηριόνης τε καὶ Ἰδομενεὺς ἀγοὶ ἀνδρῶν\nἤϊσαν ἐς πόλεμον κεκορυθμένοι αἴθοπι χαλκῷ.\nτὸν καὶ Μηριόνης πρότερος πρὸς μῦθον ἔειπε·\nΔευκαλίδη πῇ τὰρ μέμονας καταδῦναι ὅμιλον;\nἢ ἐπὶ δεξιόφιν παντὸς στρατοῦ, ἦ ἀνὰ μέσσους,\nἦ ἐπʼ ἀριστερόφιν; ἐπεὶ οὔ ποθι ἔλπομαι οὕτω\nδεύεσθαι πολέμοιο κάρη κομόωντας Ἀχαιούς.\nτὸν δʼ αὖτʼ Ἰδομενεὺς Κρητῶν ἀγὸς ἀντίον ηὔδα·\nνηυσὶ μὲν ἐν μέσσῃσιν ἀμύνειν εἰσὶ καὶ ἄλλοι\nΑἴαντές τε δύω Τεῦκρός θʼ, ὃς ἄριστος Ἀχαιῶν\nτοξοσύνῃ, ἀγαθὸς δὲ καὶ ἐν σταδίῃ ὑσμίνῃ·\nοἵ μιν ἅδην ἐλόωσι καὶ ἐσσύμενον πολέμοιο\nἝκτορα Πριαμίδην, καὶ εἰ μάλα καρτερός ἐστιν.\nαἰπύ οἱ ἐσσεῖται μάλα περ μεμαῶτι μάχεσθαι\nκείνων νικήσαντι μένος καὶ χεῖρας ἀάπτους\nνῆας ἐνιπρῆσαι, ὅτε μὴ αὐτός γε Κρονίων\nἐμβάλοι αἰθόμενον δαλὸν νήεσσι θοῇσιν.\nἀνδρὶ δέ κʼ οὐκ εἴξειε μέγας Τελαμώνιος Αἴας,\nὃς θνητός τʼ εἴη καὶ ἔδοι Δημήτερος ἀκτὴν\nχαλκῷ τε ῥηκτὸς μεγάλοισί τε χερμαδίοισιν.\nοὐδʼ ἂν Ἀχιλλῆϊ ῥηξήνορι χωρήσειεν\nἔν γʼ αὐτοσταδίῃ· ποσὶ δʼ οὔ πως ἔστιν ἐρίζειν.\nνῶϊν δʼ ὧδʼ ἐπʼ ἀριστέρʼ ἔχε στρατοῦ, ὄφρα τάχιστα\nεἴδομεν ἠέ τῳ εὖχος ὀρέξομεν, ἦέ τις ἡμῖν.\nὣς φάτο, Μηριόνης δὲ θοῷ ἀτάλαντος Ἄρηϊ\nἦρχʼ ἴμεν, ὄφρʼ ἀφίκοντο κατὰ στρατὸν ᾗ μιν ἀνώγει,\nοἳ δʼ ὡς Ἰδομενῆα ἴδον φλογὶ εἴκελον ἀλκὴν\nαὐτὸν καὶ θεράποντα σὺν ἔντεσι δαιδαλέοισι,\nκεκλόμενοι καθʼ ὅμιλον ἐπʼ αὐτῷ πάντες ἔβησαν·\nτῶν δʼ ὁμὸν ἵστατο νεῖκος ἐπὶ πρυμνῇσι νέεσσιν.\nὡς δʼ ὅθʼ ὑπὸ λιγέων ἀνέμων σπέρχωσιν ἄελλαι\nἤματι τῷ ὅτε τε πλείστη κόνις ἀμφὶ κελεύθους,\nοἵ τʼ ἄμυδις κονίης μεγάλην ἱστᾶσιν ὀμίχλην,\nὣς ἄρα τῶν ὁμόσʼ ἦλθε μάχη, μέμασαν δʼ ἐνὶ θυμῷ\nἀλλήλους καθʼ ὅμιλον ἐναιρέμεν ὀξέϊ χαλκῷ.\nἔφριξεν δὲ μάχη φθισίμβροτος ἐγχείῃσι\nμακρῇς, ἃς εἶχον ταμεσίχροας· ὄσσε δʼ ἄμερδεν\nαὐγὴ χαλκείη κορύθων ἄπο λαμπομενάων\nθωρήκων τε νεοσμήκτων σακέων τε φαεινῶν\nἐρχομένων ἄμυδις· μάλα κεν θρασυκάρδιος εἴη\nὃς τότε γηθήσειεν ἰδὼν πόνον οὐδʼ ἀκάχοιτο.\nτὼ δʼ ἀμφὶς φρονέοντε δύω Κρόνου υἷε κραταιὼ\nἀνδράσιν ἡρώεσσιν ἐτεύχετον ἄλγεα λυγρά.\nΖεὺς μέν ῥα Τρώεσσι καὶ Ἕκτορι βούλετο νίκην\nκυδαίνων Ἀχιλῆα πόδας ταχύν· οὐδέ τι πάμπαν\nἤθελε λαὸν ὀλέσθαι Ἀχαιϊκὸν Ἰλιόθι πρό,\nἀλλὰ Θέτιν κύδαινε καὶ υἱέα καρτερόθυμον.\nἈργείους δὲ Ποσειδάων ὀρόθυνε μετελθὼν\nλάθρῃ ὑπεξαναδὺς πολιῆς ἁλός· ἤχθετο γάρ ῥα\nΤρωσὶν δαμναμένους, Διὶ δὲ κρατερῶς ἐνεμέσσα.\nἦ μὰν ἀμφοτέροισιν ὁμὸν γένος ἠδʼ ἴα πάτρη,\nἀλλὰ Ζεὺς πρότερος γεγόνει καὶ πλείονα ᾔδη.\nτώ ῥα καὶ ἀμφαδίην μὲν ἀλεξέμεναι ἀλέεινε,\nλάθρῃ δʼ αἰὲν ἔγειρε κατὰ στρατὸν ἀνδρὶ ἐοικώς.\nτοὶ δʼ ἔριδος κρατερῆς καὶ ὁμοιΐου πτολέμοιο\nπεῖραρ ἐπαλλάξαντες ἐπʼ ἀμφοτέροισι τάνυσσαν\nἄρρηκτόν τʼ ἄλυτόν τε, τὸ πολλῶν γούνατʼ ἔλυσεν.\nἔνθα μεσαιπόλιός περ ἐὼν Δαναοῖσι κελεύσας\nἸδομενεὺς Τρώεσσι μετάλμενος ἐν φόβον ὦρσε.\nπέφνε γὰρ Ὀθρυονῆα Καβησόθεν ἔνδον ἐόντα,\nὅς ῥα νέον πολέμοιο μετὰ κλέος εἰληλούθει,\nᾔτεε δὲ Πριάμοιο θυγατρῶν εἶδος ἀρίστην\nΚασσάνδρην ἀνάεδνον, ὑπέσχετο δὲ μέγα ἔργον,\nἐκ Τροίης ἀέκοντας ἀπωσέμεν υἷας Ἀχαιῶν.\nτῷ δʼ ὁ γέρων Πρίαμος ὑπό τʼ ἔσχετο καὶ κατένευσε\nδωσέμεναι· ὃ δὲ μάρναθʼ ὑποσχεσίῃσι πιθήσας.\nἸδομενεὺς δʼ αὐτοῖο τιτύσκετο δουρὶ φαεινῷ,\nκαὶ βάλεν ὕψι βιβάντα τυχών· οὐδʼ ἤρκεσε θώρηξ\nχάλκεος, ὃν φορέεσκε, μέσῃ δʼ ἐν γαστέρι πῆξε.\nδούπησεν δὲ πεσών· ὃ δʼ ἐπεύξατο φώνησέν τε·\nὈθρυονεῦ περὶ δή σε βροτῶν αἰνίζομʼ ἁπάντων\nεἰ ἐτεὸν δὴ πάντα τελευτήσεις ὅσʼ ὑπέστης\nΔαρδανίδῃ Πριάμῳ· ὃ δʼ ὑπέσχετο θυγατέρα ἥν.\nκαί κέ τοι ἡμεῖς ταῦτά γʼ ὑποσχόμενοι τελέσαιμεν,\nδοῖμεν δʼ Ἀτρεΐδαο θυγατρῶν εἶδος ἀρίστην\nἌργεος ἐξαγαγόντες ὀπυιέμεν, εἴ κε σὺν ἄμμιν\nἸλίου ἐκπέρσῃς εὖ ναιόμενον πτολίεθρον.\nἀλλʼ ἕπεʼ, ὄφρʼ ἐπὶ νηυσὶ συνώμεθα ποντοπόροισιν\nἀμφὶ γάμῳ, ἐπεὶ οὔ τοι ἐεδνωταὶ κακοί εἰμεν.\nὣς εἰπὼν ποδὸς ἕλκε κατὰ κρατερὴν ὑσμίνην\nἥρως Ἰδομενεύς· τῷ δʼ Ἄσιος ἦλθʼ ἐπαμύντωρ\nπεζὸς πρόσθʼ ἵππων· τὼ δὲ πνείοντε κατʼ ὤμων\nαἰὲν ἔχʼ ἡνίοχος θεράπων· ὃ δὲ ἵετο θυμῷ\nἸδομενῆα βαλεῖν· ὃ δέ μιν φθάμενος βάλε δουρὶ\nλαιμὸν ὑπʼ ἀνθερεῶνα, διὰ πρὸ δὲ χαλκὸν ἔλασσεν.\nἤριπε δʼ ὡς ὅτε τις δρῦς ἤριπεν ἢ ἀχερωῒς\nἠὲ πίτυς βλωθρή, τήν τʼ οὔρεσι τέκτονες ἄνδρες\nἐξέταμον πελέκεσσι νεήκεσι νήϊον εἶναι·\nὣς ὃ πρόσθʼ ἵππων καὶ δίφρου κεῖτο τανυσθεὶς\nβεβρυχὼς κόνιος δεδραγμένος αἱματοέσσης.\nἐκ δέ οἱ ἡνίοχος πλήγη φρένας ἃς πάρος εἶχεν,\nοὐδʼ ὅ γʼ ἐτόλμησεν δηΐων ὑπὸ χεῖρας ἀλύξας\nἂψ ἵππους στρέψαι, τὸν δʼ Ἀντίλοχος μενεχάρμης\nδουρὶ μέσον περόνησε τυχών· οὐδʼ ἤρκεσε θώρηξ\nχάλκεος ὃν φορέεσκε, μέσῃ δʼ ἐν γαστέρι πῆξεν.\nαὐτὰρ ὃ ἀσθμαίνων εὐεργέος ἔκπεσε δίφρου,\nἵππους δʼ Ἀντίλοχος μεγαθύμου Νέστορος υἱὸς\nἐξέλασε Τρώων μετʼ ἐϋκνήμιδας Ἀχαιούς.\nΔηΐφοβος δὲ μάλα σχεδὸν ἤλυθεν Ἰδομενῆος\nἈσίου ἀχνύμενος, καὶ ἀκόντισε δουρὶ φαεινῷ.\nἀλλʼ ὃ μὲν ἄντα ἰδὼν ἠλεύατο χάλκεον ἔγχος\nἸδομενεύς· κρύφθη γὰρ ὑπʼ ἀσπίδι πάντοσʼ ἐΐσῃ,\nτὴν ἄρʼ ὅ γε ῥινοῖσι βοῶν καὶ νώροπι χαλκῷ\nδινωτὴν φορέεσκε, δύω κανόνεσσʼ ἀραρυῖαν·\nτῇ ὕπο πᾶς ἐάλη, τὸ δʼ ὑπέρπτατο χάλκεον ἔγχος,\nκαρφαλέον δέ οἱ ἀσπὶς ἐπιθρέξαντος ἄϋσεν\nἔγχεος· οὐδʼ ἅλιόν ῥα βαρείης χειρὸς ἀφῆκεν,\nἀλλʼ ἔβαλʼ Ἱππασίδην Ὑψήνορα ποιμένα λαῶν\nἧπαρ ὑπὸ πραπίδων, εἶθαρ δʼ ὑπὸ γούνατʼ ἔλυσε.\nΔηΐφοβος δʼ ἔκπαγλον ἐπεύξατο μακρὸν ἀΰσας·\nοὐ μὰν αὖτʼ ἄτιτος κεῖτʼ Ἄσιος, ἀλλά ἕ φημι\nεἰς Ἄϊδός περ ἰόντα πυλάρταο κρατεροῖο\nγηθήσειν κατὰ θυμόν, ἐπεί ῥά οἱ ὤπασα πομπόν.\nὣς ἔφατʼ, Ἀργείοισι δʼ ἄχος γένετʼ εὐξαμένοιο,\nἈντιλόχῳ δὲ μάλιστα δαΐφρονι θυμὸν ὄρινεν·\nἀλλʼ οὐδʼ ἀχνύμενός περ ἑοῦ ἀμέλησεν ἑταίρου,\nἀλλὰ θέων περίβη καί οἱ σάκος ἀμφεκάλυψε.\nτὸν μὲν ἔπειθʼ ὑποδύντε δύω ἐρίηρες ἑταῖροι\nΜηκιστεὺς Ἐχίοιο πάϊς καὶ δῖος Ἀλάστωρ,\nνῆας ἔπι γλαφυρὰς φερέτην βαρέα στενάχοντα.\nἸδομενεὺς δʼ οὐ λῆγε μένος μέγα, ἵετο δʼ αἰεὶ\nἠέ τινα Τρώων ἐρεβεννῇ νυκτὶ καλύψαι\nἢ αὐτὸς δουπῆσαι ἀμύνων λοιγὸν Ἀχαιοῖς.\nἔνθʼ Αἰσυήταο διοτρεφέος φίλον υἱὸν\nἥρωʼ Ἀλκάθοον, γαμβρὸς δʼ ἦν Ἀγχίσαο,\nπρεσβυτάτην δʼ ὤπυιε θυγατρῶν Ἱπποδάμειαν\nτὴν περὶ κῆρι φίλησε πατὴρ καὶ πότνια μήτηρ\nἐν μεγάρῳ· πᾶσαν γὰρ ὁμηλικίην ἐκέκαστο\nκάλλεϊ καὶ ἔργοισιν ἰδὲ φρεσί· τοὔνεκα καί μιν\nγῆμεν ἀνὴρ ὤριστος ἐνὶ Τροίῃ εὐρείῃ·\nτὸν τόθʼ ὑπʼ Ἰδομενῆϊ Ποσειδάων ἐδάμασσε\nθέλξας ὄσσε φαεινά, πέδησε δὲ φαίδιμα γυῖα·\nοὔτε γὰρ ἐξοπίσω φυγέειν δύνατʼ οὔτʼ ἀλέασθαι,\nἀλλʼ ὥς τε στήλην ἢ δένδρεον ὑψιπέτηλον\nἀτρέμας ἑσταότα στῆθος μέσον οὔτασε δουρὶ\nἥρως Ἰδομενεύς, ῥῆξεν δέ οἱ ἀμφὶ χιτῶνα\nχάλκεον, ὅς οἱ πρόσθεν ἀπὸ χροὸς ἤρκει ὄλεθρον·\nδὴ τότε γʼ αὖον ἄϋσεν ἐρεικόμενος περὶ δουρί.\nδούπησεν δὲ πεσών, δόρυ δʼ ἐν κραδίῃ ἐπεπήγει,\nἥ ῥά οἱ ἀσπαίρουσα καὶ οὐρίαχον πελέμιζεν\nἔγχεος· ἔνθα δʼ ἔπειτʼ ἀφίει μένος ὄβριμος Ἄρης·\nἸδομενεὺς δʼ ἔκπαγλον ἐπεύξατο μακρὸν ἀΰσας\nΔηΐφοβʼ ἦ ἄρα δή τι ἐΐσκομεν ἄξιον εἶναι\nτρεῖς ἑνὸς ἀντὶ πεφάσθαι; ἐπεὶ σύ περ εὔχεαι οὕτω.\nδαιμόνιʼ ἀλλὰ καὶ αὐτὸς ἐναντίον ἵστασʼ ἐμεῖο,\nὄφρα ἴδῃ οἷος Ζηνὸς γόνος ἐνθάδʼ ἱκάνω,\nὃς πρῶτον Μίνωα τέκε Κρήτῃ ἐπίουρον·\nΜίνως δʼ αὖ τέκεθʼ υἱὸν ἀμύμονα Δευκαλίωνα,\nΔευκαλίων δʼ ἐμὲ τίκτε πολέσσʼ ἄνδρεσσιν ἄνακτα\nΚρήτῃ ἐν εὐρείῃ· νῦν δʼ ἐνθάδε νῆες ἔνεικαν\nσοί τε κακὸν καὶ πατρὶ καὶ ἄλλοισι Τρώεσσιν.\nὣς φάτο, Δηΐφοβος δὲ διάνδιχα μερμήριξεν\nἤ τινά που Τρώων ἑταρίσσαιτο μεγαθύμων\nἂψ ἀναχωρήσας, ἦ πειρήσαιτο καὶ οἶος.\nὧδε δέ οἱ φρονέοντι δοάσσατο κέρδιον εἶναι\nβῆναι ἐπʼ Αἰνείαν· τὸν δʼ ὕστατον εὗρεν ὁμίλου\nἑσταότʼ· αἰεὶ γὰρ Πριάμῳ ἐπεμήνιε δίῳ\nοὕνεκʼ ἄρʼ ἐσθλὸν ἐόντα μετʼ ἀνδράσιν οὔ τι τίεσκεν.\nἀγχοῦ δʼ ἱστάμενος ἔπεα πτερόεντα προσηύδα·\nΑἰνεία Τρώων βουληφόρε νῦν σε μάλα χρὴ\nγαμβρῷ ἀμυνέμεναι, εἴ πέρ τί σε κῆδος ἱκάνει.\nἀλλʼ ἕπευ Ἀλκαθόῳ ἐπαμύνομεν, ὅς σε πάρος γε\nγαμβρὸς ἐὼν ἔθρεψε δόμοις ἔνι τυτθὸν ἐόντα·\nτὸν δέ τοι Ἰδομενεὺς δουρικλυτὸς ἐξενάριξεν.\nὣς φάτο, τῷ δʼ ἄρα θυμὸν ἐνὶ στήθεσσιν ὄρινε,\nβῆ δὲ μετʼ Ἰδομενῆα μέγα πτολέμοιο μεμηλώς.\nἀλλʼ οὐκ Ἰδομενῆα φόβος λάβε τηλύγετον ὥς,\nἀλλʼ ἔμενʼ ὡς ὅτε τις σῦς οὔρεσιν ἀλκὶ πεποιθώς,\nὅς τε μένει κολοσυρτὸν ἐπερχόμενον πολὺν ἀνδρῶν\nχώρῳ ἐν οἰοπόλῳ, φρίσσει δέ τε νῶτον ὕπερθεν·\nὀφθαλμὼ δʼ ἄρα οἱ πυρὶ λάμπετον· αὐτὰρ ὀδόντας\nθήγει, ἀλέξασθαι μεμαὼς κύνας ἠδὲ καὶ ἄνδρας·\nὣς μένεν Ἰδομενεὺς δουρικλυτός, οὐδʼ ὑπεχώρει,\nΑἰνείαν ἐπιόντα βοηθόον· αὖε δʼ ἑταίρους\nἈσκάλαφόν τʼ ἐσορῶν Ἀφαρῆά τε Δηΐπυρόν τε\nΜηριόνην τε καὶ Ἀντίλοχον μήστωρας ἀϋτῆς·\nτοὺς ὅ γʼ ἐποτρύνων ἔπεα πτερόεντα προσηύδα·\nδεῦτε φίλοι, καί μʼ οἴῳ ἀμύνετε· δείδια δʼ αἰνῶς\nΑἰνείαν ἐπιόντα πόδας ταχύν, ὅς μοι ἔπεισιν,\nὃς μάλα καρτερός ἐστι μάχῃ ἔνι φῶτας ἐναίρειν·\nκαὶ δʼ ἔχει ἥβης ἄνθος, ὅ τε κράτος ἐστὶ μέγιστον.\nεἰ γὰρ ὁμηλικίη γε γενοίμεθα τῷδʼ ἐπὶ θυμῷ\nαἶψά κεν ἠὲ φέροιτο μέγα κράτος, ἠὲ φεροίμην.\nὣς ἔφαθʼ, οἳ δʼ ἄρα πάντες ἕνα φρεσὶ θυμὸν ἔχοντες\nπλησίοι ἔστησαν, σάκεʼ ὤμοισι κλίναντες.\nΑἰνείας δʼ ἑτέρωθεν ἐκέκλετο οἷς ἑτάροισι\nΔηΐφοβόν τε Πάριν τʼ ἐσορῶν καὶ Ἀγήνορα δῖον,\nοἵ οἱ ἅμʼ ἡγεμόνες Τρώων ἔσαν· αὐτὰρ ἔπειτα\nλαοὶ ἕπονθʼ, ὡς εἴ τε μετὰ κτίλον ἕσπετο μῆλα\nπιόμενʼ ἐκ βοτάνης· γάνυται δʼ ἄρα τε φρένα ποιμήν·\nὣς Αἰνείᾳ θυμὸς ἐνὶ στήθεσσι γεγήθει\nὡς ἴδε λαῶν ἔθνος ἐπισπόμενον ἑοῖ αὐτῷ.\nοἳ δʼ ἀμφʼ Ἀλκαθόῳ αὐτοσχεδὸν ὁρμήθησαν\nμακροῖσι ξυστοῖσι· περὶ στήθεσσι δὲ χαλκὸς\nσμερδαλέον κονάβιζε τιτυσκομένων καθʼ ὅμιλον\nἀλλήλων· δύο δʼ ἄνδρες ἀρήϊοι ἔξοχον ἄλλων\nΑἰνείας τε καὶ Ἰδομενεὺς ἀτάλαντοι Ἄρηϊ\nἵεντʼ ἀλλήλων ταμέειν χρόα νηλέϊ χαλκῷ.\nΑἰνείας δὲ πρῶτος ἀκόντισεν Ἰδομενῆος·\nἀλλʼ ὃ μὲν ἄντα ἰδὼν ἠλεύατο χάλκεον ἔγχος,\nαἰχμὴ δʼ Αἰνείαο κραδαινομένη κατὰ γαίης\nᾤχετʼ, ἐπεί ῥʼ ἅλιον στιβαρῆς ἀπὸ χειρὸς ὄρουσεν.\nἸδομενεὺς δʼ ἄρα Οἰνόμαον βάλε γαστέρα μέσσην,\nῥῆξε δὲ θώρηκος γύαλον, διὰ δʼ ἔντερα χαλκὸς\nἤφυσʼ· ὃ δʼ ἐν κονίῃσι πεσὼν ἕλε γαῖαν ἀγοστῷ.\nἸδομενεὺς δʼ ἐκ μὲν νέκυος δολιχόσκιον ἔγχος\nἐσπάσατʼ, οὐδʼ ἄρʼ ἔτʼ ἄλλα δυνήσατο τεύχεα καλὰ\nὤμοιιν ἀφελέσθαι· ἐπείγετο γὰρ βελέεσσιν.\nοὐ γὰρ ἔτʼ ἔμπεδα γυῖα ποδῶν ἦν ὁρμηθέντι,\nοὔτʼ ἄρʼ ἐπαΐξαι μεθʼ ἑὸν· βέλος οὔτʼ ἀλέασθαι.\nτώ ῥα καὶ ἐν σταδίῃ μὲν ἀμύνετο νηλεὲς ἦμαρ,\nτρέσσαι δʼ οὐκ ἔτι ῥίμφα πόδες φέρον ἐκ πολέμοιο.\nτοῦ δὲ βάδην ἀπιόντος ἀκόντισε δουρὶ φαεινῷ\nΔηΐφοβος· δὴ γάρ οἱ ἔχεν κότον ἐμμενὲς αἰεί.\nἀλλʼ ὅ γε καὶ τόθʼ ἅμαρτεν, ὃ δʼ Ἀσκάλαφον βάλε δουρὶ\nυἱὸν Ἐνυαλίοιο· διʼ ὤμου δʼ ὄβριμον ἔγχος\nἔσχεν· ὃ δʼ ἐν κονίῃσι πεσὼν ἕλε γαῖαν ἀγοστῷ.\nοὐδʼ ἄρα πώ τι πέπυστο βριήπυος ὄβριμος Ἄρης\nυἷος ἑοῖο πεσόντος ἐνὶ κρατερῇ ὑσμίνῃ,\nἀλλʼ ὅ γʼ ἄρʼ ἄκρῳ Ὀλύμπῳ ὑπὸ χρυσέοισι νέφεσσιν\nἧστο Διὸς βουλῇσιν ἐελμένος, ἔνθά περ ἄλλοι\nἀθάνατοι θεοὶ ἦσαν ἐεργόμενοι πολέμοιο.\nοἳ δʼ ἀμφʼ Ἀσκαλάφῳ αὐτοσχεδὸν ὁρμήθησαν·\nΔηΐφοβος μὲν ἀπʼ Ἀσκαλάφου πήληκα φαεινὴν\nἥρπασε, Μηριόνης δὲ θοῷ ἀτάλαντος Ἄρηϊ\nδουρὶ βραχίονα τύψεν ἐπάλμενος, ἐκ δʼ ἄρα χειρὸς\nαὐλῶπις τρυφάλεια χαμαὶ βόμβησε πεσοῦσα.\nΜηριόνης δʼ ἐξ αὖτις ἐπάλμενος αἰγυπιὸς ὣς\nἐξέρυσε πρυμνοῖο βραχίονος ὄβριμον ἔγχος,\nἂψ δʼ ἑτάρων εἰς ἔθνος ἐχάζετο. τὸν δὲ Πολίτης\nαὐτοκασίγνητος περὶ μέσσῳ χεῖρε τιτήνας\nἐξῆγεν πολέμοιο δυσηχέος, ὄφρʼ ἵκεθʼ ἵππους\nὠκέας, οἵ οἱ ὄπισθε μάχης ἠδὲ πτολέμοιο\nἕστασαν ἡνίοχόν τε καὶ ἅρματα ποικίλʼ ἔχοντες·\nοἳ τόν γε προτὶ ἄστυ φέρον βαρέα στενάχοντα\nτειρόμενον· κατὰ δʼ αἷμα νεουτάτου ἔρρεε χειρός.\nοἳ δʼ ἄλλοι μάρναντο, βοὴ δʼ ἄσβεστος ὀρώρει.\nἔνθʼ Αἰνέας Ἀφαρῆα Καλητορίδην ἐπορούσας\nλαιμὸν τύψʼ ἐπὶ οἷ τετραμμένον ὀξέϊ δουρί·\nἐκλίνθη δʼ ἑτέρωσε κάρη, ἐπὶ δʼ ἀσπὶς ἑάφθη\nκαὶ κόρυς, ἀμφὶ δέ οἱ θάνατος χύτο θυμοραϊστής.\nἈντίλοχος δὲ Θόωνα μεταστρεφθέντα δοκεύσας\nοὔτασʼ ἐπαΐξας, ἀπὸ δὲ φλέβα πᾶσαν ἔκερσεν,\nἥ τʼ ἀνὰ νῶτα θέουσα διαμπερὲς αὐχένʼ ἱκάνει·\nτὴν ἀπὸ πᾶσαν ἔκερσεν· ὃ δʼ ὕπτιος ἐν κονίῃσι\nκάππεσεν, ἄμφω χεῖρε φίλοις ἑτάροισι πετάσσας.\nἈντίλοχος δʼ ἐπόρουσε, καὶ αἴνυτο τεύχεʼ ἀπʼ ὤμων\nπαπταίνων· Τρῶες δὲ περισταδὸν ἄλλοθεν ἄλλος\nοὔταζον σάκος εὐρὺ παναίολον, οὐδὲ δύναντο\nεἴσω ἐπιγράψαι τέρενα χρόα νηλέϊ χαλκῷ\nἈντιλόχου· πέρι γάρ ῥα Ποσειδάων ἐνοσίχθων\nΝέστορος υἱὸν ἔρυτο καὶ ἐν πολλοῖσι βέλεσσιν.\nοὐ μὲν γάρ ποτʼ ἄνευ δηΐων ἦν, ἀλλὰ κατʼ αὐτοὺς\nστρωφᾶτʼ· οὐδέ οἱ ἔγχος ἔχʼ ἀτρέμας, ἀλλὰ μάλʼ αἰεὶ\nσειόμενον ἐλέλικτο· τιτύσκετο δὲ φρεσὶν ᾗσιν\nἤ τευ ἀκοντίσσαι, ἠὲ σχεδὸν ὁρμηθῆναι.\nἀλλʼ οὐ λῆθʼ Ἀδάμαντα τιτυσκόμενος καθʼ ὅμιλον\nἈσιάδην, ὅ οἱ οὖτα μέσον σάκος ὀξέϊ χαλκῷ\nἐγγύθεν ὁρμηθείς· ἀμενήνωσεν δέ οἱ αἰχμὴν\nκυανοχαῖτα Ποσειδάων βιότοιο μεγήρας.\nκαὶ τὸ μὲν αὐτοῦ μεῖνʼ ὥς τε σκῶλος πυρίκαυστος\nἐν σάκει Ἀντιλόχοιο, τὸ δʼ ἥμισυ κεῖτʼ ἐπὶ γαίης·\nἂψ δʼ ἑτάρων εἰς ἔθνος ἐχάζετο κῆρʼ ἀλεείνων·\nΜηριόνης δʼ ἀπιόντα μετασπόμενος βάλε δουρὶ\nαἰδοίων τε μεσηγὺ καὶ ὀμφαλοῦ, ἔνθα μάλιστα\nγίγνετʼ Ἄρης ἀλεγεινὸς ὀϊζυροῖσι βροτοῖσιν.\nἔνθά οἱ ἔγχος ἔπηξεν· ὃ δʼ ἑσπόμενος περὶ δουρὶ\nἤσπαιρʼ ὡς ὅτε βοῦς τόν τʼ οὔρεσι βουκόλοι ἄνδρες\nἰλλάσιν οὐκ ἐθέλοντα βίῃ δήσαντες ἄγουσιν·\nὣς ὃ τυπεὶς ἤσπαιρε μίνυνθά περ, οὔ τι μάλα δήν,\nὄφρά οἱ ἐκ χροὸς ἔγχος ἀνεσπάσατʼ ἐγγύθεν ἐλθὼν\nἥρως Μηριόνης· τὸν δὲ σκότος ὄσσε κάλυψε.\nΔηΐπυρον δʼ Ἕλενος ξίφεϊ σχεδὸν ἤλασε κόρσην\nΘρηϊκίῳ μεγάλῳ, ἀπὸ δὲ τρυφάλειαν ἄραξεν.\nἣ μὲν ἀποπλαγχθεῖσα χαμαὶ πέσε, καί τις Ἀχαιῶν\nμαρναμένων μετὰ ποσσὶ κυλινδομένην ἐκόμισσε·\nτὸν δὲ κατʼ ὀφθαλμῶν ἐρεβεννὴ νὺξ ἐκάλυψεν.\nἈτρεΐδην δʼ ἄχος εἷλε βοὴν ἀγαθὸν Μενέλαον·\nβῆ δʼ ἐπαπειλήσας Ἑλένῳ ἥρωϊ ἄνακτι\nὀξὺ δόρυ κραδάων· ὃ δὲ τόξου πῆχυν ἄνελκε.\nτὼ δʼ ἄρʼ ὁμαρτήδην ὃ μὲν ἔγχεϊ ὀξυόεντι\nἵετʼ ἀκοντίσσαι, ὃ δʼ ἀπὸ νευρῆφιν ὀϊστῷ.\nΠριαμίδης μὲν ἔπειτα κατὰ στῆθος βάλεν ἰῷ\nθώρηκος γύαλον, ἀπὸ δʼ ἔπτατο πικρὸς ὀϊστός.\nὡς δʼ ὅτʼ ἀπὸ πλατέος πτυόφιν μεγάλην κατʼ ἀλωὴν\nθρῴσκωσιν κύαμοι μελανόχροες ἢ ἐρέβινθοι\nπνοιῇ ὕπο λιγυρῇ καὶ λικμητῆρος ἐρωῇ,\nὣς ἀπὸ θώρηκος Μενελάου κυδαλίμοιο\nπολλὸν ἀποπλαγχθεὶς ἑκὰς ἔπτατο πικρὸς ὀϊστός.\nἈτρεΐδης δʼ ἄρα χεῖρα βοὴν ἀγαθὸς Μενέλαος\nτὴν βάλεν ᾗ ῥʼ ἔχε τόξον ἐΰξοον· ἐν δʼ ἄρα τόξῳ\nἀντικρὺ διὰ χειρὸς ἐλήλατο χάλκεον ἔγχος.\nἂψ δʼ ἑτάρων εἰς ἔθνος ἐχάζετο κῆρʼ ἀλεείνων\nχεῖρα παρακρεμάσας· τὸ δʼ ἐφέλκετο μείλινον ἔγχος.\nκαὶ τὸ μὲν ἐκ χειρὸς ἔρυσεν μεγάθυμος Ἀγήνωρ,\nαὐτὴν δὲ ξυνέδησεν ἐϋστρεφεῖ οἰὸς ἀώτῳ\nσφενδόνῃ, ἣν ἄρα οἱ θεράπων ἔχε ποιμένι λαῶν.\nΠείσανδρος δʼ ἰθὺς Μενελάου κυδαλίμοιο\nἤϊε· τὸν δʼ ἄγε μοῖρα κακὴ θανάτοιο τέλος δὲ\nσοὶ Μενέλαε δαμῆναι ἐν αἰνῇ δηϊοτῆτι.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες\nἈτρεΐδης μὲν ἅμαρτε, παραὶ δέ οἱ ἐτράπετʼ ἔγχος,\nΠείσανδρος δὲ σάκος Μενελάου κυδαλίμοιο\nοὔτασεν, οὐδὲ διὰ πρὸ δυνήσατο χαλκὸν ἐλάσσαι·\nἔσχεθε γὰρ σάκος εὐρύ, κατεκλάσθη δʼ ἐνὶ καυλῷ\nἔγχος· ὃ δὲ φρεσὶν ᾗσι χάρη καὶ ἐέλπετο νίκην.\nἈτρεΐδης δὲ ἐρυσσάμενος ξίφος ἀργυρόηλον\nἆλτʼ ἐπὶ Πεισάνδρῳ· ὃ δʼ ὑπʼ ἀσπίδος εἵλετο καλὴν\nἀξίνην εὔχαλκον ἐλαΐνῳ ἀμφὶ πελέκκῳ\nμακρῷ ἐϋξέστῳ· ἅμα δʼ ἀλλήλων ἐφίκοντο.\nἤτοι ὃ μὲν κόρυθος φάλον ἤλασεν ἱπποδασείης\nἄκρον ὑπὸ λόφον αὐτόν, ὃ δὲ προσιόντα μέτωπον\nῥινὸς ὕπερ πυμάτης· λάκε δʼ ὀστέα, τὼ δέ οἱ ὄσσε\nπὰρ ποσὶν αἱματόεντα χαμαὶ πέσον ἐν κονίῃσιν,\nἰδνώθη δὲ πεσών· ὃ δὲ λὰξ ἐν στήθεσι βαίνων\nτεύχεά τʼ ἐξενάριξε καὶ εὐχόμενος ἔπος ηὔδα·\nλείψετέ θην οὕτω γε νέας Δαναῶν ταχυπώλων\nΤρῶες ὑπερφίαλοι δεινῆς ἀκόρητοι ἀϋτῆς,\nἄλλης μὲν λώβης τε καὶ αἴσχεος οὐκ ἐπιδευεῖς\nἣν ἐμὲ λωβήσασθε κακαὶ κύνες, οὐδέ τι θυμῷ\nΖηνὸς ἐριβρεμέτεω χαλεπὴν ἐδείσατε μῆνιν\nξεινίου, ὅς τέ ποτʼ ὔμμι διαφθέρσει πόλιν αἰπήν·\nοἵ μευ κουριδίην ἄλοχον καὶ κτήματα πολλὰ\nμὰψ οἴχεσθʼ ἀνάγοντες, ἐπεὶ φιλέεσθε παρʼ αὐτῇ·\nνῦν αὖτʼ ἐν νηυσὶν μενεαίνετε ποντοπόροισι\nπῦρ ὀλοὸν βαλέειν, κτεῖναι δʼ ἥρωας Ἀχαιούς.\nἀλλά ποθι σχήσεσθε καὶ ἐσσύμενοί περ Ἄρηος.\nΖεῦ πάτερ ἦ τέ σέ φασι περὶ φρένας ἔμμεναι ἄλλων\nἀνδρῶν ἠδὲ θεῶν· σέο δʼ ἐκ τάδε πάντα πέλονται·\nοἷον δὴ ἄνδρεσσι χαρίζεαι ὑβριστῇσι\nΤρωσίν, τῶν μένος αἰὲν ἀτάσθαλον, οὐδὲ δύνανται\nφυλόπιδος κορέσασθαι ὁμοιΐου πτολέμοιο.\nπάντων μὲν κόρος ἐστὶ καὶ ὕπνου καὶ φιλότητος\nμολπῆς τε γλυκερῆς καὶ ἀμύμονος ὀρχηθμοῖο,\nτῶν πέρ τις καὶ μᾶλλον ἐέλδεται ἐξ ἔρον εἷναι\nἢ πολέμου· Τρῶες δὲ μάχης ἀκόρητοι ἔασιν.\nὣς εἰπὼν τὰ μὲν ἔντεʼ ἀπὸ χροὸς αἱματόεντα\nσυλήσας ἑτάροισι δίδου Μενέλαος ἀμύμων,\nαὐτὸς δʼ αὖτʼ ἐξ αὖτις ἰὼν προμάχοισιν ἐμίχθη.\nἔνθά οἱ υἱὸς ἐπᾶλτο Πυλαιμένεος βασιλῆος\nἉρπαλίων, ὅ ῥα πατρὶ φίλῳ ἕπετο πτολεμίξων\nἐς τροίην, οὐδʼ αὖτις ἀφίκετο πατρίδα γαῖαν·\nὅς ῥα τότʼ Ἀτρεΐδαο μέσον σάκος οὔτασε δουρὶ\nἐγγύθεν, οὐδὲ διὰ πρὸ δυνήσατο χαλκὸν ἐλάσσαι\nἂψ δʼ ἑτάρων εἰς ἔθνος ἐχάζετο κῆρʼ ἀλεείνων\nπάντοσε παπταίνων μή τις χρόα χαλκῷ ἐπαύρῃ.\nΜηριόνης δʼ ἀπιόντος ἵει χαλκήρεʼ ὀϊστόν,\nκαί ῥʼ ἔβαλε γλουτὸν κάτα δεξιόν· αὐτὰρ ὀϊστὸς\nἀντικρὺ κατὰ κύστιν ὑπʼ ὀστέον ἐξεπέρησεν.\nἑζόμενος δὲ κατʼ αὖθι φίλων ἐν χερσὶν ἑταίρων\nθυμὸν ἀποπνείων, ὥς τε σκώληξ ἐπὶ γαίῃ\nκεῖτο ταθείς· ἐκ δʼ αἷμα μέλαν ῥέε, δεῦε δὲ γαῖαν.\nτὸν μὲν Παφλαγόνες μεγαλήτορες ἀμφεπένοντο,\nἐς δίφρον δʼ ἀνέσαντες ἄγον προτὶ Ἴλιον ἱρὴν\nἀχνύμενοι· μετὰ δέ σφι πατὴρ κίε δάκρυα λείβων,\nποινὴ δʼ οὔ τις παιδὸς ἐγίγνετο τεθνηῶτος.\nτοῦ δὲ Πάρις μάλα θυμὸν ἀποκταμένοιο χολώθη·\nξεῖνος γάρ οἱ ἔην πολέσιν μετὰ Παφλαγόνεσσι·\nτοῦ ὅ γε χωόμενος προΐει χαλκήρεʼ ὀϊστόν.\nἦν δέ τις Εὐχήνωρ Πολυΐδου μάντιος υἱὸς\nἀφνειός τʼ ἀγαθός τε Κορινθόθι οἰκία ναίων,\nὅς ῥʼ εὖ εἰδὼς κῆρʼ ὀλοὴν ἐπὶ νηὸς ἔβαινε·\nπολλάκι γάρ οἱ ἔειπε γέρων ἀγαθὸς Πολύϊδος\nνούσῳ ὑπʼ ἀργαλέῃ φθίσθαι οἷς ἐν μεγάροισιν,\nἢ μετʼ Ἀχαιῶν νηυσὶν ὑπὸ Τρώεσσι δαμῆναι·\nτώ ῥʼ ἅμα τʼ ἀργαλέην θωὴν ἀλέεινεν Ἀχαιῶν\nνοῦσόν τε στυγερήν, ἵνα μὴ πάθοι ἄλγεα θυμῷ.\nτὸν βάλʼ ὑπὸ γναθμοῖο. καὶ οὔατος· ὦκα δὲ θυμὸς\nᾤχετʼ ἀπὸ μελέων, στυγερὸς δʼ ἄρα μιν σκότος εἷλεν.\nὣς οἳ μὲν μάρναντο δέμας πυρὸς αἰθομένοιο·\nἝκτωρ δʼ οὐκ ἐπέπυστο Διῒ φίλος, οὐδέ τι ᾔδη\nὅττί ῥά οἱ νηῶν ἐπʼ ἀριστερὰ δηϊόωντο\nλαοὶ ὑπʼ Ἀργείων. τάχα δʼ ἂν καὶ κῦδος Ἀχαιῶν\nἔπλετο· τοῖος γὰρ γαιήοχος ἐννοσίγαιος\nὄτρυνʼ Ἀργείους, πρὸς δὲ σθένει αὐτὸς ἄμυνεν·\nἀλλʼ ἔχεν ᾗ τὰ πρῶτα πύλας καὶ τεῖχος ἐσᾶλτο\nῥηξάμενος Δαναῶν πυκινὰς στίχας ἀσπιστάων,\nἔνθʼ ἔσαν Αἴαντός τε νέες καὶ Πρωτεσιλάου\nθῖνʼ ἔφʼ ἁλὸς πολιῆς εἰρυμέναι· αὐτὰρ ὕπερθε\nτεῖχος ἐδέδμητο χθαμαλώτατον, ἔνθα μάλιστα\nζαχρηεῖς γίγνοντο μάχῃ αὐτοί τε καὶ ἵπποι.\nἔνθα δὲ Βοιωτοὶ καὶ Ἰάονες ἑλκεχίτωνες\nΛοκροὶ καὶ Φθῖοι καὶ φαιδιμόεντες Ἐπειοὶ\nσπουδῇ ἐπαΐσσοντα νεῶν ἔχον, οὐδὲ δύναντο\nὦσαι ἀπὸ σφείων φλογὶ εἴκελον Ἕκτορα δῖον\nοἳ μὲν Ἀθηναίων προλελεγμένοι· ἐν δʼ ἄρα τοῖσιν\nἦρχʼ υἱὸς Πετεῶο Μενεσθεύς, οἳ δʼ ἅμʼ ἕποντο\nΦείδας τε Στιχίος τε Βίας τʼ ἐΰς· αὐτὰρ Ἐπειῶν\nΦυλεΐδης τε Μέγης Ἀμφίων τε Δρακίος τε,\nπρὸ Φθίων δὲ Μέδων τε μενεπτόλεμός τε Ποδάρκης.\nἤτοι ὃ μὲν νόθος υἱὸς Ὀϊλῆος θείοιο\nἔσκε Μέδων Αἴαντος ἀδελφεός· αὐτὰρ ἔναιεν\nἐν Φυλάκῃ γαίης ἄπο πατρίδος ἄνδρα κατακτὰς\nγνωτὸν μητρυιῆς Ἐριώπιδος, ἣν ἔχʼ Ὀϊλεύς·\nαὐτὰρ ὃ Ἰφίκλοιο πάϊς τοῦ Φυλακίδαο.\nοἳ μὲν πρὸ Φθίων μεγαθύμων θωρηχθέντες\nναῦφιν ἀμυνόμενοι μετὰ Βοιωτῶν ἐμάχοντο·\nΑἴας δʼ οὐκέτι πάμπαν Ὀϊλῆος ταχὺς υἱὸς\nἵστατʼ ἀπʼ Αἴαντος Τελαμωνίου οὐδʼ ἠβαιόν,\nἀλλʼ ὥς τʼ ἐν νειῷ βόε οἴνοπε πηκτὸν ἄροτρον\nἶσον θυμὸν ἔχοντε τιταίνετον· ἀμφὶ δʼ ἄρά σφι\nπρυμνοῖσιν κεράεσσι πολὺς ἀνακηκίει ἱδρώς·\nτὼ μέν τε ζυγὸν οἶον ἐΰξοον ἀμφὶς ἐέργει\nἱεμένω κατὰ ὦλκα· τέμει δέ τε τέλσον ἀρούρης·\nὣς τὼ παρβεβαῶτε μάλʼ ἕστασαν ἀλλήλοιιν.\nἀλλʼ ἤτοι Τελαμωνιάδῃ πολλοί τε καὶ ἐσθλοὶ\nλαοὶ ἕπονθʼ ἕταροι, οἵ οἱ σάκος ἐξεδέχοντο\nὁππότε μιν κάματός τε καὶ ἱδρὼς γούναθʼ ἵκοιτο.\nοὐδʼ ἄρʼ Ὀϊλιάδῃ μεγαλήτορι Λοκροὶ ἕποντο·\nοὐ γάρ σφι σταδίῃ ὑσμίνῃ μίμνε φίλον κῆρ·\nοὐ γὰρ ἔχον κόρυθας χαλκήρεας ἱπποδασείας,\nοὐδʼ ἔχον ἀσπίδας εὐκύκλους καὶ μείλινα δοῦρα,\nἀλλʼ ἄρα τόξοισιν καὶ ἐϋστρεφεῖ οἶος ἀώτῳ\nἼλιον εἰς ἅμʼ ἕποντο πεποιθότες, οἷσιν ἔπειτα\nταρφέα βάλλοντες Τρώων ῥήγνυντο φάλαγγας·\nδή ῥα τόθʼ οἳ μὲν πρόσθε σὺν ἔντεσι δαιδαλέοισι\nμάρναντο Τρωσίν τε καὶ Ἕκτορι χαλκοκορυστῇ,\nοἳ δʼ ὄπιθεν βάλλοντες ἐλάνθανον· οὐδέ τι χάρμης\nΤρῶες μιμνήσκοντο· συνεκλόνεον γὰρ ὀϊστοί.\nἔνθά κε λευγαλέως νηῶν ἄπο καὶ κλισιάων\nΤρῶες ἐχώρησαν προτὶ Ἴλιον ἠνεμόεσσαν,\nεἰ μὴ Πουλυδάμας θρασὺν Ἕκτορα εἶπε παραστάς·\nἝκτορ ἀμήχανός ἐσσι παραρρητοῖσι πιθέσθαι.\nοὕνεκά τοι περὶ δῶκε θεὸς πολεμήϊα ἔργα\nτοὔνεκα καὶ βουλῇ ἐθέλεις περιίδμεναι ἄλλων·\nἀλλʼ οὔ πως ἅμα πάντα δυνήσεαι αὐτὸς ἑλέσθαι.\nἄλλῳ μὲν γὰρ ἔδωκε θεὸς πολεμήϊα ἔργα,\nἄλλῳ δʼ ὀρχηστύν, ἑτέρῳ κίθαριν καὶ ἀοιδήν,\nἄλλῳ δʼ ἐν στήθεσσι τιθεῖ νόον εὐρύοπα Ζεὺς\nἐσθλόν, τοῦ δέ τε πολλοὶ ἐπαυρίσκοντʼ ἄνθρωποι,\nκαί τε πολέας ἐσάωσε, μάλιστα δὲ καὐτὸς ἀνέγνω.\nαὐτὰρ ἐγὼν ἐρέω ὥς μοι δοκεῖ εἶναι ἄριστα·\nπάντῃ γάρ σε περὶ στέφανος πολέμοιο δέδηε·\nΤρῶες δὲ μεγάθυμοι ἐπεὶ κατὰ τεῖχος ἔβησαν\nοἳ μὲν ἀφεστᾶσιν σὺν τεύχεσιν, οἳ δὲ μάχονται\nπαυρότεροι πλεόνεσσι κεδασθέντες κατὰ νῆας.\nἀλλʼ ἀναχασσάμενος κάλει ἐνθάδε πάντας ἀρίστους·\nἔνθεν δʼ ἂν μάλα πᾶσαν ἐπιφρασσαίμεθα βουλὴν\nἤ κεν ἐνὶ νήεσσι πολυκλήϊσι πέσωμεν\nαἴ κʼ ἐθέλῃσι θεὸς δόμεναι κράτος, ἦ κεν ἔπειτα\nπὰρ νηῶν ἔλθωμεν ἀπήμονες. ἦ γὰρ ἔγωγε\nδείδω μὴ τὸ χθιζὸν ἀποστήσωνται Ἀχαιοὶ\nχρεῖος, ἐπεὶ παρὰ νηυσὶν ἀνὴρ ἆτος πολέμοιο\nμίμνει, ὃν οὐκέτι πάγχυ μάχης σχήσεσθαι ὀΐω.\nὣς φάτο Πουλυδάμας, ἅδε δʼ Ἕκτορι μῦθος ἀπήμων,\nαὐτίκα δʼ ἐξ ὀχέων σὺν τεύχεσιν ἆλτο χαμᾶζε\nκαί μιν φωνήσας ἔπεα πτερόεντα προσηύδα·\nΠουλυδάμα σὺ μὲν αὐτοῦ ἐρύκακε πάντας ἀρίστους,\nαὐτὰρ ἐγὼ κεῖσʼ εἶμι καὶ ἀντιόω πολέμοιο·\nαἶψα δʼ ἐλεύσομαι αὖτις ἐπὴν εὖ τοῖς ἐπιτείλω.\nἦ ῥα, καὶ ὁρμήθη ὄρεϊ νιφόεντι ἐοικὼς\nκεκλήγων, διὰ δὲ Τρώων πέτετʼ ἠδʼ ἐπικούρων.\nοἳ δʼ ἐς Πανθοΐδην ἀγαπήνορα Πουλυδάμαντα\nπάντες ἐπεσσεύοντʼ, ἐπεὶ Ἕκτορος ἔκλυον αὐδήν.\nαὐτὰρ ὃ Δηΐφοβόν τε βίην θʼ Ἑλένοιο ἄνακτος\nἈσιάδην τʼ Ἀδάμαντα καὶ Ἄσιον Ὑρτάκου υἱὸν\nφοίτα ἀνὰ προμάχους διζήμενος, εἴ που ἐφεύροι.\nτοὺς δʼ εὗρʼ οὐκέτι πάμπαν ἀπήμονας οὐδʼ ἀνολέθρους·\nἀλλʼ οἳ μὲν δὴ νηυσὶν ἔπι πρυμνῇσιν Ἀχαιῶν\nχερσὶν ὑπʼ Ἀργείων κέατο ψυχὰς ὀλέσαντες,\nοἳ δʼ ἐν τείχει ἔσαν βεβλημένοι οὐτάμενοί τε.\nτὸν δὲ τάχʼ εὗρε μάχης ἐπʼ ἀριστερὰ δακρυοέσσης\nδῖον Ἀλέξανδρον Ἑλένης πόσιν ἠϋκόμοιο\nθαρσύνονθʼ ἑτάρους καὶ ἐποτρύνοντα μάχεσθαι,\nἀγχοῦ δʼ ἱστάμενος προσέφη αἰσχροῖς ἐπέεσσι·\nΔύσπαρι εἶδος ἄριστε γυναιμανὲς ἠπεροπευτὰ\nποῦ τοι Δηΐφοβός τε βίη θʼ Ἑλένοιο ἄνακτος\nἈσιάδης τʼ Ἀδάμας ἠδʼ Ἄσιος Ὑρτάκου υἱός;\nποῦ δέ τοι Ὀθρυονεύς; νῦν ὤλετο πᾶσα κατʼ ἄκρης\nἼλιος αἰπεινή· νῦν τοι σῶς αἰπὺς ὄλεθρος.\nτὸν δʼ αὖτε προσέειπεν Ἀλέξανδρος θεοειδής·\nἝκτορ ἐπεί τοι θυμὸς ἀναίτιον αἰτιάασθαι,\nἄλλοτε δή ποτε μᾶλλον ἐρωῆσαι πολέμοιο\nμέλλω, ἐπεὶ οὐδʼ ἐμὲ πάμπαν ἀνάλκιδα γείνατο μήτηρ·\nἐξ οὗ γὰρ παρὰ νηυσὶ μάχην ἤγειρας ἑταίρων,\nἐκ τοῦ δʼ ἐνθάδʼ ἐόντες ὁμιλέομεν Δαναοῖσι\nνωλεμέως· ἕταροι δὲ κατέκταθεν οὓς σὺ μεταλλᾷς.\nοἴω Δηΐφοβός τε βίη θʼ Ἑλένοιο ἄνακτος\nοἴχεσθον, μακρῇσι τετυμμένω ἐγχείῃσιν\nἀμφοτέρω κατὰ χεῖρα· φόνον δʼ ἤμυνε Κρονίων.\nνῦν δʼ ἄρχʼ ὅππῃ σε κραδίη θυμός τε κελεύει·\nἡμεῖς δʼ ἐμμεμαῶτες ἅμʼ ἑψόμεθʼ, οὐδέ τί φημι\nἀλκῆς δευήσεσθαι, ὅση δύναμίς γε πάρεστι.\nπὰρ δύναμιν δʼ οὐκ ἔστι καὶ ἐσσύμενον πολεμίζειν.\nὣς εἰπὼν παρέπεισεν ἀδελφειοῦ φρένας ἥρως·\nβὰν δʼ ἴμεν ἔνθα μάλιστα μάχη καὶ φύλοπις ἦεν\nἀμφί τε Κεβριόνην καὶ ἀμύμονα Πουλυδάμαντα\nΦάλκην Ὀρθαῖόν τε καὶ ἀντίθεον Πολυφήτην\nΠάλμύν τʼ Ἀσκάνιόν τε Μόρυν θʼ υἷʼ Ἱπποτίωνος,\nοἵ ῥʼ ἐξ Ἀσκανίης ἐριβώλακος ἦλθον ἀμοιβοὶ\nἠοῖ τῇ προτέρῃ· τότε δὲ Ζεὺς ὦρσε μάχεσθαι.\nοἳ δʼ ἴσαν ἀργαλέων ἀνέμων ἀτάλαντοι ἀέλλῃ,\nἥ ῥά θʼ ὑπὸ βροντῆς πατρὸς Διὸς εἶσι πέδον δέ,\nθεσπεσίῳ δʼ ὁμάδῳ ἁλὶ μίσγεται, ἐν δέ τε πολλὰ\nκύματα παφλάζοντα πολυφλοίσβοιο θαλάσσης\nκυρτὰ φαληριόωντα, πρὸ μέν τʼ ἄλλʼ, αὐτὰρ ἐπʼ ἄλλα·\nὣς Τρῶες πρὸ μὲν ἄλλοι ἀρηρότες, αὐτὰρ ἐπʼ ἄλλοι,\nχαλκῷ μαρμαίροντες ἅμʼ ἡγεμόνεσσιν ἕποντο.\nἝκτωρ δʼ ἡγεῖτο βροτολοιγῷ ἶσος Ἄρηϊ\nΠριαμίδης· πρόσθεν δʼ ἔχεν ἀσπίδα πάντοσʼ ἐΐσην\nῥινοῖσιν πυκινήν, πολλὸς δʼ ἐπελήλατο χαλκός·\nἀμφὶ δέ οἱ κροτάφοισι φαεινὴ σείετο πήληξ.\nπάντῃ δʼ ἀμφὶ φάλαγγας ἐπειρᾶτο προποδίζων,\nεἴ πώς οἱ εἴξειαν ὑπασπίδια προβιβῶντι·\nἀλλʼ οὐ σύγχει θυμὸν ἐνὶ στήθεσσιν Ἀχαιῶν.\nΑἴας δὲ πρῶτος προκαλέσσατο μακρὰ βιβάσθων·\nδαιμόνιε σχεδὸν ἐλθέ· τί ἢ δειδίσσεαι αὔτως\nἈργείους; οὔ τοί τι μάχης ἀδαήμονές εἰμεν,\nἀλλὰ Διὸς μάστιγι κακῇ ἐδάμημεν Ἀχαιοί.\nἦ θήν πού τοι θυμὸς ἐέλπεται ἐξαλαπάξειν\nνῆας· ἄφαρ δέ τε χεῖρες ἀμύνειν εἰσὶ καὶ ἡμῖν.\nἦ κε πολὺ φθαίη εὖ ναιομένη πόλις ὑμὴ\nχερσὶν ὑφʼ ἡμετέρῃσιν ἁλοῦσά τε περθομένη τε.\nσοὶ δʼ αὐτῷ φημὶ σχεδὸν ἔμμεναι ὁππότε φεύγων\nἀρήσῃ Διὶ πατρὶ καὶ ἄλλοις ἀθανάτοισι\nθάσσονας ἰρήκων ἔμεναι καλλίτριχας ἵππους,\nοἵ σε πόλιν δʼ οἴσουσι κονίοντες πεδίοιο.\nὣς ἄρα οἱ εἰπόντι ἐπέπτατο δεξιὸς ὄρνις\nαἰετὸς ὑψιπέτης· ἐπὶ δʼ ἴαχε λαὸς Ἀχαιῶν\nθάρσυνος οἰωνῷ· ὃ δʼ ἀμείβετο φαίδιμος Ἕκτωρ·\nΑἶαν ἁμαρτοεπὲς βουγάϊε ποῖον ἔειπες·\nεἰ γὰρ ἐγὼν οὕτω γε Διὸς πάϊς αἰγιόχοιο\nεἴην ἤματα πάντα, τέκοι δέ με πότνια Ἥρη,\nτιοίμην δʼ ὡς τίετʼ Ἀθηναίη καὶ Ἀπόλλων,\nὡς νῦν ἡμέρη ἥδε κακὸν φέρει Ἀργείοισι\nπᾶσι μάλʼ, ἐν δὲ σὺ τοῖσι πεφήσεαι, αἴ κε ταλάσσῃς\nμεῖναι ἐμὸν δόρυ μακρόν, ὅ τοι χρόα λειριόεντα\nδάψει· ἀτὰρ Τρώων κορέεις κύνας ἠδʼ οἰωνοὺς\nδημῷ καὶ σάρκεσσι πεσὼν ἐπὶ νηυσὶν Ἀχαιῶν.\nὣς ἄρα φωνήσας ἡγήσατο· τοὶ δʼ ἅμʼ ἕποντο\nἠχῇ θεσπεσίῃ, ἐπὶ δʼ ἴαχε λαὸς ὄπισθεν.\nἈργεῖοι δʼ ἑτέρωθεν ἐπίαχον, οὐδὲ λάθοντο\nἀλκῆς, ἀλλʼ ἔμενον Τρώων ἐπιόντας ἀρίστους.\nἠχὴ δʼ ἀμφοτέρων ἵκετʼ αἰθέρα καὶ Διὸς αὐγάς.\nΝέστορα δʼ οὐκ ἔλαθεν ἰαχὴ πίνοντά περ ἔμπης,\nἀλλʼ Ἀσκληπιάδην ἔπεα πτερόεντα προσηύδα·\nφράζεο δῖε Μαχᾶον ὅπως ἔσται τάδε ἔργα·\nμείζων δὴ παρὰ νηυσὶ βοὴ θαλερῶν αἰζηῶν.\nἀλλὰ σὺ μὲν νῦν πῖνε καθήμενος αἴθοπα οἶνον\nεἰς ὅ κε θερμὰ λοετρὰ ἐϋπλόκαμος Ἑκαμήδη\nθερμήνῃ καὶ λούσῃ ἄπο βρότον αἱματόεντα·\nαὐτὰρ ἐγὼν ἐλθὼν τάχα εἴσομαι ἐς περιωπήν.\nὣς εἰπὼν σάκος εἷλε τετυγμένον υἷος ἑοῖο\nκείμενον ἐν κλισίῃ Θρασυμήδεος ἱπποδάμοιο\nχαλκῷ παμφαῖνον· ὃ δʼ ἔχʼ ἀσπίδα πατρὸς ἑοῖο.\nεἵλετο δʼ ἄλκιμον ἔγχος ἀκαχμένον ὀξέϊ χαλκῷ,\nστῆ δʼ ἐκτὸς κλισίης, τάχα δʼ εἴσιδεν ἔργον ἀεικὲς\nτοὺς μὲν ὀρινομένους, τοὺς δὲ κλονέοντας ὄπισθε\nΤρῶας ὑπερθύμους· ἐρέριπτο δὲ τεῖχος Ἀχαιῶν.\nὡς δʼ ὅτε πορφύρῃ πέλαγος μέγα κύματι κωφῷ\nὀσσόμενον λιγέων ἀνέμων λαιψηρὰ κέλευθα\nαὔτως, οὐδʼ ἄρα τε προκυλίνδεται οὐδετέρωσε,\nπρίν τινα κεκριμένον καταβήμεναι ἐκ Διὸς οὖρον,\nὣς ὃ γέρων ὅρμαινε δαϊζόμενος κατὰ θυμὸν\nδιχθάδιʼ, ἢ μεθʼ ὅμιλον ἴοι Δαναῶν ταχυπώλων,\nἦε μετʼ Ἀτρεΐδην Ἀγαμέμνονα ποιμένα λαῶν.\nὧδε δέ οἱ φρονέοντι δοάσσατο κέρδιον εἶναι\nβῆναι ἐπʼ Ἀτρεΐδην. οἳ δʼ ἀλλήλους ἐνάριζον\nμαρνάμενοι· λάκε δέ σφι περὶ χροῒ χαλκὸς ἀτειρὴς\nνυσσομένων ξίφεσίν τε καὶ ἔγχεσιν ἀμφιγύοισι.\nΝέστορι δὲ ξύμβληντο διοτρεφέες βασιλῆες\nπὰρ νηῶν ἀνιόντες ὅσοι βεβλήατο χαλκῷ\nΤυδεΐδης Ὀδυσεύς τε καὶ Ἀτρεΐδης Ἀγαμέμνων.\nπολλὸν γάρ ῥʼ ἀπάνευθε μάχης εἰρύατο νῆες\nθῖνʼ ἔφʼ ἁλὸς πολιῆς· τὰς γὰρ πρώτας πεδίον δὲ\nεἴρυσαν, αὐτὰρ τεῖχος ἐπὶ πρύμνῃσιν ἔδειμαν.\nοὐδὲ γὰρ οὐδʼ εὐρύς περ ἐὼν ἐδυνήσατο πάσας\nαἰγιαλὸς νῆας χαδέειν, στείνοντο δὲ λαοί·\nτώ ῥα προκρόσσας ἔρυσαν, καὶ πλῆσαν ἁπάσης\nἠϊόνος στόμα μακρόν, ὅσον συνεέργαθον ἄκραι.\nτώ ῥʼ οἵ γʼ ὀψείοντες ἀϋτῆς καὶ πολέμοιο\nἔγχει ἐρειδόμενοι κίον ἀθρόοι· ἄχνυτο δέ σφι\nθυμὸς ἐνὶ στήθεσσιν. ὃ δὲ ξύμβλητο γεραιὸς\nΝέστωρ, πτῆξε δὲ θυμὸν ἐνὶ στήθεσσιν Ἀχαιῶν.\nτὸν καὶ φωνήσας προσέφη κρείων Ἀγαμέμνων·\nὦ Νέστορ Νηληϊάδη μέγα κῦδος Ἀχαιῶν\nτίπτε λιπὼν πόλεμον φθισήνορα δεῦρʼ ἀφικάνεις;\nδείδω μὴ δή μοι τελέσῃ ἔπος ὄβριμος Ἕκτωρ,\nὥς ποτʼ ἐπηπείλησεν ἐνὶ Τρώεσσʼ ἀγορεύων\nμὴ πρὶν πὰρ νηῶν προτὶ Ἴλιον ἀπονέεσθαι\nπρὶν πυρὶ νῆας ἐνιπρῆσαι, κτεῖναι δὲ καὶ αὐτούς.\nκεῖνος τὼς ἀγόρευε· τὰ δὴ νῦν πάντα τελεῖται.\nὢ πόποι ἦ ῥα καὶ ἄλλοι ἐϋκνήμιδες Ἀχαιοὶ\nἐν θυμῷ βάλλονται ἐμοὶ χόλον ὥς περ Ἀχιλλεὺς\nοὐδʼ ἐθέλουσι μάχεσθαι ἐπὶ πρυμνῇσι νέεσσι.\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nἦ δὴ ταῦτά γʼ ἑτοῖμα τετεύχαται, οὐδέ κεν ἄλλως\nΖεὺς ὑψιβρεμέτης αὐτὸς παρατεκτήναιτο.\nτεῖχος μὲν γὰρ δὴ κατερήριπεν, ᾧ ἐπέπιθμεν\nἄρρηκτον νηῶν τε καὶ αὐτῶν εἶλαρ ἔσεσθαι·\nοἳ δʼ ἐπὶ νηυσὶ θοῇσι μάχην ἀλίαστον ἔχουσι\nνωλεμές· οὐδʼ ἂν ἔτι γνοίης μάλα περ σκοπιάζων\nὁπποτέρωθεν Ἀχαιοὶ ὀρινόμενοι κλονέονται,\nὡς ἐπιμὶξ κτείνονται, ἀϋτὴ δʼ οὐρανὸν ἵκει.\nἡμεῖς δὲ φραζώμεθʼ ὅπως ἔσται τάδε ἔργα\nεἴ τι νόος ῥέξει· πόλεμον δʼ οὐκ ἄμμε κελεύω\nδύμεναι· οὐ γάρ πως βεβλημένον ἐστὶ μάχεσθαι.\nτὸν δʼ αὖτε προσέειπεν ἄναξ ἀνδρῶν Ἀγαμέμνων·\nΝέστορ ἐπεὶ δὴ νηυσὶν ἔπι πρυμνῇσι μάχονται,\nτεῖχος δʼ οὐκ ἔχραισμε τετυγμένον, οὐδέ τι τάφρος,\nᾗ ἔπι πολλὰ πάθον Δαναοί, ἔλποντο δὲ θυμῷ\nἄρρηκτον νηῶν τε καὶ αὐτῶν εἶλαρ ἔσεσθαι·\nοὕτω που Διὶ μέλλει ὑπερμενέϊ φίλον εἶναι\nνωνύμνους ἀπολέσθαι ἀπʼ Ἄργεος ἐνθάδʼ Ἀχαιούς.\nᾔδεα μὲν γὰρ ὅτε πρόφρων Δαναοῖσιν ἄμυνεν,\nοἶδα δὲ νῦν ὅτε τοὺς μὲν ὁμῶς μακάρεσσι θεοῖσι\nκυδάνει, ἡμέτερον δὲ μένος καὶ χεῖρας ἔδησεν.\nἀλλʼ ἄγεθʼ ὡς ἂν ἐγὼν εἴπω πειθώμεθα πάντες.\nνῆες ὅσαι πρῶται εἰρύαται ἄγχι θαλάσσης\nἕλκωμεν, πάσας δὲ ἐρύσσομεν εἰς ἅλα δῖαν,\nὕψι δʼ ἐπʼ εὐνάων ὁρμίσσομεν, εἰς ὅ κεν ἔλθῃ\nνὺξ ἀβρότη, ἢν καὶ τῇ ἀπόσχωνται πολέμοιο\nΤρῶες· ἔπειτα δέ κεν ἐρυσαίμεθα νῆας ἁπάσας.\nοὐ γάρ τις νέμεσις φυγέειν κακόν, οὐδʼ ἀνὰ νύκτα.\nβέλτερον ὃς φεύγων προφύγῃ κακὸν ἠὲ ἁλώῃ.\nτὸν δʼ ἄρʼ ὑπόδρα ἰδὼν προσέφη πολύμητις Ὀδυσσεύς·\nἈτρεΐδη ποῖόν σε ἔπος φύγεν ἕρκος ὀδόντων·\nοὐλόμενʼ αἴθʼ ὤφελλες ἀεικελίου στρατοῦ ἄλλου\nσημαίνειν, μὴ δʼ ἄμμιν ἀνασσέμεν, οἷσιν ἄρα Ζεὺς\nἐκ νεότητος ἔδωκε καὶ ἐς γῆρας τολυπεύειν\nἀργαλέους πολέμους, ὄφρα φθιόμεσθα ἕκαστος.\nοὕτω δὴ μέμονας Τρώων πόλιν εὐρυάγυιαν\nκαλλείψειν, ἧς εἵνεκʼ ὀϊζύομεν κακὰ πολλά;\nσίγα, μή τίς τʼ ἄλλος Ἀχαιῶν τοῦτον ἀκούσῃ\nμῦθον, ὃν οὔ κεν ἀνήρ γε διὰ στόμα πάμπαν ἄγοιτο\nὅς τις ἐπίσταιτο ᾗσι φρεσὶν ἄρτια βάζειν\nσκηπτοῦχός τʼ εἴη, καί οἱ πειθοίατο λαοὶ\nτοσσοίδʼ ὅσσοισιν σὺ μετʼ Ἀργείοισιν ἀνάσσεις·\nνῦν δέ σευ ὠνοσάμην πάγχυ φρένας, οἷον ἔειπες·\nὃς κέλεαι πολέμοιο συνεσταότος καὶ ἀϋτῆς\nνῆας ἐϋσσέλμους ἅλαδʼ ἑλκέμεν, ὄφρʼ ἔτι μᾶλλον\nΤρωσὶ μὲν εὐκτὰ γένηται ἐπικρατέουσί περ ἔμπης,\nἡμῖν δʼ αἰπὺς ὄλεθρος ἐπιρρέπῃ. οὐ γὰρ Ἀχαιοὶ\nσχήσουσιν πόλεμον νηῶν ἅλα δʼ ἑλκομενάων,\nἀλλʼ ἀποπαπτανέουσιν, ἐρωήσουσι δὲ χάρμης.\nἔνθά κε σὴ βουλὴ δηλήσεται ὄρχαμε λαῶν.\nτὸν δʼ ἠμείβετʼ ἔπειτα ἄναξ ἀνδρῶν Ἀγαμέμνων·\nὦ Ὀδυσεῦ μάλα πώς με καθίκεο θυμὸν ἐνιπῇ\nἀργαλέῃ· ἀτὰρ οὐ μὲν ἐγὼν ἀέκοντας ἄνωγα\nνῆας ἐϋσσέλμους ἅλα δʼ ἑλκέμεν υἷας Ἀχαιῶν.\nνῦν δʼ εἴη ὃς τῆσδέ γʼ ἀμείνονα μῆτιν ἐνίσποι\nἢ νέος ἠὲ παλαιός· ἐμοὶ δέ κεν ἀσμένῳ εἴη.\nτοῖσι δὲ καὶ μετέειπε βοὴν ἀγαθὸς Διομήδης·\nἐγγὺς ἀνήρ· οὐ δηθὰ ματεύσομεν· αἴ κʼ ἐθέλητε\nπείθεσθαι, καὶ μή τι κότῳ ἀγάσησθε ἕκαστος\nοὕνεκα δὴ γενεῆφι νεώτατός εἰμι μεθʼ ὑμῖν·\nπατρὸς δʼ ἐξ ἀγαθοῦ καὶ ἐγὼ γένος εὔχομαι εἶναι\nΤυδέος, ὃν Θήβῃσι χυτὴ κατὰ γαῖα καλύπτει.\nπορθεῖ γὰρ τρεῖς παῖδες ἀμύμονες ἐξεγένοντο,\nοἴκεον δʼ ἐν Πλευρῶνι καὶ αἰπεινῇ Καλυδῶνι\nἌγριος ἠδὲ Μέλας, τρίτατος δʼ ἦν ἱππότα Οἰνεὺς\nπατρὸς ἐμοῖο πατήρ· ἀρετῇ δʼ ἦν ἔξοχος αὐτῶν.\nἀλλʼ ὃ μὲν αὐτόθι μεῖνε, πατὴρ δʼ ἐμὸς Ἄργεϊ νάσθη\nπλαγχθείς· ὡς γάρ που Ζεὺς ἤθελε καὶ θεοὶ ἄλλοι.\nἈδρήστοιο δʼ ἔγημε θυγατρῶν, ναῖε δὲ δῶμα\nἀφνειὸν βιότοιο, ἅλις δέ οἱ ἦσαν ἄρουραι\nπυροφόροι, πολλοὶ δὲ φυτῶν ἔσαν ὄρχατοι ἀμφίς,\nπολλὰ δέ οἱ πρόβατʼ ἔσκε· κέκαστο δὲ πάντας Ἀχαιοὺς\nἐγχείῃ· τὰ δὲ μέλλετʼ ἀκουέμεν, εἰ ἐτεόν περ.\nτὼ οὐκ ἄν με γένος γε κακὸν καὶ ἀνάλκιδα φάντες\nμῦθον ἀτιμήσαιτε πεφασμένον ὅν κʼ ἐῢ εἴπω.\nδεῦτʼ ἴομεν πόλεμον δὲ καὶ οὐτάμενοί περ ἀνάγκῃ.\nἔνθα δʼ ἔπειτʼ αὐτοὶ μὲν ἐχώμεθα δηϊοτῆτος\nἐκ βελέων, μή πού τις ἐφʼ ἕλκεϊ ἕλκος ἄρηται·\nἄλλους δʼ ὀτρύνοντες ἐνήσομεν, οἳ τὸ πάρος περ\nθυμῷ ἦρα φέροντες ἀφεστᾶσʼ οὐδὲ μάχονται.\nὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο·\nβὰν δʼ ἴμεν, ἦρχε δʼ ἄρά σφιν ἄναξ ἀνδρῶν Ἀγαμέμνων.\nοὐδʼ ἀλαοσκοπιὴν εἶχε κλυτὸς ἐννοσίγαιος,\nἀλλὰ μετʼ αὐτοὺς ἦλθε παλαιῷ φωτὶ ἐοικώς,\nδεξιτερὴν δʼ ἕλε χεῖρʼ Ἀγαμέμνονος Ἀτρεΐδαο,\nκαί μιν φωνήσας ἔπεα πτερόεντα προσηύδα·\nἈτρεΐδη νῦν δή που Ἀχιλλῆος ὀλοὸν κῆρ\nγηθεῖ ἐνὶ στήθεσσι φόνον καὶ φύζαν Ἀχαιῶν\nδερκομένῳ, ἐπεὶ οὔ οἱ ἔνι φρένες οὐδʼ ἠβαιαί.\nἀλλʼ ὃ μὲν ὣς ἀπόλοιτο, θεὸς δέ ἑ σιφλώσειε·\nσοὶ δʼ οὔ πω μάλα πάγχυ θεοὶ μάκαρες κοτέουσιν,\nἀλλʼ ἔτι που Τρώων ἡγήτορες ἠδὲ μέδοντες\nεὐρὺ κονίσουσιν πεδίον, σὺ δʼ ἐπόψεαι αὐτὸς\nφεύγοντας προτὶ ἄστυ νεῶν ἄπο καὶ κλισιάων.\nὣς εἰπὼν μέγʼ ἄϋσεν ἐπεσσύμενος πεδίοιο.\nὅσσόν τʼ ἐννεάχιλοι ἐπίαχον ἢ δεκάχιλοι\nἀνέρες ἐν πολέμῳ ἔριδα ξυνάγοντες Ἄρηος,\nτόσσην ἐκ στήθεσφιν ὄπα κρείων ἐνοσίχθων\nἧκεν· Ἀχαιοῖσιν δὲ μέγα σθένος ἔμβαλʼ ἑκάστῳ\nκαρδίῃ, ἄληκτον πολεμίζειν ἠδὲ μάχεσθαι.\nἭρη δʼ εἰσεῖδε χρυσόθρονος ὀφθαλμοῖσι\nστᾶσʼ ἐξ Οὐλύμποιο ἀπὸ ῥίου· αὐτίκα δʼ ἔγνω\nτὸν μὲν ποιπνύοντα μάχην ἀνὰ κυδιάνειραν\nαὐτοκασίγνητον καὶ δαέρα, χαῖρε δὲ θυμῷ·\nΖῆνα δʼ ἐπʼ ἀκροτάτης κορυφῆς πολυπίδακος Ἴδης\nἥμενον εἰσεῖδε, στυγερὸς δέ οἱ ἔπλετο θυμῷ.\nμερμήριξε δʼ ἔπειτα βοῶπις πότνια Ἥρη\nὅππως ἐξαπάφοιτο Διὸς νόον αἰγιόχοιο·\nἥδε δέ οἱ κατὰ θυμὸν ἀρίστη φαίνετο βουλὴ\nἐλθεῖν εἰς Ἴδην εὖ ἐντύνασαν ἓ αὐτήν,\nεἴ πως ἱμείραιτο παραδραθέειν φιλότητι\nᾗ χροιῇ, τῷ δʼ ὕπνον ἀπήμονά τε λιαρόν τε\nχεύῃ ἐπὶ βλεφάροισιν ἰδὲ φρεσὶ πευκαλίμῃσι.\nβῆ δʼ ἴμεν ἐς θάλαμον, τόν οἱ φίλος υἱὸς ἔτευξεν\nἭφαιστος, πυκινὰς δὲ θύρας σταθμοῖσιν ἐπῆρσε\nκληῗδι κρυπτῇ, τὴν δʼ οὐ θεὸς ἄλλος ἀνῷγεν·\nἔνθʼ ἥ γʼ εἰσελθοῦσα θύρας ἐπέθηκε φαεινάς.\nἀμβροσίῃ μὲν πρῶτον ἀπὸ χροὸς ἱμερόεντος\nλύματα πάντα κάθηρεν, ἀλείψατο δὲ λίπʼ ἐλαίῳ\nἀμβροσίῳ ἑδανῷ, τό ῥά οἱ τεθυωμένον ἦεν·\nτοῦ καὶ κινυμένοιο Διὸς κατὰ χαλκοβατὲς δῶ\nἔμπης ἐς γαῖάν τε καὶ οὐρανὸν ἵκετʼ ἀϋτμή.\nτῷ ῥʼ ἥ γε χρόα καλὸν ἀλειψαμένη ἰδὲ χαίτας\nπεξαμένη χερσὶ πλοκάμους ἔπλεξε φαεινοὺς\nκαλοὺς ἀμβροσίους ἐκ κράατος ἀθανάτοιο.\nἀμφὶ δʼ ἄρʼ ἀμβρόσιον ἑανὸν ἕσαθʼ, ὅν οἱ Ἀθήνη\nἔξυσʼ ἀσκήσασα, τίθει δʼ ἐνὶ δαίδαλα πολλά·\nχρυσείῃς δʼ ἐνετῇσι κατὰ στῆθος περονᾶτο.\nζώσατο δὲ ζώνῃ ἑκατὸν θυσάνοις ἀραρυίῃ,\nἐν δʼ ἄρα ἕρματα ἧκεν ἐϋτρήτοισι λοβοῖσι\nτρίγληνα μορόεντα· χάρις δʼ ἀπελάμπετο πολλή.\nκρηδέμνῳ δʼ ἐφύπερθε καλύψατο δῖα θεάων\nκαλῷ νηγατέῳ· λευκὸν δʼ ἦν ἠέλιος ὥς·\nποσσὶ δʼ ὑπὸ λιπαροῖσιν ἐδήσατο καλὰ πέδιλα.\nαὐτὰρ ἐπεὶ δὴ πάντα περὶ χροῒ θήκατο κόσμον\nβῆ ῥʼ ἴμεν ἐκ θαλάμοιο, καλεσσαμένη δʼ Ἀφροδίτην\nτῶν ἄλλων ἀπάνευθε θεῶν πρὸς μῦθον ἔειπε·\nἦ ῥά νύ μοί τι πίθοιο φίλον τέκος ὅττί κεν εἴπω,\nἦέ κεν ἀρνήσαιο κοτεσσαμένη τό γε θυμῷ,\nοὕνεκʼ ἐγὼ Δαναοῖσι, σὺ δὲ Τρώεσσιν ἀρήγεις;\nτὴν δʼ ἠμείβετʼ ἔπειτα Διὸς θυγάτηρ Ἀφροδίτη·\nἭρη πρέσβα θεὰ θύγατερ μεγάλοιο Κρόνοιο\nαὔδα ὅ τι φρονέεις· τελέσαι δέ με θυμὸς ἄνωγεν,\nεἰ δύναμαι τελέσαι γε καὶ εἰ τετελεσμένον ἐστίν.\nτὴν δὲ δολοφρονέουσα προσηύδα πότνια Ἥρη·\nδὸς νῦν μοι φιλότητα καὶ ἵμερον, ᾧ τε σὺ πάντας\nδαμνᾷ ἀθανάτους ἠδὲ θνητοὺς ἀνθρώπους.\nεἶμι γὰρ ὀψομένη πολυφόρβου πείρατα γαίης,\nὨκεανόν τε θεῶν γένεσιν καὶ μητέρα Τηθύν,\nοἵ μʼ ἐν σφοῖσι δόμοισιν ἐῢ τρέφον ἠδʼ ἀτίταλλον\nδεξάμενοι Ῥείας, ὅτε τε Κρόνον εὐρύοπα Ζεὺς\nγαίης νέρθε καθεῖσε καὶ ἀτρυγέτοιο θαλάσσης·\nτοὺς εἶμʼ ὀψομένη, καί σφʼ ἄκριτα νείκεα λύσω·\nἤδη γὰρ δηρὸν χρόνον ἀλλήλων ἀπέχονται\nεὐνῆς καὶ φιλότητος, ἐπεὶ χόλος ἔμπεσε θυμῷ.\nεἰ κείνω ἐπέεσσι παραιπεπιθοῦσα φίλον κῆρ\nεἰς εὐνὴν ἀνέσαιμι ὁμωθῆναι φιλότητι,\nαἰεί κέ σφι φίλη τε καὶ αἰδοίη καλεοίμην.\nτὴν δʼ αὖτε προσέειπε φιλομειδὴς Ἀφροδίτη·\nοὐκ ἔστʼ οὐδὲ ἔοικε τεὸν ἔπος ἀρνήσασθαι·\nΖηνὸς γὰρ τοῦ ἀρίστου ἐν ἀγκοίνῃσιν ἰαύεις.\nἦ, καὶ ἀπὸ στήθεσφιν ἐλύσατο κεστὸν ἱμάντα\nποικίλον, ἔνθα δέ οἱ θελκτήρια πάντα τέτυκτο·\nἔνθʼ ἔνι μὲν φιλότης, ἐν δʼ ἵμερος, ἐν δʼ ὀαριστὺς\nπάρφασις, ἥ τʼ ἔκλεψε νόον πύκα περ φρονεόντων.\nτόν ῥά οἱ ἔμβαλε χερσὶν ἔπος τʼ ἔφατʼ ἔκ τʼ ὀνόμαζε·\nτῆ νῦν τοῦτον ἱμάντα τεῷ ἐγκάτθεο κόλπῳ\nποικίλον, ᾧ ἔνι πάντα τετεύχαται· οὐδέ σέ φημι\nἄπρηκτόν γε νέεσθαι, ὅ τι φρεσὶ σῇσι μενοινᾷς.\nὣς φάτο, μείδησεν δὲ βοῶπις πότνια Ἥρη,\nμειδήσασα δʼ ἔπειτα ἑῷ ἐγκάτθετο κόλπῳ.\nἣ μὲν ἔβη πρὸς δῶμα Διὸς θυγάτηρ Ἀφροδίτη,\nἭρη δʼ ἀΐξασα λίπεν ῥίον Οὐλύμποιο,\nΠιερίην δʼ ἐπιβᾶσα καὶ Ἠμαθίην ἐρατεινὴν\nσεύατʼ ἐφʼ ἱπποπόλων Θρῃκῶν ὄρεα νιφόεντα\nἀκροτάτας κορυφάς· οὐδὲ χθόνα μάρπτε ποδοῖιν·\nἐξ Ἀθόω δʼ ἐπὶ πόντον ἐβήσετο κυμαίνοντα,\nΛῆμνον δʼ εἰσαφίκανε πόλιν θείοιο Θόαντος.\nἔνθʼ Ὕπνῳ ξύμβλητο κασιγνήτῳ Θανάτοιο,\nἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζεν·\nὝπνε ἄναξ πάντων τε θεῶν πάντων τʼ ἀνθρώπων,\nἠμὲν δή ποτʼ ἐμὸν ἔπος ἔκλυες, ἠδʼ ἔτι καὶ νῦν\nπείθευ· ἐγὼ δέ κέ τοι ἰδέω χάριν ἤματα πάντα.\nκοίμησόν μοι Ζηνὸς ὑπʼ ὀφρύσιν ὄσσε φαεινὼ\nαὐτίκʼ ἐπεί κεν ἐγὼ παραλέξομαι ἐν φιλότητι.\nδῶρα δέ τοι δώσω καλὸν θρόνον ἄφθιτον αἰεὶ\nχρύσεον· Ἥφαιστος δέ κʼ ἐμὸς πάϊς ἀμφιγυήεις\nτεύξειʼ ἀσκήσας, ὑπὸ δὲ θρῆνυν ποσὶν ἥσει,\nτῷ κεν ἐπισχοίης λιπαροὺς πόδας εἰλαπινάζων.\nτὴν δʼ ἀπαμειβόμενος προσεφώνεε νήδυμος Ὕπνος·\nἭρη πρέσβα θεὰ θύγατερ μεγάλοιο Κρόνοιο\nἄλλον μέν κεν ἔγωγε θεῶν αἰειγενετάων\nῥεῖα κατευνήσαιμι, καὶ ἂν ποταμοῖο ῥέεθρα\nὨκεανοῦ, ὅς περ γένεσις πάντεσσι τέτυκται·\nΖηνὸς δʼ οὐκ ἂν ἔγωγε Κρονίονος ἆσσον ἱκοίμην\nοὐδὲ κατευνήσαιμʼ, ὅτε μὴ αὐτός γε κελεύοι.\nἤδη γάρ με καὶ ἄλλο τεὴ ἐπίνυσσεν ἐφετμὴ\nἤματι τῷ ὅτε κεῖνος ὑπέρθυμος Διὸς υἱὸς\nἔπλεεν Ἰλιόθεν Τρώων πόλιν ἐξαλαπάξας.\nἤτοι ἐγὼ μὲν ἔλεξα Διὸς νόον αἰγιόχοιο\nνήδυμος ἀμφιχυθείς· σὺ δέ οἱ κακὰ μήσαο θυμῷ\nὄρσασʼ ἀργαλέων ἀνέμων ἐπὶ πόντον ἀήτας,\nκαί μιν ἔπειτα Κόων δʼ εὖ ναιομένην ἀπένεικας\nνόσφι φίλων πάντων. ὃ δʼ ἐπεγρόμενος χαλέπαινε\nῥιπτάζων κατὰ δῶμα θεούς, ἐμὲ δʼ ἔξοχα πάντων\nζήτει· καί κέ μʼ ἄϊστον ἀπʼ αἰθέρος ἔμβαλε πόντῳ,\nεἰ μὴ Νὺξ δμήτειρα θεῶν ἐσάωσε καὶ ἀνδρῶν·\nτὴν ἱκόμην φεύγων, ὃ δʼ ἐπαύσατο χωόμενός περ.\nἅζετο γὰρ μὴ Νυκτὶ θοῇ ἀποθύμια ἕρδοι.\nνῦν αὖ τοῦτό μʼ ἄνωγας ἀμήχανον ἄλλο τελέσσαι.\nτὸν δʼ αὖτε προσέειπε βοῶπις πότνια Ἥρη·\nὝπνε τί ἢ δὲ σὺ ταῦτα μετὰ φρεσὶ σῇσι μενοινᾷς;\nἦ φῂς ὣς Τρώεσσιν ἀρηξέμεν εὐρύοπα Ζῆν\nὡς Ἡρακλῆος περιχώσατο παῖδος ἑοῖο;\nἀλλʼ ἴθʼ, ἐγὼ δέ κέ τοι Χαρίτων μίαν ὁπλοτεράων\nδώσω ὀπυιέμεναι καὶ σὴν κεκλῆσθαι ἄκοιτιν.\nὣς φάτο, χήρατο δʼ Ὕπνος, ἀμειβόμενος δὲ προσηύδα·\nἄγρει νῦν μοι ὄμοσσον ἀάατον Στυγὸς ὕδωρ,\nχειρὶ δὲ τῇ ἑτέρῃ μὲν ἕλε χθόνα πουλυβότειραν,\nτῇ δʼ ἑτέρῃ ἅλα μαρμαρέην, ἵνα νῶϊν ἅπαντες\nμάρτυροι ὦσʼ οἳ ἔνερθε θεοὶ Κρόνον ἀμφὶς ἐόντες,\nἦ μὲν ἐμοὶ δώσειν Χαρίτων μίαν ὁπλοτεράων\nΠασιθέην, ἧς τʼ αὐτὸς ἐέλδομαι ἤματα πάντα.\nὣς ἔφατʼ, οὐδʼ ἀπίθησε θεὰ λευκώλενος Ἥρη,\nὄμνυε δʼ ὡς ἐκέλευε, θεοὺς δʼ ὀνόμηνεν ἅπαντας\nτοὺς ὑποταρταρίους οἳ Τιτῆνες καλέονται.\nαὐτὰρ ἐπεί ῥʼ ὄμοσέν τε τελεύτησέν τε τὸν ὅρκον,\nτὼ βήτην Λήμνου τε καὶ Ἴμβρου ἄστυ λιπόντε\nἠέρα ἑσσαμένω ῥίμφα πρήσσοντε κέλευθον.\nἼδην δʼ ἱκέσθην πολυπίδακα μητέρα θηρῶν\nΛεκτόν, ὅθι πρῶτον λιπέτην ἅλα· τὼ δʼ ἐπὶ χέρσου\nβήτην, ἀκροτάτη δὲ ποδῶν ὕπο σείετο ὕλη.\nἔνθʼ Ὕπνος μὲν ἔμεινε πάρος Διὸς ὄσσε ἰδέσθαι\nεἰς ἐλάτην ἀναβὰς περιμήκετον, ἣ τότʼ ἐν Ἴδῃ\nμακροτάτη πεφυυῖα διʼ ἠέρος αἰθέρʼ ἵκανεν·\nἔνθʼ ἧστʼ ὄζοισιν πεπυκασμένος εἰλατίνοισιν\nὄρνιθι λιγυρῇ ἐναλίγκιος, ἥν τʼ ἐν ὄρεσσι\nχαλκίδα κικλήσκουσι θεοί, ἄνδρες δὲ κύμινδιν.\nἭρη δὲ κραιπνῶς προσεβήσετο Γάργαρον ἄκρον\nἼδης ὑψηλῆς· ἴδε δὲ νεφεληγερέτα Ζεύς.\nὡς δʼ ἴδεν, ὥς μιν ἔρως πυκινὰς φρένας ἀμφεκάλυψεν,\nοἷον ὅτε πρῶτόν περ ἐμισγέσθην φιλότητι\nεἰς εὐνὴν φοιτῶντε, φίλους λήθοντε τοκῆας.\nστῆ δʼ αὐτῆς προπάροιθεν ἔπος τʼ ἔφατʼ ἔκ τʼ ὀνόμαζεν·\nἭρη πῇ μεμαυῖα κατʼ Οὐλύμπου τόδʼ ἱκάνεις;\nἵπποι δʼ οὐ παρέασι καὶ ἅρματα τῶν κʼ ἐπιβαίης.\nτὸν δὲ δολοφρονέουσα προσηύδα πότνια Ἥρη·\nἔρχομαι ὀψομένη πολυφόρβου πείρατα γαίης,\nὨκεανόν τε θεῶν γένεσιν καὶ μητέρα Τηθύν,\nοἵ με σφοῖσι δόμοισιν ἐῢ τρέφον ἠδʼ ἀτίταλλον·\nτοὺς εἶμʼ ὀψομένη, καί σφʼ ἄκριτα νείκεα λύσω·\nἤδη γὰρ δηρὸν χρόνον ἀλλήλων ἀπέχονται\nεὐνῆς καὶ φιλότητος, ἐπεὶ χόλος ἔμπεσε θυμῷ.\nἵπποι δʼ ἐν πρυμνωρείῃ πολυπίδακος Ἴδης\nἑστᾶσʼ, οἵ μʼ οἴσουσιν ἐπὶ τραφερήν τε καὶ ὑγρήν.\nνῦν δὲ σεῦ εἵνεκα δεῦρο κατʼ Οὐλύμπου τόδʼ ἱκάνω,\nμή πώς μοι μετέπειτα χολώσεαι, αἴ κε σιωπῇ\nοἴχωμαι πρὸς δῶμα βαθυρρόου Ὠκεανοῖο.\nτὴν δʼ ἀπαμειβόμενος προσέφη νεφεληγερέτα Ζεύς·\nἭρη κεῖσε μὲν ἔστι καὶ ὕστερον ὁρμηθῆναι,\nνῶϊ δʼ ἄγʼ ἐν φιλότητι τραπείομεν εὐνηθέντε.\nοὐ γάρ πώ ποτέ μʼ ὧδε θεᾶς ἔρος οὐδὲ γυναικὸς\nθυμὸν ἐνὶ στήθεσσι περιπροχυθεὶς ἐδάμασσεν,\nοὐδʼ ὁπότʼ ἠρασάμην Ἰξιονίης ἀλόχοιο,\nἣ τέκε Πειρίθοον θεόφιν μήστωρʼ ἀτάλαντον·\nοὐδʼ ὅτε περ Δανάης καλλισφύρου Ἀκρισιώνης,\nἣ τέκε Περσῆα πάντων ἀριδείκετον ἀνδρῶν·\nοὐδʼ ὅτε Φοίνικος κούρης τηλεκλειτοῖο,\nἣ τέκε μοι Μίνων τε καὶ ἀντίθεον Ῥαδάμανθυν·\nοὐδʼ ὅτε περ Σεμέλης οὐδʼ Ἀλκμήνης ἐνὶ Θήβῃ,\nἥ ῥʼ Ἡρακλῆα κρατερόφρονα γείνατο παῖδα·\nἣ δὲ Διώνυσον Σεμέλη τέκε χάρμα βροτοῖσιν·\nοὐδʼ ὅτε Δήμητρος καλλιπλοκάμοιο ἀνάσσης,\nοὐδʼ ὁπότε Λητοῦς ἐρικυδέος, οὐδὲ σεῦ αὐτῆς,\nὡς σέο νῦν ἔραμαι καί με γλυκὺς ἵμερος αἱρεῖ.\nτὸν δὲ δολοφρονέουσα προσηύδα πότνια Ἥρη·\nαἰνότατε Κρονίδη ποῖον τὸν μῦθον ἔειπες.\nεἰ νῦν ἐν φιλότητι λιλαίεαι εὐνηθῆναι\nἼδης ἐν κορυφῇσι, τὰ δὲ προπέφανται ἅπαντα·\nπῶς κʼ ἔοι εἴ τις νῶϊ θεῶν αἰειγενετάων\nεὕδοντʼ ἀθρήσειε, θεοῖσι δὲ πᾶσι μετελθὼν\nπεφράδοι; οὐκ ἂν ἔγωγε τεὸν πρὸς δῶμα νεοίμην\nἐξ εὐνῆς ἀνστᾶσα, νεμεσσητὸν δέ κεν εἴη.\nἀλλʼ εἰ δή ῥʼ ἐθέλεις καί τοι φίλον ἔπλετο θυμῷ,\nἔστιν τοι θάλαμος, τόν τοι φίλος υἱὸς ἔτευξεν\nἭφαιστος, πυκινὰς δὲ θύρας σταθμοῖσιν ἐπῆρσεν·\nἔνθʼ ἴομεν κείοντες, ἐπεί νύ τοι εὔαδεν εὐνή.\nτὴν δʼ ἀπαμειβόμενος προσέφη νεφεληγερέτα Ζεύς·\nἭρη μήτε θεῶν τό γε δείδιθι μήτέ τινʼ ἀνδρῶν\nὄψεσθαι· τοῖόν τοι ἐγὼ νέφος ἀμφικαλύψω\nχρύσεον· οὐδʼ ἂν νῶϊ διαδράκοι Ἠέλιός περ,\nοὗ τε καὶ ὀξύτατον πέλεται φάος εἰσοράασθαι.\nἦ ῥα καὶ ἀγκὰς ἔμαρπτε Κρόνου παῖς ἣν παράκοιτιν·\nτοῖσι δʼ ὑπὸ χθὼν δῖα φύεν νεοθηλέα ποίην,\nλωτόν θʼ ἑρσήεντα ἰδὲ κρόκον ἠδʼ ὑάκινθον\nπυκνὸν καὶ μαλακόν, ὃς ἀπὸ χθονὸς ὑψόσʼ ἔεργε.\nτῷ ἔνι λεξάσθην, ἐπὶ δὲ νεφέλην ἕσσαντο\nκαλὴν χρυσείην· στιλπναὶ δʼ ἀπέπιπτον ἔερσαι.\nὣς ὃ μὲν ἀτρέμας εὗδε πατὴρ ἀνὰ Γαργάρῳ ἄκρῳ,\nὕπνῳ καὶ φιλότητι δαμείς, ἔχε δʼ ἀγκὰς ἄκοιτιν·\nβῆ δὲ θέειν ἐπὶ νῆας Ἀχαιῶν νήδυμος Ὕπνος\nἀγγελίην ἐρέων γαιηόχῳ ἐννοσιγαίῳ·\nἀγχοῦ δʼ ἱστάμενος ἔπεα πτερόεντα προσηύδα·\nπρόφρων νῦν Δαναοῖσι Ποσείδαον ἐπάμυνε,\nκαί σφιν κῦδος ὄπαζε μίνυνθά περ, ὄφρʼ ἔτι εὕδει\nΖεύς, ἐπεὶ αὐτῷ ἐγὼ μαλακὸν περὶ κῶμʼ ἐκάλυψα·\nἭρη δʼ ἐν φιλότητι παρήπαφεν εὐνηθῆναι.\nὣς εἰπὼν ὃ μὲν ᾤχετʼ ἐπὶ κλυτὰ φῦλʼ ἀνθρώπων,\nτὸν δʼ ἔτι μᾶλλον ἀνῆκεν ἀμυνέμεναι Δαναοῖσιν.\nαὐτίκα δʼ ἐν πρώτοισι μέγα προθορὼν ἐκέλευσεν·\nἈργεῖοι καὶ δʼ αὖτε μεθίεμεν Ἕκτορι νίκην\nΠριαμίδῃ, ἵνα νῆας ἕλῃ καὶ κῦδος ἄρηται;\nἀλλʼ ὃ μὲν οὕτω φησὶ καὶ εὔχεται οὕνεκʼ Ἀχιλλεὺς\nνηυσὶν ἔπι γλαφυρῇσι μένει κεχολωμένος ἦτορ·\nκείνου δʼ οὔ τι λίην ποθὴ ἔσσεται, εἴ κεν οἳ ἄλλοι\nἡμεῖς ὀτρυνώμεθʼ ἀμυνέμεν ἀλλήλοισιν.\nἀλλʼ ἄγεθʼ ὡς ἂν ἐγὼ εἴπω πειθώμεθα πάντες·\nἀσπίδες ὅσσαι ἄρισται ἐνὶ στρατῷ ἠδὲ μέγισται\nἑσσάμενοι, κεφαλὰς δὲ παναίθῃσιν κορύθεσσι\nκρύψαντες, χερσίν τε τὰ μακρότατʼ ἔγχεʼ ἑλόντες\nἴομεν· αὐτὰρ ἐγὼν ἡγήσομαι, οὐδʼ ἔτι φημὶ\nἝκτορα Πριαμίδην μενέειν μάλα περ μεμαῶτα.\nὃς δέ κʼ ἀνὴρ μενέχαρμος, ἔχει δʼ ὀλίγον σάκος ὤμῳ,\nχείρονι φωτὶ δότω, ὃ δʼ ἐν ἀσπίδι μείζονι δύτω.\nὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο·\nτοὺς δʼ αὐτοὶ βασιλῆες ἐκόσμεον οὐτάμενοί περ\nΤυδεΐδης Ὀδυσεύς τε καὶ Ἀτρεΐδης Ἀγαμέμνων·\nοἰχόμενοι δʼ ἐπὶ πάντας ἀρήϊα τεύχεʼ ἄμειβον·\nἐσθλὰ μὲν ἐσθλὸς ἔδυνε, χέρεια δὲ χείρονι δόσκεν.\nαὐτὰρ ἐπεί ῥʼ ἕσσαντο περὶ χροῒ νώροπα χαλκὸν\nβάν ῥʼ ἴμεν· ἦρχε δʼ ἄρά σφι Ποσειδάων ἐνοσίχθων\nδεινὸν ἄορ τανύηκες ἔχων ἐν χειρὶ παχείῃ\nεἴκελον ἀστεροπῇ· τῷ δʼ οὐ θέμις ἐστὶ μιγῆναι\nἐν δαῒ λευγαλέῃ, ἀλλὰ δέος ἰσχάνει ἄνδρας.\nΤρῶας δʼ αὖθʼ ἑτέρωθεν ἐκόσμει φαίδιμος Ἕκτωρ.\nδή ῥα τότʼ αἰνοτάτην ἔριδα πτολέμοιο τάνυσσαν\nκυανοχαῖτα Ποσειδάων καὶ φαίδιμος Ἕκτωρ,\nἤτοι ὃ μὲν Τρώεσσιν, ὃ δʼ Ἀργείοισιν ἀρήγων.\nἐκλύσθη δὲ θάλασσα ποτὶ κλισίας τε νέας τε\nἈργείων· οἳ δὲ ξύνισαν μεγάλῳ ἀλαλητῷ.\nοὔτε θαλάσσης κῦμα τόσον βοάᾳ ποτὶ χέρσον\nποντόθεν ὀρνύμενον πνοιῇ Βορέω ἀλεγεινῇ·\nοὔτε πυρὸς τόσσός γε ποτὶ βρόμος αἰθομένοιο\nοὔρεος ἐν βήσσῃς, ὅτε τʼ ὤρετο καιέμεν ὕλην·\nοὔτʼ ἄνεμος τόσσόν γε περὶ δρυσὶν ὑψικόμοισι\nἠπύει, ὅς τε μάλιστα μέγα βρέμεται χαλεπαίνων,\nὅσση ἄρα Τρώων καὶ Ἀχαιῶν ἔπλετο φωνὴ\nδεινὸν ἀϋσάντων, ὅτʼ ἐπʼ ἀλλήλοισιν ὄρουσαν.\nΑἴαντος δὲ πρῶτος ἀκόντισε φαίδιμος Ἕκτωρ\nἔγχει, ἐπεὶ τέτραπτο πρὸς ἰθύ οἱ, οὐδʼ ἀφάμαρτε,\nτῇ ῥα δύω τελαμῶνε περὶ στήθεσσι τετάσθην,\nἤτοι ὃ μὲν σάκεος, ὃ δὲ φασγάνου ἀργυροήλου·\nτώ οἱ ῥυσάσθην τέρενα χρόα. χώσατο δʼ Ἕκτωρ,\nὅττί ῥά οἱ βέλος ὠκὺ ἐτώσιον ἔκφυγε χειρός,\nἂψ δʼ ἑτάρων εἰς ἔθνος ἐχάζετο κῆρʼ ἀλεείνων.\nτὸν μὲν ἔπειτʼ ἀπιόντα μέγας Τελαμώνιος Αἴας\nχερμαδίῳ, τά ῥα πολλὰ θοάων ἔχματα νηῶν\nπὰρ ποσὶ μαρναμένων ἐκυλίνδετο, τῶν ἓν ἀείρας\nστῆθος βεβλήκει ὑπὲρ ἄντυγος ἀγχόθι δειρῆς,\nστρόμβον δʼ ὣς ἔσσευε βαλών, περὶ δʼ ἔδραμε πάντῃ.\nὡς δʼ ὅθʼ ὑπὸ πληγῆς πατρὸς Διὸς ἐξερίπῃ δρῦς\nπρόρριζος, δεινὴ δὲ θεείου γίγνεται ὀδμὴ\nἐξ αὐτῆς, τὸν δʼ οὔ περ ἔχει θράσος ὅς κεν ἴδηται\nἐγγὺς ἐών, χαλεπὸς δὲ Διὸς μεγάλοιο κεραυνός,\nὣς ἔπεσʼ Ἕκτορος ὦκα χαμαὶ μένος ἐν κονίῃσι·\nχειρὸς δʼ ἔκβαλεν ἔγχος, ἐπʼ αὐτῷ δʼ ἀσπὶς ἑάφθη\nκαὶ κόρυς, ἀμφὶ δέ οἱ βράχε τεύχεα ποικίλα χαλκῷ.\nοἳ δὲ μέγα ἰάχοντες ἐπέδραμον υἷες Ἀχαιῶν\nἐλπόμενοι ἐρύεσθαι, ἀκόντιζον δὲ θαμειὰς\nαἰχμάς· ἀλλʼ οὔ τις ἐδυνήσατο ποιμένα λαῶν\nοὐτάσαι οὐδὲ βαλεῖν· πρὶν γὰρ περίβησαν ἄριστοι\nΠουλυδάμας τε καὶ Αἰνείας καὶ δῖος Ἀγήνωρ\nΣαρπηδών τʼ ἀρχὸς Λυκίων καὶ Γλαῦκος ἀμύμων.\nτῶν δʼ ἄλλων οὔ τίς εὑ ἀκήδεσεν, ἀλλὰ πάροιθεν\nἀσπίδας εὐκύκλους σχέθον αὐτοῦ. τὸν δʼ ἄρʼ ἑταῖροι\nχερσὶν ἀείραντες φέρον ἐκ πόνου, ὄφρʼ ἵκεθʼ ἵππους\nὠκέας, οἵ οἱ ὄπισθε μάχης ἠδὲ πτολέμοιο\nἕστασαν ἡνίοχόν τε καὶ ἅρματα ποικίλʼ ἔχοντες·\nοἳ τόν γε προτὶ ἄστυ φέρον βαρέα στενάχοντα.\nἀλλʼ ὅτε δὴ πόρον ἷξον ἐϋρρεῖος ποταμοῖο\nΞάνθου δινήεντος, ὃν ἀθάνατος τέκετο Ζεύς,\nἔνθά μιν ἐξ ἵππων πέλασαν χθονί, κὰδ δέ οἱ ὕδωρ\nχεῦαν· ὃ δʼ ἀμπνύνθη καὶ ἀνέδρακεν ὀφθαλμοῖσιν,\nἑζόμενος δʼ ἐπὶ γοῦνα κελαινεφὲς αἷμʼ ἀπέμεσσεν·\nαὖτις δʼ ἐξοπίσω πλῆτο χθονί, τὼ δέ οἱ ὄσσε\nνὺξ ἐκάλυψε μέλαινα· βέλος δʼ ἔτι θυμὸν ἐδάμνα.\nἈργεῖοι δʼ ὡς οὖν ἴδον Ἕκτορα νόσφι κιόντα\nμᾶλλον ἐπὶ Τρώεσσι θόρον, μνήσαντο δὲ χάρμης.\nἔνθα πολὺ πρώτιστος Ὀϊλῆος ταχὺς Αἴας\nΣάτνιον οὔτασε δουρὶ μετάλμενος ὀξυόεντι\nἨνοπίδην, ὃν ἄρα νύμφη τέκε νηῒς ἀμύμων\nἬνοπι βουκολέοντι παρʼ ὄχθας Σατνιόεντος.\nτὸν μὲν Ὀϊλιάδης δουρὶ κλυτὸς ἐγγύθεν ἐλθὼν\nοὖτα κατὰ λαπάρην· ὃ δʼ ἀνετράπετʼ, ἀμφὶ δʼ ἄρʼ αὐτῷ\nΤρῶες καὶ Δαναοὶ σύναγον κρατερὴν ὑσμίνην.\nτῷ δʼ ἐπὶ Πουλυδάμας ἐγχέσπαλος ἦλθεν ἀμύντωρ\nΠανθοΐδης, βάλε δὲ Προθοήνορα δεξιὸν ὦμον\nυἱὸν Ἀρηϊλύκοιο, διʼ ὤμου δʼ ὄβριμον ἔγχος\nἔσχεν, ὃ δʼ ἐν κονίῃσι πεσὼν ἕλε γαῖαν ἀγοστῷ.\nΠουλυδάμας δʼ ἔκπαγλον ἐπεύξατο μακρὸν ἀΰσας·\nοὐ μὰν αὖτʼ ὀΐω μεγαθύμου Πανθοΐδαο\nχειρὸς ἄπο στιβαρῆς ἅλιον πηδῆσαι ἄκοντα,\nἀλλά τις Ἀργείων κόμισε χροΐ, καί μιν ὀΐω\nαὐτῷ σκηπτόμενον κατίμεν δόμον Ἄϊδος εἴσω.\nὣς ἔφατʼ, Ἀργείοισι δʼ ἄχος γένετʼ εὐξαμένοιο·\nΑἴαντι δὲ μάλιστα δαΐφρονι θυμὸν ὄρινε\nτῷ Τελαμωνιάδῃ· τοῦ γὰρ πέσεν ἄγχι μάλιστα.\nκαρπαλίμως δʼ ἀπιόντος ἀκόντισε δουρὶ φαεινῷ.\nΠουλυδάμας δʼ αὐτὸς μὲν ἀλεύατο κῆρα μέλαιναν\nλικριφὶς ἀΐξας, κόμισεν δʼ Ἀντήνορος υἱὸς\nἈρχέλοχος· τῷ γάρ ῥα θεοὶ βούλευσαν ὄλεθρον.\nτόν ῥʼ ἔβαλεν κεφαλῆς τε καὶ αὐχένος ἐν συνεοχμῷ,\nνείατον ἀστράγαλον, ἀπὸ δʼ ἄμφω κέρσε τένοντε·\nτοῦ δὲ πολὺ προτέρη κεφαλὴ στόμα τε ῥῖνές τε\nοὔδεϊ πλῆντʼ ἤ περ κνῆμαι καὶ γοῦνα πεσόντος.\nΑἴας δʼ αὖτʼ ἐγέγωνεν ἀμύμονι Πουλυδάμαντι·\nφράζεο Πουλυδάμα καί μοι νημερτὲς ἐνίσπες\nἦ ῥʼ οὐχ οὗτος ἀνὴρ Προθοήνορος ἀντὶ πεφάσθαι\nἄξιος; οὐ μέν μοι κακὸς εἴδεται οὐδὲ κακῶν ἔξ,\nἀλλὰ κασίγνητος Ἀντήνορος ἱπποδάμοιο\nἢ πάϊς· αὐτῷ γὰρ γενεὴν ἄγχιστα ἐῴκει.\nἦ ῥʼ εὖ γιγνώσκων, Τρῶας δʼ ἄχος ἔλλαβε θυμόν.\nἔνθʼ Ἀκάμας Πρόμαχον Βοιώτιον οὔτασε δουρὶ\nἀμφὶ κασιγνήτῳ βεβαώς· ὃ δʼ ὕφελκε ποδοῖιν.\nτῷ δʼ Ἀκάμας ἔκπαγλον ἐπεύξατο μακρὸν ἀΰσας·\nἈργεῖοι ἰόμωροι ἀπειλάων ἀκόρητοι\nοὔ θην οἴοισίν γε πόνος τʼ ἔσεται καὶ ὀϊζὺς\nἡμῖν, ἀλλά ποθʼ ὧδε κατακτενέεσθε καὶ ὔμμες.\nφράζεσθʼ ὡς ὑμῖν Πρόμαχος δεδμημένος εὕδει\nἔγχει ἐμῷ, ἵνα μή τι κασιγνήτοιό γε ποινὴ\nδηρὸν ἄτιτος ἔῃ· τὼ καί κέ τις εὔχεται ἀνὴρ\nγνωτὸν ἐνὶ μεγάροισιν ἀρῆς ἀλκτῆρα λιπέσθαι.\nὣς ἔφατʼ, Ἀργείοισι δʼ ἄχος γένετʼ εὐξαμένοιο·\nΠηνέλεῳ δὲ μάλιστα δαΐφρονι θυμὸν ὄρινεν·\nὁρμήθη δʼ Ἀκάμαντος· ὃ δʼ οὐχ ὑπέμεινεν ἐρωὴν\nΠηνελέωο ἄνακτος· ὃ δʼ οὔτασεν Ἰλιονῆα\nυἱὸν Φόρβαντος πολυμήλου, τόν ῥα μάλιστα\nἙρμείας Τρώων ἐφίλει καὶ κτῆσιν ὄπασσε·\nτῷ δʼ ἄρʼ ὑπὸ μήτηρ μοῦνον τέκεν Ἰλιονῆα.\nτὸν τόθʼ ὑπʼ ὀφρύος οὖτα κατʼ ὀφθαλμοῖο θέμεθλα,\nἐκ δʼ ὦσε γλήνην· δόρυ δʼ ὀφθαλμοῖο διὰ πρὸ\nκαὶ διὰ ἰνίου ἦλθεν, ὃ δʼ ἕζετο χεῖρε πετάσσας\nἄμφω· Πηνέλεως δὲ ἐρυσσάμενος ξίφος ὀξὺ\nαὐχένα μέσσον ἔλασσεν, ἀπήραξεν δὲ χαμᾶζε\nαὐτῇ σὺν πήληκι κάρη· ἔτι δʼ ὄβριμον ἔγχος\nἦεν ἐν ὀφθαλμῷ· ὃ δὲ φὴ κώδειαν ἀνασχὼν\nπέφραδέ τε Τρώεσσι καὶ εὐχόμενος ἔπος ηὔδα·\nεἰπέμεναί μοι Τρῶες ἀγαυοῦ Ἰλιονῆος\nπατρὶ φίλῳ καὶ μητρὶ γοήμεναι ἐν μεγάροισιν·\nοὐδὲ γὰρ ἣ Προμάχοιο δάμαρ Ἀλεγηνορίδαο\nἀνδρὶ φίλῳ ἐλθόντι γανύσσεται, ὁππότε κεν δὴ\nἐκ Τροίης σὺν νηυσὶ νεώμεθα κοῦροι Ἀχαιῶν.\nὣς φάτο, τοὺς δʼ ἄρα πάντας ὑπὸ τρόμος ἔλλαβε γυῖα,\nπάπτηνεν δὲ ἕκαστος ὅπῃ φύγοι αἰπὺν ὄλεθρον.\nἔσπετε νῦν μοι Μοῦσαι Ὀλύμπια δώματʼ ἔχουσαι\nὅς τις δὴ πρῶτος βροτόεντʼ ἀνδράγριʼ Ἀχαιῶν\nἤρατʼ, ἐπεί ῥʼ ἔκλινε μάχην κλυτὸς ἐννοσίγαιος.\nΑἴας ῥα πρῶτος Τελαμώνιος Ὕρτιον οὖτα\nΓυρτιάδην Μυσῶν ἡγήτορα καρτεροθύμων·\nΦάλκην δʼ Ἀντίλοχος καὶ Μέρμερον ἐξενάριξε·\nΜηριόνης δὲ Μόρυν τε καὶ Ἱπποτίωνα κατέκτα,\nΤεῦκρος δὲ Προθόωνά τʼ ἐνήρατο καὶ Περιφήτην·\nἈτρεΐδης δʼ ἄρʼ ἔπειθʼ Ὑπερήνορα ποιμένα λαῶν\nοὖτα κατὰ λαπάρην, διὰ δʼ ἔντερα χαλκὸς ἄφυσσε\nδῃώσας· ψυχὴ δὲ κατʼ οὐταμένην ὠτειλὴν\nἔσσυτʼ ἐπειγομένη, τὸν δὲ σκότος ὄσσε κάλυψε.\nπλείστους δʼ Αἴας εἷλεν Ὀϊλῆος ταχὺς υἱός·\nοὐ γάρ οἵ τις ὁμοῖος ἐπισπέσθαι ποσὶν ἦεν\nἀνδρῶν τρεσσάντων, ὅτε τε Ζεὺς ἐν φόβον ὄρσῃ.\nαὐτὰρ ἐπεὶ διά τε σκόλοπας καὶ τάφρον ἔβησαν\nφεύγοντες, πολλοὶ δὲ δάμεν Δαναῶν ὑπὸ χερσίν,\nοἳ μὲν δὴ παρʼ ὄχεσφιν ἐρητύοντο μένοντες\nχλωροὶ ὑπαὶ δείους πεφοβημένοι· ἔγρετο δὲ Ζεὺς\nἼδης ἐν κορυφῇσι παρὰ χρυσοθρόνου Ἥρης,\nστῆ δʼ ἄρʼ ἀναΐξας, ἴδε δὲ Τρῶας καὶ Ἀχαιοὺς\nτοὺς μὲν ὀρινομένους, τοὺς δὲ κλονέοντας ὄπισθεν\nἈργείους, μετὰ δέ σφι Ποσειδάωνα ἄνακτα·\nἝκτορα δʼ ἐν πεδίῳ ἴδε κείμενον, ἀμφὶ δʼ ἑταῖροι\nεἵαθʼ, ὃ δʼ ἀργαλέῳ ἔχετʼ ἄσθματι κῆρ ἀπινύσσων\nαἷμʼ ἐμέων, ἐπεὶ οὔ μιν ἀφαυρότατος βάλʼ Ἀχαιῶν.\nτὸν δὲ ἰδὼν ἐλέησε πατὴρ ἀνδρῶν τε θεῶν τε,\nδεινὰ δʼ ὑπόδρα ἰδὼν Ἥρην πρὸς μῦθον ἔειπεν·\nἦ μάλα δὴ κακότεχνος ἀμήχανε σὸς δόλος Ἥρη\nἝκτορα δῖον ἔπαυσε μάχης, ἐφόβησε δὲ λαούς.\nοὐ μὰν οἶδʼ εἰ αὖτε κακορραφίης ἀλεγεινῆς\nπρώτη ἐπαύρηαι καί σε πληγῇσιν ἱμάσσω.\nἦ οὐ μέμνῃ ὅτε τʼ ἐκρέμω ὑψόθεν, ἐκ δὲ ποδοῖιν\nἄκμονας ἧκα δύω, περὶ χερσὶ δὲ δεσμὸν ἴηλα\nχρύσεον ἄρρηκτον; σὺ δʼ ἐν αἰθέρι καὶ νεφέλῃσιν\nἐκρέμω· ἠλάστεον δὲ θεοὶ κατὰ μακρὸν Ὄλυμπον,\nλῦσαι δʼ οὐκ ἐδύναντο παρασταδόν· ὃν δὲ λάβοιμι\nῥίπτασκον τεταγὼν ἀπὸ βηλοῦ ὄφρʼ ἂν ἵκηται\nγῆν ὀλιγηπελέων· ἐμὲ δʼ οὐδʼ ὧς θυμὸν ἀνίει\nἀζηχὴς ὀδύνη Ἡρακλῆος θείοιο,\nτὸν σὺ ξὺν Βορέῃ ἀνέμῳ πεπιθοῦσα θυέλλας\nπέμψας ἐπʼ ἀτρύγετον πόντον κακὰ μητιόωσα,\nκαί μιν ἔπειτα Κόων δʼ εὖ ναιομένην ἀπένεικας.\nτὸν μὲν ἐγὼν ἔνθεν ῥυσάμην καὶ ἀνήγαγον αὖτις\nἌργος ἐς ἱππόβοτον καὶ πολλά περ ἀθλήσαντα.\nτῶν σʼ αὖτις μνήσω ἵνʼ ἀπολλήξῃς ἀπατάων,\nὄφρα ἴδῃ ἤν τοι χραίσμῃ φιλότης τε καὶ εὐνή,\nἣν ἐμίγης ἐλθοῦσα θεῶν ἄπο καί μʼ ἀπάτησας.\nὣς φάτο, ῥίγησεν δὲ βοῶπις πότνια Ἥρη,\nκαί μιν φωνήσασʼ ἔπεα πτερόεντα προσηύδα·\nἴστω νῦν τόδε Γαῖα καὶ Οὐρανὸς εὐρὺς ὕπερθε\nκαὶ τὸ κατειβόμενον Στυγὸς ὕδωρ, ὅς τε μέγιστος\nὅρκος δεινότατός τε πέλει μακάρεσσι θεοῖσι,\nσή θʼ ἱερὴ κεφαλὴ καὶ νωΐτερον λέχος αὐτῶν\nκουρίδιον, τὸ μὲν οὐκ ἂν ἐγώ ποτε μὰψ ὀμόσαιμι·\nμὴ διʼ ἐμὴν ἰότητα Ποσειδάων ἐνοσίχθων\nπημαίνει Τρῶάς τε καὶ Ἕκτορα, τοῖσι δʼ ἀρήγει,\nἀλλά που αὐτὸν θυμὸς ἐποτρύνει καὶ ἀνώγει,\nτειρομένους δʼ ἐπὶ νηυσὶν ἰδὼν ἐλέησεν Ἀχαιούς.\nαὐτάρ τοι καὶ κείνῳ ἐγὼ παραμυθησαίμην\nτῇ ἴμεν ᾗ κεν δὴ σὺ κελαινεφὲς ἡγεμονεύῃς.\nὣς φάτο, μείδησεν δὲ πατὴρ ἀνδρῶν τε θεῶν τε,\nκαί μιν ἀμειβόμενος ἔπεα πτερόεντα προσηύδα·\nεἰ μὲν δὴ σύ γʼ ἔπειτα βοῶπις πότνια Ἥρη\nἶσον ἐμοὶ φρονέουσα μετʼ ἀθανάτοισι καθίζοις,\nτώ κε Ποσειδάων γε, καὶ εἰ μάλα βούλεται ἄλλῃ,\nαἶψα μεταστρέψειε νόον μετὰ σὸν καὶ ἐμὸν κῆρ.\nἀλλʼ εἰ δή ῥʼ ἐτεόν γε καὶ ἀτρεκέως ἀγορεύεις,\nἔρχεο νῦν μετὰ φῦλα θεῶν, καὶ δεῦρο κάλεσσον\nἾρίν τʼ ἐλθέμεναι καὶ Ἀπόλλωνα κλυτότοξον,\nὄφρʼ ἣ μὲν μετὰ λαὸν Ἀχαιῶν χαλκοχιτώνων\nἔλθῃ, καὶ εἴπῃσι Ποσειδάωνι ἄνακτι\nπαυσάμενον πολέμοιο τὰ ἃ πρὸς δώμαθʼ ἱκέσθαι,\nἝκτορα δʼ ὀτρύνῃσι μάχην ἐς Φοῖβος Ἀπόλλων,\nαὖτις δʼ ἐμπνεύσῃσι μένος, λελάθῃ δʼ ὀδυνάων\nαἳ νῦν μιν τείρουσι κατὰ φρένας, αὐτὰρ Ἀχαιοὺς\nαὖτις ἀποστρέψῃσιν ἀνάλκιδα φύζαν ἐνόρσας,\nφεύγοντες δʼ ἐν νηυσὶ πολυκλήϊσι πέσωσι\nΠηλεΐδεω Ἀχιλῆος· ὃ δʼ ἀνστήσει ὃν ἑταῖρον\nΠάτροκλον· τὸν δὲ κτενεῖ ἔγχεϊ φαίδιμος Ἕκτωρ\nἸλίου προπάροιθε πολέας ὀλέσαντʼ αἰζηοὺς\nτοὺς ἄλλους, μετὰ δʼ υἱὸν ἐμὸν Σαρπηδόνα δῖον.\nτοῦ δὲ χολωσάμενος κτενεῖ Ἕκτορα δῖος Ἀχιλλεύς.\nἐκ τοῦ δʼ ἄν τοι ἔπειτα παλίωξιν παρὰ νηῶν\nαἰὲν ἐγὼ τεύχοιμι διαμπερὲς εἰς ὅ κʼ Ἀχαιοὶ\nἼλιον αἰπὺ ἕλοιεν Ἀθηναίης διὰ βουλάς.\nτὸ πρὶν δʼ οὔτʼ ἄρʼ ἐγὼ παύω χόλον οὔτέ τινʼ ἄλλον\nἀθανάτων Δαναοῖσιν ἀμυνέμεν ἐνθάδʼ ἐάσω\nπρίν γε τὸ Πηλεΐδαο τελευτηθῆναι ἐέλδωρ,\nὥς οἱ ὑπέστην πρῶτον, ἐμῷ δʼ ἐπένευσα κάρητι,\nἤματι τῷ ὅτʼ ἐμεῖο θεὰ Θέτις ἥψατο γούνων,\nλισσομένη τιμῆσαι Ἀχιλλῆα πτολίπορθον.\nὣς ἔφατʼ, οὐδʼ ἀπίθησε θεὰ λευκώλενος Ἥρη,\nβῆ δʼ ἐξ Ἰδαίων ὀρέων ἐς μακρὸν Ὄλυμπον.\nὡς δʼ ὅτʼ ἂν ἀΐξῃ νόος ἀνέρος, ὅς τʼ ἐπὶ πολλὴν\nγαῖαν ἐληλουθὼς φρεσὶ πευκαλίμῃσι νοήσῃ\nἔνθʼ εἴην ἢ ἔνθα, μενοινήῃσί τε πολλά,\nὣς κραιπνῶς μεμαυῖα διέπτατο πότνια Ἥρη·\nἵκετο δʼ αἰπὺν Ὄλυμπον, ὁμηγερέεσσι δʼ ἐπῆλθεν\nἀθανάτοισι θεοῖσι Διὸς δόμῳ· οἳ δὲ ἰδόντες\nπάντες ἀνήϊξαν καὶ δεικανόωντο δέπασσιν.\nἣ δʼ ἄλλους μὲν ἔασε, Θέμιστι δὲ καλλιπαρῄῳ\nδέκτο δέπας· πρώτη γὰρ ἐναντίη ἦλθε θέουσα,\nκαί μιν φωνήσασʼ ἔπεα πτερόεντα προσηύδα·\nἭρη τίπτε βέβηκας; ἀτυζομένῃ δὲ ἔοικας·\nἦ μάλα δή σʼ ἐφόβησε Κρόνου πάϊς, ὅς τοι ἀκοίτης.\nτὴν δʼ ἠμείβετʼ ἔπειτα θεὰ λευκώλενος Ἥρη·\nμή με θεὰ Θέμι ταῦτα διείρεο· οἶσθα καὶ αὐτὴ\nοἷος κείνου θυμὸς ὑπερφίαλος καὶ ἀπηνής.\nἀλλὰ σύ γʼ ἄρχε θεοῖσι δόμοις ἔνι δαιτὸς ἐΐσης·\nταῦτα δὲ καὶ μετὰ πᾶσιν ἀκούσεαι ἀθανάτοισιν\nοἷα Ζεὺς κακὰ ἔργα πιφαύσκεται· οὐδέ τί φημι\nπᾶσιν ὁμῶς θυμὸν κεχαρησέμεν, οὔτε βροτοῖσιν\nοὔτε θεοῖς, εἴ πέρ τις ἔτι νῦν δαίνυται εὔφρων.\nἣ μὲν ἄρʼ ὣς εἰποῦσα καθέζετο πότνια Ἥρη,\nὄχθησαν δʼ ἀνὰ δῶμα Διὸς θεοί· ἣ δʼ ἐγέλασσε\nχείλεσιν, οὐδὲ μέτωπον ἐπʼ ὀφρύσι κυανέῃσιν\nἰάνθη· πᾶσιν δὲ νεμεσσηθεῖσα μετηύδα·\nνήπιοι οἳ Ζηνὶ μενεαίνομεν ἀφρονέοντες·\nἦ ἔτι μιν μέμαμεν καταπαυσέμεν ἆσσον ἰόντες\nἢ ἔπει ἠὲ βίῃ· ὃ δʼ ἀφήμενος οὐκ ἀλεγίζει\nοὐδʼ ὄθεται· φησὶν γὰρ ἐν ἀθανάτοισι θεοῖσι\nκάρτεΐ τε σθένεΐ τε διακριδὸν εἶναι ἄριστος.\nτὼ ἔχεθʼ ὅττί κεν ὔμμι κακὸν πέμπῃσιν ἑκάστῳ.\nἤδη γὰρ νῦν ἔλπομʼ Ἄρηΐ γε πῆμα τετύχθαι·\nυἱὸς γάρ οἱ ὄλωλε μάχῃ ἔνι φίλτατος ἀνδρῶν\nἈσκάλαφος, τόν φησιν ὃν ἔμμεναι ὄβριμος Ἄρης.\nὣς ἔφατʼ, αὐτὰρ Ἄρης θαλερὼ πεπλήγετο μηρὼ\nχερσὶ καταπρηνέσσʼ, ὀλοφυρόμενος δʼ ἔπος ηὔδα·\nμὴ νῦν μοι νεμεσήσετʼ Ὀλύμπια δώματʼ ἔχοντες\nτίσασθαι φόνον υἷος ἰόντʼ ἐπὶ νῆας Ἀχαιῶν,\nεἴ πέρ μοι καὶ μοῖρα Διὸς πληγέντι κεραυνῷ\nκεῖσθαι ὁμοῦ νεκύεσσι μεθʼ αἵματι καὶ κονίῃσιν.\nὣς φάτο, καί ῥʼ ἵππους κέλετο Δεῖμόν τε Φόβον τε\nζευγνύμεν, αὐτὸς δʼ ἔντεʼ ἐδύσετο παμφανόωντα.\nἔνθά κʼ ἔτι μείζων τε καὶ ἀργαλεώτερος ἄλλος\nπὰρ Διὸς ἀθανάτοισι χόλος καὶ μῆνις ἐτύχθη,\nεἰ μὴ Ἀθήνη πᾶσι περιδείσασα θεοῖσιν\nὦρτο διὲκ προθύρου, λίπε δὲ θρόνον ἔνθα θάασσε,\nτοῦ δʼ ἀπὸ μὲν κεφαλῆς κόρυθʼ εἵλετο καὶ σάκος ὤμων,\nἔγχος δʼ ἔστησε στιβαρῆς ἀπὸ χειρὸς ἑλοῦσα\nχάλκεον· ἣ δʼ ἐπέεσσι καθάπτετο θοῦρον Ἄρηα·\nμαινόμενε φρένας ἠλὲ διέφθορας· ἦ νύ τοι αὔτως\nοὔατʼ ἀκουέμεν ἐστί, νόος δʼ ἀπόλωλε καὶ αἰδώς.\nοὐκ ἀΐεις ἅ τέ φησι θεὰ λευκώλενος Ἥρη\nἣ δὴ νῦν πὰρ Ζηνὸς Ὀλυμπίου εἰλήλουθεν;\nἦ ἐθέλεις αὐτὸς μὲν ἀναπλήσας κακὰ πολλὰ\nἂψ ἴμεν Οὔλυμπον δὲ καὶ ἀχνύμενός περ ἀνάγκῃ,\nαὐτὰρ τοῖς ἄλλοισι κακὸν μέγα πᾶσι φυτεῦσαι;\nαὐτίκα γὰρ Τρῶας μὲν ὑπερθύμους καὶ Ἀχαιοὺς\nλείψει, ὃ δʼ ἡμέας εἶσι κυδοιμήσων ἐς Ὄλυμπον,\nμάρψει δʼ ἑξείης ὅς τʼ αἴτιος ὅς τε καὶ οὐκί.\nτώ σʼ αὖ νῦν κέλομαι μεθέμεν χόλον υἷος ἑῆος·\nἤδη γάρ τις τοῦ γε βίην καὶ χεῖρας ἀμείνων\nἢ πέφατʼ, ἢ καὶ ἔπειτα πεφήσεται· ἀργαλέον δὲ\nπάντων ἀνθρώπων ῥῦσθαι γενεήν τε τόκον τε.\nὣς εἰποῦσʼ ἵδρυσε θρόνῳ ἔνι θοῦρον Ἄρηα.\nἭρη δʼ Ἀπόλλωνα καλέσσατο δώματος ἐκτὸς\nἾρίν θʼ, ἥ τε θεοῖσι μετάγγελος ἀθανάτοισι,\nκαί σφεας φωνήσασʼ ἔπεα πτερόεντα προσηύδα·\nΖεὺς σφὼ εἰς Ἴδην κέλετʼ ἐλθέμεν ὅττι τάχιστα·\nαὐτὰρ ἐπὴν ἔλθητε, Διός τʼ εἰς ὦπα ἴδησθε,\nἕρδειν ὅττί κε κεῖνος ἐποτρύνῃ καὶ ἀνώγῃ.\nἣ μὲν ἄρʼ ὣς εἰποῦσα πάλιν κίε πότνια Ἥρη,\nἕζετο δʼ εἰνὶ θρόνῳ· τὼ δʼ ἀΐξαντε πετέσθην.\nἼδην δʼ ἵκανον πολυπίδακα μητέρα θηρῶν,\nεὗρον δʼ εὐρύοπα Κρονίδην ἀνὰ Γαργάρῳ ἄκρῳ\nἥμενον· ἀμφὶ δέ μιν θυόεν νέφος ἐστεφάνωτο.\nτὼ δὲ πάροιθʼ ἐλθόντε Διὸς νεφεληγερέταο\nστήτην· οὐδέ σφωϊν ἰδὼν ἐχολώσατο θυμῷ,\nὅττί οἱ ὦκʼ ἐπέεσσι φίλης ἀλόχοιο πιθέσθην.\nἾριν δὲ προτέρην ἔπεα πτερόεντα προσηύδα·\nβάσκʼ ἴθι Ἶρι ταχεῖα, Ποσειδάωνι ἄνακτι\nπάντα τάδʼ ἀγγεῖλαι, μὴ δὲ ψευδάγγελος εἶναι.\nπαυσάμενόν μιν ἄνωχθι μάχης ἠδὲ πτολέμοιο\nἔρχεσθαι μετὰ φῦλα θεῶν ἢ εἰς ἅλα δῖαν.\nεἰ δέ μοι οὐκ ἐπέεσσʼ ἐπιπείσεται, ἀλλʼ ἀλογήσει,\nφραζέσθω δὴ ἔπειτα κατὰ φρένα καὶ κατὰ θυμὸν\nμή μʼ οὐδὲ κρατερός περ ἐὼν ἐπιόντα ταλάσσῃ\nμεῖναι, ἐπεί εὑ φημὶ βίῃ πολὺ φέρτερος εἶναι\nκαὶ γενεῇ πρότερος· τοῦ δʼ οὐκ ὄθεται φίλον ἦτορ\nἶσον ἐμοὶ φάσθαι, τόν τε στυγέουσι καὶ ἄλλοι.\nὣς ἔφατʼ, οὐδʼ ἀπίθησε ποδήνεμος ὠκέα Ἶρις,\nβῆ δὲ κατʼ Ἰδαίων ὀρέων εἰς Ἴλιον ἱρήν.\nὡς δʼ ὅτʼ ἂν ἐκ νεφέων πτῆται νιφὰς ἠὲ χάλαζα\nψυχρὴ ὑπὸ ῥιπῆς αἰθρηγενέος Βορέαο,\nὣς κραιπνῶς μεμαυῖα διέπτατο ὠκέα Ἶρις,\nἀγχοῦ δʼ ἱσταμένη προσέφη κλυτὸν ἐννοσίγαιον·\nἀγγελίην τινά τοι γαιήοχε κυανοχαῖτα\nἦλθον δεῦρο φέρουσα παραὶ Διὸς αἰγιόχοιο.\nπαυσάμενόν σʼ ἐκέλευσε μάχης ἠδὲ πτολέμοιο\nἔρχεσθαι μετὰ φῦλα θεῶν ἢ εἰς ἅλα δῖαν.\nεἰ δέ οἱ οὐκ ἐπέεσσʼ ἐπιπείσεαι, ἀλλʼ ἀλογήσεις,\nἠπείλει καὶ κεῖνος ἐναντίβιον πολεμίξων\nἐνθάδʼ ἐλεύσεσθαι· σὲ δʼ ὑπεξαλέασθαι ἄνωγε\nχεῖρας, ἐπεὶ σέο φησὶ βίῃ πολὺ φέρτερος εἶναι\nκαὶ γενεῇ πρότερος· σὸν δʼ οὐκ ὄθεται φίλον ἦτορ\nἶσόν οἱ φάσθαι, τόν τε στυγέουσι καὶ ἄλλοι.\nτὴν δὲ μέγʼ ὀχθήσας προσέφη κλυτὸς ἐννοσίγαιος·\nὢ πόποι ἦ ῥʼ ἀγαθός περ ἐὼν ὑπέροπλον ἔειπεν\nεἴ μʼ ὁμότιμον ἐόντα βίῃ ἀέκοντα καθέξει.\nτρεῖς γάρ τʼ ἐκ Κρόνου εἰμὲν ἀδελφεοὶ οὓς τέκετο Ῥέα\nΖεὺς καὶ ἐγώ, τρίτατος δʼ Ἀΐδης ἐνέροισιν ἀνάσσων.\nτριχθὰ δὲ πάντα δέδασται, ἕκαστος δʼ ἔμμορε τιμῆς·\nἤτοι ἐγὼν ἔλαχον πολιὴν ἅλα ναιέμεν αἰεὶ\nπαλλομένων, Ἀΐδης δʼ ἔλαχε ζόφον ἠερόεντα,\nΖεὺς δʼ ἔλαχʼ οὐρανὸν εὐρὺν ἐν αἰθέρι καὶ νεφέλῃσι·\nγαῖα δʼ ἔτι ξυνὴ πάντων καὶ μακρὸς Ὄλυμπος.\nτώ ῥα καὶ οὔ τι Διὸς βέομαι φρεσίν, ἀλλὰ ἕκηλος\nκαὶ κρατερός περ ἐὼν μενέτω τριτάτῃ ἐνὶ μοίρῃ.\nχερσὶ δὲ μή τί με πάγχυ κακὸν ὣς δειδισσέσθω·\nθυγατέρεσσιν γάρ τε καὶ υἱάσι βέλτερον εἴη\nἐκπάγλοις ἐπέεσσιν ἐνισσέμεν οὓς τέκεν αὐτός,\nοἵ ἑθεν ὀτρύνοντος ἀκούσονται καὶ ἀνάγκῃ.\nτὸν δʼ ἠμείβετʼ ἔπειτα ποδήνεμος ὠκέα Ἶρις·\nοὕτω γὰρ δή τοι γαιήοχε κυανοχαῖτα\nτόνδε φέρω Διὶ μῦθον ἀπηνέα τε κρατερόν τε,\nἦ τι μεταστρέψεις; στρεπταὶ μέν τε φρένες ἐσθλῶν.\nοἶσθʼ ὡς πρεσβυτέροισιν Ἐρινύες αἰὲν ἕπονται.\nτὴν δʼ αὖτε προσέειπε Ποσειδάων ἐνοσίχθων·\nἾρι θεὰ μάλα τοῦτο ἔπος κατὰ μοῖραν ἔειπες·\nἐσθλὸν καὶ τὸ τέτυκται ὅτʼ ἄγγελος αἴσιμα εἰδῇ.\nἀλλὰ τόδʼ αἰνὸν ἄχος κραδίην καὶ θυμὸν ἱκάνει\nὁππότʼ ἂν ἰσόμορον καὶ ὁμῇ πεπρωμένον αἴσῃ\nνεικείειν ἐθέλῃσι χολωτοῖσιν ἐπέεσσιν.\nἀλλʼ ἤτοι νῦν μέν κε νεμεσσηθεὶς ὑποείξω·\nἄλλο δέ τοι ἐρέω, καὶ ἀπειλήσω τό γε θυμῷ·\nαἴ κεν ἄνευ ἐμέθεν καὶ Ἀθηναίης ἀγελείης\nἭρης Ἑρμείω τε καὶ Ἡφαίστοιο ἄνακτος\nἸλίου αἰπεινῆς πεφιδήσεται, οὐδʼ ἐθελήσει\nἐκπέρσαι, δοῦναι δὲ μέγα κράτος Ἀργείοισιν,\nἴστω τοῦθʼ ὅτι νῶϊν ἀνήκεστος χόλος ἔσται.\nὣς εἰπὼν λίπε λαὸν Ἀχαιϊκὸν ἐννοσίγαιος,\nδῦνε δὲ πόντον ἰών, πόθεσαν δʼ ἥρωες Ἀχαιοί.\nκαὶ τότʼ Ἀπόλλωνα προσέφη νεφεληγερέτα Ζεύς·\nἔρχεο νῦν φίλε Φοῖβε μεθʼ Ἕκτορα χαλκοκορυστήν·\nἤδη μὲν γάρ τοι γαιήοχος ἐννοσίγαιος\nοἴχεται εἰς ἅλα δῖαν ἀλευάμενος χόλον αἰπὺν\nἡμέτερον· μάλα γάρ κε μάχης ἐπύθοντο καὶ ἄλλοι,\nοἵ περ ἐνέρτεροί εἰσι θεοὶ Κρόνον ἀμφὶς ἐόντες.\nἀλλὰ τόδʼ ἠμὲν ἐμοὶ πολὺ κέρδιον ἠδέ οἱ αὐτῷ\nἔπλετο, ὅττι πάροιθε νεμεσσηθεὶς ὑπόειξε\nχεῖρας ἐμάς, ἐπεὶ οὔ κεν ἀνιδρωτί γʼ ἐτελέσθη.\nἀλλὰ σύ γʼ ἐν χείρεσσι λάβʼ αἰγίδα θυσσανόεσσαν,\nτῇ μάλʼ ἐπισσείων φοβέειν ἥρωας Ἀχαιούς·\nσοὶ δʼ αὐτῷ μελέτω ἑκατηβόλε φαίδιμος Ἕκτωρ·\nτόφρα γὰρ οὖν οἱ ἔγειρε μένος μέγα, ὄφρʼ ἂν Ἀχαιοὶ\nφεύγοντες νῆάς τε καὶ Ἑλλήσποντον ἵκωνται.\nκεῖθεν δʼ αὐτὸς ἐγὼ φράσομαι ἔργον τε ἔπος τε,\nὥς κε καὶ αὖτις Ἀχαιοὶ ἀναπνεύσωσι πόνοιο.\nὣς ἔφατʼ, οὐδʼ ἄρα πατρὸς ἀνηκούστησεν Ἀπόλλων,\nβῆ δὲ κατʼ Ἰδαίων ὀρέων ἴρηκι ἐοικὼς\nὠκέϊ φασσοφόνῳ, ὅς τʼ ὤκιστος πετεηνῶν.\nεὗρʼ υἱὸν Πριάμοιο δαΐφρονος Ἕκτορα δῖον\nἥμενον, οὐδʼ ἔτι κεῖτο, νέον δʼ ἐσαγείρετο θυμόν,\nἀμφὶ ἓ γιγνώσκων ἑτάρους· ἀτὰρ ἆσθμα καὶ ἱδρὼς\nπαύετʼ, ἐπεί μιν ἔγειρε Διὸς νόος αἰγιόχοιο.\nἀγχοῦ δʼ ἱστάμενος προσέφη ἑκάεργος Ἀπόλλων·\nἝκτορ υἱὲ Πριάμοιο, τί ἢ δὲ σὺ νόσφιν ἀπʼ ἄλλων\nἧσʼ ὀλιγηπελέων; ἦ πού τί σε κῆδος ἱκάνει;\nτὸν δʼ ὀλιγοδρανέων προσέφη κορυθαίολος Ἕκτωρ·\nτίς δὲ σύ ἐσσι φέριστε θεῶν ὅς μʼ εἴρεαι ἄντην;\nοὐκ ἀΐεις ὅ με νηυσὶν ἔπι πρυμνῇσιν Ἀχαιῶν\nοὓς ἑτάρους ὀλέκοντα βοὴν ἀγαθὸς βάλεν Αἴας\nχερμαδίῳ πρὸς στῆθος, ἔπαυσε δὲ θούριδος ἀλκῆς;\nκαὶ δὴ ἔγωγʼ ἐφάμην νέκυας καὶ δῶμʼ Ἀΐδαο\nἤματι τῷδʼ ἵξεσθαι, ἐπεὶ φίλον ἄϊον ἦτορ.\nτὸν δʼ αὖτε προσέειπεν ἄναξ ἑκάεργος Ἀπόλλων·\nθάρσει νῦν· τοῖόν τοι ἀοσσητῆρα Κρονίων\nἐξ Ἴδης προέηκε παρεστάμεναι καὶ ἀμύνειν\nΦοῖβον Ἀπόλλωνα χρυσάορον, ὅς σε πάρος περ\nῥύομʼ, ὁμῶς αὐτόν τε καὶ αἰπεινὸν πτολίεθρον.\nἀλλʼ ἄγε νῦν ἱππεῦσιν ἐπότρυνον πολέεσσι\nνηυσὶν ἔπι γλαφυρῇσιν ἐλαυνέμεν ὠκέας ἵππους·\nαὐτὰρ ἐγὼ προπάροιθε κιὼν ἵπποισι κέλευθον\nπᾶσαν λειανέω, τρέψω δʼ ἥρωας Ἀχαιούς.\nὣς εἰπὼν ἔμπνευσε μένος μέγα ποιμένι λαῶν.\nὡς δʼ ὅτε τις στατὸς ἵππος ἀκοστήσας ἐπὶ φάτνῃ\nδεσμὸν ἀπορρήξας θείῃ πεδίοιο κροαίνων\nεἰωθὼς λούεσθαι ἐϋρρεῖος ποταμοῖο\nκυδιόων· ὑψοῦ δὲ κάρη ἔχει, ἀμφὶ δὲ χαῖται\nὤμοις ἀΐσσονται· ὃ δʼ ἀγλαΐηφι πεποιθὼς\nῥίμφά ἑ γοῦνα φέρει μετά τʼ ἤθεα καὶ νομὸν ἵππων·\nὣς Ἕκτωρ λαιψηρὰ πόδας καὶ γούνατʼ ἐνώμα\nὀτρύνων ἱππῆας, ἐπεὶ θεοῦ ἔκλυεν αὐδήν.\nοἳ δʼ ὥς τʼ ἢ ἔλαφον κεραὸν ἢ ἄγριον αἶγα\nἐσσεύαντο κύνες τε καὶ ἀνέρες ἀγροιῶται·\nτὸν μέν τʼ ἠλίβατος πέτρη καὶ δάσκιος ὕλη\nεἰρύσατʼ, οὐδʼ ἄρα τέ σφι κιχήμεναι αἴσιμον ἦεν·\nτῶν δέ θʼ ὑπὸ ἰαχῆς ἐφάνη λὶς ἠϋγένειος\nεἰς ὁδόν, αἶψα δὲ πάντας ἀπέτραπε καὶ μεμαῶτας·\nὣς Δαναοὶ εἷος μὲν ὁμιλαδὸν αἰὲν ἕποντο\nνύσσοντες ξίφεσίν τε καὶ ἔγχεσιν ἀμφιγύοισιν·\nαὐτὰρ ἐπεὶ ἴδον Ἕκτορʼ ἐποιχόμενον στίχας ἀνδρῶν\nτάρβησαν, πᾶσιν δὲ παραὶ ποσὶ κάππεσε θυμός.\nτοῖσι δʼ ἔπειτʼ ἀγόρευε Θόας Ἀνδραίμονος υἱός,\nΑἰτωλῶν ὄχʼ ἄριστος ἐπιστάμενος μὲν ἄκοντι\nἐσθλὸς δʼ ἐν σταδίῃ· ἀγορῇ δέ ἑ παῦροι Ἀχαιῶν\nνίκων, ὁππότε κοῦροι ἐρίσσειαν περὶ μύθων·\nὅ σφιν ἐϋφρονέων ἀγορήσατο καὶ μετέειπεν·\nὢ πόποι ἦ μέγα θαῦμα τόδʼ ὀφθαλμοῖσιν ὁρῶμαι,\nοἷον δʼ αὖτʼ ἐξαῦτις ἀνέστη κῆρας ἀλύξας\nἝκτωρ· ἦ θήν μιν μάλα ἔλπετο θυμὸς ἑκάστου\nχερσὶν ὑπʼ Αἴαντος θανέειν Τελαμωνιάδαο.\nἀλλά τις αὖτε θεῶν ἐρρύσατο καὶ ἐσάωσεν\nἝκτορʼ, ὃ δὴ πολλῶν Δαναῶν ὑπὸ γούνατʼ ἔλυσεν,\nὡς καὶ νῦν ἔσσεσθαι ὀΐομαι· οὐ γὰρ ἄτερ γε\nΖηνὸς ἐριγδούπου πρόμος ἵσταται ὧδε μενοινῶν.\nἀλλʼ ἄγεθʼ ὡς ἂν ἐγὼν εἴπω πειθώμεθα πάντες.\nπληθὺν μὲν ποτὶ νῆας ἀνώξομεν ἀπονέεσθαι·\nαὐτοὶ δʼ, ὅσσοι ἄριστοι ἐνὶ στρατῷ εὐχόμεθʼ εἶναι,\nστήομεν, εἴ κεν πρῶτον ἐρύξομεν ἀντιάσαντες\nδούρατʼ ἀνασχόμενοι· τὸν δʼ οἴω καὶ μεμαῶτα\nθυμῷ δείσεσθαι Δαναῶν καταδῦναι ὅμιλον.\nὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο·\nοἳ μὲν ἄρʼ ἀμφʼ Αἴαντα καὶ Ἰδομενῆα ἄνακτα\nΤεῦκρον Μηριόνην τε Μέγην τʼ ἀτάλαντον Ἄρηϊ\nὑσμίνην ἤρτυνον ἀριστῆας καλέσαντες\nἝκτορι καὶ Τρώεσσιν ἐναντίον· αὐτὰρ ὀπίσσω\nἣ πληθὺς ἐπὶ νῆας Ἀχαιῶν ἀπονέοντο.\nΤρῶες δὲ προὔτυψαν ἀολλέες, ἦρχε δʼ ἄρʼ Ἕκτωρ\nμακρὰ βιβάς· πρόσθεν δὲ κίʼ αὐτοῦ Φοῖβος Ἀπόλλων\nεἱμένος ὤμοιιν νεφέλην, ἔχε δʼ αἰγίδα θοῦριν\nδεινὴν ἀμφιδάσειαν ἀριπρεπέʼ, ἣν ἄρα χαλκεὺς\nἭφαιστος Διὶ δῶκε φορήμεναι ἐς φόβον ἀνδρῶν·\nτὴν ἄρʼ ὅ γʼ ἐν χείρεσσιν ἔχων ἡγήσατο λαῶν.\nἈργεῖοι δʼ ὑπέμειναν ἀολλέες, ὦρτο δʼ ἀϋτὴ\nὀξεῖʼ ἀμφοτέρωθεν, ἀπὸ νευρῆφι δʼ ὀϊστοὶ\nθρῷσκον· πολλὰ δὲ δοῦρα θρασειάων ἀπὸ χειρῶν\nἄλλα μὲν ἐν χροῒ πήγνυτʼ ἀρηϊθόων αἰζηῶν,\nπολλὰ δὲ καὶ μεσσηγὺ πάρος χρόα λευκὸν ἐπαυρεῖν\nἐν γαίῃ ἵσταντο λιλαιόμενα χροὸς ἆσαι.\nὄφρα μὲν αἰγίδα χερσὶν ἔχʼ ἀτρέμα Φοῖβος Ἀπόλλων,\nτόφρα μάλʼ ἀμφοτέρων βέλεʼ ἥπτετο, πῖπτε δὲ λαός.\nαὐτὰρ ἐπεὶ κατʼ ἐνῶπα ἰδὼν Δαναῶν ταχυπώλων\nσεῖσʼ, ἐπὶ δʼ αὐτὸς ἄϋσε μάλα μέγα, τοῖσι δὲ θυμὸν\nἐν στήθεσσιν ἔθελξε, λάθοντο δὲ θούριδος ἀλκῆς.\nοἳ δʼ ὥς τʼ ἠὲ βοῶν ἀγέλην ἢ πῶϋ μέγʼ οἰῶν\nθῆρε δύω κλονέωσι μελαίνης νυκτὸς ἀμολγῷ\nἐλθόντʼ ἐξαπίνης σημάντορος οὐ παρεόντος,\nὣς ἐφόβηθεν Ἀχαιοὶ ἀνάλκιδες· ἐν γὰρ Ἀπόλλων\nἧκε φόβον, Τρωσὶν δὲ καὶ Ἕκτορι κῦδος ὄπαζεν.\nἔνθα δʼ ἀνὴρ ἕλεν ἄνδρα κεδασθείσης ὑσμίνης.\nἝκτωρ μὲν Στιχίον τε καὶ Ἀρκεσίλαον ἔπεφνε,\nτὸν μὲν Βοιωτῶν ἡγήτορα χαλκοχιτώνων,\nτὸν δὲ Μενεσθῆος μεγαθύμου πιστὸν ἑταῖρον·\nΑἰνείας δὲ Μέδοντα καὶ Ἴασον ἐξενάριξεν.\nἤτοι ὃ μὲν νόθος υἱὸς Ὀϊλῆος θείοιο\nἔσκε Μέδων Αἴαντος ἀδελφεός· αὐτὰρ ἔναιεν\nἐν Φυλάκῃ γαίης ἄπο πατρίδος ἄνδρα κατακτὰς\nγνωτὸν μητρυιῆς Ἐριώπιδος, ἣν ἔχʼ Ὀϊλεύς·\nἼασος αὖτʼ ἀρχὸς μὲν Ἀθηναίων ἐτέτυκτο,\nυἱὸς δὲ Σφήλοιο καλέσκετο Βουκολίδαο.\nΜηκιστῆ δʼ ἕλε Πουλυδάμας, Ἐχίον δὲ Πολίτης\nπρώτῃ ἐν ὑσμίνῃ, Κλονίον δʼ ἕλε δῖος Ἀγήνωρ.\nΔηΐοχον δὲ Πάρις βάλε νείατον ὦμον ὄπισθε\nφεύγοντʼ ἐν προμάχοισι, διὰ πρὸ δὲ χαλκὸν ἔλασσεν.\nὄφρʼ οἳ τοὺς ἐνάριζον ἀπʼ ἔντεα, τόφρα δʼ Ἀχαιοὶ\nτάφρῳ καὶ σκολόπεσσιν ἐνιπλήξαντες ὀρυκτῇ\nἔνθα καὶ ἔνθα φέβοντο, δύοντο δὲ τεῖχος ἀνάγκῃ.\nἝκτωρ δὲ Τρώεσσιν ἐκέκλετο μακρὸν ἀΰσας\nνηυσὶν ἐπισσεύεσθαι, ἐᾶν δʼ ἔναρα βροτόεντα·\nὃν δʼ ἂν ἐγὼν ἀπάνευθε νεῶν ἑτέρωθι νοήσω,\nαὐτοῦ οἱ θάνατον μητίσομαι, οὐδέ νυ τόν γε\nγνωτοί τε γνωταί τε πυρὸς λελάχωσι θανόντα,\nἀλλὰ κύνες ἐρύουσι πρὸ ἄστεος ἡμετέροιο.\nὣς εἰπὼν μάστιγι κατωμαδὸν ἤλασεν ἵππους\nκεκλόμενος Τρώεσσι κατὰ στίχας· οἳ δὲ σὺν αὐτῷ\nπάντες ὁμοκλήσαντες ἔχον ἐρυσάρματας ἵππους\nἠχῇ θεσπεσίῃ· προπάροιθε δὲ Φοῖβος Ἀπόλλων\nῥεῖʼ ὄχθας καπέτοιο βαθείης ποσσὶν ἐρείπων\nἐς μέσσον κατέβαλλε, γεφύρωσεν δὲ κέλευθον\nμακρὴν ἠδʼ εὐρεῖαν, ὅσον τʼ ἐπὶ δουρὸς ἐρωὴ\nγίγνεται, ὁππότʼ ἀνὴρ σθένεος πειρώμενος ᾗσι.\nτῇ ῥʼ οἵ γε προχέοντο φαλαγγηδόν, πρὸ δʼ Ἀπόλλων\nαἰγίδʼ ἔχων ἐρίτιμον· ἔρειπε δὲ τεῖχος Ἀχαιῶν\nῥεῖα μάλʼ, ὡς ὅτε τις ψάμαθον πάϊς ἄγχι θαλάσσης,\nὅς τʼ ἐπεὶ οὖν ποιήσῃ ἀθύρματα νηπιέῃσιν\nἂψ αὖτις συνέχευε ποσὶν καὶ χερσὶν ἀθύρων.\nὥς ῥα σὺ ἤϊε Φοῖβε πολὺν κάματον καὶ ὀϊζὺν\nσύγχεας Ἀργείων, αὐτοῖσι δὲ φύζαν ἐνῶρσας.\nὣς οἳ μὲν παρὰ νηυσὶν ἐρητύοντο μένοντες,\nἀλλήλοισί τε κεκλόμενοι καὶ πᾶσι θεοῖσι\nχεῖρας ἀνίσχοντες μεγάλʼ εὐχετόωντο ἕκαστος·\nΝέστωρ αὖτε μάλιστα Γερήνιος οὖρος Ἀχαιῶν\nεὔχετο χεῖρʼ ὀρέγων εἰς οὐρανὸν ἀστερόεντα·\nΖεῦ πάτερ εἴ ποτέ τίς τοι ἐν Ἄργεΐ περ πολυπύρῳ\nἢ βοὸς ἢ οἰὸς κατὰ πίονα μηρία καίων\nεὔχετο νοστῆσαι, σὺ δʼ ὑπέσχεο καὶ κατένευσας,\nτῶν μνῆσαι καὶ ἄμυνον Ὀλύμπιε νηλεὲς ἦμαρ,\nμηδʼ οὕτω Τρώεσσιν ἔα δάμνασθαι Ἀχαιούς.\nὣς ἔφατʼ εὐχόμενος, μέγα δʼ ἔκτυπε μητίετα Ζεύς,\nἀράων ἀΐων Νηληϊάδαο γέροντος.\nΤρῶες δʼ ὡς ἐπύθοντο Διὸς κτύπον αἰγιόχοιο,\nμᾶλλον ἐπʼ Ἀργείοισι θόρον, μνήσαντο δὲ χάρμης.\nοἳ δʼ ὥς τε μέγα κῦμα θαλάσσης εὐρυπόροιο\nνηὸς ὑπὲρ τοίχων καταβήσεται, ὁππότʼ ἐπείγῃ\nἲς ἀνέμου· ἣ γάρ τε μάλιστά γε κύματʼ ὀφέλλει·\nὣς Τρῶες μεγάλῃ ἰαχῇ κατὰ τεῖχος ἔβαινον,\nἵππους δʼ εἰσελάσαντες ἐπὶ πρύμνῃσι μάχοντο\nἔγχεσιν ἀμφιγύοις αὐτοσχεδόν, οἳ μὲν ἀφʼ ἵππων,\nοἳ δʼ ἀπὸ νηῶν ὕψι μελαινάων ἐπιβάντες\nμακροῖσι ξυστοῖσι, τά ῥά σφʼ ἐπὶ νηυσὶν ἔκειτο\nναύμαχα κολλήεντα, κατὰ στόμα εἱμένα χαλκῷ.\nΠάτροκλος δʼ εἷος μὲν Ἀχαιοί τε Τρῶές τε\nτείχεος ἀμφεμάχοντο θοάων ἔκτοθι νηῶν,\nτόφρʼ ὅ γʼ ἐνὶ κλισίῃ ἀγαπήνορος Εὐρυπύλοιο\nἧστό τε καὶ τὸν ἔτερπε λόγοις, ἐπὶ δʼ ἕλκεϊ λυγρῷ\nφάρμακʼ ἀκέσματʼ ἔπασσε μελαινάων ὀδυνάων.\nαὐτὰρ ἐπεὶ δὴ τεῖχος ἐπεσσυμένους ἐνόησε\nΤρῶας, ἀτὰρ Δαναῶν γένετο ἰαχή τε φόβος τε,\nᾤμωξέν τʼ ἄρʼ ἔπειτα καὶ ὣ πεπλήγετο μηρὼ\nχερσὶ καταπρηνέσσʼ, ὀλοφυρόμενος δʼ ἔπος ηὔδα·\nΕὐρύπυλʼ οὐκ ἔτι τοι δύναμαι χατέοντί περʼ ἔμπης\nἐνθάδε παρμενέμεν· δὴ γὰρ μέγα νεῖκος ὄρωρεν·\nἀλλὰ σὲ μὲν θεράπων ποτιτερπέτω, αὐτὰρ ἔγωγε\nσπεύσομαι εἰς Ἀχιλῆα, ἵνʼ ὀτρύνω πολεμίζειν.\nτίς δʼ οἶδʼ εἴ κέν οἱ σὺν δαίμονι θυμὸν ὀρίνω\nπαρειπών; ἀγαθὴ δὲ παραίφασίς ἐστιν ἑταίρου.\nτὸν μὲν ἄρʼ ὣς εἰπόντα πόδες φέρον· αὐτὰρ Ἀχαιοὶ\nΤρῶας ἐπερχομένους μένον ἔμπεδον, οὐδʼ ἐδύναντο\nπαυροτέρους περ ἐόντας ἀπώσασθαι παρὰ νηῶν·\nοὐδέ ποτε Τρῶες Δαναῶν ἐδύναντο φάλαγγας\nῥηξάμενοι κλισίῃσι μιγήμεναι ἠδὲ νέεσσιν.\nἀλλʼ ὥς τε στάθμη δόρυ νήϊον ἐξιθύνει\nτέκτονος ἐν παλάμῃσι δαήμονος, ὅς ῥά τε πάσης\nεὖ εἰδῇ σοφίης ὑποθημοσύνῃσιν Ἀθήνης,\nὣς μὲν τῶν ἐπὶ ἶσα μάχη τέτατο πτόλεμός τε·\nἄλλοι δʼ ἀμφʼ ἄλλῃσι μάχην ἐμάχοντο νέεσσιν,\nἝκτωρ δʼ ἄντʼ Αἴαντος ἐείσατο κυδαλίμοιο.\nτὼ δὲ μιῆς περὶ νηὸς ἔχον πόνον, οὐδὲ δύναντο\nοὔθʼ ὃ τὸν ἐξελάσαι καὶ ἐνιπρῆσαι πυρὶ νῆα\nοὔθʼ ὃ τὸν ἂψ ὤσασθαι, ἐπεί ῥʼ ἐπέλασσέ γε δαίμων.\nἔνθʼ υἷα Κλυτίοιο Καλήτορα φαίδιμος Αἴας\nπῦρ ἐς νῆα φέροντα κατὰ στῆθος βάλε δουρί.\nδούπησεν δὲ πεσών, δαλὸς δέ οἱ ἔκπεσε χειρός.\nἝκτωρ δʼ ὡς ἐνόησεν ἀνεψιὸν ὀφθαλμοῖσιν\nἐν κονίῃσι πεσόντα νεὸς προπάροιθε μελαίνης,\nΤρωσί τε καὶ Λυκίοισιν ἐκέκλετο μακρὸν ἀΰσας·\nΤρῶες καὶ Λύκιοι καὶ Δάρδανοι ἀγχιμαχηταὶ\nμὴ δή πω χάζεσθε μάχης ἐν στείνεϊ τῷδε,\nἀλλʼ υἷα Κλυτίοιο σαώσατε, μή μιν Ἀχαιοὶ\nτεύχεα συλήσωσι νεῶν ἐν ἀγῶνι πεσόντα.\nὣς εἰπὼν Αἴαντος ἀκόντισε δουρὶ φαεινῷ.\nτοῦ μὲν ἅμαρθʼ, ὃ δʼ ἔπειτα Λυκόφρονα Μάστορος υἱὸν\nΑἴαντος θεράποντα Κυθήριον, ὅς ῥα παρʼ αὐτῷ\nναῖʼ, ἐπεὶ ἄνδρα κατέκτα Κυθήροισι ζαθέοισι,\nτόν ῥʼ ἔβαλεν κεφαλὴν ὑπὲρ οὔατος ὀξέϊ χαλκῷ\nἑσταότʼ ἄγχʼ Αἴαντος· ὃ δʼ ὕπτιος ἐν κονίῃσι\nνηὸς ἄπο πρυμνῆς χαμάδις πέσε, λύντο δὲ γυῖα.\nΑἴας δʼ ἐρρίγησε, κασίγνητον δὲ προσηύδα·\nΤεῦκρε πέπον δὴ νῶϊν ἀπέκτατο πιστὸς ἑταῖρος\nΜαστορίδης, ὃν νῶϊ Κυθηρόθεν ἔνδον ἐόντα\nἶσα φίλοισι τοκεῦσιν ἐτίομεν ἐν μεγάροισι·\nτὸν δʼ Ἕκτωρ μεγάθυμος ἀπέκτανε. ποῦ νύ τοι ἰοὶ\nὠκύμοροι καὶ τόξον ὅ τοι πόρε Φοῖβος Ἀπόλλων;\nὣς φάθʼ, ὃ δὲ ξυνέηκε, θέων δέ οἱ ἄγχι παρέστη,\nτόξον ἔχων ἐν χειρὶ παλίντονον ἠδὲ φαρέτρην\nἰοδόκον· μάλα δʼ ὦκα βέλεα Τρώεσσιν ἐφίει.\nκαί ῥʼ ἔβαλε Κλεῖτον Πεισήνορος ἀγλαὸν υἱὸν\nΠουλυδάμαντος ἑταῖρον ἀγαυοῦ Πανθοΐδαο\nἡνία χερσὶν ἔχοντα· ὃ μὲν πεπόνητο καθʼ ἵππους·\nτῇ γὰρ ἔχʼ ᾗ ῥα πολὺ πλεῖσται κλονέοντο φάλαγγες\nἝκτορι καὶ Τρώεσσι χαριζόμενος· τάχα δʼ αὐτῷ\nἦλθε κακόν, τό οἱ οὔ τις ἐρύκακεν ἱεμένων περ.\nαὐχένι γάρ οἱ ὄπισθε πολύστονος ἔμπεσεν ἰός·\nἤριπε δʼ ἐξ ὀχέων, ὑπερώησαν δέ οἱ ἵπποι\nκείνʼ ὄχεα κροτέοντες. ἄναξ δʼ ἐνόησε τάχιστα\nΠουλυδάμας, καὶ πρῶτος ἐναντίος ἤλυθεν ἵππων.\nτοὺς μὲν ὅ γʼ Ἀστυνόῳ Προτιάονος υἱέϊ δῶκε,\nπολλὰ δʼ ἐπότρυνε σχεδὸν ἴσχειν εἰσορόωντα\nἵππους· αὐτὸς δʼ αὖτις ἰὼν προμάχοισιν ἐμίχθη.\nΤεῦκρος δʼ ἄλλον ὀϊστὸν ἐφʼ Ἕκτορι χαλκοκορυστῇ\nαἴνυτο, καί κεν ἔπαυσε μάχης ἐπὶ νηυσὶν Ἀχαιῶν,\nεἴ μιν ἀριστεύοντα βαλὼν ἐξείλετο θυμόν.\nἀλλʼ οὐ λῆθε Διὸς πυκινὸν νόον, ὅς ῥʼ ἐφύλασσεν\nἝκτορʼ, ἀτὰρ Τεῦκρον Τελαμώνιον εὖχος ἀπηύρα,\nὅς οἱ ἐϋστρεφέα νευρὴν ἐν ἀμύμονι τόξῳ\nῥῆξʼ ἐπὶ τῷ ἐρύοντι· παρεπλάγχθη δέ οἱ ἄλλῃ\nἰὸς χαλκοβαρής, τόξον δέ οἱ ἔκπεσε χειρός.\nΤεῦκρος δʼ ἐρρίγησε, κασίγνητον δὲ προσηύδα·\nὢ πόποι ἦ δὴ πάγχυ μάχης ἐπὶ μήδεα κείρει\nδαίμων ἡμετέρης, ὅ τέ μοι βιὸν ἔκβαλε χειρός,\nνευρὴν δʼ ἐξέρρηξε νεόστροφον, ἣν ἐνέδησα\nπρώϊον, ὄφρʼ ἀνέχοιτο θαμὰ θρῴσκοντας ὀϊστούς.\nτὸν δʼ ἠμείβετʼ ἔπειτα μέγας Τελαμώνιος Αἴας·\nὦ πέπον ἀλλὰ βιὸν μὲν ἔα καὶ ταρφέας ἰοὺς\nκεῖσθαι, ἐπεὶ συνέχευε θεὸς Δαναοῖσι μεγήρας·\nαὐτὰρ χερσὶν ἑλὼν δολιχὸν δόρυ καὶ σάκος ὤμῳ\nμάρναό τε Τρώεσσι καὶ ἄλλους ὄρνυθι λαούς.\nμὴ μὰν ἀσπουδί γε δαμασσάμενοί περ ἕλοιεν\nνῆας ἐϋσσέλμους, ἀλλὰ μνησώμεθα χάρμης.\nὣς φάθʼ, ὃ δὲ τόξον μὲν ἐνὶ κλισίῃσιν ἔθηκεν,\nαὐτὰρ ὅ γʼ ἀμφʼ ὤμοισι σάκος θέτο τετραθέλυμνον,\nκρατὶ δʼ ἐπʼ ἰφθίμῳ κυνέην εὔτυκτον ἔθηκεν\nἵππουριν, δεινὸν δὲ λόφος καθύπερθεν ἔνευεν·\nεἵλετο δʼ ἄλκιμον ἔγχος ἀκαχμένον ὀξέϊ χαλκῷ,\nβῆ δʼ ἰέναι, μάλα δʼ ὦκα θέων Αἴαντι παρέστη.\nἝκτωρ δʼ ὡς εἶδεν Τεύκρου βλαφθέντα βέλεμνα,\nΤρωσί τε καὶ Λυκίοισιν ἐκέκλετο μακρὸν ἀΰσας·\nΤρῶες καὶ Λύκιοι καὶ Δάρδανοι ἀγχιμαχηταὶ\nἀνέρες ἔστε φίλοι, μνήσασθε δὲ θούριδος ἀλκῆς\nνῆας ἀνὰ γλαφυράς· δὴ γὰρ ἴδον ὀφθαλμοῖσιν\nἀνδρὸς ἀριστῆος Διόθεν βλαφθέντα βέλεμνα.\nῥεῖα δʼ ἀρίγνωτος Διὸς ἀνδράσι γίγνεται ἀλκή,\nἠμὲν ὁτέοισιν κῦδος ὑπέρτερον ἐγγυαλίξῃ,\nἠδʼ ὅτινας μινύθῃ τε καὶ οὐκ ἐθέλῃσιν ἀμύνειν,\nὡς νῦν Ἀργείων μινύθει μένος, ἄμμι δʼ ἀρήγει.\nἀλλὰ μάχεσθʼ ἐπὶ νηυσὶν ἀολλέες· ὃς δέ κεν ὑμέων\nβλήμενος ἠὲ τυπεὶς θάνατον καὶ πότμον ἐπίσπῃ\nτεθνάτω· οὔ οἱ ἀεικὲς ἀμυνομένῳ περὶ πάτρης\nτεθνάμεν· ἀλλʼ ἄλοχός τε σόη καὶ παῖδες ὀπίσσω,\nκαὶ οἶκος καὶ κλῆρος ἀκήρατος, εἴ κεν Ἀχαιοὶ\nοἴχωνται σὺν νηυσὶ φίλην ἐς πατρίδα γαῖαν.\nὣς εἰπὼν ὄτρυνε μένος καὶ θυμὸν ἑκάστου.\nΑἴας δʼ αὖθʼ ἑτέρωθεν ἐκέκλετο οἷς ἑτάροισιν·\nαἰδὼς Ἀργεῖοι· νῦν ἄρκιον ἢ ἀπολέσθαι\nἠὲ σαωθῆναι καὶ ἀπώσασθαι κακὰ νηῶν.\nἦ ἔλπεσθʼ ἢν νῆας ἕλῃ κορυθαίολος Ἕκτωρ\nἐμβαδὸν ἵξεσθαι ἣν πατρίδα γαῖαν ἕκαστος;\nἦ οὐκ ὀτρύνοντος ἀκούετε λαὸν ἅπαντα\nἝκτορος, ὃς δὴ νῆας ἐνιπρῆσαι μενεαίνει;\nοὐ μὰν ἔς γε χορὸν κέλετʼ ἐλθέμεν, ἀλλὰ μάχεσθαι.\nἡμῖν δʼ οὔ τις τοῦδε νόος καὶ μῆτις ἀμείνων\nἢ αὐτοσχεδίῃ μῖξαι χεῖράς τε μένος τε.\nβέλτερον ἢ ἀπολέσθαι ἕνα χρόνον ἠὲ βιῶναι\nἢ δηθὰ στρεύγεσθαι ἐν αἰνῇ δηϊοτῆτι\nὧδʼ αὔτως παρὰ νηυσὶν ὑπʼ ἀνδράσι χειροτέροισιν.\nὣς εἰπὼν ὄτρυνε μένος καὶ θυμὸν ἑκάστου.\nἔνθʼ Ἕκτωρ μὲν ἕλε Σχεδίον Περιμήδεος υἱὸν\nἀρχὸν Φωκήων, Αἴας δʼ ἕλε Λαοδάμαντα\nἡγεμόνα πρυλέων Ἀντήνορος ἀγλαὸν υἱόν·\nΠουλυδάμας δʼ Ὦτον Κυλλήνιον ἐξενάριξε\nΦυλεΐδεω ἕταρον, μεγαθύμων ἀρχὸν Ἐπειῶν.\nτῷ δὲ Μέγης ἐπόρουσεν ἰδών· ὃ δʼ ὕπαιθα λιάσθη\nΠουλυδάμας· καὶ τοῦ μὲν ἀπήμβροτεν· οὐ γὰρ Ἀπόλλων\nεἴα Πάνθου υἱὸν ἐνὶ προμάχοισι δαμῆναι·\nαὐτὰρ ὅ γε Κροίσμου στῆθος μέσον οὔτασε δουρί.\nδούπησεν δὲ πεσών· ὃ δʼ ἀπʼ ὤμων τεύχεʼ ἐσύλα.\nτόφρα δὲ τῷ ἐπόρουσε Δόλοψ αἰχμῆς ἐῢ εἰδὼς\nΛαμπετίδης, ὃν Λάμπος ἐγείνατο φέρτατον υἱὸν\nΛαομεδοντιάδης εὖ εἰδότα θούριδος ἀλκῆς,\nὃς τότε Φυλεΐδαο μέσον σάκος οὔτασε δουρὶ\nἐγγύθεν ὁρμηθείς· πυκινὸς δέ οἱ ἤρκεσε θώρηξ,\nτόν ῥʼ ἐφόρει γυάλοισιν ἀρηρότα· τόν ποτε Φυλεὺς\nἤγαγεν ἐξ Ἐφύρης, ποταμοῦ ἄπο Σελλήεντος.\nξεῖνος γάρ οἱ ἔδωκεν ἄναξ ἀνδρῶν Εὐφήτης\nἐς πόλεμον φορέειν δηΐων ἀνδρῶν ἀλεωρήν·\nὅς οἱ καὶ τότε παιδὸς ἀπὸ χροὸς ἤρκεσʼ ὄλεθρον.\nτοῦ δὲ Μέγης κόρυθος χαλκήρεος ἱπποδασείης\nκύμβαχον ἀκρότατον νύξʼ ἔγχεϊ ὀξυόεντι,\nῥῆξε δʼ ἀφʼ ἵππειον λόφον αὐτοῦ· πᾶς δὲ χαμᾶζε\nκάππεσεν ἐν κονίῃσι νέον φοίνικι φαεινός.\nεἷος ὃ τῷ πολέμιζε μένων, ἔτι δʼ ἔλπετο νίκην,\nτόφρα δέ οἱ Μενέλαος ἀρήϊος ἦλθεν ἀμύντωρ,\nστῆ δʼ εὐρὰξ σὺν δουρὶ λαθών, βάλε δʼ ὦμον ὄπισθεν·\nαἰχμὴ δὲ στέρνοιο διέσσυτο μαιμώωσα\nπρόσσω ἱεμένη· ὃ δʼ ἄρα πρηνὴς ἐλιάσθη.\nτὼ μὲν ἐεισάσθην χαλκήρεα τεύχεʼ ἀπʼ ὤμων\nσυλήσειν· Ἕκτωρ δὲ κασιγνήτοισι κέλευσε\nπᾶσι μάλα, πρῶτον δʼ Ἱκεταονίδην ἐνένιπεν\nἴφθιμον Μελάνιππον. ὃ δʼ ὄφρα μὲν εἰλίποδας βοῦς\nβόσκʼ ἐν Περκώτῃ δηΐων ἀπὸ νόσφιν ἐόντων·\nαὐτὰρ ἐπεὶ Δαναῶν νέες ἤλυθον ἀμφιέλισσαι,\nἂψ εἰς Ἴλιον ἦλθε, μετέπρεπε δὲ Τρώεσσι,\nναῖε δὲ πὰρ Πριάμῳ, ὃ δέ μιν τίεν ἶσα τέκεσσι·\nτόν ῥʼ Ἕκτωρ ἐνένιπεν ἔπος τʼ ἔφατʼ ἔκ τʼ ὀνόμαζεν·\nοὕτω δὴ Μελάνιππε μεθήσομεν; οὐδέ νυ σοί περ\nἐντρέπεται φίλον ἦτορ ἀνεψιοῦ κταμένοιο;\nοὐχ ὁράᾳς οἷον Δόλοπος περὶ τεύχεʼ ἕπουσιν;\nἀλλʼ ἕπευ· οὐ γὰρ ἔτʼ ἔστιν ἀποσταδὸν Ἀργείοισι\nμάρνασθαι, πρίν γʼ ἠὲ κατακτάμεν ἠὲ κατʼ ἄκρης\nἼλιον αἰπεινὴν ἑλέειν κτάσθαι τε πολίτας.\nὣς εἰπὼν ὃ μὲν ἦρχʼ, ὃ δʼ ἅμʼ ἕσπετο ἰσόθεος φώς·\nἈργείους δʼ ὄτρυνε μέγας Τελαμώνιος Αἴας·\nὦ φίλοι ἀνέρες ἔστε, καὶ αἰδῶ θέσθʼ ἐνὶ θυμῷ,\nἀλλήλους τʼ αἰδεῖσθε κατὰ κρατερὰς ὑσμίνας.\nαἰδομένων δʼ ἀνδρῶν πλέονες σόοι ἠὲ πέφανται·\nφευγόντων δʼ οὔτʼ ἂρ κλέος ὄρνυται οὔτέ τις ἀλκή.\nὣς ἔφαθʼ, οἳ δὲ καὶ αὐτοὶ ἀλέξασθαι μενέαινον,\nἐν θυμῷ δʼ ἐβάλοντο ἔπος, φράξαντο δὲ νῆας\nἕρκεϊ χαλκείῳ· ἐπὶ δὲ Ζεὺς Τρῶας ἔγειρεν.\nἈντίλοχον δʼ ὄτρυνε βοὴν ἀγαθὸς Μενέλαος·\nἈντίλοχʼ οὔ τις σεῖο νεώτερος ἄλλος Ἀχαιῶν,\nοὔτε ποσὶν θάσσων οὔτʼ ἄλκιμος ὡς σὺ μάχεσθαι·\nεἴ τινά που Τρώων ἐξάλμενος ἄνδρα βάλοισθα.\nὣς εἰπὼν ὃ μὲν αὖτις ἀπέσσυτο, τὸν δʼ ὀρόθυνεν·\nἐκ δʼ ἔθορε προμάχων, καὶ ἀκόντισε δουρὶ φαεινῷ\nἀμφὶ ἓ παπτήνας· ὑπὸ δὲ Τρῶες κεκάδοντο\nἀνδρὸς ἀκοντίσσαντος· ὃ δʼ οὐχ ἅλιον βέλος ἧκεν,\nἀλλʼ Ἱκετάονος υἱὸν ὑπέρθυμον Μελάνιππον\nνισόμενον πόλεμον δὲ βάλε στῆθος παρὰ μαζόν.\nδούπησεν δὲ πεσών, τὸν δὲ σκότος ὄσσε κάλυψεν.\nἈντίλοχος δʼ ἐπόρουσε κύων ὥς, ὅς τʼ ἐπὶ νεβρῷ\nβλημένῳ ἀΐξῃ, τόν τʼ ἐξ εὐνῆφι θορόντα\nθηρητὴρ ἐτύχησε βαλών, ὑπέλυσε δὲ γυῖα·\nὣς ἐπὶ σοὶ Μελάνιππε θόρʼ Ἀντίλοχος μενεχάρμης\nτεύχεα συλήσων· ἀλλʼ οὐ λάθεν Ἕκτορα δῖον,\nὅς ῥά οἱ ἀντίος ἦλθε θέων ἀνὰ δηϊοτῆτα.\nἈντίλοχος δʼ οὐ μεῖνε θοός περ ἐὼν πολεμιστής,\nἀλλʼ ὅ γʼ ἄρʼ ἔτρεσε θηρὶ κακὸν ῥέξαντι ἐοικώς,\nὅς τε κύνα κτείνας ἢ βουκόλον ἀμφὶ βόεσσι\nφεύγει πρίν περ ὅμιλον ἀολλισθήμεναι ἀνδρῶν·\nὣς τρέσε Νεστορίδης, ἐπὶ δὲ Τρῶές τε καὶ Ἕκτωρ\nἠχῇ θεσπεσίῃ βέλεα στονόεντα χέοντο·\nστῆ δὲ μεταστρεφθείς, ἐπεὶ ἵκετο ἔθνος ἑταίρων.\nΤρῶες δὲ λείουσιν ἐοικότες ὠμοφάγοισι\nνηυσὶν ἐπεσσεύοντο, Διὸς δʼ ἐτέλειον ἐφετμάς,\nὅ σφισιν αἰὲν ἔγειρε μένος μέγα, θέλγε δὲ θυμὸν\nἈργείων καὶ κῦδος ἀπαίνυτο, τοὺς δʼ ὀρόθυνεν.\nἝκτορι γάρ οἱ θυμὸς ἐβούλετο κῦδος ὀρέξαι\nΠριαμίδῃ, ἵνα νηυσὶ κορωνίσι θεσπιδαὲς πῦρ\nἐμβάλοι ἀκάματον, Θέτιδος δʼ ἐξαίσιον ἀρὴν\nπᾶσαν ἐπικρήνειε· τὸ γὰρ μένε μητίετα Ζεὺς\nνηὸς καιομένης σέλας ὀφθαλμοῖσιν ἰδέσθαι.\nἐκ γὰρ δὴ τοῦ μέλλε παλίωξιν παρὰ νηῶν\nθησέμεναι Τρώων, Δαναοῖσι δὲ κῦδος ὀρέξειν.\nτὰ φρονέων νήεσσιν ἔπι γλαφυρῇσιν ἔγειρεν\nἝκτορα Πριαμίδην μάλα περ μεμαῶτα καὶ αὐτόν.\nμαίνετο δʼ ὡς ὅτʼ Ἄρης ἐγχέσπαλος ἢ ὀλοὸν πῦρ\nοὔρεσι μαίνηται βαθέης ἐν τάρφεσιν ὕλης·\nἀφλοισμὸς δὲ περὶ στόμα γίγνετο, τὼ δέ οἱ ὄσσε\nλαμπέσθην βλοσυρῇσιν ὑπʼ ὀφρύσιν, ἀμφὶ δὲ πήληξ\nσμερδαλέον κροτάφοισι τινάσσετο μαρναμένοιο\nἝκτορος· αὐτὸς γάρ οἱ ἀπʼ αἰθέρος ἦεν ἀμύντωρ\nΖεύς, ὅς μιν πλεόνεσσι μετʼ ἀνδράσι μοῦνον ἐόντα\nτίμα καὶ κύδαινε. μινυνθάδιος γὰρ ἔμελλεν\nἔσσεσθʼ· ἤδη γάρ οἱ ἐπόρνυε μόρσιμον ἦμαρ\nΠαλλὰς Ἀθηναίη ὑπὸ Πηλεΐδαο βίηφιν.\nκαί ῥʼ ἔθελεν ῥῆξαι στίχας ἀνδρῶν πειρητίζων,\nᾗ δὴ πλεῖστον ὅμιλον ὅρα καὶ τεύχεʼ ἄριστα·\nἀλλʼ οὐδʼ ὧς δύνατο ῥῆξαι μάλα περ μενεαίνων·\nἴσχον γὰρ πυργηδὸν ἀρηρότες, ἠΰτε πέτρη\nἠλίβατος μεγάλη πολιῆς ἁλὸς ἐγγὺς ἐοῦσα,\nἥ τε μένει λιγέων ἀνέμων λαιψηρὰ κέλευθα\nκύματά τε τροφόεντα, τά τε προσερεύγεται αὐτήν·\nὣς Δαναοὶ Τρῶας μένον ἔμπεδον οὐδὲ φέβοντο.\nαὐτὰρ ὃ λαμπόμενος πυρὶ πάντοθεν ἔνθορʼ ὁμίλῳ,\nἐν δʼ ἔπεσʼ ὡς ὅτε κῦμα θοῇ ἐν νηῒ πέσῃσι\nλάβρον ὑπαὶ νεφέων ἀνεμοτρεφές· ἣ δέ τε πᾶσα\nἄχνῃ ὑπεκρύφθη, ἀνέμοιο δὲ δεινὸς ἀήτη\nἱστίῳ ἐμβρέμεται, τρομέουσι δέ τε φρένα ναῦται\nδειδιότες· τυτθὸν γὰρ ὑπʼ ἐκ θανάτοιο φέρονται·\nὣς ἐδαΐζετο θυμὸς ἐνὶ στήθεσσιν Ἀχαιῶν.\nαὐτὰρ ὅ γʼ ὥς τε λέων ὀλοόφρων βουσὶν ἐπελθών,\nαἵ ῥά τʼ ἐν εἱαμενῇ ἕλεος μεγάλοιο νέμονται\nμυρίαι, ἐν δέ τε τῇσι νομεὺς οὔ πω σάφα εἰδὼς\nθηρὶ μαχέσσασθαι ἕλικος βοὸς ἀμφὶ φονῇσιν·\nἤτοι ὃ μὲν πρώτῃσι καὶ ὑστατίῃσι βόεσσιν\nαἰὲν ὁμοστιχάει, ὃ δέ τʼ ἐν μέσσῃσιν ὀρούσας\nβοῦν ἔδει, αἳ δέ τε πᾶσαι ὑπέτρεσαν· ὣς τότʼ Ἀχαιοὶ\nθεσπεσίως ἐφόβηθεν ὑφʼ Ἕκτορι καὶ Διὶ πατρὶ\nπάντες, ὃ δʼ οἶον ἔπεφνε Μυκηναῖον Περιφήτην,\nΚοπρῆος φίλον υἱόν, ὃς Εὐρυσθῆος ἄνακτος\nἀγγελίης οἴχνεσκε βίῃ Ἡρακληείῃ.\nτοῦ γένετʼ ἐκ πατρὸς πολὺ χείρονος υἱὸς ἀμείνων\nπαντοίας ἀρετάς, ἠμὲν πόδας ἠδὲ μάχεσθαι,\nκαὶ νόον ἐν πρώτοισι Μυκηναίων ἐτέτυκτο·\nὅς ῥα τόθʼ Ἕκτορι κῦδος ὑπέρτερον ἐγγυάλιξε.\nστρεφθεὶς γὰρ μετόπισθεν ἐν ἀσπίδος ἄντυγι πάλτο,\nτὴν αὐτὸς φορέεσκε ποδηνεκέʼ ἕρκος ἀκόντων·\nτῇ ὅ γʼ ἐνὶ βλαφθεὶς πέσεν ὕπτιος, ἀμφὶ δὲ πήληξ\nσμερδαλέον κονάβησε περὶ κροτάφοισι πεσόντος.\nἝκτωρ δʼ ὀξὺ νόησε, θέων δέ οἱ ἄγχι παρέστη,\nστήθεϊ δʼ ἐν δόρυ πῆξε, φίλων δέ μιν ἐγγὺς ἑταίρων\nκτεῖνʼ· οἳ δʼ οὐκ ἐδύναντο καὶ ἀχνύμενοί περ ἑταίρου\nχραισμεῖν· αὐτοὶ γὰρ μάλα δείδισαν Ἕκτορα δῖον.\nεἰσωποὶ δʼ ἐγένοντο νεῶν, περὶ δʼ ἔσχεθον ἄκραι\nνῆες ὅσαι πρῶται εἰρύατο· τοὶ δʼ ἐπέχυντο.\nἈργεῖοι δὲ νεῶν μὲν ἐχώρησαν καὶ ἀνάγκῃ\nτῶν πρωτέων, αὐτοῦ δὲ παρὰ κλισίῃσιν ἔμειναν\nἁθρόοι, οὐδὲ κέδασθεν ἀνὰ στρατόν· ἴσχε γὰρ αἰδὼς\nκαὶ δέος· ἀζηχὲς γὰρ ὁμόκλεον ἀλλήλοισι.\nΝέστωρ αὖτε μάλιστα Γερήνιος οὖρος Ἀχαιῶν\nλίσσεθʼ ὑπὲρ τοκέων γουνούμενος ἄνδρα ἕκαστον·\nὦ φίλοι ἀνέρες ἔστε καὶ αἰδῶ θέσθʼ ἐνὶ θυμῷ\nἄλλων ἀνθρώπων, ἐπὶ δὲ μνήσασθε ἕκαστος\nπαίδων ἠδʼ ἀλόχων καὶ κτήσιος ἠδὲ τοκήων,\nἠμὲν ὅτεῳ ζώουσι καὶ ᾧ κατατεθνήκασι·\nτῶν ὕπερ ἐνθάδʼ ἐγὼ γουνάζομαι οὐ παρεόντων\nἑστάμεναι κρατερῶς, μὴ δὲ τρωπᾶσθε φόβον δέ.\nὣς εἰπὼν ὄτρυνε μένος καὶ θυμὸν ἑκάστου.\nτοῖσι δʼ ἀπʼ ὀφθαλμῶν νέφος ἀχλύος ὦσεν Ἀθήνη\nθεσπέσιον· μάλα δέ σφι φόως γένετʼ ἀμφοτέρωθεν\nἠμὲν πρὸς νηῶν καὶ ὁμοιΐου πολέμοιο.\nἝκτορα δὲ φράσσαντο βοὴν ἀγαθὸν καὶ ἑταίρους,\nἠμὲν ὅσοι μετόπισθεν ἀφέστασαν οὐδὲ μάχοντο,\nἠδʼ ὅσσοι παρὰ νηυσὶ μάχην ἐμάχοντο θοῇσιν.\nοὐδʼ ἄρʼ ἔτʼ Αἴαντι μεγαλήτορι ἥνδανε θυμῷ\nἑστάμεν ἔνθά περ ἄλλοι ἀφέστασαν υἷες Ἀχαιῶν·\nἀλλʼ ὅ γε νηῶν ἴκριʼ ἐπῴχετο μακρὰ βιβάσθων,\nνώμα δὲ ξυστὸν μέγα ναύμαχον ἐν παλάμῃσι\nκολλητὸν βλήτροισι δυωκαιεικοσίπηχυ.\nὡς δʼ ὅτʼ ἀνὴρ ἵπποισι κελητίζειν ἐῢ εἰδώς,\nὅς τʼ ἐπεὶ ἐκ πολέων πίσυρας συναείρεται ἵππους,\nσεύας ἐκ πεδίοιο μέγα προτὶ ἄστυ δίηται\nλαοφόρον καθʼ ὁδόν· πολέες τέ ἑ θηήσαντο\nἀνέρες ἠδὲ γυναῖκες· ὃ δʼ ἔμπεδον ἀσφαλὲς αἰεὶ\nθρῴσκων ἄλλοτʼ ἐπʼ ἄλλον ἀμείβεται, οἳ δὲ πέτονται·\nὣς Αἴας ἐπὶ πολλὰ θοάων ἴκρια νηῶν\nφοίτα μακρὰ βιβάς, φωνὴ δέ οἱ αἰθέρʼ ἵκανεν,\nαἰεὶ δὲ σμερδνὸν βοόων Δαναοῖσι κέλευε\nνηυσί τε καὶ κλισίῃσιν ἀμυνέμεν. οὐδὲ μὲν Ἕκτωρ\nμίμνεν ἐνὶ Τρώων ὁμάδῳ πύκα θωρηκτάων·\nἀλλʼ ὥς τʼ ὀρνίθων πετεηνῶν αἰετὸς αἴθων\nἔθνος ἐφορμᾶται ποταμὸν πάρα βοσκομενάων\nχηνῶν ἢ γεράνων ἢ κύκνων δουλιχοδείρων,\nὣς Ἕκτωρ ἴθυσε νεὸς κυανοπρῴροιο\nἀντίος ἀΐξας· τὸν δὲ Ζεὺς ὦσεν ὄπισθε\nχειρὶ μάλα μεγάλῃ, ὄτρυνε δὲ λαὸν ἅμʼ αὐτῷ.\nαὖτις δὲ δριμεῖα μάχη παρὰ νηυσὶν ἐτύχθη·\nφαίης κʼ ἀκμῆτας καὶ ἀτειρέας ἀλλήλοισιν\nἄντεσθʼ ἐν πολέμῳ, ὡς ἐσσυμένως ἐμάχοντο.\nτοῖσι δὲ μαρναμένοισιν ὅδʼ ἦν νόος· ἤτοι Ἀχαιοὶ\nοὐκ ἔφασαν φεύξεσθαι ὑπʼ ἐκ κακοῦ, ἀλλʼ ὀλέεσθαι,\nΤρωσὶν δʼ ἔλπετο θυμὸς ἐνὶ στήθεσσιν ἑκάστου\nνῆας ἐνιπρήσειν κτενέειν θʼ ἥρωας Ἀχαιούς.\nοἳ μὲν τὰ φρονέοντες ἐφέστασαν ἀλλήλοισιν·\nἝκτωρ δὲ πρυμνῆς νεὸς ἥψατο ποντοπόροιο\nκαλῆς ὠκυάλου, ἣ Πρωτεσίλαον ἔνεικεν\nἐς Τροίην, οὐδʼ αὖτις ἀπήγαγε πατρίδα γαῖαν.\nτοῦ περ δὴ περὶ νηὸς Ἀχαιοί τε Τρῶές τε\nδῄουν ἀλλήλους αὐτοσχεδόν· οὐδʼ ἄρα τοί γε\nτόξων ἀϊκὰς ἀμφὶς μένον οὐδʼ ἔτʼ ἀκόντων,\nἀλλʼ οἵ γʼ ἐγγύθεν ἱστάμενοι ἕνα θυμὸν ἔχοντες\nὀξέσι δὴ πελέκεσσι καὶ ἀξίνῃσι μάχοντο\nκαὶ ξίφεσιν μεγάλοισι καὶ ἔγχεσιν ἀμφιγύοισι.\nπολλὰ δὲ φάσγανα καλὰ μελάνδετα κωπήεντα\nἄλλα μὲν ἐκ χειρῶν χαμάδις πέσον, ἄλλα δʼ ἀπʼ ὤμων\nἀνδρῶν μαρναμένων· ῥέε δʼ αἵματι γαῖα μέλαινα.\nἝκτωρ δὲ πρύμνηθεν ἐπεὶ λάβεν οὐχὶ μεθίει\nἄφλαστον μετὰ χερσὶν ἔχων, Τρωσὶν δὲ κέλευεν·\nοἴσετε πῦρ, ἅμα δʼ αὐτοὶ ἀολλέες ὄρνυτʼ ἀϋτήν·\nνῦν ἡμῖν πάντων Ζεὺς ἄξιον ἦμαρ ἔδωκε\nνῆας ἑλεῖν, αἳ δεῦρο θεῶν ἀέκητι μολοῦσαι\nἡμῖν πήματα πολλὰ θέσαν, κακότητι γερόντων,\nοἵ μʼ ἐθέλοντα μάχεσθαι ἐπὶ πρυμνῇσι νέεσσιν\nαὐτόν τʼ ἰσχανάασκον ἐρητύοντό τε λαόν·\nἀλλʼ εἰ δή ῥα τότε βλάπτε φρένας εὐρύοπα Ζεὺς\nἡμετέρας, νῦν αὐτὸς ἐποτρύνει καὶ ἀνώγει.\nὣς ἔφαθʼ, οἳ δʼ ἄρα μᾶλλον ἐπʼ Ἀργείοισιν ὄρουσαν.\nΑἴας δʼ οὐκέτʼ ἔμιμνε· βιάζετο γὰρ βελέεσσιν·\nἀλλʼ ἀνεχάζετο τυτθόν, ὀϊόμενος θανέεσθαι\nθρῆνυν ἐφʼ ἑπταπόδην, λίπε δʼ ἴκρια νηὸς ἐΐσης.\nἔνθʼ ἄρʼ ὅ γʼ ἑστήκει δεδοκημένος, ἔγχεϊ δʼ αἰεὶ\nΤρῶας ἄμυνε νεῶν, ὅς τις φέροι ἀκάματον πῦρ·\nαἰεὶ δὲ σμερδνὸν βοόων Δαναοῖσι κέλευε·\nὦ φίλοι ἥρωες Δαναοὶ θεράποντες Ἄρηος\nἀνέρες ἔστε φίλοι, μνήσασθε δὲ θούριδος ἀλκῆς.\nἠέ τινάς φαμεν εἶναι ἀοσσητῆρας ὀπίσσω,\nἦέ τι τεῖχος ἄρειον, ὅ κʼ ἀνδράσι λοιγὸν ἀμύναι;\nοὐ μέν τι σχεδόν ἐστι πόλις πύργοις ἀραρυῖα,\nᾗ κʼ ἀπαμυναίμεσθʼ ἑτεραλκέα δῆμον ἔχοντες·\nἀλλʼ ἐν γὰρ Τρώων πεδίῳ πύκα θωρηκτάων\nπόντῳ κεκλιμένοι ἑκὰς ἥμεθα πατρίδος αἴης·\nτὼ ἐν χερσὶ φόως, οὐ μειλιχίῃ πολέμοιο.\nἦ, καὶ μαιμώων ἔφεπʼ ἔγχεϊ ὀξυόεντι.\nὅς τις δὲ Τρώων κοίλῃς ἐπὶ νηυσὶ φέροιτο\nσὺν πυρὶ κηλείῳ, χάριν Ἕκτορος ὀτρύναντος,\nτὸν δʼ Αἴας οὔτασκε δεδεγμένος ἔγχεϊ μακρῷ·\nδώδεκα δὲ προπάροιθε νεῶν αὐτοσχεδὸν οὖτα.\nὣς οἳ μὲν περὶ νηὸς ἐϋσσέλμοιο μάχοντο·\nΠάτροκλος δʼ Ἀχιλῆϊ παρίστατο ποιμένι λαῶν\nδάκρυα θερμὰ χέων ὥς τε κρήνη μελάνυδρος,\nἥ τε κατʼ αἰγίλιπος πέτρης δνοφερὸν χέει ὕδωρ.\nτὸν δὲ ἰδὼν ᾤκτιρε ποδάρκης δῖος Ἀχιλλεύς,\nκαί μιν φωνήσας ἔπεα πτερόεντα προσηύδα·\nτίπτε δεδάκρυσαι Πατρόκλεες, ἠΰτε κούρη\nνηπίη, ἥ θʼ ἅμα μητρὶ θέουσʼ ἀνελέσθαι ἀνώγει\nεἱανοῦ ἁπτομένη, καί τʼ ἐσσυμένην κατερύκει,\nδακρυόεσσα δέ μιν ποτιδέρκεται, ὄφρʼ ἀνέληται·\nτῇ ἴκελος Πάτροκλε τέρεν κατὰ δάκρυον εἴβεις.\nἠέ τι Μυρμιδόνεσσι πιφαύσκεαι, ἢ ἐμοὶ αὐτῷ,\nἦέ τινʼ ἀγγελίην Φθίης ἐξέκλυες οἶος;\nζώειν μὰν ἔτι φασὶ Μενοίτιον Ἄκτορος υἱόν,\nζώει δʼ Αἰακίδης Πηλεὺς μετὰ Μυρμιδόνεσσι;\nτῶν κε μάλʼ ἀμφοτέρων ἀκαχοίμεθα τεθνηώτων.\nἦε σύ γʼ Ἀργείων ὀλοφύρεαι, ὡς ὀλέκονται\nνηυσὶν ἔπι γλαφυρῇσιν ὑπερβασίης ἕνεκα σφῆς;\nἐξαύδα, μὴ κεῦθε νόῳ, ἵνα εἴδομεν ἄμφω.\nτὸν δὲ βαρὺ στενάχων προσέφης Πατρόκλεες ἱππεῦ·\nὦ Ἀχιλεῦ Πηλῆος υἱὲ μέγα φέρτατʼ Ἀχαιῶν\nμὴ νεμέσα· τοῖον γὰρ ἄχος βεβίηκεν Ἀχαιούς.\nοἳ μὲν γὰρ δὴ πάντες, ὅσοι πάρος ἦσαν ἄριστοι,\nἐν νηυσὶν κέαται βεβλημένοι οὐτάμενοί τε.\nβέβληται μὲν ὃ Τυδεΐδης κρατερὸς Διομήδης,\nοὔτασται δʼ Ὀδυσεὺς δουρικλυτὸς ἠδʼ Ἀγαμέμνων,\nβέβληται δὲ καὶ Εὐρύπυλος κατὰ μηρὸν ὀϊστῷ.\nτοὺς μέν τʼ ἰητροὶ πολυφάρμακοι ἀμφιπένονται\nἕλκεʼ ἀκειόμενοι· σὺ δʼ ἀμήχανος ἔπλευ Ἀχιλλεῦ.\nμὴ ἐμέ γʼ οὖν οὗτός γε λάβοι χόλος, ὃν σὺ φυλάσσεις\nαἰναρέτη· τί σευ ἄλλος ὀνήσεται ὀψίγονός περ\nαἴ κε μὴ Ἀργείοισιν ἀεικέα λοιγὸν ἀμύνῃς;\nνηλεές, οὐκ ἄρα σοί γε πατὴρ ἦν ἱππότα Πηλεύς,\nοὐδὲ Θέτις μήτηρ· γλαυκὴ δέ σε τίκτε θάλασσα\nπέτραι τʼ ἠλίβατοι, ὅτι τοι νόος ἐστὶν ἀπηνής.\nεἰ δέ τινα φρεσὶ σῇσι θεοπροπίην ἀλεείνεις\nκαί τινά τοι πὰρ Ζηνὸς ἐπέφραδε πότνια μήτηρ,\nἀλλʼ ἐμέ περ πρόες ὦχʼ, ἃμα δʼ ἄλλον λαὸν ὄπασσον\nΜυρμιδόνων, ἤν πού τι φόως Δαναοῖσι γένωμαι.\nδὸς δέ μοι ὤμοιιν τὰ σὰ τεύχεα θωρηχθῆναι,\nαἴ κʼ ἐμὲ σοὶ ἴσκοντες ἀπόσχωνται πολέμοιο\nΤρῶες, ἀναπνεύσωσι δʼ Ἀρήϊοι υἷες Ἀχαιῶν\nτειρόμενοι· ὀλίγη δέ τʼ ἀνάπνευσις πολέμοιο.\nῥεῖα δέ κʼ ἀκμῆτες κεκμηότας ἄνδρας ἀϋτῇ\nὤσαιμεν προτὶ ἄστυ νεῶν ἄπο καὶ κλισιάων.\nὣς φάτο λισσόμενος μέγα νήπιος· ἦ γὰρ ἔμελλεν\nοἷ αὐτῷ θάνατόν τε κακὸν καὶ κῆρα λιτέσθαι.\nτὸν δὲ μέγʼ ὀχθήσας προσέφη πόδας ὠκὺς Ἀχιλλεύς·\nὤ μοι διογενὲς Πατρόκλεες οἷον ἔειπες·\nοὔτε θεοπροπίης ἐμπάζομαι ἥν τινα οἶδα,\nοὔτέ τί μοι πὰρ Ζηνὸς ἐπέφραδε πότνια μήτηρ·\nἀλλὰ τόδʼ αἰνὸν ἄχος κραδίην καὶ θυμὸν ἱκάνει,\nὁππότε δὴ τὸν ὁμοῖον ἀνὴρ ἐθέλῃσιν ἀμέρσαι\nκαὶ γέρας ἂψ ἀφελέσθαι, ὅ τε κράτεϊ προβεβήκῃ·\nαἰνὸν ἄχος τό μοί ἐστιν, ἐπεὶ πάθον ἄλγεα θυμῷ.\nκούρην ἣν ἄρα μοι γέρας ἔξελον υἷες Ἀχαιῶν,\nδουρὶ δʼ ἐμῷ κτεάτισσα πόλιν εὐτείχεα πέρσας,\nτὴν ἂψ ἐκ χειρῶν ἕλετο κρείων Ἀγαμέμνων\nἈτρεΐδης ὡς εἴ τινʼ ἀτίμητον μετανάστην.\nἀλλὰ τὰ μὲν προτετύχθαι ἐάσομεν· οὐδʼ ἄρα πως ἦν\nἀσπερχὲς κεχολῶσθαι ἐνὶ φρεσίν· ἤτοι ἔφην γε\nοὐ πρὶν μηνιθμὸν καταπαυσέμεν, ἀλλʼ ὁπότʼ ἂν δὴ\nνῆας ἐμὰς ἀφίκηται ἀϋτή τε πτόλεμός τε.\nτύνη δʼ ὤμοιιν μὲν ἐμὰ κλυτὰ τεύχεα δῦθι,\nἄρχε δὲ Μυρμιδόνεσσι φιλοπτολέμοισι μάχεσθαι,\nεἰ δὴ κυάνεον Τρώων νέφος ἀμφιβέβηκε\nνηυσὶν ἐπικρατέως, οἳ δὲ ῥηγμῖνι θαλάσσης\nκεκλίαται, χώρης ὀλίγην ἔτι μοῖραν ἔχοντες\nἈργεῖοι, Τρώων δὲ πόλις ἐπὶ πᾶσα βέβηκε\nθάρσυνος· οὐ γὰρ ἐμῆς κόρυθος λεύσσουσι μέτωπον\nἐγγύθι λαμπομένης· τάχα κεν φεύγοντες ἐναύλους\nπλήσειαν νεκύων, εἴ μοι κρείων Ἀγαμέμνων\nἤπια εἰδείη· νῦν δὲ στρατὸν ἀμφιμάχονται.\nοὐ γὰρ Τυδεΐδεω Διομήδεος ἐν παλάμῃσι\nμαίνεται ἐγχείη Δαναῶν ἀπὸ λοιγὸν ἀμῦναι·\nοὐδέ πω Ἀτρεΐδεω ὀπὸς ἔκλυον αὐδήσαντος\nἐχθρῆς ἐκ κεφαλῆς· ἀλλʼ Ἕκτορος ἀνδροφόνοιο\nΤρωσὶ κελεύοντος περιάγνυται, οἳ δʼ ἀλαλητῷ\nπᾶν πεδίον κατέχουσι μάχῃ νικῶντες Ἀχαιούς.\nἀλλὰ καὶ ὧς Πάτροκλε νεῶν ἄπο λοιγὸν ἀμύνων\nἔμπεσʼ ἐπικρατέως, μὴ δὴ πυρὸς αἰθομένοιο\nνῆας ἐνιπρήσωσι, φίλον δʼ ἀπὸ νόστον ἕλωνται.\nπείθεο δʼ ὥς τοι ἐγὼ μύθου τέλος ἐν φρεσὶ θείω,\nὡς ἄν μοι τιμὴν μεγάλην καὶ κῦδος ἄρηαι\nπρὸς πάντων Δαναῶν, ἀτὰρ οἳ περικαλλέα κούρην\nἂψ ἀπονάσσωσιν, ποτὶ δʼ ἀγλαὰ δῶρα πόρωσιν.\nἐκ νηῶν ἐλάσας ἰέναι πάλιν· εἰ δέ κεν αὖ τοι\nδώῃ κῦδος ἀρέσθαι ἐρίγδουπος πόσις Ἥρης,\nμὴ σύ γʼ ἄνευθεν ἐμεῖο λιλαίεσθαι πολεμίζειν\nΤρωσὶ φιλοπτολέμοισιν· ἀτιμότερον δέ με θήσεις·\nμὴ δʼ ἐπαγαλλόμενος πολέμῳ καὶ δηϊοτῆτι\nΤρῶας ἐναιρόμενος προτὶ Ἴλιον ἡγεμονεύειν,\nμή τις ἀπʼ Οὐλύμποιο θεῶν αἰειγενετάων\nἐμβήῃ· μάλα τούς γε φιλεῖ ἑκάεργος Ἀπόλλων·\nἀλλὰ πάλιν τρωπᾶσθαι, ἐπὴν φάος ἐν νήεσσι\nθήῃς, τοὺς δʼ ἔτʼ ἐᾶν πεδίον κάτα δηριάασθαι.\nαἲ γὰρ Ζεῦ τε πάτερ καὶ Ἀθηναίη καὶ Ἄπολλον\nμήτέ τις οὖν Τρώων θάνατον φύγοι ὅσσοι ἔασι,\nμήτέ τις Ἀργείων, νῶϊν δʼ ἐκδῦμεν ὄλεθρον,\nὄφρʼ οἶοι Τροίης ἱερὰ κρήδεμνα λύωμεν.\nὣς οἳ μὲν τοιαῦτα πρὸς ἀλλήλους ἀγόρευον,\nΑἴας δʼ οὐκ ἔτʼ ἔμιμνε· βιάζετο γὰρ βελέεσσι·\nδάμνα μιν Ζηνός τε νόος καὶ Τρῶες ἀγαυοὶ\nβάλλοντες· δεινὴν δὲ περὶ κροτάφοισι φαεινὴ\nπήληξ βαλλομένη καναχὴν ἔχε, βάλλετο δʼ αἰεὶ\nκὰπ φάλαρʼ εὐποίηθʼ· ὃ δʼ ἀριστερὸν ὦμον ἔκαμνεν\nἔμπεδον αἰὲν ἔχων σάκος αἰόλον· οὐδὲ δύναντο\nἀμφʼ αὐτῷ πελεμίξαι ἐρείδοντες βελέεσσιν.\nαἰεὶ δʼ ἀργαλέῳ ἔχετʼ ἄσθματι, κὰδ δέ οἱ ἱδρὼς\nπάντοθεν ἐκ μελέων πολὺς ἔρρεεν, οὐδέ πῃ εἶχεν\nἀμπνεῦσαι· πάντῃ δὲ κακὸν κακῷ ἐστήρικτο.\nἔσπετε νῦν μοι Μοῦσαι Ὀλύμπια δώματʼ ἔχουσαι,\nὅππως δὴ πρῶτον πῦρ ἔμπεσε νηυσὶν Ἀχαιῶν.\nἝκτωρ Αἴαντος δόρυ μείλινον ἄγχι παραστὰς\nπλῆξʼ ἄορι μεγάλῳ αἰχμῆς παρὰ καυλὸν ὄπισθεν,\nἀντικρὺ δʼ ἀπάραξε· τὸ μὲν Τελαμώνιος Αἴας\nπῆλʼ αὔτως ἐν χειρὶ κόλον δόρυ, τῆλε δʼ ἀπʼ αὐτοῦ\nαἰχμὴ χαλκείη χαμάδις βόμβησε πεσοῦσα.\nγνῶ δʼ Αἴας κατὰ θυμὸν ἀμύμονα ῥίγησέν τε\nἔργα θεῶν, ὅ ῥα πάγχυ μάχης ἐπὶ μήδεα κεῖρε\nΖεὺς ὑψιβρεμέτης, Τρώεσσι δὲ βούλετο νίκην·\nχάζετο δʼ ἐκ βελέων. τοὶ δʼ ἔμβαλον ἀκάματον πῦρ\nνηῒ θοῇ· τῆς δʼ αἶψα κατʼ ἀσβέστη κέχυτο φλόξ.\nὣς τὴν μὲν πρυμνὴν πῦρ ἄμφεπεν· αὐτὰρ Ἀχιλλεὺς\nμηρὼ πληξάμενος Πατροκλῆα προσέειπεν·\nὄρσεο διογενὲς Πατρόκλεες ἱπποκέλευθε·\nλεύσσω δὴ παρὰ νηυσὶ πυρὸς δηΐοιο ἰωήν·\nμὴ δὴ νῆας ἕλωσι καὶ οὐκέτι φυκτὰ πέλωνται·\nδύσεο τεύχεα θᾶσσον, ἐγὼ δέ κε λαὸν ἀγείρω.\nὣς φάτο, Πάτροκλος δὲ κορύσσετο νώροπι χαλκῷ.\nκνημῖδας μὲν πρῶτα περὶ κνήμῃσιν ἔθηκε\nκαλάς, ἀργυρέοισιν ἐπισφυρίοις ἀραρυίας·\nδεύτερον αὖ θώρηκα περὶ στήθεσσιν ἔδυνε\nποικίλον ἀστερόεντα ποδώκεος Αἰακίδαο.\nἀμφὶ δʼ ἄρʼ ὤμοισιν βάλετο ξίφος ἀργυρόηλον\nχάλκεον, αὐτὰρ ἔπειτα σάκος μέγα τε στιβαρόν τε·\nκρατὶ δʼ ἐπʼ ἰφθίμῳ κυνέην εὔτυκτον ἔθηκεν\nἵππουριν· δεινὸν δὲ λόφος καθύπερθεν ἔνευεν.\nεἵλετο δʼ ἄλκιμα δοῦρε, τά οἱ παλάμηφιν ἀρήρει.\nἔγχος δʼ οὐχ ἕλετʼ οἶον ἀμύμονος Αἰακίδαο\nβριθὺ μέγα στιβαρόν· τὸ μὲν οὐ δύνατʼ ἄλλος Ἀχαιῶν\nπάλλειν, ἀλλά μιν οἶος ἐπίστατο πῆλαι Ἀχιλλεὺς\nΠηλιάδα μελίην, τὴν πατρὶ φίλῳ πόρε Χείρων\nΠηλίου ἐκ κορυφῆς, φόνον ἔμμεναι ἡρώεσσιν.\nἵππους δʼ Αὐτομέδοντα θοῶς ζευγνῦμεν ἄνωγε,\nτὸν μετʼ Ἀχιλλῆα ῥηξήνορα τῖε μάλιστα,\nπιστότατος δέ οἱ ἔσκε μάχῃ ἔνι μεῖναι ὁμοκλήν.\nτῷ δὲ καὶ Αὐτομέδων ὕπαγε ζυγὸν ὠκέας ἵππους\nΞάνθον καὶ Βαλίον, τὼ ἅμα πνοιῇσι πετέσθην,\nτοὺς ἔτεκε Ζεφύρῳ ἀνέμῳ Ἅρπυια Ποδάργη\nβοσκομένη λειμῶνι παρὰ ῥόον Ὠκεανοῖο.\nἐν δὲ παρηορίῃσιν ἀμύμονα Πήδασον ἵει,\nτόν ῥά ποτʼ Ἠετίωνος ἑλὼν πόλιν ἤγαγʼ Ἀχιλλεύς,\nὃς καὶ θνητὸς ἐὼν ἕπεθʼ ἵπποις ἀθανάτοισι.\nΜυρμιδόνας δʼ ἄρʼ ἐποιχόμενος θώρηξεν Ἀχιλλεὺς\nπάντας ἀνὰ κλισίας σὺν τεύχεσιν· οἳ δὲ λύκοι ὣς\nὠμοφάγοι, τοῖσίν τε περὶ φρεσὶν ἄσπετος ἀλκή,\nοἵ τʼ ἔλαφον κεραὸν μέγαν οὔρεσι δῃώσαντες\nδάπτουσιν· πᾶσιν δὲ παρήϊον αἵματι φοινόν·\nκαί τʼ ἀγεληδὸν ἴασιν ἀπὸ κρήνης μελανύδρου\nλάψοντες γλώσσῃσιν ἀραιῇσιν μέλαν ὕδωρ\nἄκρον ἐρευγόμενοι φόνον αἵματος· ἐν δέ τε θυμὸς\nστήθεσιν ἄτρομός ἐστι, περιστένεται δέ τε γαστήρ·\nτοῖοι Μυρμιδόνων ἡγήτορες ἠδὲ μέδοντες\nἀμφʼ ἀγαθὸν θεράποντα ποδώκεος Αἰακίδαο\nῥώοντʼ· ἐν δʼ ἄρα τοῖσιν ἀρήϊος ἵστατʼ Ἀχιλλεύς,\nὀτρύνων ἵππους τε καὶ ἀνέρας ἀσπιδιώτας.\nπεντήκοντʼ ἦσαν νῆες θοαί, ᾗσιν Ἀχιλλεὺς\nἐς Τροίην ἡγεῖτο Διῒ φίλος· ἐν δὲ ἑκάστῃ\nπεντήκοντʼ ἔσαν ἄνδρες ἐπὶ κληῗσιν ἑταῖροι·\nπέντε δʼ ἄρʼ ἡγεμόνας ποιήσατο τοῖς ἐπεποίθει\nσημαίνειν· αὐτὸς δὲ μέγα κρατέων ἤνασσε.\nτῆς μὲν ἰῆς στιχὸς ἦρχε Μενέσθιος αἰολοθώρηξ\nυἱὸς Σπερχειοῖο διιπετέος ποταμοῖο·\nὃν τέκε Πηλῆος θυγάτηρ καλὴ Πολυδώρη\nΣπερχειῷ ἀκάμαντι γυνὴ θεῷ εὐνηθεῖσα,\nαὐτὰρ ἐπίκλησιν Βώρῳ Περιήρεος υἷι,\nὅς ῥʼ ἀναφανδὸν ὄπυιε πορὼν ἀπερείσια ἕδνα.\nτῆς δʼ ἑτέρης Εὔδωρος ἀρήϊος ἡγεμόνευε\nπαρθένιος, τὸν ἔτικτε χορῷ καλὴ Πολυμήλη\nΦύλαντος θυγάτηρ· τῆς δὲ κρατὺς ἀργεϊφόντης\nἠράσατʼ, ὀφθαλμοῖσιν ἰδὼν μετὰ μελπομένῃσιν\nἐν χορῷ Ἀρτέμιδος χρυσηλακάτου κελαδεινῆς.\nαὐτίκα δʼ εἰς ὑπερῷʼ ἀναβὰς παρελέξατο λάθρῃ\nἙρμείας ἀκάκητα, πόρεν δέ οἱ ἀγλαὸν υἱὸν\nΕὔδωρον πέρι μὲν θείειν ταχὺν ἠδὲ μαχητήν.\nαὐτὰρ ἐπεὶ δὴ τόν γε μογοστόκος Εἰλείθυια\nἐξάγαγε πρὸ φόως δὲ καὶ ἠελίου ἴδεν αὐγάς,\nτὴν μὲν Ἐχεκλῆος κρατερὸν μένος Ἀκτορίδαο\nἠγάγετο πρὸς δώματʼ, ἐπεὶ πόρε μυρία ἕδνα,\nτὸν δʼ ὃ γέρων Φύλας εὖ ἔτρεφεν ἠδʼ ἀτίταλλεν\nἀμφαγαπαζόμενος ὡς εἴ θʼ ἑὸν υἱὸν ἐόντα.\nτῆς δὲ τρίτης Πείσανδρος ἀρήϊος ἡγεμόνευε\nΜαιμαλίδης, ὃς πᾶσι μετέπρεπε Μυρμιδόνεσσιν\nἔγχεϊ μάρνασθαι μετὰ Πηλεΐωνος ἑταῖρον.\nτῆς δὲ τετάρτης ἦρχε γέρων ἱππηλάτα Φοῖνιξ,\nπέμπτης δʼ Ἀλκιμέδων Λαέρκεος υἱὸς ἀμύμων.\nαὐτὰρ ἐπεὶ δὴ πάντας ἅμʼ ἡγεμόνεσσιν Ἀχιλλεὺς\nστῆσεν ἐῢ κρίνας, κρατερὸν δʼ ἐπὶ μῦθον ἔτελλε·\nΜυρμιδόνες μή τίς μοι ἀπειλάων λελαθέσθω,\nἃς ἐπὶ νηυσὶ θοῇσιν ἀπειλεῖτε Τρώεσσι\nπάνθʼ ὑπὸ μηνιθμόν, καί μʼ ᾐτιάασθε ἕκαστος·\nσχέτλιε Πηλέος υἱὲ χόλῳ ἄρα σʼ ἔτρεφε μήτηρ,\nνηλεές, ὃς παρὰ νηυσὶν ἔχεις ἀέκοντας ἑταίρους·\nοἴκαδέ περ σὺν νηυσὶ νεώμεθα ποντοπόροισιν\nαὖτις, ἐπεί ῥά τοι ὧδε κακὸς χόλος ἔμπεσε θυμῷ.\nταῦτά μʼ ἀγειρόμενοι θάμʼ ἐβάζετε· νῦν δὲ πέφανται\nφυλόπιδος μέγα ἔργον, ἕης τὸ πρίν γʼ ἐράασθε.\nἔνθά τις ἄλκιμον ἦτορ ἔχων Τρώεσσι μαχέσθω.\nὣς εἰπὼν ὄτρυνε μένος καὶ θυμὸν ἑκάστου.\nμᾶλλον δὲ στίχες ἄρθεν, ἐπεὶ βασιλῆος ἄκουσαν.\nὡς δʼ ὅτε τοῖχον ἀνὴρ ἀράρῃ πυκινοῖσι λίθοισι\nδώματος ὑψηλοῖο βίας ἀνέμων ἀλεείνων,\nὣς ἄραρον κόρυθές τε καὶ ἀσπίδες ὀμφαλόεσσαι.\nἀσπὶς ἄρʼ ἀσπίδʼ ἔρειδε, κόρυς κόρυν, ἀνέρα δʼ ἀνήρ·\nψαῦον δʼ ἱππόκομοι κόρυθες λαμπροῖσι φάλοισι\nνευόντων, ὡς πυκνοὶ ἐφέστασαν ἀλλήλοισι.\nπάντων δὲ προπάροιθε δύʼ ἀνέρε θωρήσσοντο\nΠάτροκλός τε καὶ Αὐτομέδων ἕνα θυμὸν ἔχοντες\nπρόσθεν Μυρμιδόνων πολεμιζέμεν. αὐτὰρ Ἀχιλλεὺς\nβῆ ῥʼ ἴμεν ἐς κλισίην, χηλοῦ δʼ ἀπὸ πῶμʼ ἀνέῳγε\nκαλῆς δαιδαλέης, τήν οἱ Θέτις ἀργυρόπεζα\nθῆκʼ ἐπὶ νηὸς ἄγεσθαι ἐῢ πλήσασα χιτώνων\nχλαινάων τʼ ἀνεμοσκεπέων οὔλων τε ταπήτων.\nἔνθα δέ οἱ δέπας ἔσκε τετυγμένον, οὐδέ τις ἄλλος\nοὔτʼ ἀνδρῶν πίνεσκεν ἀπʼ αὐτοῦ αἴθοπα οἶνον,\nοὔτέ τεῳ σπένδεσκε θεῶν, ὅτε μὴ Διὶ πατρί.\nτό ῥα τότʼ ἐκ χηλοῖο λαβὼν ἐκάθηρε θεείῳ\nπρῶτον, ἔπειτα δʼ ἔνιψʼ ὕδατος καλῇσι ῥοῇσι,\nνίψατο δʼ αὐτὸς χεῖρας, ἀφύσσατο δʼ αἴθοπα οἶνον.\nεὔχετʼ ἔπειτα στὰς μέσῳ ἕρκεϊ, λεῖβε δὲ οἶνον\nοὐρανὸν εἰσανιδών· Δία δʼ οὐ λάθε τερπικέραυνον·\nΖεῦ ἄνα Δωδωναῖε Πελασγικὲ τηλόθι ναίων\nΔωδώνης μεδέων δυσχειμέρου, ἀμφὶ δὲ Σελλοὶ\nσοὶ ναίουσʼ ὑποφῆται ἀνιπτόποδες χαμαιεῦναι,\nἠμὲν δή ποτʼ ἐμὸν ἔπος ἔκλυες εὐξαμένοιο,\nτίμησας μὲν ἐμέ, μέγα δʼ ἴψαο λαὸν Ἀχαιῶν,\nἠδʼ ἔτι καὶ νῦν μοι τόδʼ ἐπικρήηνον ἐέλδωρ·\nαὐτὸς μὲν γὰρ ἐγὼ μενέω νηῶν ἐν ἀγῶνι,\nἀλλʼ ἕταρον πέμπω πολέσιν μετὰ Μυρμιδόνεσσι\nμάρνασθαι· τῷ κῦδος ἅμα πρόες εὐρύοπα Ζεῦ,\nθάρσυνον δέ οἱ ἦτορ ἐνὶ φρεσίν, ὄφρα καὶ Ἕκτωρ\nεἴσεται ἤ ῥα καὶ οἶος ἐπίστηται πολεμίζειν\nἡμέτερος θεράπων, ἦ οἱ τότε χεῖρες ἄαπτοι\nμαίνονθʼ, ὁππότʼ ἐγώ περ ἴω μετὰ μῶλον Ἄρηος.\nαὐτὰρ ἐπεί κʼ ἀπὸ ναῦφι μάχην ἐνοπήν τε δίηται,\nἀσκηθής μοι ἔπειτα θοὰς ἐπὶ νῆας ἵκοιτο\nτεύχεσί τε ξὺν πᾶσι καὶ ἀγχεμάχοις ἑτάροισιν.\nὣς ἔφατʼ εὐχόμενος, τοῦ δʼ ἔκλυε μητίετα Ζεύς.\nτῷ δʼ ἕτερον μὲν ἔδωκε πατήρ, ἕτερον δʼ ἀνένευσε·\nνηῶν μέν οἱ ἀπώσασθαι πόλεμόν τε μάχην τε\nδῶκε, σόον δʼ ἀνένευσε μάχης ἐξαπονέεσθαι.\nἤτοι ὃ μὲν σπείσας τε καὶ εὐξάμενος Διὶ πατρὶ\nἂψ κλισίην εἰσῆλθε, δέπας δʼ ἀπέθηκʼ ἐνὶ χηλῷ,\nστῆ δὲ πάροιθʼ ἐλθὼν κλισίης, ἔτι δʼ ἤθελε θυμῷ\nεἰσιδέειν Τρώων καὶ Ἀχαιῶν φύλοπιν αἰνήν.\nοἳ δʼ ἅμα Πατρόκλῳ μεγαλήτορι θωρηχθέντες\nἔστιχον, ὄφρʼ ἐν Τρωσὶ μέγα φρονέοντες ὄρουσαν.\nαὐτίκα δὲ σφήκεσσιν ἐοικότες ἐξεχέοντο\nεἰνοδίοις, οὓς παῖδες ἐριδμαίνωσιν ἔθοντες\nαἰεὶ κερτομέοντες ὁδῷ ἔπι οἰκίʼ ἔχοντας\nνηπίαχοι· ξυνὸν δὲ κακὸν πολέεσσι τιθεῖσι.\nτοὺς δʼ εἴ περ παρά τίς τε κιὼν ἄνθρωπος ὁδίτης\nκινήσῃ ἀέκων, οἳ δʼ ἄλκιμον ἦτορ ἔχοντες\nπρόσσω πᾶς πέτεται καὶ ἀμύνει οἷσι τέκεσσι.\nτῶν τότε Μυρμιδόνες κραδίην καὶ θυμὸν ἔχοντες\nἐκ νηῶν ἐχέοντο· βοὴ δʼ ἄσβεστος ὀρώρει.\nΠάτροκλος δʼ ἑτάροισιν ἐκέκλετο μακρὸν ἀΰσας·\nΜυρμιδόνες ἕταροι Πηληϊάδεω Ἀχιλῆος\nἀνέρες ἔστε φίλοι, μνήσασθε δὲ θούριδος ἀλκῆς,\nὡς ἂν Πηλεΐδην τιμήσομεν, ὃς μέγʼ ἄριστος\nἈργείων παρὰ νηυσὶ καὶ ἀγχέμαχοι θεράποντες,\nγνῷ δὲ καὶ Ἀτρεΐδης εὐρὺ κρείων Ἀγαμέμνων\nἣν ἄτην, ὅ τʼ ἄριστον Ἀχαιῶν οὐδὲν ἔτισεν.\nὣς εἰπὼν ὄτρυνε μένος καὶ θυμὸν ἑκάστου,\nἐν δʼ ἔπεσον Τρώεσσιν ἀολλέες· ἀμφὶ δὲ νῆες\nσμερδαλέον κονάβησαν ἀϋσάντων ὑπʼ Ἀχαιῶν.\nΤρῶες δʼ ὡς εἴδοντο Μενοιτίου ἄλκιμον υἱὸν\nαὐτὸν καὶ θεράποντα σὺν ἔντεσι μαρμαίροντας,\nπᾶσιν ὀρίνθη θυμός, ἐκίνηθεν δὲ φάλαγγες\nἐλπόμενοι παρὰ ναῦφι ποδώκεα Πηλεΐωνα\nμηνιθμὸν μὲν ἀπορρῖψαι, φιλότητα δʼ ἑλέσθαι·\nπάπτηνεν δὲ ἕκαστος ὅπῃ φύγοι αἰπὺν ὄλεθρον.\nΠάτροκλος δὲ πρῶτος ἀκόντισε δουρὶ φαεινῷ\nἀντικρὺ κατὰ μέσσον, ὅθι πλεῖστοι κλονέοντο,\nνηῒ πάρα πρυμνῇ μεγαθύμου Πρωτεσιλάου,\nκαὶ βάλε Πυραίχμην, ὃς Παίονας ἱπποκορυστὰς\nἤγαγεν ἐξ Ἀμυδῶνος ἀπʼ Ἀξιοῦ εὐρὺ ῥέοντος·\nτὸν βάλε δεξιὸν ὦμον· ὃ δʼ ὕπτιος ἐν κονίῃσι\nκάππεσεν οἰμώξας, ἕταροι δέ μιν ἀμφεφόβηθεν\nΠαίονες· ἐν γὰρ Πάτροκλος φόβον ἧκεν ἅπασιν\nἡγεμόνα κτείνας, ὃς ἀριστεύεσκε μάχεσθαι.\nἐκ νηῶν δʼ ἔλασεν, κατὰ δʼ ἔσβεσεν αἰθόμενον πῦρ.\nἡμιδαὴς δʼ ἄρα νηῦς λίπετʼ αὐτόθι· τοὶ δὲ φόβηθεν\nΤρῶες θεσπεσίῳ ὁμάδῳ· Δαναοὶ δʼ ἐπέχυντο\nνῆας ἀνὰ γλαφυράς· ὅμαδος δʼ ἀλίαστος ἐτύχθη.\nὡς δʼ ὅτʼ ἀφʼ ὑψηλῆς κορυφῆς ὄρεος μεγάλοιο\nκινήσῃ πυκινὴν νεφέλην στεροπηγερέτα Ζεύς,\nἔκ τʼ ἔφανεν πᾶσαι σκοπιαὶ καὶ πρώονες ἄκροι\nκαὶ νάπαι, οὐρανόθεν δʼ ἄρʼ ὑπερράγη ἄσπετος αἰθήρ,\nὣς Δαναοὶ νηῶν μὲν ἀπωσάμενοι δήϊον πῦρ\nτυτθὸν ἀνέπνευσαν, πολέμου δʼ οὐ γίγνετʼ ἐρωή·\nοὐ γάρ πώ τι Τρῶες ἀρηϊφίλων ὑπʼ Ἀχαιῶν\nπροτροπάδην φοβέοντο μελαινάων ἀπὸ νηῶν,\nἀλλʼ ἔτʼ ἄρʼ ἀνθίσταντο, νεῶν δʼ ὑπόεικον ἀνάγκῃ.\nἔνθα δʼ ἀνὴρ ἕλεν ἄνδρα κεδασθείσης ὑσμίνης\nἡγεμόνων. πρῶτος δὲ Μενοιτίου ἄλκιμος υἱὸς\nαὐτίκʼ ἄρα στρεφθέντος Ἀρηϊλύκου βάλε μηρὸν\nἔγχεϊ ὀξυόεντι, διὰ πρὸ δὲ χαλκὸν ἔλασσε·\nῥῆξεν δʼ ὀστέον ἔγχος, ὃ δὲ πρηνὴς ἐπὶ γαίῃ\nκάππεσʼ· ἀτὰρ Μενέλαος ἀρήϊος οὖτα Θόαντα\nστέρνον γυμνωθέντα παρʼ ἀσπίδα, λῦσε δὲ γυῖα.\nΦυλεΐδης δʼ Ἄμφικλον ἐφορμηθέντα δοκεύσας\nἔφθη ὀρεξάμενος πρυμνὸν σκέλος, ἔνθα πάχιστος\nμυὼν ἀνθρώπου πέλεται· περὶ δʼ ἔγχεος αἰχμῇ\nνεῦρα διεσχίσθη· τὸν δὲ σκότος ὄσσε κάλυψε.\nΝεστορίδαι δʼ ὃ μὲν οὔτασʼ Ἀτύμνιον ὀξέϊ δουρὶ\nἈντίλοχος, λαπάρης δὲ διήλασε χάλκεον ἔγχος·\nἤριπε δὲ προπάροιθε. Μάρις δʼ αὐτοσχεδὰ δουρὶ\nἈντιλόχῳ ἐπόρουσε κασιγνήτοιο χολωθεὶς\nστὰς πρόσθεν νέκυος· τοῦ δʼ ἀντίθεος Θρασυμήδης\nἔφθη ὀρεξάμενος πρὶν οὐτάσαι, οὐδʼ ἀφάμαρτεν,\nὦμον ἄφαρ· πρυμνὸν δὲ βραχίονα δουρὸς ἀκωκὴ\nδρύψʼ ἀπὸ μυώνων, ἀπὸ δʼ ὀστέον ἄχρις ἄραξε·\nδούπησεν δὲ πεσών, κατὰ δὲ σκότος ὄσσε κάλυψεν.\nὣς τὼ μὲν δοιοῖσι κασιγνήτοισι δαμέντε\nβήτην εἰς Ἔρεβος Σαρπηδόνος ἐσθλοὶ ἑταῖροι\nυἷες ἀκοντισταὶ Ἀμισωδάρου, ὅς ῥα Χίμαιραν\nθρέψεν ἀμαιμακέτην πολέσιν κακὸν ἀνθρώποισιν.\nΑἴας δὲ Κλεόβουλον Ὀϊλιάδης ἐπορούσας\nζωὸν ἕλε βλαφθέντα κατὰ κλόνον· ἀλλά οἱ αὖθι\nλῦσε μένος πλήξας ξίφει αὐχένα κωπήεντι.\nπᾶν δʼ ὑπεθερμάνθη ξίφος αἵματι· τὸν δὲ κατʼ ὄσσε\nἔλλαβε πορφύρεος θάνατος καὶ μοῖρα κραταιή.\nΠηνέλεως δὲ Λύκων τε συνέδραμον· ἔγχεσι μὲν γὰρ\nἤμβροτον ἀλλήλων, μέλεον δʼ ἠκόντισαν ἄμφω·\nτὼ δʼ αὖτις ξιφέεσσι συνέδραμον. ἔνθα Λύκων μὲν\nἱπποκόμου κόρυθος φάλον ἤλασεν, ἀμφὶ δὲ καυλὸν\nφάσγανον ἐρραίσθη· ὃ δʼ ὑπʼ οὔατος αὐχένα θεῖνε\nΠηνέλεως, πᾶν δʼ εἴσω ἔδυ ξίφος, ἔσχεθε δʼ οἶον\nδέρμα, παρηέρθη δὲ κάρη, ὑπέλυντο δὲ γυῖα.\nΜηριόνης δʼ Ἀκάμαντα κιχεὶς ποσὶ καρπαλίμοισι\nνύξʼ ἵππων ἐπιβησόμενον κατὰ δεξιὸν ὦμον·\nἤριπε δʼ ἐξ ὀχέων, κατὰ δʼ ὀφθαλμῶν κέχυτʼ ἀχλύς.\nἸδομενεὺς δʼ Ἐρύμαντα κατὰ στόμα νηλέϊ χαλκῷ\nνύξε· τὸ δʼ ἀντικρὺ δόρυ χάλκεον ἐξεπέρησε\nνέρθεν ὑπʼ ἐγκεφάλοιο, κέασσε δʼ ἄρʼ ὀστέα λευκά·\nἐκ δʼ ἐτίναχθεν ὀδόντες, ἐνέπλησθεν δέ οἱ ἄμφω\nαἵματος ὀφθαλμοί· τὸ δʼ ἀνὰ στόμα καὶ κατὰ ῥῖνας\nπρῆσε χανών· θανάτου δὲ μέλαν νέφος ἀμφεκάλυψεν.\nοὗτοι ἄρʼ ἡγεμόνες Δαναῶν ἕλον ἄνδρα ἕκαστος.\nὡς δὲ λύκοι ἄρνεσσιν ἐπέχραον ἢ ἐρίφοισι\nσίνται ὑπʼ ἐκ μήλων αἱρεύμενοι, αἵ τʼ ἐν ὄρεσσι\nποιμένος ἀφραδίῃσι διέτμαγεν· οἳ δὲ ἰδόντες\nαἶψα διαρπάζουσιν ἀνάλκιδα θυμὸν ἐχούσας·\nὣς Δαναοὶ Τρώεσσιν ἐπέχραον· οἳ δὲ φόβοιο\nδυσκελάδου μνήσαντο, λάθοντο δὲ θούριδος ἀλκῆς.\nΑἴας δʼ ὃ μέγας αἰὲν ἐφʼ Ἕκτορι χαλκοκορυστῇ\nἵετʼ ἀκοντίσσαι· ὃ δὲ ἰδρείῃ πολέμοιο\nἀσπίδι ταυρείῃ κεκαλυμμένος εὐρέας ὤμους\nσκέπτετʼ ὀϊστῶν τε ῥοῖζον καὶ δοῦπον ἀκόντων.\nἦ μὲν δὴ γίγνωσκε μάχης ἑτεραλκέα νίκην·\nἀλλὰ καὶ ὧς ἀνέμιμνε, σάω δʼ ἐρίηρας ἑταίρους.\nὡς δʼ ὅτʼ ἀπʼ Οὐλύμπου νέφος ἔρχεται οὐρανὸν εἴσω\nαἰθέρος ἐκ δίης, ὅτε τε Ζεὺς λαίλαπα τείνῃ,\nὣς τῶν ἐκ νηῶν γένετο ἰαχή τε φόβος τε,\nοὐδὲ κατὰ μοῖραν πέραον πάλιν. Ἕκτορα δʼ ἵπποι\nἔκφερον ὠκύποδες σὺν τεύχεσι, λεῖπε δὲ λαὸν\nΤρωϊκόν, οὓς ἀέκοντας ὀρυκτὴ τάφρος ἔρυκε.\nπολλοὶ δʼ ἐν τάφρῳ ἐρυσάρματες ὠκέες ἵπποι\nἄξαντʼ ἐν πρώτῳ ῥυμῷ λίπον ἅρματʼ ἀνάκτων,\nΠάτροκλος δʼ ἕπετο σφεδανὸν Δαναοῖσι κελεύων\nΤρωσὶ κακὰ φρονέων· οἳ δὲ ἰαχῇ τε φόβῳ τε\nπάσας πλῆσαν ὁδούς, ἐπεὶ ἂρ τμάγεν· ὕψι δʼ ἀέλλη\nσκίδναθʼ ὑπὸ νεφέων, τανύοντο δὲ μώνυχες ἵπποι\nἄψορρον προτὶ ἄστυ νεῶν ἄπο καὶ κλισιάων.\nΠάτροκλος δʼ ᾗ πλεῖστον ὀρινόμενον ἴδε λαόν,\nτῇ ῥʼ ἔχʼ ὁμοκλήσας· ὑπὸ δʼ ἄξοσι φῶτες ἔπιπτον\nπρηνέες ἐξ ὀχέων, δίφροι δʼ ἀνακυμβαλίαζον.\nἀντικρὺ δʼ ἄρα τάφρον ὑπέρθορον ὠκέες ἵπποι\nἄμβροτοι, οὓς Πηλῆϊ θεοὶ δόσαν ἀγλαὰ δῶρα,\nπρόσσω ἱέμενοι, ἐπὶ δʼ Ἕκτορι κέκλετο θυμός·\nἵετο γὰρ βαλέειν· τὸν δʼ ἔκφερον ὠκέες ἵπποι.\nὡς δʼ ὑπὸ λαίλαπι πᾶσα κελαινὴ βέβριθε χθὼν\nἤματʼ ὀπωρινῷ, ὅτε λαβρότατον χέει ὕδωρ\nΖεύς, ὅτε δή ῥʼ ἄνδρεσσι κοτεσσάμενος χαλεπήνῃ,\nοἳ βίῃ εἰν ἀγορῇ σκολιὰς κρίνωσι θέμιστας,\nἐκ δὲ δίκην ἐλάσωσι θεῶν ὄπιν οὐκ ἀλέγοντες·\nτῶν δέ τε πάντες μὲν ποταμοὶ πλήθουσι ῥέοντες,\nπολλὰς δὲ κλιτῦς τότʼ ἀποτμήγουσι χαράδραι,\nἐς δʼ ἅλα πορφυρέην μεγάλα στενάχουσι ῥέουσαι\nἐξ ὀρέων ἐπικάρ, μινύθει δέ τε ἔργʼ ἀνθρώπων·\nὣς ἵπποι Τρῳαὶ μεγάλα στενάχοντο θέουσαι.\nΠάτροκλος δʼ ἐπεὶ οὖν πρώτας ἐπέκερσε φάλαγγας,\nἂψ ἐπὶ νῆας ἔεργε παλιμπετές, οὐδὲ πόληος\nεἴα ἱεμένους ἐπιβαινέμεν, ἀλλὰ μεσηγὺ\nνηῶν καὶ ποταμοῦ καὶ τείχεος ὑψηλοῖο\nκτεῖνε μεταΐσσων, πολέων δʼ ἀπετίνυτο ποινήν.\nἔνθʼ ἤτοι Πρόνοον πρῶτον βάλε δουρὶ φαεινῷ\nστέρνον γυμνωθέντα παρʼ ἀσπίδα, λῦσε δὲ γυῖα·\nδούπησεν δὲ πεσών· ὃ δὲ Θέστορα Ἤνοπος υἱὸν\nδεύτερον ὁρμηθείς· ὃ μὲν εὐξέστῳ ἐνὶ δίφρῳ\nἧστο ἀλείς· ἐκ γὰρ πλήγη φρένας, ἐκ δʼ ἄρα χειρῶν\nἡνία ἠΐχθησαν· ὃ δʼ ἔγχεϊ νύξε παραστὰς\nγναθμὸν δεξιτερόν, διὰ δʼ αὐτοῦ πεῖρεν ὀδόντων,\nἕλκε δὲ δουρὸς ἑλὼν ὑπὲρ ἄντυγος, ὡς ὅτε τις φὼς\nπέτρῃ ἔπι προβλῆτι καθήμενος ἱερὸν ἰχθὺν\nἐκ πόντοιο θύραζε λίνῳ καὶ ἤνοπι χαλκῷ·\nὣς ἕλκʼ ἐκ δίφροιο κεχηνότα δουρὶ φαεινῷ,\nκὰδ δʼ ἄρʼ ἐπὶ στόμʼ ἔωσε· πεσόντα δέ μιν λίπε θυμός.\nαὐτὰρ ἔπειτʼ Ἐρύλαον ἐπεσσύμενον βάλε πέτρῳ\nμέσσην κὰκ κεφαλήν· ἣ δʼ ἄνδιχα πᾶσα κεάσθη\nἐν κόρυθι βριαρῇ· ὃ δʼ ἄρα πρηνὴς ἐπὶ γαίῃ\nκάππεσεν, ἀμφὶ δέ μιν θάνατος χύτο θυμοραϊστής.\nαὐτὰρ ἔπειτʼ Ἐρύμαντα καὶ Ἀμφοτερὸν καὶ Ἐπάλτην\nΤληπόλεμόν τε Δαμαστορίδην Ἐχίον τε Πύριν τε\nἸφέα τʼ Εὔιππόν τε καὶ Ἀργεάδην Πολύμηλον\nπάντας ἐπασσυτέρους πέλασε χθονὶ πουλυβοτείρῃ.\nΣαρπηδὼν δʼ ὡς οὖν ἴδʼ ἀμιτροχίτωνας ἑταίρους\nχέρσʼ ὕπο Πατρόκλοιο Μενοιτιάδαο δαμέντας,\nκέκλετʼ ἄρʼ ἀντιθέοισι καθαπτόμενος Λυκίοισιν·\nαἰδὼς ὦ Λύκιοι· πόσε φεύγετε; νῦν θοοὶ ἔστε.\nἀντήσω γὰρ ἐγὼ τοῦδʼ ἀνέρος, ὄφρα δαείω\nὅς τις ὅδε κρατέει καὶ δὴ κακὰ πολλὰ ἔοργε\nΤρῶας, ἐπεὶ πολλῶν τε καὶ ἐσθλῶν γούνατʼ ἔλυσεν.\nἦ ῥα, καὶ ἐξ ὀχέων σὺν τεύχεσιν ἆλτο χαμᾶζε.\nΠάτροκλος δʼ ἑτέρωθεν ἐπεὶ ἴδεν ἔκθορε δίφρου.\nοἳ δʼ ὥς τʼ αἰγυπιοὶ γαμψώνυχες ἀγκυλοχεῖλαι\nπέτρῃ ἐφʼ ὑψηλῇ μεγάλα κλάζοντε μάχωνται,\nὣς οἳ κεκλήγοντες ἐπʼ ἀλλήλοισιν ὄρουσαν.\nτοὺς δὲ ἰδὼν ἐλέησε Κρόνου πάϊς ἀγκυλομήτεω,\nἭρην δὲ προσέειπε κασιγνήτην ἄλοχόν τε·\nὤ μοι ἐγών, ὅ τέ μοι Σαρπηδόνα φίλτατον ἀνδρῶν\nμοῖρʼ ὑπὸ Πατρόκλοιο Μενοιτιάδαο δαμῆναι.\nδιχθὰ δέ μοι κραδίη μέμονε φρεσὶν ὁρμαίνοντι,\nἤ μιν ζωὸν ἐόντα μάχης ἄπο δακρυοέσσης\nθείω ἀναρπάξας Λυκίης ἐν πίονι δήμῳ,\nἦ ἤδη ὑπὸ χερσὶ Μενοιτιάδαο δαμάσσω.\nτὸν δʼ ἠμείβετʼ ἔπειτα βοῶπις πότνια Ἥρη·\nαἰνότατε Κρονίδη ποῖον τὸν μῦθον ἔειπες.\nἄνδρα θνητὸν ἐόντα πάλαι πεπρωμένον αἴσῃ\nἂψ ἐθέλεις θανάτοιο δυσηχέος ἐξαναλῦσαι;\nἔρδʼ· ἀτὰρ οὔ τοι πάντες ἐπαινέομεν θεοὶ ἄλλοι.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nαἴ κε ζὼν πέμψῃς Σαρπηδόνα ὃν δὲ δόμον δέ,\nφράζεο μή τις ἔπειτα θεῶν ἐθέλῃσι καὶ ἄλλος\nπέμπειν ὃν φίλον υἱὸν ἀπὸ κρατερῆς ὑσμίνης·\nπολλοὶ γὰρ περὶ ἄστυ μέγα Πριάμοιο μάχονται\nυἱέες ἀθανάτων, τοῖσιν κότον αἰνὸν ἐνήσεις.\nἀλλʼ εἴ τοι φίλος ἐστί, τεὸν δʼ ὀλοφύρεται ἦτορ,\nἤτοι μέν μιν ἔασον ἐνὶ κρατερῇ ὑσμίνῃ\nχέρσʼ ὕπο Πατρόκλοιο Μενοιτιάδαο δαμῆναι·\nαὐτὰρ ἐπὴν δὴ τόν γε λίπῃ ψυχή τε καὶ αἰών,\nπέμπειν μιν θάνατόν τε φέρειν καὶ νήδυμον ὕπνον\nεἰς ὅ κε δὴ Λυκίης εὐρείης δῆμον ἵκωνται,\nἔνθά ἑ ταρχύσουσι κασίγνητοί τε ἔται τε\nτύμβῳ τε στήλῃ τε· τὸ γὰρ γέρας ἐστὶ θανόντων.\nὣς ἔφατʼ, οὐδʼ ἀπίθησε πατὴρ ἀνδρῶν τε θεῶν τε·\nαἱματοέσσας δὲ ψιάδας κατέχευεν ἔραζε\nπαῖδα φίλον τιμῶν, τόν οἱ Πάτροκλος ἔμελλε\nφθίσειν ἐν Τροίῃ ἐριβώλακι τηλόθι πάτρης.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,\nἔνθʼ ἤτοι Πάτροκλος ἀγακλειτὸν Θρασύμηλον,\nὅς ῥʼ ἠῢς θεράπων Σαρπηδόνος ἦεν ἄνακτος,\nτὸν βάλε νείαιραν κατὰ γαστέρα, λῦσε δὲ γυῖα.\nΣαρπηδὼν δʼ αὐτοῦ μὲν ἀπήμβροτε δουρὶ φαεινῷ\nδεύτερον ὁρμηθείς, ὃ δὲ Πήδασον οὔτασεν ἵππον\nἔγχεϊ δεξιὸν ὦμον· ὃ δʼ ἔβραχε θυμὸν ἀΐσθων,\nκὰδ δʼ ἔπεσʼ ἐν κονίῃσι μακών, ἀπὸ δʼ ἔπτατο θυμός.\nτὼ δὲ διαστήτην, κρίκε δὲ ζυγόν, ἡνία δέ σφι\nσύγχυτʼ, ἐπεὶ δὴ κεῖτο παρήορος ἐν κονίῃσι.\nτοῖο μὲν Αὐτομέδων δουρικλυτὸς εὕρετο τέκμωρ·\nσπασσάμενος τανύηκες ἄορ παχέος παρὰ μηροῦ\nἀΐξας ἀπέκοψε παρήορον οὐδʼ ἐμάτησε·\nτὼ δʼ ἰθυνθήτην, ἐν δὲ ῥυτῆρσι τάνυσθεν·\nτὼ δʼ αὖτις συνίτην ἔριδος πέρι θυμοβόροιο.\nἔνθʼ αὖ Σαρπηδὼν μὲν ἀπήμβροτε δουρὶ φαεινῷ,\nΠατρόκλου δʼ ὑπὲρ ὦμον ἀριστερὸν ἤλυθʼ ἀκωκὴ\nἔγχεος, οὐδʼ ἔβαλʼ αὐτόν· ὃ δʼ ὕστερος ὄρνυτο χαλκῷ\nΠάτροκλος· τοῦ δʼ οὐχ ἅλιον βέλος ἔκφυγε χειρός,\nἀλλʼ ἔβαλʼ ἔνθʼ ἄρα τε φρένες ἔρχαται ἀμφʼ ἁδινὸν κῆρ.\nἤριπε δʼ ὡς ὅτε τις δρῦς ἤριπεν ἢ ἀχερωῒς\nἠὲ πίτυς βλωθρή, τήν τʼ οὔρεσι τέκτονες ἄνδρες\nἐξέταμον πελέκεσσι νεήκεσι νήϊον εἶναι·\nὣς ὃ πρόσθʼ ἵππων καὶ δίφρου κεῖτο τανυσθεὶς\nβεβρυχὼς κόνιος δεδραγμένος αἱματοέσσης.\nἠΰτε ταῦρον ἔπεφνε λέων ἀγέληφι μετελθὼν\nαἴθωνα μεγάθυμον ἐν εἰλιπόδεσσι βόεσσι,\nὤλετό τε στενάχων ὑπὸ γαμφηλῇσι λέοντος,\nὣς ὑπὸ Πατρόκλῳ Λυκίων ἀγὸς ἀσπιστάων\nκτεινόμενος μενέαινε, φίλον δʼ ὀνόμηνεν ἑταῖρον·\nΓλαῦκε πέπον πολεμιστὰ μετʼ ἀνδράσι νῦν σε μάλα χρὴ\nαἰχμητήν τʼ ἔμεναι καὶ θαρσαλέον πολεμιστήν·\nνῦν τοι ἐελδέσθω πόλεμος κακός, εἰ θοός ἐσσι.\nπρῶτα μὲν ὄτρυνον Λυκίων ἡγήτορας ἄνδρας\nπάντῃ ἐποιχόμενος Σαρπηδόνος ἀμφιμάχεσθαι·\nαὐτὰρ ἔπειτα καὶ αὐτὸς ἐμεῦ πέρι μάρναο χαλκῷ.\nσοὶ γὰρ ἐγὼ καὶ ἔπειτα κατηφείη καὶ ὄνειδος\nἔσσομαι ἤματα πάντα διαμπερές, εἴ κέ μʼ Ἀχαιοὶ\nτεύχεα συλήσωσι νεῶν ἐν ἀγῶνι πεσόντα.\nἀλλʼ ἔχεο κρατερῶς, ὄτρυνε δὲ λαὸν ἅπαντα.\nὣς ἄρα μιν εἰπόντα τέλος θανάτοιο κάλυψεν\nὀφθαλμοὺς ῥῖνάς θʼ· ὃ δὲ λὰξ ἐν στήθεσι βαίνων\nἐκ χροὸς ἕλκε δόρυ, προτὶ δὲ φρένες αὐτῷ ἕποντο·\nτοῖο δʼ ἅμα ψυχήν τε καὶ ἔγχεος ἐξέρυσʼ αἰχμήν.\nΜυρμιδόνες δʼ αὐτοῦ σχέθον ἵππους φυσιόωντας\nἱεμένους φοβέεσθαι, ἐπεὶ λίπον ἅρματʼ ἀνάκτων.\nΓλαύκῳ δʼ αἰνὸν ἄχος γένετο φθογγῆς ἀΐοντι·\nὠρίνθη δέ οἱ ἦτορ ὅ τʼ οὐ δύνατο προσαμῦναι.\nχειρὶ δʼ ἑλὼν ἐπίεζε βραχίονα· τεῖρε γὰρ αὐτὸν\nἕλκος, ὃ δή μιν Τεῦκρος ἐπεσσύμενον βάλεν ἰῷ\nτείχεος ὑψηλοῖο, ἀρὴν ἑτάροισιν ἀμύνων.\nεὐχόμενος δʼ ἄρα εἶπεν ἑκηβόλῳ Ἀπόλλωνι·\nκλῦθι ἄναξ ὅς που Λυκίης ἐν πίονι δήμῳ\nεἲς ἢ ἐνὶ Τροίῃ· δύνασαι δὲ σὺ πάντοσʼ ἀκούειν\nἀνέρι κηδομένῳ, ὡς νῦν ἐμὲ κῆδος ἱκάνει.\nἕλκος μὲν γὰρ ἔχω τόδε καρτερόν, ἀμφὶ δέ μοι χεὶρ\nὀξείῃς ὀδύνῃσιν ἐλήλαται, οὐδέ μοι αἷμα\nτερσῆναι δύναται, βαρύθει δέ μοι ὦμος ὑπʼ αὐτοῦ·\nἔγχος δʼ οὐ δύναμαι σχεῖν ἔμπεδον, οὐδὲ μάχεσθαι\nἐλθὼν δυσμενέεσσιν. ἀνὴρ δʼ ὤριστος ὄλωλε\nΣαρπηδὼν Διὸς υἱός· ὃ δʼ οὐ οὗ παιδὸς ἀμύνει.\nἀλλὰ σύ πέρ μοι ἄναξ τόδε καρτερὸν ἕλκος ἄκεσσαι,\nκοίμησον δʼ ὀδύνας, δὸς δὲ κράτος, ὄφρʼ ἑτάροισι\nκεκλόμενος Λυκίοισιν ἐποτρύνω πολεμίζειν,\nαὐτός τʼ ἀμφὶ νέκυι κατατεθνηῶτι μάχωμαι.\nὣς ἔφατʼ εὐχόμενος, τοῦ δʼ ἔκλυε Φοῖβος Ἀπόλλων.\nαὐτίκα παῦσʼ ὀδύνας ἀπὸ δʼ ἕλκεος ἀργαλέοιο\nαἷμα μέλαν τέρσηνε, μένος δέ οἱ ἔμβαλε θυμῷ.\nΓλαῦκος δʼ ἔγνω ᾗσιν ἐνὶ φρεσὶ γήθησέν τε\nὅττί οἱ ὦκʼ ἤκουσε μέγας θεὸς εὐξαμένοιο.\nπρῶτα μὲν ὄτρυνεν Λυκίων ἡγήτορας ἄνδρας\nπάντῃ ἐποιχόμενος Σαρπηδόνος ἀμφιμάχεσθαι·\nαὐτὰρ ἔπειτα μετὰ Τρῶας κίε μακρὰ βιβάσθων\nΠουλυδάμαντʼ ἔπι Πανθοΐδην καὶ Ἀγήνορα δῖον,\nβῆ δὲ μετʼ Αἰνείαν τε καὶ Ἕκτορα χαλκοκορυστήν,\nἀγχοῦ δʼ ἱστάμενος ἔπεα πτερόεντα προσηύδα·\nἝκτορ νῦν δὴ πάγχυ λελασμένος εἰς ἐπικούρων,\nοἳ σέθεν εἵνεκα τῆλε φίλων καὶ πατρίδος αἴης\nθυμὸν ἀποφθινύθουσι· σὺ δʼ οὐκ ἐθέλεις ἐπαμύνειν.\nκεῖται Σαρπηδὼν Λυκίων ἀγὸς ἀσπιστάων,\nὃς Λυκίην εἴρυτο δίκῃσί τε καὶ σθένεϊ ᾧ·\nτὸν δʼ ὑπὸ Πατρόκλῳ δάμασʼ ἔγχεϊ χάλκεος Ἄρης.\nἀλλὰ φίλοι πάρστητε, νεμεσσήθητε δὲ θυμῷ,\nμὴ ἀπὸ τεύχεʼ ἕλωνται, ἀεικίσσωσι δὲ νεκρὸν\nΜυρμιδόνες, Δαναῶν κεχολωμένοι ὅσσοι ὄλοντο,\nτοὺς ἐπὶ νηυσὶ θοῇσιν ἐπέφνομεν ἐγχείῃσιν.\nὣς ἔφατο, Τρῶας δὲ κατὰ κρῆθεν λάβε πένθος\nἄσχετον, οὐκ ἐπιεικτόν, ἐπεί σφισιν ἕρμα πόληος\nἔσκε καὶ ἀλλοδαπός περ ἐών· πολέες γὰρ ἅμʼ αὐτῷ\nλαοὶ ἕποντʼ, ἐν δʼ αὐτὸς ἀριστεύεσκε μάχεσθαι·\nβὰν δʼ ἰθὺς Δαναῶν λελιημένοι· ἦρχε δʼ ἄρά σφιν\nἝκτωρ χωόμενος Σαρπηδόνος. αὐτὰρ Ἀχαιοὺς\nὦρσε Μενοιτιάδεω Πατροκλῆος λάσιον κῆρ·\nΑἴαντε πρώτω προσέφη μεμαῶτε καὶ αὐτώ·\nΑἴαντε νῦν σφῶϊν ἀμύνεσθαι φίλον ἔστω,\nοἷοί περ πάρος ἦτε μετʼ ἀνδράσιν ἢ καὶ ἀρείους.\nκεῖται ἀνὴρ ὃς πρῶτος ἐσήλατο τεῖχος Ἀχαιῶν\nΣαρπηδών· ἀλλʼ εἴ μιν ἀεικισσαίμεθʼ ἑλόντες,\nτεύχεά τʼ ὤμοιιν ἀφελοίμεθα, καί τινʼ ἑταίρων\nαὐτοῦ ἀμυνομένων δαμασαίμεθα νηλέϊ χαλκῷ.\nὣς ἔφαθʼ, οἳ δὲ καὶ αὐτοὶ ἀλέξασθαι μενέαινον.\nοἳ δʼ ἐπεὶ ἀμφοτέρωθεν ἐκαρτύναντο φάλαγγας\nΤρῶες καὶ Λύκιοι καὶ Μυρμιδόνες καὶ Ἀχαιοί,\nσύμβαλον ἀμφὶ νέκυι κατατεθνηῶτι μάχεσθαι\nδεινὸν ἀΰσαντες· μέγα δʼ ἔβραχε τεύχεα φωτῶν.\nΖεὺς δʼ ἐπὶ νύκτʼ ὀλοὴν τάνυσε κρατερῇ ὑσμίνῃ,\nὄφρα φίλῳ περὶ παιδὶ μάχης ὀλοὸς πόνος εἴη.\nὦσαν δὲ πρότεροι Τρῶες ἑλίκωπας Ἀχαιούς·\nβλῆτο γὰρ οὔ τι κάκιστος ἀνὴρ μετὰ Μυρμιδόνεσσιν\nυἱὸς Ἀγακλῆος μεγαθύμου δῖος Ἐπειγεύς,\nὅς ῥʼ ἐν Βουδείῳ εὖ ναιομένῳ ἤνασσε\nτὸ πρίν· ἀτὰρ τότε γʼ ἐσθλὸν ἀνεψιὸν ἐξεναρίξας\nἐς Πηλῆʼ ἱκέτευσε καὶ ἐς Θέτιν ἀργυρόπεζαν·\nοἳ δʼ ἅμʼ Ἀχιλλῆϊ ῥηξήνορι πέμπον ἕπεσθαι\nἼλιον εἰς εὔπωλον, ἵνα Τρώεσσι μάχοιτο.\nτόν ῥα τόθʼ ἁπτόμενον νέκυος βάλε φαίδιμος Ἕκτωρ\nχερμαδίῳ κεφαλήν· ἣ δʼ ἄνδιχα πᾶσα κεάσθη\nἐν κόρυθι βριαρῇ· ὃ δʼ ἄρα πρηνὴς ἐπὶ νεκρῷ\nκάππεσεν, ἀμφὶ δέ μιν θάνατος χύτο θυμοραϊστής.\nΠατρόκλῳ δʼ ἄρʼ ἄχος γένετο φθιμένου ἑτάροιο,\nἴθυσεν δὲ διὰ προμάχων ἴρηκι ἐοικὼς\nὠκέϊ, ὅς τʼ ἐφόβησε κολοιούς τε ψῆράς τε·\nὣς ἰθὺς Λυκίων Πατρόκλεες ἱπποκέλευθε\nἔσσυο καὶ Τρώων, κεχόλωσο δὲ κῆρ ἑτάροιο.\nκαί ῥʼ ἔβαλε Σθενέλαον Ἰθαιμένεος φίλον υἱὸν\nαὐχένα χερμαδίῳ, ῥῆξεν δʼ ἀπὸ τοῖο τένοντας.\nχώρησαν δʼ ὑπό τε πρόμαχοι καὶ φαίδιμος Ἕκτωρ.\nὅσση δʼ αἰγανέης ῥιπὴ ταναοῖο τέτυκται,\nἥν ῥά τʼ ἀνὴρ ἀφέῃ πειρώμενος ἢ ἐν ἀέθλῳ\nἠὲ καὶ ἐν πολέμῳ δηΐων ὕπο θυμοραϊστέων,\nτόσσον ἐχώρησαν Τρῶες, ὤσαντο δʼ Ἀχαιοί.\nΓλαῦκος δὲ πρῶτος Λυκίων ἀγὸς ἀσπιστάων\nἐτράπετʼ, ἔκτεινεν δὲ Βαθυκλῆα μεγάθυμον\nΧάλκωνος φίλον υἱόν, ὃς Ἑλλάδι οἰκία ναίων\nὄλβῳ τε πλούτῳ τε μετέπρεπε Μυρμιδόνεσσι.\nτὸν μὲν ἄρα Γλαῦκος στῆθος μέσον οὔτασε δουρὶ\nστρεφθεὶς ἐξαπίνης, ὅτε μιν κατέμαρπτε διώκων·\nδούπησεν δὲ πεσών· πυκινὸν δʼ ἄχος ἔλλαβʼ Ἀχαιούς,\nὡς ἔπεσʼ ἐσθλὸς ἀνήρ· μέγα δὲ Τρῶες κεχάροντο,\nστὰν δʼ ἀμφʼ αὐτὸν ἰόντες ἀολλέες· οὐδʼ ἄρʼ Ἀχαιοὶ\nἀλκῆς ἐξελάθοντο, μένος δʼ ἰθὺς φέρον αὐτῶν.\nἔνθʼ αὖ Μηριόνης Τρώων ἕλεν ἄνδρα κορυστὴν\nΛαόγονον θρασὺν υἱὸν Ὀνήτορος, ὃς Διὸς ἱρεὺς\nἸδαίου ἐτέτυκτο, θεὸς δʼ ὣς τίετο δήμῳ.\nτὸν βάλʼ ὑπὸ γναθμοῖο καὶ οὔατος· ὦκα δὲ θυμὸς\nᾤχετʼ ἀπὸ μελέων, στυγερὸς δʼ ἄρα μιν σκότος εἷλεν.\nΑἰνείας δʼ ἐπὶ Μηριόνῃ δόρυ χάλκεον ἧκεν·\nἔλπετο γὰρ τεύξεσθαι ὑπασπίδια προβιβῶντος.\nἀλλʼ ὃ μὲν ἄντα ἰδὼν ἠλεύατο χάλκεον ἔγχος·\nπρόσσω γὰρ κατέκυψε, τὸ δʼ ἐξόπιθεν δόρυ μακρὸν\nοὔδει ἐνισκίμφθη, ἐπὶ δʼ οὐρίαχος πελεμίχθη\nἔγχεος· ἔνθα δʼ ἔπειτʼ ἀφίει μένος ὄβριμος Ἄρης.\nαἰχμὴ δʼ Αἰνείαο κραδαινομένη κατὰ γαίης\nᾤχετʼ, ἐπεί ῥʼ ἅλιον στιβαρῆς ἀπὸ χειρὸς ὄρουσεν.\nΑἰνείας δʼ ἄρα θυμὸν ἐχώσατο φώνησέν τε·\nΜηριόνη τάχα κέν σε καὶ ὀρχηστήν περ ἐόντα\nἔγχος ἐμὸν κατέπαυσε διαμπερές, εἴ σʼ ἔβαλόν περ.\nτὸν δʼ αὖ Μηριόνης δουρικλυτὸς ἀντίον ηὔδα·\nΑἰνεία χαλεπόν σε καὶ ἴφθιμόν περ ἐόντα\nπάντων ἀνθρώπων σβέσσαι μένος, ὅς κέ σευ ἄντα\nἔλθῃ ἀμυνόμενος· θνητὸς δέ νυ καὶ σὺ τέτυξαι.\nεἰ καὶ ἐγώ σε βάλοιμι τυχὼν μέσον ὀξέϊ χαλκῷ,\nαἶψά κε καὶ κρατερός περ ἐὼν καὶ χερσὶ πεποιθὼς\nεὖχος ἐμοὶ δοίης, ψυχὴν δʼ Ἄϊδι κλυτοπώλῳ.\nὣς φάτο, τὸν δʼ ἐνένιπε Μενοιτίου ἄλκιμος υἱός·\nΜηριόνη τί σὺ ταῦτα καὶ ἐσθλὸς ἐὼν ἀγορεύεις;\nὦ πέπον οὔ τοι Τρῶες ὀνειδείοις ἐπέεσσι\nνεκροῦ χωρήσουσι· πάρος τινὰ γαῖα καθέξει.\nἐν γὰρ χερσὶ τέλος πολέμου, ἐπέων δʼ ἐνὶ βουλῇ·\nτὼ οὔ τι χρὴ μῦθον ὀφέλλειν, ἀλλὰ μάχεσθαι.\nὣς εἰπὼν ὃ μὲν ἦρχʼ, ὃ δʼ ἅμʼ ἕσπετο ἰσόθεος φώς.\nτῶν δʼ ὥς τε δρυτόμων ἀνδρῶν ὀρυμαγδὸς ὀρώρει\nοὔρεος ἐν βήσσῃς, ἕκαθεν δέ τε γίγνετʼ ἀκουή,\nὣς τῶν ὄρνυτο δοῦπος ἀπὸ χθονὸς εὐρυοδείης\nχαλκοῦ τε ῥινοῦ τε βοῶν τʼ εὐποιητάων,\nνυσσομένων ξίφεσίν τε καὶ ἔγχεσιν ἀμφιγύοισιν.\nοὐδʼ ἂν ἔτι φράδμων περ ἀνὴρ Σαρπηδόνα δῖον\nἔγνω, ἐπεὶ βελέεσσι καὶ αἵματι καὶ κονίῃσιν\nἐκ κεφαλῆς εἴλυτο διαμπερὲς ἐς πόδας ἄκρους.\nοἳ δʼ αἰεὶ περὶ νεκρὸν ὁμίλεον, ὡς ὅτε μυῖαι\nσταθμῷ ἔνι βρομέωσι περιγλαγέας κατὰ πέλλας\nὥρῃ ἐν εἰαρινῇ, ὅτε τε γλάγος ἄγγεα δεύει·\nὣς ἄρα τοὶ περὶ νεκρὸν ὁμίλεον, οὐδέ ποτε Ζεὺς\nτρέψεν ἀπὸ κρατερῆς ὑσμίνης ὄσσε φαεινώ,\nἀλλὰ κατʼ αὐτοὺς αἰὲν ὅρα καὶ φράζετο θυμῷ,\nπολλὰ μάλʼ ἀμφὶ φόνῳ Πατρόκλου μερμηρίζων,\nἢ ἤδη καὶ κεῖνον ἐνὶ κρατερῇ ὑσμίνῃ\nαὐτοῦ ἐπʼ ἀντιθέῳ Σαρπηδόνι φαίδιμος Ἕκτωρ\nχαλκῷ δῃώσῃ, ἀπό τʼ ὤμων τεύχεʼ ἕληται,\nἦ ἔτι καὶ πλεόνεσσιν ὀφέλλειεν πόνον αἰπύν.\nὧδε δέ οἱ φρονέοντι δοάσσατο κέρδιον εἶναι\nὄφρʼ ἠῢς θεράπων Πηληϊάδεω Ἀχιλῆος\nἐξαῦτις Τρῶάς τε καὶ Ἕκτορα χαλκοκορυστὴν\nὤσαιτο προτὶ ἄστυ, πολέων δʼ ἀπὸ θυμὸν ἕλοιτο.\nἝκτορι δὲ πρωτίστῳ ἀνάλκιδα θυμὸν ἐνῆκεν·\nἐς δίφρον δʼ ἀναβὰς φύγαδʼ ἔτραπε, κέκλετο δʼ ἄλλους\nΤρῶας φευγέμεναι· γνῶ γὰρ Διὸς ἱρὰ τάλαντα.\nἔνθʼ οὐδʼ ἴφθιμοι Λύκιοι μένον, ἀλλὰ φόβηθεν\nπάντες, ἐπεὶ βασιλῆα ἴδον βεβλαμμένον ἦτορ\nκείμενον ἐν νεκύων ἀγύρει· πολέες γὰρ ἐπʼ αὐτῷ\nκάππεσον, εὖτʼ ἔριδα κρατερὴν ἐτάνυσσε Κρονίων.\nοἳ δʼ ἄρʼ ἀπʼ ὤμοιιν Σαρπηδόνος ἔντεʼ ἕλοντο\nχάλκεα μαρμαίροντα, τὰ μὲν κοίλας ἐπὶ νῆας\nδῶκε φέρειν ἑτάροισι Μενοιτίου ἄλκιμος υἱός.\nκαὶ τότʼ Ἀπόλλωνα προσέφη νεφεληγερέτα Ζεύς·\nεἰ δʼ ἄγε νῦν φίλε Φοῖβε, κελαινεφὲς αἷμα κάθηρον\nἐλθὼν ἐκ βελέων Σαρπηδόνα, καί μιν ἔπειτα\nπολλὸν ἀπὸ πρὸ φέρων λοῦσον ποταμοῖο ῥοῇσι\nχρῖσόν τʼ ἀμβροσίῃ, περὶ δʼ ἄμβροτα εἵματα ἕσσον·\nπέμπε δέ μιν πομποῖσιν ἅμα κραιπνοῖσι φέρεσθαι\nὕπνῳ καὶ θανάτῳ διδυμάοσιν, οἵ ῥά μιν ὦκα\nθήσουσʼ ἐν Λυκίης εὐρείης πίονι δήμῳ,\nἔνθά ἑ ταρχύσουσι κασίγνητοί τε ἔται τε\nτύμβῳ τε στήλῃ τε· τὸ γὰρ γέρας ἐστὶ θανόντων.\nὣς ἔφατʼ, οὐδʼ ἄρα πατρὸς ἀνηκούστησεν Ἀπόλλων.\nβῆ δὲ κατʼ Ἰδαίων ὀρέων ἐς φύλοπιν αἰνήν,\nαὐτίκα δʼ ἐκ βελέων Σαρπηδόνα δῖον ἀείρας\nπολλὸν ἀπὸ πρὸ φέρων λοῦσεν ποταμοῖο ῥοῇσι\nχρῖσέν τʼ ἀμβροσίῃ, περὶ δʼ ἄμβροτα εἵματα ἕσσε·\nπέμπε δέ μιν πομποῖσιν ἅμα κραιπνοῖσι φέρεσθαι,\nὕπνῳ καὶ θανάτῳ διδυμάοσιν, οἵ ῥά μιν ὦκα\nκάτθεσαν ἐν Λυκίης εὐρείης πίονι δήμῳ.\nΠάτροκλος δʼ ἵπποισι καὶ Αὐτομέδοντι κελεύσας\nΤρῶας καὶ Λυκίους μετεκίαθε, καὶ μέγʼ ἀάσθη\nνήπιος· εἰ δὲ ἔπος Πηληϊάδαο φύλαξεν\nἦ τʼ ἂν ὑπέκφυγε κῆρα κακὴν μέλανος θανάτοιο.\nἀλλʼ αἰεί τε Διὸς κρείσσων νόος ἠέ περ ἀνδρῶν·\nὅς τε καὶ ἄλκιμον ἄνδρα φοβεῖ καὶ ἀφείλετο νίκην\nῥηϊδίως, ὅτε δʼ αὐτὸς ἐποτρύνῃσι μάχεσθαι·\nὅς οἱ καὶ τότε θυμὸν ἐνὶ στήθεσσιν ἀνῆκεν.\nἔνθα τίνα πρῶτον τίνα δʼ ὕστατον ἐξενάριξας\nΠατρόκλεις, ὅτε δή σε θεοὶ θάνατον δὲ κάλεσσαν;\nἌδρηστον μὲν πρῶτα καὶ Αὐτόνοον καὶ Ἔχεκλον\nκαὶ Πέριμον Μεγάδην καὶ Ἐπίστορα καὶ Μελάνιππον,\nαὐτὰρ ἔπειτʼ Ἔλασον καὶ Μούλιον ἠδὲ Πυλάρτην·\nτοὺς ἕλεν· οἳ δʼ ἄλλοι φύγαδε μνώοντο ἕκαστος.\nἔνθά κεν ὑψίπυλον Τροίην ἕλον υἷες Ἀχαιῶν\nΠατρόκλου ὑπὸ χερσί, περὶ πρὸ γὰρ ἔγχεϊ θῦεν,\nεἰ μὴ Ἀπόλλων Φοῖβος ἐϋδμήτου ἐπὶ πύργου\nἔστη τῷ ὀλοὰ φρονέων, Τρώεσσι δʼ ἀρήγων.\nτρὶς μὲν ἐπʼ ἀγκῶνος βῆ τείχεος ὑψηλοῖο\nΠάτροκλος, τρὶς δʼ αὐτὸν ἀπεστυφέλιξεν Ἀπόλλων\nχείρεσσʼ ἀθανάτῃσι φαεινὴν ἀσπίδα νύσσων.\nἀλλʼ ὅτε δὴ τὸ τέταρτον ἐπέσσυτο δαίμονι ἶσος,\nδεινὰ δʼ ὁμοκλήσας ἔπεα πτερόεντα προσηύδα·\nχάζεο διογενὲς Πατρόκλεες· οὔ νύ τοι αἶσα\nσῷ ὑπὸ δουρὶ πόλιν πέρθαι Τρώων ἀγερώχων,\nοὐδʼ ὑπʼ Ἀχιλλῆος, ὅς περ σέο πολλὸν ἀμείνων.\nὣς φάτο, Πάτροκλος δʼ ἀνεχάζετο πολλὸν ὀπίσσω\nμῆνιν ἀλευάμενος ἑκατηβόλου Ἀπόλλωνος.\nἝκτωρ δʼ ἐν Σκαιῇσι πύλῃς ἔχε μώνυχας ἵππους·\nδίζε γὰρ ἠὲ μάχοιτο κατὰ κλόνον αὖτις ἐλάσσας,\nἦ λαοὺς ἐς τεῖχος ὁμοκλήσειεν ἀλῆναι.\nταῦτʼ ἄρα οἱ φρονέοντι παρίστατο Φοῖβος Ἀπόλλων\nἀνέρι εἰσάμενος αἰζηῷ τε κρατερῷ τε\nἈσίῳ, ὃς μήτρως ἦν Ἕκτορος ἱπποδάμοιο\nαὐτοκασίγνητος Ἑκάβης, υἱὸς δὲ Δύμαντος,\nὃς Φρυγίῃ ναίεσκε ῥοῇς ἔπι Σαγγαρίοιο·\nτῷ μιν ἐεισάμενος προσέφη Διὸς υἱὸς Ἀπόλλων·\nἝκτορ τίπτε μάχης ἀποπαύεαι; οὐδέ τί σε χρή.\nαἴθʼ ὅσον ἥσσων εἰμί, τόσον σέο φέρτερος εἴην·\nτώ κε τάχα στυγερῶς πολέμου ἀπερωήσειας.\nἀλλʼ ἄγε Πατρόκλῳ ἔφεπε κρατερώνυχας ἵππους,\nαἴ κέν πώς μιν ἕλῃς, δώῃ δέ τοι εὖχος Ἀπόλλων.\nὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,\nΚεβριόνῃ δʼ ἐκέλευσε δαΐφρονι φαίδιμος Ἕκτωρ\nἵππους ἐς πόλεμον πεπληγέμεν. αὐτὰρ Ἀπόλλων\nδύσεθʼ ὅμιλον ἰών, ἐν δὲ κλόνον Ἀργείοισιν\nἧκε κακόν, Τρωσὶν δὲ καὶ Ἕκτορι κῦδος ὄπαζεν.\nἝκτωρ δʼ ἄλλους μὲν Δαναοὺς ἔα οὐδʼ ἐνάριζεν·\nαὐτὰρ ὃ Πατρόκλῳ ἔφεπε κρατερώνυχας ἵππους.\nΠάτροκλος δʼ ἑτέρωθεν ἀφʼ ἵππων ἆλτο χαμᾶζε\nσκαιῇ ἔγχος ἔχων· ἑτέρηφι δὲ λάζετο πέτρον\nμάρμαρον ὀκριόεντα τόν οἱ περὶ χεὶρ ἐκάλυψεν,\nἧκε δʼ ἐρεισάμενος, οὐδὲ δὴν χάζετο φωτός,\nοὐδʼ ἁλίωσε βέλος, βάλε δʼ Ἕκτορος ἡνιοχῆα\nΚεβριόνην νόθον υἱὸν ἀγακλῆος Πριάμοιο\nἵππων ἡνίʼ ἔχοντα μετώπιον ὀξέϊ λᾶϊ.\nἀμφοτέρας δʼ ὀφρῦς σύνελεν λίθος, οὐδέ οἱ ἔσχεν\nὀστέον, ὀφθαλμοὶ δὲ χαμαὶ πέσον ἐν κονίῃσιν\nαὐτοῦ πρόσθε ποδῶν· ὃ δʼ ἄρʼ ἀρνευτῆρι ἐοικὼς\nκάππεσʼ ἀπʼ εὐεργέος δίφρου, λίπε δʼ ὀστέα θυμός.\nτὸν δʼ ἐπικερτομέων προσέφης Πατρόκλεες ἱππεῦ·\nὢ πόποι ἦ μάλʼ ἐλαφρὸς ἀνήρ, ὡς ῥεῖα κυβιστᾷ.\nεἰ δή που καὶ πόντῳ ἐν ἰχθυόεντι γένοιτο,\nπολλοὺς ἂν κορέσειεν ἀνὴρ ὅδε τήθεα διφῶν\nνηὸς ἀποθρῴσκων, εἰ καὶ δυσπέμφελος εἴη,\nὡς νῦν ἐν πεδίῳ ἐξ ἵππων ῥεῖα κυβιστᾷ.\nἦ ῥα καὶ ἐν Τρώεσσι κυβιστητῆρες ἔασιν.\nὣς εἰπὼν ἐπὶ Κεβριόνῃ ἥρωϊ βεβήκει\nοἶμα λέοντος ἔχων, ὅς τε σταθμοὺς κεραΐζων\nἔβλητο πρὸς στῆθος, ἑή τέ μιν ὤλεσεν ἀλκή·\nὣς ἐπὶ Κεβριόνῃ Πατρόκλεες ἆλσο μεμαώς.\nἝκτωρ δʼ αὖθʼ ἑτέρωθεν ἀφʼ ἵππων ἆλτο χαμᾶζε.\nτὼ περὶ Κεβριόναο λέονθʼ ὣς δηρινθήτην,\nὥ τʼ ὄρεος κορυφῇσι περὶ κταμένης ἐλάφοιο\nἄμφω πεινάοντε μέγα φρονέοντε μάχεσθον·\nὣς περὶ Κεβριόναο δύω μήστωρες ἀϋτῆς\nΠάτροκλός τε Μενοιτιάδης καὶ φαίδιμος Ἕκτωρ\nἵεντʼ ἀλλήλων ταμέειν χρόα νηλέϊ χαλκῷ.\nἝκτωρ μὲν κεφαλῆφιν ἐπεὶ λάβεν οὐχὶ μεθίει·\nΠάτροκλος δʼ ἑτέρωθεν ἔχεν ποδός· οἳ δὲ δὴ ἄλλοι\nΤρῶες καὶ Δαναοὶ σύναγον κρατερὴν ὑσμίνην.\nὡς δʼ Εὖρός τε Νότος τʼ ἐριδαίνετον ἀλλήλοιιν\nοὔρεος ἐν βήσσῃς βαθέην πελεμιζέμεν ὕλην\nφηγόν τε μελίην τε τανύφλοιόν τε κράνειαν,\nαἵ τε πρὸς ἀλλήλας ἔβαλον τανυήκεας ὄζους\nἠχῇ θεσπεσίῃ, πάταγος δέ τε ἀγνυμενάων,\nὣς Τρῶες καὶ Ἀχαιοὶ ἐπʼ ἀλλήλοισι θορόντες\nδῄουν, οὐδʼ ἕτεροι μνώοντʼ ὀλοοῖο φόβοιο.\nπολλὰ δὲ Κεβριόνην ἀμφʼ ὀξέα δοῦρα πεπήγει\nἰοί τε πτερόεντες ἀπὸ νευρῆφι θορόντες,\nπολλὰ δὲ χερμάδια μεγάλʼ ἀσπίδας ἐστυφέλιξαν\nμαρναμένων ἀμφʼ αὐτόν· ὃ δʼ ἐν στροφάλιγγι κονίης\nκεῖτο μέγας μεγαλωστί, λελασμένος ἱπποσυνάων.\nὄφρα μὲν Ἠέλιος μέσον οὐρανὸν ἀμφιβεβήκει,\nτόφρα μάλʼ ἀμφοτέρων βέλεʼ ἥπτετο, πῖπτε δὲ λαός·\nἦμος δʼ Ἠέλιος μετενίσετο βουλυτὸν δέ,\nκαὶ τότε δή ῥʼ ὑπὲρ αἶσαν Ἀχαιοὶ φέρτεροι ἦσαν.\nἐκ μὲν Κεβριόνην βελέων ἥρωα ἔρυσσαν\nΤρώων ἐξ ἐνοπῆς, καὶ ἀπʼ ὤμων τεύχεʼ ἕλοντο,\nΠάτροκλος δὲ Τρωσὶ κακὰ φρονέων ἐνόρουσε.\nτρὶς μὲν ἔπειτʼ ἐπόρουσε θοῷ ἀτάλαντος Ἄρηϊ\nσμερδαλέα ἰάχων, τρὶς δʼ ἐννέα φῶτας ἔπεφνεν.\nἀλλʼ ὅτε δὴ τὸ τέταρτον ἐπέσσυτο δαίμονι ἶσος,\nἔνθʼ ἄρα τοι Πάτροκλε φάνη βιότοιο τελευτή·\nἤντετο γάρ τοι Φοῖβος ἐνὶ κρατερῇ ὑσμίνῃ\nδεινός· ὃ μὲν τὸν ἰόντα κατὰ κλόνον οὐκ ἐνόησεν,\nἠέρι γὰρ πολλῇ κεκαλυμμένος ἀντεβόλησε·\nστῆ δʼ ὄπιθεν, πλῆξεν δὲ μετάφρενον εὐρέε τʼ ὤμω\nχειρὶ καταπρηνεῖ, στρεφεδίνηθεν δέ οἱ ὄσσε.\nτοῦ δʼ ἀπὸ μὲν κρατὸς κυνέην βάλε Φοῖβος Ἀπόλλων·\nἣ δὲ κυλινδομένη καναχὴν ἔχε ποσσὶν ὑφʼ ἵππων\nαὐλῶπις τρυφάλεια, μιάνθησαν δὲ ἔθειραι\nαἵματι καὶ κονίῃσι· πάρος γε μὲν οὐ θέμις ἦεν\nἱππόκομον πήληκα μιαίνεσθαι κονίῃσιν,\nἀλλʼ ἀνδρὸς θείοιο κάρη χαρίεν τε μέτωπον\nῥύετʼ Ἀχιλλῆος· τότε δὲ Ζεὺς Ἕκτορι δῶκεν\nᾗ κεφαλῇ φορέειν, σχεδόθεν δέ οἱ ἦεν ὄλεθρος.\nπᾶν δέ οἱ ἐν χείρεσσιν ἄγη δολιχόσκιον ἔγχος\nβριθὺ μέγα στιβαρὸν κεκορυθμένον· αὐτὰρ ἀπʼ ὤμων\nἀσπὶς σὺν τελαμῶνι χαμαὶ πέσε τερμιόεσσα.\nλῦσε δέ οἱ θώρηκα ἄναξ Διὸς υἱὸς Ἀπόλλων.\nτὸν δʼ ἄτη φρένας εἷλε, λύθεν δʼ ὑπὸ φαίδιμα γυῖα,\nστῆ δὲ ταφών· ὄπιθεν δὲ μετάφρενον ὀξέϊ δουρὶ\nὤμων μεσσηγὺς σχεδόθεν βάλε Δάρδανος ἀνὴρ\nΠανθοΐδης Εὔφορβος, ὃς ἡλικίην ἐκέκαστο\nἔγχεΐ θʼ ἱπποσύνῃ τε πόδεσσί τε καρπαλίμοισι·\nκαὶ γὰρ δὴ τότε φῶτας ἐείκοσι βῆσεν ἀφʼ ἵππων\nπρῶτʼ ἐλθὼν σὺν ὄχεσφι διδασκόμενος πολέμοιο·\nὅς τοι πρῶτος ἐφῆκε βέλος Πατρόκλεες ἱππεῦ\nοὐδὲ δάμασσʼ· ὃ μὲν αὖτις ἀνέδραμε, μίκτο δʼ ὁμίλῳ,\nἐκ χροὸς ἁρπάξας δόρυ μείλινον, οὐδʼ ὑπέμεινε\nΠάτροκλον γυμνόν περ ἐόντʼ ἐν δηϊοτῆτι.\nΠάτροκλος δὲ θεοῦ πληγῇ καὶ δουρὶ δαμασθεὶς\nἂψ ἑτάρων εἰς ἔθνος ἐχάζετο κῆρʼ ἀλεείνων.\nἝκτωρ δʼ ὡς εἶδεν Πατροκλῆα μεγάθυμον\nἂψ ἀναχαζόμενον βεβλημένον ὀξέϊ χαλκῷ,\nἀγχίμολόν ῥά οἱ ἦλθε κατὰ στίχας, οὖτα δὲ δουρὶ\nνείατον ἐς κενεῶνα, διὰ πρὸ δὲ χαλκὸν ἔλασσε·\nδούπησεν δὲ πεσών, μέγα δʼ ἤκαχε λαὸν Ἀχαιῶν·\nὡς δʼ ὅτε σῦν ἀκάμαντα λέων ἐβιήσατο χάρμῃ,\nὥ τʼ ὄρεος κορυφῇσι μέγα φρονέοντε μάχεσθον\nπίδακος ἀμφʼ ὀλίγης· ἐθέλουσι δὲ πιέμεν ἄμφω·\nπολλὰ δέ τʼ ἀσθμαίνοντα λέων ἐδάμασσε βίηφιν·\nὣς πολέας πεφνόντα Μενοιτίου ἄλκιμον υἱὸν\nἝκτωρ Πριαμίδης σχεδὸν ἔγχεϊ θυμὸν ἀπηύρα,\nκαί οἱ ἐπευχόμενος ἔπεα πτερόεντα προσηύδα·\nΠάτροκλʼ ἦ που ἔφησθα πόλιν κεραϊξέμεν ἁμήν,\nΤρωϊάδας δὲ γυναῖκας ἐλεύθερον ἦμαρ ἀπούρας\nἄξειν ἐν νήεσσι φίλην ἐς πατρίδα γαῖαν\nνήπιε· τάων δὲ πρόσθʼ Ἕκτορος ὠκέες ἵπποι\nποσσὶν ὀρωρέχαται πολεμίζειν· ἔγχεϊ δʼ αὐτὸς\nΤρωσὶ φιλοπτολέμοισι μεταπρέπω, ὅ σφιν ἀμύνω\nἦμαρ ἀναγκαῖον· σὲ δέ τʼ ἐνθάδε γῦπες ἔδονται.\nἆ δείλʼ, οὐδέ τοι ἐσθλὸς ἐὼν χραίσμησεν Ἀχιλλεύς,\nὅς πού τοι μάλα πολλὰ μένων ἐπετέλλετʼ ἰόντι·\nμή μοι πρὶν ἰέναι Πατρόκλεες ἱπποκέλευθε\nνῆας ἔπι γλαφυρὰς πρὶν Ἕκτορος ἀνδροφόνοιο\nαἱματόεντα χιτῶνα περὶ στήθεσσι δαΐξαι.\nὥς πού σε προσέφη, σοὶ δὲ φρένας ἄφρονι πεῖθε.\nτὸν δʼ ὀλιγοδρανέων προσέφης Πατρόκλεες ἱππεῦ·\nἤδη νῦν Ἕκτορ μεγάλʼ εὔχεο· σοὶ γὰρ ἔδωκε\nνίκην Ζεὺς Κρονίδης καὶ Ἀπόλλων, οἵ με δάμασσαν\nῥηιδίως· αὐτοὶ γὰρ ἀπʼ ὤμων τεύχεʼ ἕλοντο.\nτοιοῦτοι δʼ εἴ πέρ μοι ἐείκοσιν ἀντεβόλησαν,\nπάντές κʼ αὐτόθʼ ὄλοντο ἐμῷ ὑπὸ δουρὶ δαμέντες.\nἀλλά με μοῖρʼ ὀλοὴ καὶ Λητοῦς ἔκτανεν υἱός,\nἀνδρῶν δʼ Εὔφορβος· σὺ δέ με τρίτος ἐξεναρίζεις.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nοὔ θην οὐδʼ αὐτὸς δηρὸν βέῃ, ἀλλά τοι ἤδη\nἄγχι παρέστηκεν θάνατος καὶ μοῖρα κραταιὴ\nχερσὶ δαμέντʼ Ἀχιλῆος ἀμύμονος Αἰακίδαο.\nὣς ἄρα μιν εἰπόντα τέλος θανάτοιο κάλυψε·\nψυχὴ δʼ ἐκ ῥεθέων πταμένη Ἄϊδος δὲ βεβήκει\nὃν πότμον γοόωσα λιποῦσʼ ἀνδροτῆτα καὶ ἥβην.\nτὸν καὶ τεθνηῶτα προσηύδα φαίδιμος Ἕκτωρ·\nΠατρόκλεις τί νύ μοι μαντεύεαι αἰπὺν ὄλεθρον;\nτίς δʼ οἶδʼ εἴ κʼ Ἀχιλεὺς Θέτιδος πάϊς ἠϋκόμοιο\nφθήῃ ἐμῷ ὑπὸ δουρὶ τυπεὶς ἀπὸ θυμὸν ὀλέσσαι;\nὣς ἄρα φωνήσας δόρυ χάλκεον ἐξ ὠτειλῆς\nεἴρυσε λὰξ προσβάς, τὸν δʼ ὕπτιον ὦσʼ ἀπὸ δουρός.\nαὐτίκα δὲ ξὺν δουρὶ μετʼ Αὐτομέδοντα βεβήκει\nἀντίθεον θεράποντα ποδώκεος Αἰακίδαο·\nἵετο γὰρ βαλέειν· τὸν δʼ ἔκφερον ὠκέες ἵπποι\nἄμβροτοι, οὓς Πηλῆϊ θεοὶ δόσαν ἀγλαὰ δῶρα.\nοὐδʼ ἔλαθʼ Ἀτρέος υἱὸν ἀρηΐφιλον Μενέλαον\nΠάτροκλος Τρώεσσι δαμεὶς ἐν δηϊοτῆτι.\nβῆ δὲ διὰ προμάχων κεκορυθμένος αἴθοπι χαλκῷ,\nἀμφὶ δʼ ἄρʼ αὐτῷ βαῖνʼ ὥς τις περὶ πόρτακι μήτηρ\nπρωτοτόκος κινυρὴ οὐ πρὶν εἰδυῖα τόκοιο·\nὣς περὶ Πατρόκλῳ βαῖνε ξανθὸς Μενέλαος.\nπρόσθε δέ οἱ δόρυ τʼ ἔσχε καὶ ἀσπίδα πάντοσʼ ἐΐσην,\nτὸν κτάμεναι μεμαὼς ὅς τις τοῦ γʼ ἀντίος ἔλθοι.\nοὐδʼ ἄρα Πάνθου υἱὸς ἐϋμμελίης ἀμέλησε\nΠατρόκλοιο πεσόντος ἀμύμονος· ἄγχι δʼ ἄρʼ αὐτοῦ\nἔστη, καὶ προσέειπεν ἀρηΐφιλον Μενέλαον·\nἈτρεΐδη Μενέλαε διοτρεφὲς ὄρχαμε λαῶν\nχάζεο, λεῖπε δὲ νεκρόν, ἔα δʼ ἔναρα βροτόεντα·\nοὐ γάρ τις πρότερος Τρώων κλειτῶν τʼ ἐπικούρων\nΠάτροκλον βάλε δουρὶ κατὰ κρατερὴν ὑσμίνην·\nτώ με ἔα κλέος ἐσθλὸν ἐνὶ Τρώεσσιν ἀρέσθαι,\nμή σε βάλω, ἀπὸ δὲ μελιηδέα θυμὸν ἕλωμαι.\nτὸν δὲ μέγʼ ὀχθήσας προσέφη ξανθὸς Μενέλαος·\nΖεῦ πάτερ οὐ μὲν καλὸν ὑπέρβιον εὐχετάασθαι.\nοὔτʼ οὖν παρδάλιος τόσσον μένος οὔτε λέοντος\nοὔτε συὸς κάπρου ὀλοόφρονος, οὗ τε μέγιστος\nθυμὸς ἐνὶ στήθεσσι περὶ σθένεϊ βλεμεαίνει,\nὅσσον Πάνθου υἷες ἐϋμμελίαι φρονέουσιν.\nοὐδὲ μὲν οὐδὲ βίη Ὑπερήνορος ἱπποδάμοιο\nἧς ἥβης ἀπόνηθʼ, ὅτε μʼ ὤνατο καί μʼ ὑπέμεινε\nκαί μʼ ἔφατʼ ἐν Δαναοῖσιν ἐλέγχιστον πολεμιστὴν\nἔμμεναι· οὐδέ ἕ φημι πόδεσσί γε οἷσι κιόντα\nεὐφρῆναι ἄλοχόν τε φίλην κεδνούς τε τοκῆας.\nὥς θην καὶ σὸν ἐγὼ λύσω μένος εἴ κέ μευ ἄντα\nστήῃς· ἀλλά σʼ ἔγωγʼ ἀναχωρήσαντα κελεύω\nἐς πληθὺν ἰέναι, μηδʼ ἀντίος ἵστασʼ ἐμεῖο\nπρίν τι κακὸν παθέειν· ῥεχθὲν δέ τε νήπιος ἔγνω.\nὣς φάτο, τὸν δʼ οὐ πεῖθεν· ἀμειβόμενος δὲ προσηύδα·\nνῦν μὲν δὴ Μενέλαε διοτρεφὲς ἦ μάλα τείσεις\nγνωτὸν ἐμὸν τὸν ἔπεφνες, ἐπευχόμενος δʼ ἀγορεύεις,\nχήρωσας δὲ γυναῖκα μυχῷ θαλάμοιο νέοιο,\nἀρητὸν δὲ τοκεῦσι γόον καὶ πένθος ἔθηκας.\nἦ κέ σφιν δειλοῖσι γόου κατάπαυμα γενοίμην\nεἴ κεν ἐγὼ κεφαλήν τε τεὴν καὶ τεύχεʼ ἐνείκας\nΠάνθῳ ἐν χείρεσσι βάλω καὶ Φρόντιδι δίῃ.\nἀλλʼ οὐ μὰν ἔτι δηρὸν ἀπείρητος πόνος ἔσται\nοὐδʼ ἔτʼ ἀδήριτος ἤτʼ ἀλκῆς ἤτε φόβοιο.\nὣς εἰπὼν οὔτησε κατʼ ἀσπίδα πάντοσʼ ἐΐσην·\nοὐδʼ ἔρρηξεν χαλκός, ἀνεγνάμφθη δέ οἱ αἰχμὴ\nἀσπίδʼ ἐνὶ κρατερῇ· ὃ δὲ δεύτερος ὄρνυτο χαλκῷ\nἈτρεΐδης Μενέλαος ἐπευξάμενος Διὶ πατρί·\nἂψ δʼ ἀναχαζομένοιο κατὰ στομάχοιο θέμεθλα\nνύξʼ, ἐπὶ δʼ αὐτὸς ἔρεισε βαρείῃ χειρὶ πιθήσας·\nἀντικρὺ δʼ ἁπαλοῖο διʼ αὐχένος ἤλυθʼ ἀκωκή,\nδούπησεν δὲ πεσών, ἀράβησε δὲ τεύχεʼ ἐπʼ αὐτῷ.\nαἵματί οἱ δεύοντο κόμαι Χαρίτεσσιν ὁμοῖαι\nπλοχμοί θʼ, οἳ χρυσῷ τε καὶ ἀργύρῳ ἐσφήκωντο.\nοἷον δὲ τρέφει ἔρνος ἀνὴρ ἐριθηλὲς ἐλαίης\nχώρῳ ἐν οἰοπόλῳ, ὅθʼ ἅλις ἀναβέβροχεν ὕδωρ,\nκαλὸν τηλεθάον· τὸ δέ τε πνοιαὶ δονέουσι\nπαντοίων ἀνέμων, καί τε βρύει ἄνθεϊ λευκῷ·\nἐλθὼν δʼ ἐξαπίνης ἄνεμος σὺν λαίλαπι πολλῇ\nβόθρου τʼ ἐξέστρεψε καὶ ἐξετάνυσσʼ ἐπὶ γαίῃ·\nτοῖον Πάνθου υἱὸν ἐϋμμελίην Εὔφορβον\nἈτρεΐδης Μενέλαος ἐπεὶ κτάνε τεύχεʼ ἐσύλα.\nὡς δʼ ὅτε τίς τε λέων ὀρεσίτροφος ἀλκὶ πεποιθὼς\nβοσκομένης ἀγέλης βοῦν ἁρπάσῃ ἥ τις ἀρίστη·\nτῆς δʼ ἐξ αὐχένʼ ἔαξε λαβὼν κρατεροῖσιν ὀδοῦσι\nπρῶτον, ἔπειτα δέ θʼ αἷμα καὶ ἔγκατα πάντα λαφύσσει\nδῃῶν· ἀμφὶ δὲ τόν γε κύνες τʼ ἄνδρές τε νομῆες\nπολλὰ μάλʼ ἰύζουσιν ἀπόπροθεν οὐδʼ ἐθέλουσιν\nἀντίον ἐλθέμεναι· μάλα γὰρ χλωρὸν δέος αἱρεῖ·\nὣς τῶν οὔ τινι θυμὸς ἐνὶ στήθεσσιν ἐτόλμα\nἀντίον ἐλθέμεναι Μενελάου κυδαλίμοιο.\nἔνθά κε ῥεῖα φέροι κλυτὰ τεύχεα Πανθοΐδαο\nἈτρεΐδης, εἰ μή οἱ ἀγάσσατο Φοῖβος Ἀπόλλων,\nὅς ῥά οἱ Ἕκτορʼ ἐπῶρσε θοῷ ἀτάλαντον Ἄρηϊ\nἀνέρι εἰσάμενος Κικόνων ἡγήτορι Μέντῃ·\nκαί μιν φωνήσας ἔπεα πτερόεντα προσηύδα·\nἝκτορ νῦν σὺ μὲν ὧδε θέεις ἀκίχητα διώκων\nἵππους Αἰακίδαο δαΐφρονος· οἳ δʼ ἀλεγεινοὶ\nἀνδράσι γε θνητοῖσι δαμήμεναι ἠδʼ ὀχέεσθαι\nἄλλῳ γʼ ἢ Ἀχιλῆϊ, τὸν ἀθανάτη τέκε μήτηρ.\nτόφρα δέ τοι Μενέλαος ἀρήϊος Ἀτρέος υἱὸς\nΠατρόκλῳ περιβὰς Τρώων τὸν ἄριστον ἔπεφνε\nΠανθοΐδην Εὔφορβον, ἔπαυσε δὲ θούριδος ἀλκῆς.\nὣς εἰπὼν ὃ μὲν αὖτις ἔβη θεὸς ἂμ πόνον ἀνδρῶν,\nἝκτορα δʼ αἰνὸν ἄχος πύκασε φρένας ἀμφὶ μελαίνας·\nπάπτηνεν δʼ ἄρʼ ἔπειτα κατὰ στίχας, αὐτίκα δʼ ἔγνω\nτὸν μὲν ἀπαινύμενον κλυτὰ τεύχεα, τὸν δʼ ἐπὶ γαίῃ\nκείμενον· ἔρρει δʼ αἷμα κατʼ οὐταμένην ὠτειλήν.\nβῆ δὲ διὰ προμάχων κεκορυθμένος αἴθοπι χαλκῷ\nὀξέα κεκλήγων φλογὶ εἴκελος Ἡφαίστοιο\nἀσβέστῳ· οὐδʼ υἱὸν λάθεν Ἀτρέος ὀξὺ βοήσας·\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὤ μοι ἐγὼν εἰ μέν κε λίπω κάτα τεύχεα καλὰ\nΠάτροκλόν θʼ, ὃς κεῖται ἐμῆς ἕνεκʼ ἐνθάδε τιμῆς,\nμή τίς μοι Δαναῶν νεμεσήσεται ὅς κεν ἴδηται.\nεἰ δέ κεν Ἕκτορι μοῦνος ἐὼν καὶ Τρωσὶ μάχωμαι\nαἰδεσθείς, μή πώς με περιστήωσʼ ἕνα πολλοί·\nΤρῶας δʼ ἐνθάδε πάντας ἄγει κορυθαίολος Ἕκτωρ.\nἀλλὰ τί ἤ μοι ταῦτα φίλος διελέξατο θυμός;\nὁππότʼ ἀνὴρ ἐθέλῃ πρὸς δαίμονα φωτὶ μάχεσθαι\nὅν κε θεὸς τιμᾷ, τάχα οἱ μέγα πῆμα κυλίσθη.\nτώ μʼ οὔ τις Δαναῶν νεμεσήσεται ὅς κεν ἴδηται\nἝκτορι χωρήσαντʼ, ἐπεὶ ἐκ θεόφιν πολεμίζει.\nεἰ δέ που Αἴαντός γε βοὴν ἀγαθοῖο πυθοίμην,\nἄμφω κʼ αὖτις ἰόντες ἐπιμνησαίμεθα χάρμης\nκαὶ πρὸς δαίμονά περ, εἴ πως ἐρυσαίμεθα νεκρὸν\nΠηλεΐδῃ Ἀχιλῆϊ· κακῶν δέ κε φέρτατον εἴη.\nεἷος ὁ ταῦθʼ ὅρμαινε κατὰ φρένα καὶ κατὰ θυμὸν\nτόφρα δʼ ἐπὶ Τρώων στίχες ἤλυθον· ἦρχε δʼ ἄρʼ Ἕκτωρ.\nαὐτὰρ ὅ γʼ ἐξοπίσω ἀνεχάζετο, λεῖπε δὲ νεκρὸν\nἐντροπαλιζόμενος ὥς τε λὶς ἠϋγένειος,\nὅν ῥα κύνες τε καὶ ἄνδρες ἀπὸ σταθμοῖο δίωνται\nἔγχεσι καὶ φωνῇ· τοῦ δʼ ἐν φρεσὶν ἄλκιμον ἦτορ\nπαχνοῦται, ἀέκων δέ τʼ ἔβη ἀπὸ μεσσαύλοιο·\nὣς ἀπὸ Πατρόκλοιο κίε ξανθὸς Μενέλαος.\nστῆ δὲ μεταστρεφθεὶς ἐπεὶ ἵκετο ἔθνος ἑταίρων\nπαπταίνων Αἴαντα μέγαν Τελαμώνιον υἱόν.\nτὸν δὲ μάλʼ αἶψʼ ἐνόησε μάχης ἐπʼ ἀριστερὰ πάσης\nθαρσύνονθʼ ἑτάρους καὶ ἐποτρύνοντα μάχεσθαι·\nθεσπέσιον γάρ σφιν φόβον ἔμβαλε Φοῖβος Ἀπόλλων·\nβῆ δὲ θέειν, εἶθαρ δὲ παριστάμενος ἔπος ηὔδα.\nΑἶαν δεῦρο πέπον, περὶ Πατρόκλοιο θανόντος\nσπεύσομεν, αἴ κε νέκυν περ Ἀχιλλῆϊ προφέρωμεν\nγυμνόν· ἀτὰρ τά γε τεύχεʼ ἔχει κορυθαίολος Ἕκτωρ.\nὣς ἔφατʼ, Αἴαντι δὲ δαΐφρονι θυμὸν ὄρινε·\nβῆ δὲ διὰ προμάχων, ἅμα δὲ ξανθὸς Μενέλαος.\nἝκτωρ μὲν Πάτροκλον ἐπεὶ κλυτὰ τεύχεʼ ἀπηύρα,\nἕλχʼ ἵνʼ ἀπʼ ὤμοιιν κεφαλὴν τάμοι ὀξέϊ χαλκῷ,\nτὸν δὲ νέκυν Τρῳῇσιν ἐρυσσάμενος κυσὶ δοίη.\nΑἴας δʼ ἐγγύθεν ἦλθε φέρων σάκος ἠΰτε πύργον·\nἝκτωρ δʼ ἂψ ἐς ὅμιλον ἰὼν ἀνεχάζεθʼ ἑταίρων,\nἐς δίφρον δʼ ἀνόρουσε· δίδου δʼ ὅ γε τεύχεα καλὰ\nΤρωσὶ φέρειν προτὶ ἄστυ, μέγα κλέος ἔμμεναι αὐτῷ.\nΑἴας δʼ ἀμφὶ Μενοιτιάδῃ σάκος εὐρὺ καλύψας\nἑστήκει ὥς τίς τε λέων περὶ οἷσι τέκεσσιν,\nᾧ ῥά τε νήπιʼ ἄγοντι συναντήσωνται ἐν ὕλῃ\nἄνδρες ἐπακτῆρες· ὃ δέ τε σθένεϊ βλεμεαίνει,\nπᾶν δέ τʼ ἐπισκύνιον κάτω ἕλκεται ὄσσε καλύπτων·\nὣς Αἴας περὶ Πατρόκλῳ ἥρωϊ βεβήκει.\nἈτρεΐδης δʼ ἑτέρωθεν ἀρηΐφιλος Μενέλαος\nἑστήκει, μέγα πένθος ἐνὶ στήθεσσιν ἀέξων.\nΓλαῦκος δʼ Ἱππολόχοιο πάϊς Λυκίων ἀγὸς ἀνδρῶν\nἝκτορʼ ὑπόδρα ἰδὼν χαλεπῷ ἠνίπαπε μύθῳ·\nἝκτορ εἶδος ἄριστε μάχης ἄρα πολλὸν ἐδεύεο.\nἦ σʼ αὔτως κλέος ἐσθλὸν ἔχει φύξηλιν ἐόντα.\nφράζεο νῦν ὅππως κε πόλιν καὶ ἄστυ σαώσῃς\nοἶος σὺν λαοῖς τοὶ Ἰλίῳ ἐγγεγάασιν·\nοὐ γάρ τις Λυκίων γε μαχησόμενος Δαναοῖσιν\nεἶσι περὶ πτόλιος, ἐπεὶ οὐκ ἄρα τις χάρις ἦεν\nμάρνασθαι δηΐοισιν ἐπʼ ἀνδράσι νωλεμὲς αἰεί.\nπῶς κε σὺ χείρονα φῶτα σαώσειας μεθʼ ὅμιλον\nσχέτλιʼ, ἐπεὶ Σαρπηδόνʼ ἅμα ξεῖνον καὶ ἑταῖρον\nκάλλιπες Ἀργείοισιν ἕλωρ καὶ κύρμα γενέσθαι,\nὅς τοι πόλλʼ ὄφελος γένετο πτόλεΐ τε καὶ αὐτῷ\nζωὸς ἐών· νῦν δʼ οὔ οἱ ἀλαλκέμεναι κύνας ἔτλης.\nτὼ νῦν εἴ τις ἐμοὶ Λυκίων ἐπιπείσεται ἀνδρῶν\nοἴκαδʼ ἴμεν, Τροίῃ δὲ πεφήσεται αἰπὺς ὄλεθρος.\nεἰ γὰρ νῦν Τρώεσσι μένος πολυθαρσὲς ἐνείη\nἄτρομον, οἷόν τʼ ἄνδρας ἐσέρχεται οἳ περὶ πάτρης\nἀνδράσι δυσμενέεσσι πόνον καὶ δῆριν ἔθεντο,\nαἶψά κε Πάτροκλον ἐρυσαίμεθα Ἴλιον εἴσω.\nεἰ δʼ οὗτος προτὶ ἄστυ μέγα Πριάμοιο ἄνακτος\nἔλθοι τεθνηὼς καί μιν ἐρυσαίμεθα χάρμης,\nαἶψά κεν Ἀργεῖοι Σαρπηδόνος ἔντεα καλὰ\nλύσειαν, καί κʼ αὐτὸν ἀγοίμεθα Ἴλιον εἴσω·\nτοίου γὰρ θεράπων πέφατʼ ἀνέρος, ὃς μέγʼ ἄριστος\nἈργείων παρὰ νηυσὶ καὶ ἀγχέμαχοι θεράποντες.\nἀλλὰ σύ γʼ Αἴαντος μεγαλήτορος οὐκ ἐτάλασσας\nστήμεναι ἄντα κατʼ ὄσσε ἰδὼν δηΐων ἐν ἀϋτῇ,\nοὐδʼ ἰθὺς μαχέσασθαι, ἐπεὶ σέο φέρτερός ἐστι.\nτὸν δʼ ἄρʼ ὑπόδρα ἰδὼν προσέφη κορυθαίολος Ἕκτωρ·\nΓλαῦκε τί ἢ δὲ σὺ τοῖος ἐὼν ὑπέροπλον ἔειπες;\nὢ πόποι ἦ τʼ ἐφάμην σὲ περὶ φρένας ἔμμεναι ἄλλων\nτῶν ὅσσοι Λυκίην ἐριβώλακα ναιετάουσι·\nνῦν δέ σευ ὠνοσάμην πάγχυ φρένας οἷον ἔειπες,\nὅς τέ με φῂς Αἴαντα πελώριον οὐχ ὑπομεῖναι.\nοὔ τοι ἐγὼν ἔρριγα μάχην οὐδὲ κτύπον ἵππων·\nἀλλʼ αἰεί τε Διὸς κρείσσων νόος αἰγιόχοιο,\nὅς τε καὶ ἄλκιμον ἄνδρα φοβεῖ καὶ ἀφείλετο νίκην\nῥηϊδίως, ὁτὲ δʼ αὐτὸς ἐποτρύνει μαχέσασθαι.\nἀλλʼ ἄγε δεῦρο πέπον, παρʼ ἔμʼ ἵστασο καὶ ἴδε ἔργον,\nἠὲ πανημέριος κακὸς ἔσσομαι, ὡς ἀγορεύεις,\nἦ τινα καὶ Δαναῶν ἀλκῆς μάλα περ μεμαῶτα\nσχήσω ἀμυνέμεναι περὶ Πατρόκλοιο θανόντος.\nὣς εἰπὼν Τρώεσσιν ἐκέκλετο μακρὸν ἀΰσας·\nΤρῶες καὶ Λύκιοι καὶ Δάρδανοι ἀγχιμαχηταί,\nἀνέρες ἔστε φίλοι, μνήσασθε δὲ θούριδος ἀλκῆς,\nὄφρʼ ἂν ἐγὼν Ἀχιλῆος ἀμύμονος ἔντεα δύω\nκαλά, τὰ Πατρόκλοιο βίην ἐνάριξα κατακτάς.\nὣς ἄρα φωνήσας ἀπέβη κορυθαίολος Ἕκτωρ\nδηΐου ἐκ πολέμοιο· θέων δʼ ἐκίχανεν ἑταίρους\nὦκα μάλʼ οὔ πω τῆλε ποσὶ κραιπνοῖσι μετασπών,\nοἳ προτὶ ἄστυ φέρον κλυτὰ τεύχεα Πηλεΐωνος.\nστὰς δʼ ἀπάνευθε μάχης πολυδακρύου ἔντεʼ ἄμειβεν·\nἤτοι ὃ μὲν τὰ ἃ δῶκε φέρειν προτὶ Ἴλιον ἱρὴν\nΤρωσὶ φιλοπτολέμοισιν, ὃ δʼ ἄμβροτα τεύχεα δῦνε\nΠηλεΐδεω Ἀχιλῆος ἅ οἱ θεοὶ Οὐρανίωνες\nπατρὶ φίλῳ ἔπορον· ὃ δʼ ἄρα ᾧ παιδὶ ὄπασσε\nγηράς· ἀλλʼ οὐχ υἱὸς ἐν ἔντεσι πατρὸς ἐγήρα.\nτὸν δʼ ὡς οὖν ἀπάνευθεν ἴδεν νεφεληγερέτα Ζεὺς\nτεύχεσι Πηλεΐδαο κορυσσόμενον θείοιο,\nκινήσας ῥα κάρη προτὶ ὃν μυθήσατο θυμόν·\nἆ δείλʼ οὐδέ τί τοι θάνατος καταθύμιός ἐστιν\nὃς δή τοι σχεδὸν εἶσι· σὺ δʼ ἄμβροτα τεύχεα δύνεις\nἀνδρὸς ἀριστῆος, τόν τε τρομέουσι καὶ ἄλλοι·\nτοῦ δὴ ἑταῖρον ἔπεφνες ἐνηέα τε κρατερόν τε,\nτεύχεα δʼ οὐ κατὰ κόσμον ἀπὸ κρατός τε καὶ ὤμων\nεἵλευ· ἀτάρ τοι νῦν γε μέγα κράτος ἐγγυαλίξω,\nτῶν ποινὴν ὅ τοι οὔ τι μάχης ἐκνοστήσαντι\nδέξεται Ἀνδρομάχη κλυτὰ τεύχεα Πηλεΐωνος.\nἦ καὶ κυανέῃσιν ἐπʼ ὀφρύσι νεῦσε Κρονίων.\nἝκτορι δʼ ἥρμοσε τεύχεʼ ἐπὶ χροΐ, δῦ δέ μιν Ἄρης\nδεινὸς ἐνυάλιος, πλῆσθεν δʼ ἄρα οἱ μέλεʼ ἐντὸς\nἀλκῆς καὶ σθένεος· μετὰ δὲ κλειτοὺς ἐπικούρους\nβῆ ῥα μέγα ἰάχων· ἰνδάλλετο δέ σφισι πᾶσι\nτεύχεσι λαμπόμενος μεγαθύμου Πηλεΐωνος.\nὄτρυνεν δὲ ἕκαστον ἐποιχόμενος ἐπέεσσι\nΜέσθλην τε Γλαῦκόν τε Μέδοντά τε Θερσίλοχόν τε\nἈστεροπαῖόν τε Δεισήνορά θʼ Ἱππόθοόν τε\nΦόρκυν τε Χρομίον τε καὶ Ἔννομον οἰωνιστήν·\nτοὺς ὅ γʼ ἐποτρύνων ἔπεα πτερόεντα προσηύδα·\nκέκλυτε μυρία φῦλα περικτιόνων ἐπικούρων·\nοὐ γὰρ ἐγὼ πληθὺν διζήμενος οὐδὲ χατίζων\nἐνθάδʼ ἀφʼ ὑμετέρων πολίων ἤγειρα ἕκαστον,\nἀλλʼ ἵνα μοι Τρώων ἀλόχους καὶ νήπια τέκνα\nπροφρονέως ῥύοισθε φιλοπτολέμων ὑπʼ Ἀχαιῶν.\nτὰ φρονέων δώροισι κατατρύχω καὶ ἐδωδῇ\nλαούς, ὑμέτερον δὲ ἑκάστου θυμὸν ἀέξω.\nτώ τις νῦν ἰθὺς τετραμμένος ἢ ἀπολέσθω\nἠὲ σαωθήτω· ἣ γὰρ πολέμου ὀαριστύς.\nὃς δέ κε Πάτροκλον καὶ τεθνηῶτά περ ἔμπης\nΤρῶας ἐς ἱπποδάμους ἐρύσῃ, εἴξῃ δέ οἱ Αἴας,\nἥμισυ τῷ ἐνάρων ἀποδάσσομαι, ἥμισυ δʼ αὐτὸς\nἕξω ἐγώ· τὸ δέ οἱ κλέος ἔσσεται ὅσσον ἐμοί περ.\nὣς ἔφαθʼ, οἳ δʼ ἰθὺς Δαναῶν βρίσαντες ἔβησαν\nδούρατʼ ἀνασχόμενοι· μάλα δέ σφισιν ἔλπετο θυμὸς\nνεκρὸν ὑπʼ Αἴαντος ἐρύειν Τελαμωνιάδαο\nνήπιοι· ἦ τε πολέσσιν ἐπʼ αὐτῷ θυμὸν ἀπηύρα.\nκαὶ τότʼ ἄρʼ Αἴας εἶπε βοὴν ἀγαθὸν Μενέλαον·\nὦ πέπον ὦ Μενέλαε διοτρεφὲς οὐκέτι νῶϊ\nἔλπομαι αὐτώ περ νοστησέμεν ἐκ πολέμοιο.\nοὔ τι τόσον νέκυος περιδείδια Πατρόκλοιο,\nὅς κε τάχα Τρώων κορέει κύνας ἠδʼ οἰωνούς,\nὅσσον ἐμῇ κεφαλῇ περιδείδια μή τι πάθῃσι,\nκαὶ σῇ, ἐπεὶ πολέμοιο νέφος περὶ πάντα καλύπτει\nἝκτωρ, ἡμῖν δʼ αὖτʼ ἀναφαίνεται αἰπὺς ὄλεθρος.\nἀλλʼ ἄγʼ ἀριστῆας Δαναῶν κάλει, ἤν τις ἀκούσῃ.\nὣς ἔφατʼ, οὐδʼ ἀπίθησε βοὴν ἀγαθὸς Μενέλαος,\nἤϋσεν δὲ διαπρύσιον Δαναοῖσι γεγωνώς·\nὦ φίλοι Ἀργείων ἡγήτορες ἠδὲ μέδοντες\nοἵ τε παρʼ Ἀτρεΐδῃς Ἀγαμέμνονι καὶ Μενελάῳ\nδήμια πίνουσιν καὶ σημαίνουσιν ἕκαστος\nλαοῖς· ἐκ δὲ Διὸς τιμὴ καὶ κῦδος ὀπηδεῖ.\nἀργαλέον δέ μοί ἐστι διασκοπιᾶσθαι ἕκαστον\nἡγεμόνων· τόσση γὰρ ἔρις πολέμοιο δέδηεν·\nἀλλά τις αὐτὸς ἴτω, νεμεσιζέσθω δʼ ἐνὶ θυμῷ\nΠάτροκλον Τρῳῇσι κυσὶν μέλπηθρα γενέσθαι.\nὣς ἔφατʼ, ὀξὺ δʼ ἄκουσεν Ὀϊλῆος ταχὺς Αἴας·\nπρῶτος δʼ ἀντίος ἦλθε θέων ἀνὰ δηϊοτῆτα,\nτὸν δὲ μετʼ Ἰδομενεὺς καὶ ὀπάων Ἰδομενῆος\nΜηριόνης ἀτάλαντος Ἐνυαλίῳ ἀνδρειφόντῃ.\nτῶν δʼ ἄλλων τίς κεν ᾗσι φρεσὶν οὐνόματʼ εἴποι,\nὅσσοι δὴ μετόπισθε μάχην ἤγειραν Ἀχαιῶν;\nΤρῶες δὲ προὔτυψαν ἀολλέες· ἦρχε δʼ ἄρʼ Ἕκτωρ.\nὡς δʼ ὅτʼ ἐπὶ προχοῇσι διιπετέος ποταμοῖο\nβέβρυχεν μέγα κῦμα ποτὶ ῥόον, ἀμφὶ δέ τʼ ἄκραι\nἠϊόνες βοόωσιν ἐρευγομένης ἁλὸς ἔξω,\nτόσσῃ ἄρα Τρῶες ἰαχῇ ἴσαν. αὐτὰρ Ἀχαιοὶ\nἕστασαν ἀμφὶ Μενοιτιάδῃ ἕνα θυμὸν ἔχοντες\nφραχθέντες σάκεσιν χαλκήρεσιν· ἀμφὶ δʼ ἄρά σφι\nλαμπρῇσιν κορύθεσσι Κρονίων ἠέρα πολλὴν\nχεῦʼ, ἐπεὶ οὐδὲ Μενοιτιάδην ἔχθαιρε πάρος γε,\nὄφρα ζωὸς ἐὼν θεράπων ἦν Αἰακίδαο·\nμίσησεν δʼ ἄρα μιν δηΐων κυσὶ κύρμα γενέσθαι\nΤρῳῇσιν· τὼ καί οἱ ἀμυνέμεν ὦρσεν ἑταίρους.\nὦσαν δὲ πρότεροι Τρῶες ἑλίκωπας Ἀχαιούς·\nνεκρὸν δὲ προλιπόντες ὑπέτρεσαν, οὐδέ τινʼ αὐτῶν\nΤρῶες ὑπέρθυμοι ἕλον ἔγχεσιν ἱέμενοί περ,\nἀλλὰ νέκυν ἐρύοντο· μίνυνθα δὲ καὶ τοῦ Ἀχαιοὶ\nμέλλον ἀπέσσεσθαι· μάλα γάρ σφεας ὦκʼ ἐλέλιξεν\nΑἴας, ὃς περὶ μὲν εἶδος, περὶ δʼ ἔργα τέτυκτο\nτῶν ἄλλων Δαναῶν μετʼ ἀμύμονα Πηλεΐωνα.\nἴθυσεν δὲ διὰ προμάχων συῒ εἴκελος ἀλκὴν\nκαπρίῳ, ὅς τʼ ἐν ὄρεσσι κύνας θαλερούς τʼ αἰζηοὺς\nῥηϊδίως ἐκέδασσεν, ἑλιξάμενος διὰ βήσσας·\nὣς υἱὸς Τελαμῶνος ἀγαυοῦ φαίδιμος Αἴας\nῥεῖα μετεισάμενος Τρώων ἐκέδασσε φάλαγγας\nοἳ περὶ Πατρόκλῳ βέβασαν, φρόνεον δὲ μάλιστα\nἄστυ πότι σφέτερον ἐρύειν καὶ κῦδος ἀρέσθαι.\nἤτοι τὸν Λήθοιο Πελασγοῦ φαίδιμος υἱὸς\nἹππόθοος ποδὸς ἕλκε κατὰ κρατερὴν ὑσμίνην\nδησάμενος τελαμῶνι παρὰ σφυρὸν ἀμφὶ τένοντας\nἝκτορι καὶ Τρώεσσι χαριζόμενος· τάχα δʼ αὐτῷ\nἦλθε κακόν, τό οἱ οὔ τις ἐρύκακεν ἱεμένων περ.\nτὸν δʼ υἱὸς Τελαμῶνος ἐπαΐξας διʼ ὁμίλου\nπλῆξʼ αὐτοσχεδίην κυνέης διὰ χαλκοπαρῄου·\nἤρικε δʼ ἱπποδάσεια κόρυς περὶ δουρὸς ἀκωκῇ\nπληγεῖσʼ ἔγχεΐ τε μεγάλῳ καὶ χειρὶ παχείῃ,\nἐγκέφαλος δὲ παρʼ αὐλὸν ἀνέδραμεν ἐξ ὠτειλῆς\nαἱματόεις· τοῦ δʼ αὖθι λύθη μένος, ἐκ δʼ ἄρα χειρῶν\nΠατρόκλοιο πόδα μεγαλήτορος ἧκε χαμᾶζε\nκεῖσθαι· ὃ δʼ ἄγχʼ αὐτοῖο πέσε πρηνὴς ἐπὶ νεκρῷ\nτῆλʼ ἀπὸ Λαρίσης ἐριβώλακος, οὐδὲ τοκεῦσι\nθρέπτρα φίλοις ἀπέδωκε, μινυνθάδιος δέ οἱ αἰὼν\nἔπλεθʼ ὑπʼ Αἴαντος μεγαθύμου δουρὶ δαμέντι.\nἝκτωρ δʼ αὖτʼ Αἴαντος ἀκόντισε δουρὶ φαεινῷ·\nἀλλʼ ὃ μὲν ἄντα ἰδὼν ἠλεύατο χάλκεον ἔγχος\nτυτθόν· ὃ δὲ Σχεδίον μεγαθύμου Ἰφίτου υἱὸν\nΦωκήων ὄχʼ ἄριστον, ὃς ἐν κλειτῷ Πανοπῆϊ\nοἰκία ναιετάασκε πολέσσʼ ἄνδρεσσιν ἀνάσσων,\nτὸν βάλʼ ὑπὸ κληῗδα μέσην· διὰ δʼ ἀμπερὲς ἄκρη\nαἰχμὴ χαλκείη παρὰ νείατον ὦμον ἀνέσχε·\nδούπησεν δὲ πεσών, ἀράβησε δὲ τεύχεʼ ἐπʼ αὐτῷ.\nΑἴας δʼ αὖ Φόρκυνα δαΐφρονα Φαίνοπος υἱὸν\nἹπποθόῳ περιβάντα μέσην κατὰ γαστέρα τύψε·\nῥῆξε δὲ θώρηκος γύαλον, διὰ δʼ ἔντερα χαλκὸς\nἤφυσʼ· ὃ δʼ ἐν κονίῃσι πεσὼν ἕλε γαῖαν ἀγοστῷ.\nχώρησαν δʼ ὑπό τε πρόμαχοι καὶ φαίδιμος Ἕκτωρ·\nἈργεῖοι δὲ μέγα ἴαχον, ἐρύσαντο δὲ νεκροὺς\nΦόρκυν θʼ Ἱππόθοόν τε, λύοντο δὲ τεύχεʼ ἀπʼ ὤμων.\nἔνθά κεν αὖτε Τρῶες ἀρηϊφίλων ὑπʼ Ἀχαιῶν\nἼλιον εἰσανέβησαν ἀναλκείῃσι δαμέντες,\nἈργεῖοι δέ κε κῦδος ἕλον καὶ ὑπὲρ Διὸς αἶσαν\nκάρτεϊ καὶ σθένεϊ σφετέρῳ· ἀλλʼ αὐτὸς Ἀπόλλων\nΑἰνείαν ὄτρυνε δέμας Περίφαντι ἐοικὼς\nκήρυκι Ἠπυτίδῃ, ὅς οἱ παρὰ πατρὶ γέροντι\nκηρύσσων γήρασκε φίλα φρεσὶ μήδεα εἰδώς·\nτῷ μιν ἐεισάμενος προσέφη Διὸς υἱὸς Ἀπόλλων·\nΑἰνεία πῶς ἂν καὶ ὑπὲρ θεὸν εἰρύσσαισθε\nἼλιον αἰπεινήν; ὡς δὴ ἴδον ἀνέρας ἄλλους\nκάρτεΐ τε σθένεΐ τε πεποιθότας ἠνορέῃ τε\nπλήθεΐ τε σφετέρῳ καὶ ὑπερδέα δῆμον ἔχοντας·\nἡμῖν δὲ Ζεὺς μὲν πολὺ βούλεται ἢ Δαναοῖσι\nνίκην· ἀλλʼ αὐτοὶ τρεῖτʼ ἄσπετον οὐδὲ μάχεσθε.\nὣς ἔφατʼ, Αἰνείας δʼ ἑκατηβόλον Ἀπόλλωνα\nἔγνω ἐς ἄντα ἰδών, μέγα δʼ Ἕκτορα εἶπε βοήσας·\nἝκτόρ τʼ ἠδʼ ἄλλοι Τρώων ἀγοὶ ἠδʼ ἐπικούρων\nαἰδὼς μὲν νῦν ἥδε γʼ ἀρηϊφίλων ὑπʼ Ἀχαιῶν\nἼλιον εἰσαναβῆναι ἀναλκείῃσι δαμέντας.\nἀλλʼ ἔτι γάρ τίς φησι θεῶν ἐμοὶ ἄγχι παραστὰς\nΖῆνʼ ὕπατον μήστωρα μάχης ἐπιτάρροθον εἶναι·\nτώ ῥʼ ἰθὺς Δαναῶν ἴομεν, μηδʼ οἵ γε ἕκηλοι\nΠάτροκλον νηυσὶν πελασαίατο τεθνηῶτα.\nὣς φάτο, καί ῥα πολὺ προμάχων ἐξάλμενος ἔστη·\nοἳ δʼ ἐλελίχθησαν καὶ ἐναντίοι ἔσταν Ἀχαιῶν.\nἔνθʼ αὖτʼ Αἰνείας Λειώκριτον οὔτασε δουρὶ\nυἱὸν Ἀρίσβαντος Λυκομήδεος ἐσθλὸν ἑταῖρον.\nτὸν δὲ πεσόντʼ ἐλέησεν ἀρηΐφιλος Λυκομήδης,\nστῆ δὲ μάλʼ ἐγγὺς ἰών, καὶ ἀκόντισε δουρὶ φαεινῷ,\nκαὶ βάλεν Ἱππασίδην Ἀπισάονα ποιμένα λαῶν\nἧπαρ ὑπὸ πραπίδων, εἶθαρ δʼ ὑπὸ γούνατʼ ἔλυσεν,\nὅς ῥʼ ἐκ Παιονίης ἐριβώλακος εἰληλούθει,\nκαὶ δὲ μετʼ Ἀστεροπαῖον ἀριστεύεσκε μάχεσθαι.\nτὸν δὲ πεσόντʼ ἐλέησεν ἀρήϊος Ἀστεροπαῖος,\nἴθυσεν δὲ καὶ ὃ πρόφρων Δαναοῖσι μάχεσθαι·\nἀλλʼ οὔ πως ἔτι εἶχε· σάκεσσι γὰρ ἔρχατο πάντῃ\nἑσταότες περὶ Πατρόκλῳ, πρὸ δὲ δούρατʼ ἔχοντο.\nΑἴας γὰρ μάλα πάντας ἐπῴχετο πολλὰ κελεύων·\nοὔτέ τινʼ ἐξοπίσω νεκροῦ χάζεσθαι ἀνώγει\nοὔτέ τινα προμάχεσθαι Ἀχαιῶν ἔξοχον ἄλλων,\nἀλλὰ μάλʼ ἀμφʼ αὐτῷ βεβάμεν, σχεδόθεν δὲ μάχεσθαι.\nὣς Αἴας ἐπέτελλε πελώριος, αἵματι δὲ χθὼν\nδεύετο πορφυρέῳ, τοὶ δʼ ἀγχιστῖνοι ἔπιπτον\nνεκροὶ ὁμοῦ Τρώων καὶ ὑπερμενέων ἐπικούρων\nκαὶ Δαναῶν· οὐδʼ οἳ γὰρ ἀναιμωτί γε μάχοντο,\nπαυρότεροι δὲ πολὺ φθίνυθον· μέμνηντο γὰρ αἰεὶ\nἀλλήλοις ἀνʼ ὅμιλον ἀλεξέμεναι φόνον αἰπύν.\nὣς οἳ μὲν μάρναντο δέμας πυρός, οὐδέ κε φαίης\nοὔτέ ποτʼ ἠέλιον σῶν ἔμμεναι οὔτε σελήνην·\nἠέρι γὰρ κατέχοντο μάχης ἐπί θʼ ὅσσον ἄριστοι\nἕστασαν ἀμφὶ Μενοιτιάδῃ κατατεθνηῶτι.\nοἳ δʼ ἄλλοι Τρῶες καὶ ἐϋκνήμιδες Ἀχαιοὶ\nεὔκηλοι πολέμιζον ὑπʼ αἰθέρι, πέπτατο δʼ αὐγὴ\nἠελίου ὀξεῖα, νέφος δʼ οὐ φαίνετο πάσης\nγαίης οὐδʼ ὀρέων· μεταπαυόμενοι δὲ μάχοντο\nἀλλήλων ἀλεείνοντες βέλεα στονόεντα\nπολλὸν ἀφεσταότες. τοὶ δʼ ἐν μέσῳ ἄλγεʼ ἔπασχον\nἠέρι καὶ πολέμῳ, τείροντο δὲ νηλέϊ χαλκῷ\nὅσσοι ἄριστοι ἔσαν· δύο δʼ οὔ πω φῶτε πεπύσθην\nἀνέρε κυδαλίμω Θρασυμήδης Ἀντίλοχός τε\nΠατρόκλοιο θανόντος ἀμύμονος, ἀλλʼ ἔτʼ ἔφαντο\nζωὸν ἐνὶ πρώτῳ ὁμάδῳ Τρώεσσι μάχεσθαι.\nτὼ δʼ ἐπιοσσομένω θάνατον καὶ φύζαν ἑταίρων\nνόσφιν ἐμαρνάσθην, ἐπεὶ ὣς ἐπετέλλετο Νέστωρ\nὀτρύνων πόλεμον δὲ μελαινάων ἀπὸ νηῶν.\nτοῖς δὲ πανημερίοις ἔριδος μέγα νεῖκος ὀρώρει\nἀργαλέης· καμάτῳ δὲ καὶ ἱδρῷ νωλεμὲς αἰεὶ\nγούνατά τε κνῆμαί τε πόδες θʼ ὑπένερθεν ἑκάστου\nχεῖρές τʼ ὀφθαλμοί τε παλάσσετο μαρναμένοιιν\nἀμφʼ ἀγαθὸν θεράποντα ποδώκεος Αἰακίδαο.\nὡς δʼ ὅτʼ ἀνὴρ ταύροιο βοὸς μεγάλοιο βοείην\nλαοῖσιν δώῃ τανύειν μεθύουσαν ἀλοιφῇ·\nδεξάμενοι δʼ ἄρα τοί γε διαστάντες τανύουσι\nκυκλόσʼ, ἄφαρ δέ τε ἰκμὰς ἔβη, δύνει δέ τʼ ἀλοιφὴ\nπολλῶν ἑλκόντων, τάνυται δέ τε πᾶσα διὰ πρό·\nὣς οἵ γʼ ἔνθα καὶ ἔνθα νέκυν ὀλίγῃ ἐνὶ χώρῃ\nεἵλκεον ἀμφότεροι· μάλα δέ σφισιν ἔλπετο θυμὸς\nΤρωσὶν μὲν ἐρύειν προτὶ Ἴλιον, αὐτὰρ Ἀχαιοῖς\nνῆας ἔπι γλαφυράς· περὶ δʼ αὐτοῦ μῶλος ὀρώρει\nἄγριος· οὐδέ κʼ Ἄρης λαοσσόος οὐδέ κʼ Ἀθήνη\nτόν γε ἰδοῦσʼ ὀνόσαιτʼ, οὐδʼ εἰ μάλα μιν χόλος ἵκοι·\nτοῖον Ζεὺς ἐπὶ Πατρόκλῳ ἀνδρῶν τε καὶ ἵππων\nἤματι τῷ ἐτάνυσσε κακὸν πόνον· οὐδʼ ἄρα πώ τι\nᾔδεε Πάτροκλον τεθνηότα δῖος Ἀχιλλεύς·\nπολλὸν γὰρ ῥʼ ἀπάνευθε νεῶν μάρναντο θοάων\nτείχει ὕπο Τρώων· τό μιν οὔ ποτε ἔλπετο θυμῷ\nτεθνάμεν, ἀλλὰ ζωὸν ἐνιχριμφθέντα πύλῃσιν\nἂψ ἀπονοστήσειν, ἐπεὶ οὐδὲ τὸ ἔλπετο πάμπαν\nἐκπέρσειν πτολίεθρον ἄνευ ἕθεν, οὐδὲ σὺν αὐτῷ·\nπολλάκι γὰρ τό γε μητρὸς ἐπεύθετο νόσφιν ἀκούων,\nἥ οἱ ἀπαγγέλλεσκε Διὸς μεγάλοιο νόημα.\nδὴ τότε γʼ οὔ οἱ ἔειπε κακὸν τόσον ὅσσον ἐτύχθη\nμήτηρ, ὅττί ῥά οἱ πολὺ φίλτατος ὤλεθʼ ἑταῖρος.\nοἳ δʼ αἰεὶ περὶ νεκρὸν ἀκαχμένα δούρατʼ ἔχοντες\nνωλεμὲς ἐγχρίμπτοντο καὶ ἀλλήλους ἐνάριζον·\nὧδε δέ τις εἴπεσκεν Ἀχαιῶν χαλκοχιτώνων·\nὦ φίλοι οὐ μὰν ἧμιν ἐϋκλεὲς ἀπονέεσθαι\nνῆας ἔπι γλαφυράς, ἀλλʼ αὐτοῦ γαῖα μέλαινα\nπᾶσι χάνοι· τό κεν ἧμιν ἄφαρ πολὺ κέρδιον εἴη\nεἰ τοῦτον Τρώεσσι μεθήσομεν ἱπποδάμοισιν\nἄστυ πότι σφέτερον ἐρύσαι καὶ κῦδος ἀρέσθαι.\nὣς δέ τις αὖ Τρώων μεγαθύμων αὐδήσασκεν·\nὦ φίλοι, εἰ καὶ μοῖρα παρʼ ἀνέρι τῷδε δαμῆναι\nπάντας ὁμῶς, μή πώ τις ἐρωείτω πολέμοιο.\nὣς ἄρα τις εἴπεσκε, μένος δʼ ὄρσασκεν ἑκάστου.\nὣς οἳ μὲν μάρναντο, σιδήρειος δʼ ὀρυμαγδὸς\nχάλκεον οὐρανὸν ἷκε διʼ αἰθέρος ἀτρυγέτοιο·\nἵπποι δʼ Αἰακίδαο μάχης ἀπάνευθεν ἐόντες\nκλαῖον, ἐπεὶ δὴ πρῶτα πυθέσθην ἡνιόχοιο\nἐν κονίῃσι πεσόντος ὑφʼ Ἕκτορος ἀνδροφόνοιο.\nἦ μὰν Αὐτομέδων Διώρεος ἄλκιμος υἱὸς\nπολλὰ μὲν ἂρ μάστιγι θοῇ ἐπεμαίετο θείνων,\nπολλὰ δὲ μειλιχίοισι προσηύδα, πολλὰ δʼ ἀρειῇ·\nτὼ δʼ οὔτʼ ἂψ ἐπὶ νῆας ἐπὶ πλατὺν Ἑλλήσποντον\nἠθελέτην ἰέναι οὔτʼ ἐς πόλεμον μετʼ Ἀχαιούς,\nἀλλʼ ὥς τε στήλη μένει ἔμπεδον, ἥ τʼ ἐπὶ τύμβῳ\nἀνέρος ἑστήκῃ τεθνηότος ἠὲ γυναικός,\nὣς μένον ἀσφαλέως περικαλλέα δίφρον ἔχοντες\nοὔδει ἐνισκίμψαντε καρήατα· δάκρυα δέ σφι\nθερμὰ κατὰ βλεφάρων χαμάδις ῥέε μυρομένοισιν\nἡνιόχοιο πόθῳ· θαλερὴ δʼ ἐμιαίνετο χαίτη\nζεύγλης ἐξεριποῦσα παρὰ ζυγὸν ἀμφοτέρωθεν.\nμυρομένω δʼ ἄρα τώ γε ἰδὼν ἐλέησε Κρονίων,\nκινήσας δὲ κάρη προτὶ ὃν μυθήσατο θυμόν·\nἆ δειλώ, τί σφῶϊ δόμεν Πηλῆϊ ἄνακτι\nθνητῷ, ὑμεῖς δʼ ἐστὸν ἀγήρω τʼ ἀθανάτω τε;\nἦ ἵνα δυστήνοισι μετʼ ἀνδράσιν ἄλγεʼ ἔχητον;\nοὐ μὲν γάρ τί πού ἐστιν ὀϊζυρώτερον ἀνδρὸς\nπάντων, ὅσσά τε γαῖαν ἔπι πνείει τε καὶ ἕρπει.\nἀλλʼ οὐ μὰν ὑμῖν γε καὶ ἅρμασι δαιδαλέοισιν\nἝκτωρ Πριαμίδης ἐποχήσεται· οὐ γὰρ ἐάσω.\nἦ οὐχ ἅλις ὡς καὶ τεύχεʼ ἔχει καὶ ἐπεύχεται αὔτως;\nσφῶϊν δʼ ἐν γούνεσσι βαλῶ μένος ἠδʼ ἐνὶ θυμῷ,\nὄφρα καὶ Αὐτομέδοντα σαώσετον ἐκ πολέμοιο\nνῆας ἔπι γλαφυράς· ἔτι γάρ σφισι κῦδος ὀρέξω\nκτείνειν, εἰς ὅ κε νῆας ἐϋσσέλμους ἀφίκωνται\nδύῃ τʼ ἠέλιος καὶ ἐπὶ κνέφας ἱερὸν ἔλθῃ·\nὣς εἰπὼν ἵπποισιν ἐνέπνευσεν μένος ἠΰ.\nτὼ δʼ ἀπὸ χαιτάων κονίην οὖδας δὲ βαλόντε\nῥίμφα φέρον θοὸν ἅρμα μετὰ Τρῶας καὶ Ἀχαιούς.\nτοῖσι δʼ ἐπʼ Αὐτομέδων μάχετʼ ἀχνύμενός περ ἑταίρου\nἵπποις ἀΐσσων ὥς τʼ αἰγυπιὸς μετὰ χῆνας·\nῥέα μὲν γὰρ φεύγεσκεν ὑπʼ ἐκ Τρώων ὀρυμαγδοῦ,\nῥεῖα δʼ ἐπαΐξασκε πολὺν καθʼ ὅμιλον ὀπάζων.\nἀλλʼ οὐχ ᾕρει φῶτας ὅτε σεύαιτο διώκειν·\nοὐ γάρ πως ἦν οἶον ἐόνθʼ ἱερῷ ἐνὶ δίφρῳ\nἔγχει ἐφορμᾶσθαι καὶ ἐπίσχειν ὠκέας ἵππους.\nὀψὲ δὲ δή μιν ἑταῖρος ἀνὴρ ἴδεν ὀφθαλμοῖσιν\nἈλκιμέδων υἱὸς Λαέρκεος Αἱμονίδαο·\nστῆ δʼ ὄπιθεν δίφροιο καὶ Αὐτομέδοντα προσηύδα·\nΑὐτόμεδον, τίς τοί νυ θεῶν νηκερδέα βουλὴν\nἐν στήθεσσιν ἔθηκε, καὶ ἐξέλετο φρένας ἐσθλάς;\nοἷον πρὸς Τρῶας μάχεαι πρώτῳ ἐν ὁμίλῳ\nμοῦνος· ἀτάρ τοι ἑταῖρος ἀπέκτατο, τεύχεα δʼ Ἕκτωρ\nαὐτὸς ἔχων ὤμοισιν ἀγάλλεται Αἰακίδαο.\nτὸν δʼ αὖτʼ Αὐτομέδων προσέφη Διώρεος υἱός·\nἈλκίμεδον τίς γάρ τοι Ἀχαιῶν ἄλλος ὁμοῖος\nἵππων ἀθανάτων ἐχέμεν δμῆσίν τε μένος τε,\nεἰ μὴ Πάτροκλος θεόφιν μήστωρ ἀτάλαντος\nζωὸς ἐών; νῦν αὖ θάνατος καὶ μοῖρα κιχάνει.\nἀλλὰ σὺ μὲν μάστιγα καὶ ἡνία σιγαλόεντα\nδέξαι, ἐγὼ δʼ ἵππων ἀποβήσομαι, ὄφρα μάχωμαι.\nὣς ἔφατʼ, Ἀλκιμέδων δὲ βοηθόον ἅρμʼ ἐπορούσας\nκαρπαλίμως μάστιγα καὶ ἡνία λάζετο χερσίν,\nΑὐτομέδων δʼ ἀπόρουσε· νόησε δὲ φαίδιμος Ἕκτωρ,\nαὐτίκα δʼ Αἰνείαν προσεφώνεεν ἐγγὺς ἐόντα·\nΑἰνεία Τρώων βουληφόρε χαλκοχιτώνων\nἵππω τώδʼ ἐνόησα ποδώκεος Αἰακίδαο\nἐς πόλεμον προφανέντε σὺν ἡνιόχοισι κακοῖσι·\nτώ κεν ἐελποίμην αἱρησέμεν, εἰ σύ γε θυμῷ\nσῷ ἐθέλεις, ἐπεὶ οὐκ ἂν ἐφορμηθέντε γε νῶϊ\nτλαῖεν ἐναντίβιον στάντες μαχέσασθαι Ἄρηϊ.\nὣς ἔφατʼ, οὐδʼ ἀπίθησεν ἐῢς πάϊς Ἀγχίσαο.\nτὼ δʼ ἰθὺς βήτην βοέῃς εἰλυμένω ὤμους\nαὔῃσι στερεῇσι· πολὺς δʼ ἐπελήλατο χαλκός.\nτοῖσι δʼ ἅμα Χρομίος τε καὶ Ἄρητος θεοειδὴς\nἤϊσαν ἀμφότεροι· μάλα δέ σφισιν ἔλπετο θυμὸς\nαὐτώ τε κτενέειν ἐλάαν τʼ ἐριαύχενας ἵππους\nνήπιοι, οὐδʼ ἄρʼ ἔμελλον ἀναιμωτί γε νέεσθαι\nαὖτις ἀπʼ Αὐτομέδοντος. ὃ δʼ εὐξάμενος Διὶ πατρὶ\nἀλκῆς καὶ σθένεος πλῆτο φρένας ἀμφὶ μελαίνας·\nαὐτίκα δʼ Ἀλκιμέδοντα προσηύδα πιστὸν ἑταῖρον·\nἈλκίμεδον μὴ δή μοι ἀπόπροθεν ἰσχέμεν ἵππους,\nἀλλὰ μάλʼ ἐμπνείοντε μεταφρένῳ· οὐ γὰρ ἔγωγε\nἝκτορα Πριαμίδην μένεος σχήσεσθαι ὀΐω,\nπρίν γʼ ἐπʼ Ἀχιλλῆος καλλίτριχε βήμεναι ἵππω\nνῶϊ κατακτείναντα, φοβῆσαί τε στίχας ἀνδρῶν\nἈργείων, ἤ κʼ αὐτὸς ἐνὶ πρώτοισιν ἁλοίη.\nὣς εἰπὼν Αἴαντε καλέσσατο καὶ Μενέλαον·\nΑἴαντʼ Ἀργείων ἡγήτορε καὶ Μενέλαε\nἤτοι μὲν τὸν νεκρὸν ἐπιτράπεθʼ οἵ περ ἄριστοι\nἀμφʼ αὐτῷ βεβάμεν καὶ ἀμύνεσθαι στίχας ἀνδρῶν,\nνῶϊν δὲ ζωοῖσιν ἀμύνετε νηλεὲς ἦμαρ·\nτῇδε γὰρ ἔβρισαν πόλεμον κάτα δακρυόεντα\nἝκτωρ Αἰνείας θʼ, οἳ Τρώων εἰσὶν ἄριστοι.\nἀλλʼ ἤτοι μὲν ταῦτα θεῶν ἐν γούνασι κεῖται·\nἥσω γὰρ καὶ ἐγώ, τὰ δέ κεν Διὶ πάντα μελήσει.\nἦ ῥα, καὶ ἀμπεπαλὼν προΐει δολιχόσκιον ἔγχος,\nκαὶ βάλεν Ἀρήτοιο κατʼ ἀσπίδα πάντοσʼ ἐΐσην·\nἣ δʼ οὐκ ἔγχος ἔρυτο, διὰ πρὸ δὲ εἴσατο χαλκός,\nνειαίρῃ δʼ ἐν γαστρὶ διὰ ζωστῆρος ἔλασσεν.\nὡς δʼ ὅτʼ ἂν ὀξὺν ἔχων πέλεκυν αἰζήϊος ἀνὴρ\nκόψας ἐξόπιθεν κεράων βοὸς ἀγραύλοιο\nἶνα τάμῃ διὰ πᾶσαν, ὃ δὲ προθορὼν ἐρίπῃσιν,\nὣς ἄρʼ ὅ γε προθορὼν πέσεν ὕπτιος· ἐν δέ οἱ ἔγχος\nνηδυίοισι μάλʼ ὀξὺ κραδαινόμενον λύε γυῖα.\nἝκτωρ δʼ Αὐτομέδοντος ἀκόντισε δουρὶ φαεινῷ·\nἀλλʼ ὃ μὲν ἄντα ἰδὼν ἠλεύατο χάλκεον ἔγχος·\nπρόσσω γὰρ κατέκυψε, τὸ δʼ ἐξόπιθεν δόρυ μακρὸν\nοὔδει ἐνισκίμφθη, ἐπὶ δʼ οὐρίαχος πελεμίχθη\nἔγχεος· ἔνθα δʼ ἔπειτʼ ἀφίει μένος ὄβριμος Ἄρης.\nκαί νύ κε δὴ ξιφέεσσʼ αὐτοσχεδὸν ὁρμηθήτην\nεἰ μή σφωʼ Αἴαντε διέκριναν μεμαῶτε,\nοἵ ῥʼ ἦλθον καθʼ ὅμιλον ἑταίρου κικλήσκοντος·\nτοὺς ὑποταρβήσαντες ἐχώρησαν πάλιν αὖτις\nἝκτωρ Αἰνείας τʼ ἠδὲ Χρομίος θεοειδής,\nἌρητον δὲ κατʼ αὖθι λίπον δεδαϊγμένον ἦτορ\nκείμενον· Αὐτομέδων δὲ θοῷ ἀτάλαντος Ἄρηϊ\nτεύχεά τʼ ἐξενάριξε καὶ εὐχόμενος ἔπος ηὔδα·\nἦ δὴ μὰν ὀλίγον γε Μενοιτιάδαο θανόντος\nκῆρ ἄχεος μεθέηκα χερείονά περ καταπέφνων.\nὣς εἰπὼν ἐς δίφρον ἑλὼν ἔναρα βροτόεντα\nθῆκʼ, ἂν δʼ αὐτὸς ἔβαινε πόδας καὶ χεῖρας ὕπερθεν\nαἱματόεις ὥς τίς τε λέων κατὰ ταῦρον ἐδηδώς.\nἂψ δʼ ἐπὶ Πατρόκλῳ τέτατο κρατερὴ ὑσμίνη\nἀργαλέη πολύδακρυς, ἔγειρε δὲ νεῖκος Ἀθήνη\nοὐρανόθεν καταβᾶσα· προῆκε γὰρ εὐρύοπα Ζεὺς\nὀρνύμεναι Δαναούς· δὴ γὰρ νόος ἐτράπετʼ αὐτοῦ.\nἠΰτε πορφυρέην ἶριν θνητοῖσι τανύσσῃ\nΖεὺς ἐξ οὐρανόθεν τέρας ἔμμεναι ἢ πολέμοιο\nἢ καὶ χειμῶνος δυσθαλπέος, ὅς ῥά τε ἔργων\nἀνθρώπους ἀνέπαυσεν ἐπὶ χθονί, μῆλα δὲ κήδει,\nὣς ἣ πορφυρέῃ νεφέλῃ πυκάσασα ἓ αὐτὴν\nδύσετʼ Ἀχαιῶν ἔθνος, ἔγειρε δὲ φῶτα ἕκαστον.\nπρῶτον δʼ Ἀτρέος υἱὸν ἐποτρύνουσα προσηύδα\nἴφθιμον Μενέλαον· ὃ γάρ ῥά οἱ ἐγγύθεν ἦεν·\nεἰσαμένη Φοίνικι δέμας καὶ ἀτειρέα φωνήν·\nσοὶ μὲν δὴ Μενέλαε κατηφείη καὶ ὄνειδος\nἔσσεται εἴ κʼ Ἀχιλῆος ἀγαυοῦ πιστὸν ἑταῖρον\nτείχει ὕπο Τρώων ταχέες κύνες ἑλκήσουσιν.\nἀλλʼ ἔχεο κρατερῶς, ὄτρυνε δὲ λαὸν ἅπαντα.\nτὴν δʼ αὖτε προσέειπε βοὴν ἀγαθὸς Μενέλαος·\nΦοῖνιξ ἄττα γεραιὲ παλαιγενές, εἰ γὰρ Ἀθήνη\nδοίη κάρτος ἐμοί, βελέων δʼ ἀπερύκοι ἐρωήν·\nτώ κεν ἔγωγʼ ἐθέλοιμι παρεστάμεναι καὶ ἀμύνειν\nΠατρόκλῳ· μάλα γάρ με θανὼν ἐσεμάσσατο θυμόν.\nἀλλʼ Ἕκτωρ πυρὸς αἰνὸν ἔχει μένος, οὐδʼ ἀπολήγει\nχαλκῷ δηϊόων· τῷ γὰρ Ζεὺς κῦδος ὀπάζει.\nὣς φάτο, γήθησεν δὲ θεὰ γλαυκῶπις Ἀθήνη,\nὅττί ῥά οἱ πάμπρωτα θεῶν ἠρήσατο πάντων.\nἐν δὲ βίην ὤμοισι καὶ ἐν γούνεσσιν ἔθηκε,\nκαί οἱ μυίης θάρσος ἐνὶ στήθεσσιν ἐνῆκεν,\nἥ τε καὶ ἐργομένη μάλα περ χροὸς ἀνδρομέοιο\nἰσχανάᾳ δακέειν, λαρόν τέ οἱ αἷμʼ ἀνθρώπου·\nτοίου μιν θάρσευς πλῆσε φρένας ἀμφὶ μελαίνας,\nβῆ δʼ ἐπὶ Πατρόκλῳ, καὶ ἀκόντισε δουρὶ φαεινῷ.\nἔσκε δʼ ἐνὶ Τρώεσσι Ποδῆς υἱὸς Ἠετίωνος\nἀφνειός τʼ ἀγαθός τε· μάλιστα δέ μιν τίεν Ἕκτωρ\nδήμου, ἐπεί οἱ ἑταῖρος ἔην φίλος εἰλαπιναστής·\nτόν ῥα κατὰ ζωστῆρα βάλε ξανθὸς Μενέλαος\nἀΐξαντα φόβον δέ, διὰ πρὸ δὲ χαλκὸν ἔλασσε·\nδούπησεν δὲ πεσών· ἀτὰρ Ἀτρεΐδης Μενέλαος\nνεκρὸν ὑπʼ ἐκ Τρώων ἔρυσεν μετὰ ἔθνος ἑταίρων.\nἝκτορα δʼ ἐγγύθεν ἱστάμενος ὄτρυνεν Ἀπόλλων\nΦαίνοπι Ἀσιάδῃ ἐναλίγκιος, ὅς οἱ ἁπάντων\nξείνων φίλτατος ἔσκεν Ἀβυδόθι οἰκία ναίων·\nτῷ μιν ἐεισάμενος προσέφη ἑκάεργος Ἀπόλλων·\nἝκτορ τίς κέ σʼ ἔτʼ ἄλλος Ἀχαιῶν ταρβήσειεν;\nοἷον δὴ Μενέλαον ὑπέτρεσας, ὃς τὸ πάρος γε\nμαλθακὸς αἰχμητής· νῦν δʼ οἴχεται οἶος ἀείρας\nνεκρὸν ὑπʼ ἐκ Τρώων, σὸν δʼ ἔκτανε πιστὸν ἑταῖρον\nἐσθλὸν ἐνὶ προμάχοισι Ποδῆν υἱὸν Ἠετίωνος.\nὣς φάτο, τὸν δʼ ἄχεος νεφέλη ἐκάλυψε μέλαινα,\nβῆ δὲ διὰ προμάχων κεκορυθμένος αἴθοπι χαλκῷ.\nκαὶ τότʼ ἄρα Κρονίδης ἕλετʼ αἰγίδα θυσσανόεσσαν\nμαρμαρέην, Ἴδην δὲ κατὰ νεφέεσσι κάλυψεν,\nἀστράψας δὲ μάλα μεγάλʼ ἔκτυπε, τὴν δὲ τίναξε,\nνίκην δὲ Τρώεσσι δίδου, ἐφόβησε δʼ Ἀχαιούς.\nπρῶτος Πηνέλεως Βοιώτιος ἦρχε φόβοιο.\nβλῆτο γὰρ ὦμον δουρὶ πρόσω τετραμμένος αἰεὶ\nἄκρον ἐπιλίγδην· γράψεν δέ οἱ ὀστέον ἄχρις\nαἰχμὴ Πουλυδάμαντος· ὃ γάρ ῥʼ ἔβαλε σχεδὸν ἐλθών.\nΛήϊτον αὖθʼ Ἕκτωρ σχεδὸν οὔτασε χεῖρʼ ἐπὶ καρπῷ\nυἱὸν Ἀλεκτρυόνος μεγαθύμου, παῦσε δὲ χάρμης·\nτρέσσε δὲ παπτήνας, ἐπεὶ οὐκέτι ἔλπετο θυμῷ\nἔγχος ἔχων ἐν χειρὶ μαχήσεσθαι Τρώεσσιν.\nἝκτορα δʼ Ἰδομενεὺς μετὰ Λήϊτον ὁρμηθέντα\nβεβλήκει θώρηκα κατὰ στῆθος παρὰ μαζόν·\nἐν καυλῷ δʼ ἐάγη δολιχὸν δόρυ, τοὶ δὲ βόησαν\nΤρῶες· ὃ δʼ Ἰδομενῆος ἀκόντισε Δευκαλίδαο\nδίφρῳ ἐφεσταότος· τοῦ μέν ῥʼ ἀπὸ τυτθὸν ἅμαρτεν·\nαὐτὰρ ὃ Μηριόναο ὀπάονά θʼ ἡνίοχόν τε\nΚοίρανον, ὅς ῥʼ ἐκ Λύκτου ἐϋκτιμένης ἕπετʼ αὐτῷ·\nπεζὸς γὰρ τὰ πρῶτα λιπὼν νέας ἀμφιελίσσας\nἤλυθε, καί κε Τρωσὶ μέγα κράτος ἐγγυάλιξεν,\nεἰ μὴ Κοίρανος ὦκα ποδώκεας ἤλασεν ἵππους·\nκαὶ τῷ μὲν φάος ἦλθεν, ἄμυνε δὲ νηλεὲς ἦμαρ,\nαὐτὸς δʼ ὤλεσε θυμὸν ὑφʼ Ἕκτορος ἀνδροφόνοιο·\nτὸν βάλʼ ὑπὸ γναθμοῖο καὶ οὔατος, ἐκ δʼ ἄρʼ ὀδόντας\nὦσε δόρυ πρυμνόν, διὰ δὲ γλῶσσαν τάμε μέσσην.\nἤριπε δʼ ἐξ ὀχέων, κατὰ δʼ ἡνία χεῦεν ἔραζε.\nκαὶ τά γε Μηριόνης ἔλαβεν χείρεσσι φίλῃσι\nκύψας ἐκ πεδίοιο, καὶ Ἰδομενῆα προσηύδα·\nμάστιε νῦν εἷός κε θοὰς ἐπὶ νῆας ἵκηαι·\nγιγνώσκεις δὲ καὶ αὐτὸς ὅ τʼ οὐκέτι κάρτος Ἀχαιῶν.\nὣς ἔφατʼ, Ἰδομενεὺς δʼ ἵμασεν καλλίτριχας ἵππους\nνῆας ἔπι γλαφυράς· δὴ γὰρ δέος ἔμπεσε θυμῷ.\nοὐδʼ ἔλαθʼ Αἴαντα μεγαλήτορα καὶ Μενέλαον\nΖεύς, ὅτε δὴ Τρώεσσι δίδου ἑτεραλκέα νίκην.\nτοῖσι δὲ μύθων ἦρχε μέγας Τελαμώνιος Αἴας·\nὢ πόποι ἤδη μέν κε καὶ ὃς μάλα νήπιός ἐστι\nγνοίη ὅτι Τρώεσσι πατὴρ Ζεὺς αὐτὸς ἀρήγει.\nτῶν μὲν γὰρ πάντων βέλεʼ ἅπτεται ὅς τις ἀφήῃ\nἢ κακὸς ἢ ἀγαθός· Ζεὺς δʼ ἔμπης πάντʼ ἰθύνει·\nἡμῖν δʼ αὔτως πᾶσιν ἐτώσια πίπτει ἔραζε.\nἀλλʼ ἄγετʼ αὐτοί περ φραζώμεθα μῆτιν ἀρίστην,\nἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ\nχάρμα φίλοις ἑτάροισι γενώμεθα νοστήσαντες,\nοἵ που δεῦρʼ ὁρόωντες ἀκηχέδατʼ, οὐδʼ ἔτι φασὶν\nἝκτορος ἀνδροφόνοιο μένος καὶ χεῖρας ἀάπτους\nσχήσεσθʼ, ἀλλʼ ἐν νηυσὶ μελαίνῃσιν πεσέεσθαι.\nεἴη δʼ ὅς τις ἑταῖρος ἀπαγγείλειε τάχιστα\nΠηλεΐδῃ, ἐπεὶ οὔ μιν ὀΐομαι οὐδὲ πεπύσθαι\nλυγρῆς ἀγγελίης, ὅτι οἱ φίλος ὤλεθʼ ἑταῖρος.\nἀλλʼ οὔ πῃ δύναμαι ἰδέειν τοιοῦτον Ἀχαιῶν·\nἠέρι γὰρ κατέχονται ὁμῶς αὐτοί τε καὶ ἵπποι.\nΖεῦ πάτερ ἀλλὰ σὺ ῥῦσαι ὑπʼ ἠέρος υἷας Ἀχαιῶν,\nποίησον δʼ αἴθρην, δὸς δʼ ὀφθαλμοῖσιν ἰδέσθαι·\nἐν δὲ φάει καὶ ὄλεσσον, ἐπεί νύ τοι εὔαδεν οὕτως.\nὣς φάτο, τὸν δὲ πατὴρ ὀλοφύρατο δάκρυ χέοντα·\nαὐτίκα δʼ ἠέρα μὲν σκέδασεν καὶ ἀπῶσεν ὀμίχλην,\nἠέλιος δʼ ἐπέλαμψε, μάχη δʼ ἐπὶ πᾶσα φαάνθη·\nκαὶ τότʼ ἄρʼ Αἴας εἶπε βοὴν ἀγαθὸν Μενέλαον·\nσκέπτεο νῦν Μενέλαε διοτρεφὲς αἴ κεν ἴδηαι\nζωὸν ἔτʼ Ἀντίλοχον μεγαθύμου Νέστορος υἱόν,\nὄτρυνον δʼ Ἀχιλῆϊ δαΐφρονι θᾶσσον ἰόντα\nεἰπεῖν ὅττι ῥά οἱ πολὺ φίλτατος ὤλεθʼ ἑταῖρος.\nὣς ἔφατʼ, οὐδʼ ἀπίθησε βοὴν ἀγαθὸς Μενέλαος,\nβῆ δʼ ἰέναι ὥς τίς τε λέων ἀπὸ μεσσαύλοιο,\nὅς τʼ ἐπεὶ ἄρ κε κάμῃσι κύνας τʼ ἄνδρας τʼ ἐρεθίζων,\nοἵ τέ μιν οὐκ εἰῶσι βοῶν ἐκ πῖαρ ἑλέσθαι\nπάννυχοι ἐγρήσσοντες· ὃ δὲ κρειῶν ἐρατίζων\nἰθύει, ἀλλʼ οὔ τι πρήσσει· θαμέες γὰρ ἄκοντες\nἀντίον ἀΐσσουσι θρασειάων ἀπὸ χειρῶν,\nκαιόμεναί τε δεταί, τάς τε τρεῖ ἐσσύμενός περ·\nἠῶθεν δʼ ἀπονόσφιν ἔβη τετιηότι θυμῷ·\nὣς ἀπὸ Πατρόκλοιο βοὴν ἀγαθὸς Μενέλαος\nἤϊε πόλλʼ ἀέκων· περὶ γὰρ δίε μή μιν Ἀχαιοὶ\nἀργαλέου πρὸ φόβοιο ἕλωρ δηΐοισι λίποιεν.\nπολλὰ δὲ Μηριόνῃ τε καὶ Αἰάντεσσʼ ἐπέτελλεν·\nΑἴαντʼ Ἀργείων ἡγήτορε Μηριόνη τε\nνῦν τις ἐνηείης Πατροκλῆος δειλοῖο\nμνησάσθω· πᾶσιν γὰρ ἐπίστατο μείλιχος εἶναι\nζωὸς ἐών· νῦν αὖ θάνατος καὶ μοῖρα κιχάνει.\nὣς ἄρα φωνήσας ἀπέβη ξανθὸς Μενέλαος,\nπάντοσε παπταίνων ὥς τʼ αἰετός, ὅν ῥά τέ φασιν\nὀξύτατον δέρκεσθαι ὑπουρανίων πετεηνῶν,\nὅν τε καὶ ὑψόθʼ ἐόντα πόδας ταχὺς οὐκ ἔλαθε πτὼξ\nθάμνῳ ὑπʼ ἀμφικόμῳ κατακείμενος, ἀλλά τʼ ἐπʼ αὐτῷ\nἔσσυτο, καί τέ μιν ὦκα λαβὼν ἐξείλετο θυμόν.\nὣς τότε σοὶ Μενέλαε διοτρεφὲς ὄσσε φαεινὼ\nπάντοσε δινείσθην πολέων κατὰ ἔθνος ἑταίρων,\nεἴ που Νέστορος υἱὸν ἔτι ζώοντα ἴδοιτο.\nτὸν δὲ μάλʼ αἶψʼ ἐνόησε μάχης ἐπʼ ἀριστερὰ πάσης\nθαρσύνονθʼ ἑτάρους καὶ ἐποτρύνοντα μάχεσθαι,\nἀγχοῦ δʼ ἱστάμενος προσέφη ξανθὸς Μενέλαος·\nἈντίλοχʼ εἰ δʼ ἄγε δεῦρο διοτρεφὲς ὄφρα πύθηαι\nλυγρῆς ἀγγελίης, ἣ μὴ ὤφελλε γενέσθαι.\nἤδη μὲν σὲ καὶ αὐτὸν ὀΐομαι εἰσορόωντα\nγιγνώσκειν ὅτι πῆμα θεὸς Δαναοῖσι κυλίνδει,\nνίκη δὲ Τρώων· πέφαται δʼ ὤριστος Ἀχαιῶν\nΠάτροκλος, μεγάλη δὲ ποθὴ Δαναοῖσι τέτυκται.\nἀλλὰ σύ γʼ αἶψʼ Ἀχιλῆϊ θέων ἐπὶ νῆας Ἀχαιῶν\nεἰπεῖν, αἴ κε τάχιστα νέκυν ἐπὶ νῆα σαώσῃ\nγυμνόν· ἀτὰρ τά γε τεύχεʼ ἔχει κορυθαίολος Ἕκτωρ.\nὣς ἔφατʼ, Ἀντίλοχος δὲ κατέστυγε μῦθον ἀκούσας·\nδὴν δέ μιν ἀμφασίη ἐπέων λάβε, τὼ δέ οἱ ὄσσε\nδακρυόφι πλῆσθεν, θαλερὴ δέ οἱ ἔσχετο φωνή.\nἀλλʼ οὐδʼ ὧς Μενελάου ἐφημοσύνης ἀμέλησε,\nβῆ δὲ θέειν, τὰ δὲ τεύχεʼ ἀμύμονι δῶκεν ἑταίρῳ\nΛαοδόκῳ, ὅς οἱ σχεδὸν ἔστρεφε μώνυχας ἵππους.\nτὸν μὲν δάκρυ χέοντα πόδες φέρον ἐκ πολέμοιο\nΠηλεΐδῃ Ἀχιλῆϊ κακὸν ἔπος ἀγγελέοντα.\nοὐδʼ ἄρα σοὶ Μενέλαε διοτρεφὲς ἤθελε θυμὸς\nτειρομένοις ἑτάροισιν ἀμυνέμεν, ἔνθεν ἀπῆλθεν\nἈντίλοχος, μεγάλη δὲ ποθὴ Πυλίοισιν ἐτύχθη·\nἀλλʼ ὅ γε τοῖσιν μὲν Θρασυμήδεα δῖον ἀνῆκεν,\nαὐτὸς δʼ αὖτʼ ἐπὶ Πατρόκλῳ ἥρωϊ βεβήκει,\nστῆ δὲ παρʼ Αἰάντεσσι θέων, εἶθαρ δὲ προσηύδα·\nκεῖνον μὲν δὴ νηυσὶν ἐπιπροέηκα θοῇσιν\nἐλθεῖν εἰς Ἀχιλῆα πόδας ταχύν· οὐδέ μιν οἴω\nνῦν ἰέναι μάλα περ κεχολωμένον Ἕκτορι δίῳ·\nοὐ γάρ πως ἂν γυμνὸς ἐὼν Τρώεσσι μάχοιτο.\nἡμεῖς δʼ αὐτοί περ φραζώμεθα μῆτιν ἀρίστην,\nἠμὲν ὅπως τὸν νεκρὸν ἐρύσσομεν, ἠδὲ καὶ αὐτοὶ\nΤρώων ἐξ ἐνοπῆς θάνατον καὶ κῆρα φύγωμεν.\nτὸν δʼ ἠμείβετʼ ἔπειτα μέγας Τελαμώνιος Αἴας·\nπάντα κατʼ αἶσαν ἔειπες ἀγακλεὲς ὦ Μενέλαε·\nἀλλὰ σὺ μὲν καὶ Μηριόνης ὑποδύντε μάλʼ ὦκα\nνεκρὸν ἀείραντες φέρετʼ ἐκ πόνου· αὐτὰρ ὄπισθε\nνῶϊ μαχησόμεθα Τρωσίν τε καὶ Ἕκτορι δίῳ\nἶσον θυμὸν ἔχοντες ὁμώνυμοι, οἳ τὸ πάρος περ\nμίμνομεν ὀξὺν Ἄρηα παρʼ ἀλλήλοισι μένοντες.\nὣς ἔφαθʼ, οἳ δʼ ἄρα νεκρὸν ἀπὸ χθονὸς ἀγκάζοντο\nὕψι μάλα μεγάλως· ἐπὶ δʼ ἴαχε λαὸς ὄπισθε\nΤρωϊκός, ὡς εἴδοντο νέκυν αἴροντας Ἀχαιούς.\nἴθυσαν δὲ κύνεσσιν ἐοικότες, οἵ τʼ ἐπὶ κάπρῳ\nβλημένῳ ἀΐξωσι πρὸ κούρων θηρητήρων·\nἕως μὲν γάρ τε θέουσι διαρραῖσαι μεμαῶτες,\nἀλλʼ ὅτε δή ῥʼ ἐν τοῖσιν ἑλίξεται ἀλκὶ πεποιθώς,\nἄψ τʼ ἀνεχώρησαν διά τʼ ἔτρεσαν ἄλλυδις ἄλλος.\nὣς Τρῶες εἷος μὲν ὁμιλαδὸν αἰὲν ἕποντο\nνύσσοντες ξίφεσίν τε καὶ ἔγχεσιν ἀμφιγύοισιν·\nἀλλʼ ὅτε δή ῥʼ Αἴαντε μεταστρεφθέντε κατʼ αὐτοὺς\nσταίησαν, τῶν δὲ τράπετο χρώς, οὐδέ τις ἔτλη\nπρόσσω ἀΐξας περὶ νεκροῦ δηριάασθαι.\nὣς οἵ γʼ ἐμμεμαῶτε νέκυν φέρον ἐκ πολέμοιο\nνῆας ἔπι γλαφυράς· ἐπὶ δὲ πτόλεμος τέτατό σφιν\nἄγριος ἠΰτε πῦρ, τό τʼ ἐπεσσύμενον πόλιν ἀνδρῶν\nὄρμενον ἐξαίφνης φλεγέθει, μινύθουσι δὲ οἶκοι\nἐν σέλαϊ μεγάλῳ· τὸ δʼ ἐπιβρέμει ἲς ἀνέμοιο.\nὣς μὲν τοῖς ἵππων τε καὶ ἀνδρῶν αἰχμητάων\nἀζηχὴς ὀρυμαγδὸς ἐπήϊεν ἐρχομένοισιν·\nοἳ δʼ ὥς θʼ ἡμίονοι κρατερὸν μένος ἀμφιβαλόντες\nἕλκωσʼ ἐξ ὄρεος κατὰ παιπαλόεσσαν ἀταρπὸν\nἢ δοκὸν ἠὲ δόρυ μέγα νήϊον· ἐν δέ τε θυμὸς\nτείρεθʼ ὁμοῦ καμάτῳ τε καὶ ἱδρῷ σπευδόντεσσιν·\nὣς οἵ γʼ ἐμμεμαῶτε νέκυν φέρον. αὐτὰρ ὄπισθεν\nΑἴαντʼ ἰσχανέτην, ὥς τε πρὼν ἰσχάνει ὕδωρ\nὑλήεις πεδίοιο διαπρύσιον τετυχηκώς,\nὅς τε καὶ ἰφθίμων ποταμῶν ἀλεγεινὰ ῥέεθρα\nἴσχει, ἄφαρ δέ τε πᾶσι ῥόον πεδίον δὲ τίθησι\nπλάζων· οὐδέ τί μιν σθένεϊ ῥηγνῦσι ῥέοντες·\nὣς αἰεὶ Αἴαντε μάχην ἀνέεργον ὀπίσσω\nΤρώων· οἳ δʼ ἅμʼ ἕποντο, δύω δʼ ἐν τοῖσι μάλιστα\nΑἰνείας τʼ Ἀγχισιάδης καὶ φαίδιμος Ἕκτωρ.\nτῶν δʼ ὥς τε ψαρῶν νέφος ἔρχεται ἠὲ κολοιῶν\nοὖλον κεκλήγοντες, ὅτε προΐδωσιν ἰόντα\nκίρκον, ὅ τε σμικρῇσι φόνον φέρει ὀρνίθεσσιν,\nὣς ἄρʼ ὑπʼ Αἰνείᾳ τε καὶ Ἕκτορι κοῦροι Ἀχαιῶν\nοὖλον κεκλήγοντες ἴσαν, λήθοντο δὲ χάρμης.\nπολλὰ δὲ τεύχεα καλὰ πέσον περί τʼ ἀμφί τε τάφρον\nφευγόντων Δαναῶν· πολέμου δʼ οὐ γίγνετʼ ἐρωή.\nὣς οἳ μὲν μάρναντο δέμας πυρὸς αἰθομένοιο,\nἈντίλοχος δʼ Ἀχιλῆϊ πόδας ταχὺς ἄγγελος ἦλθε.\nτὸν δʼ εὗρε προπάροιθε νεῶν ὀρθοκραιράων\nτὰ φρονέοντʼ ἀνὰ θυμὸν ἃ δὴ τετελεσμένα ἦεν·\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὤ μοι ἐγώ, τί τʼ ἄρʼ αὖτε κάρη κομόωντες Ἀχαιοὶ\nνηυσὶν ἔπι κλονέονται ἀτυζόμενοι πεδίοιο;\nμὴ δή μοι τελέσωσι θεοὶ κακὰ κήδεα θυμῷ,\nὥς ποτέ μοι μήτηρ διεπέφραδε καί μοι ἔειπε\nΜυρμιδόνων τὸν ἄριστον ἔτι ζώοντος ἐμεῖο\nχερσὶν ὕπο Τρώων λείψειν φάος ἠελίοιο.\nἦ μάλα δὴ τέθνηκε Μενοιτίου ἄλκιμος υἱὸς\nσχέτλιος· ἦ τʼ ἐκέλευον ἀπωσάμενον δήϊον πῦρ\nἂψ ἐπὶ νῆας ἴμεν, μηδʼ Ἕκτορι ἶφι μάχεσθαι.\nεἷος ὃ ταῦθʼ ὥρμαινε κατὰ φρένα καὶ κατὰ θυμόν,\nτόφρά οἱ ἐγγύθεν ἦλθεν ἀγαυοῦ Νέστορος υἱὸς\nδάκρυα θερμὰ χέων, φάτο δʼ ἀγγελίην ἀλεγεινήν·\nὤ μοι Πηλέος υἱὲ δαΐφρονος ἦ μάλα λυγρῆς\nπεύσεαι ἀγγελίης, ἣ μὴ ὤφελλε γενέσθαι.\nκεῖται Πάτροκλος, νέκυος δὲ δὴ ἀμφιμάχονται\nγυμνοῦ· ἀτὰρ τά γε τεύχεʼ ἔχει κορυθαίολος Ἕκτωρ.\nὣς φάτο, τὸν δʼ ἄχεος νεφέλη ἐκάλυψε μέλαινα·\nἀμφοτέρῃσι δὲ χερσὶν ἑλὼν κόνιν αἰθαλόεσσαν\nχεύατο κὰκ κεφαλῆς, χαρίεν δʼ ᾔσχυνε πρόσωπον·\nνεκταρέῳ δὲ χιτῶνι μέλαινʼ ἀμφίζανε τέφρη.\nαὐτὸς δʼ ἐν κονίῃσι μέγας μεγαλωστὶ τανυσθεὶς\nκεῖτο, φίλῃσι δὲ χερσὶ κόμην ᾔσχυνε δαΐζων.\nδμῳαὶ δʼ ἃς Ἀχιλεὺς ληΐσσατο Πάτροκλός τε\nθυμὸν ἀκηχέμεναι μεγάλʼ ἴαχον, ἐκ δὲ θύραζε\nἔδραμον ἀμφʼ Ἀχιλῆα δαΐφρονα, χερσὶ δὲ πᾶσαι\nστήθεα πεπλήγοντο, λύθεν δʼ ὑπὸ γυῖα ἑκάστης.\nἈντίλοχος δʼ ἑτέρωθεν ὀδύρετο δάκρυα λείβων\nχεῖρας ἔχων Ἀχιλῆος· ὃ δʼ ἔστενε κυδάλιμον κῆρ·\nδείδιε γὰρ μὴ λαιμὸν ἀπαμήσειε σιδήρῳ.\nσμερδαλέον δʼ ᾤμωξεν· ἄκουσε δὲ πότνια μήτηρ\nἡμένη ἐν βένθεσσιν ἁλὸς παρὰ πατρὶ γέροντι,\nκώκυσέν τʼ ἄρʼ ἔπειτα· θεαὶ δέ μιν ἀμφαγέροντο\nπᾶσαι ὅσαι κατὰ βένθος ἁλὸς Νηρηΐδες ἦσαν.\nἔνθʼ ἄρʼ ἔην Γλαύκη τε Θάλειά τε Κυμοδόκη τε\nΝησαίη Σπειώ τε Θόη θʼ Ἁλίη τε βοῶπις\nΚυμοθόη τε καὶ Ἀκταίη καὶ Λιμνώρεια\nκαὶ Μελίτη καὶ Ἴαιρα καὶ Ἀμφιθόη καὶ Ἀγαυὴ\nΔωτώ τε Πρωτώ τε Φέρουσά τε Δυναμένη τε\nΔεξαμένη τε καὶ Ἀμφινόμη καὶ Καλλιάνειρα\nΔωρὶς καὶ Πανόπη καὶ ἀγακλειτὴ Γαλάτεια\nΝημερτής τε καὶ Ἀψευδὴς καὶ Καλλιάνασσα·\nἔνθα δʼ ἔην Κλυμένη Ἰάνειρά τε καὶ Ἰάνασσα\nΜαῖρα καὶ Ὠρείθυια ἐϋπλόκαμός τʼ Ἀμάθεια\nἄλλαι θʼ αἳ κατὰ βένθος ἁλὸς Νηρηΐδες ἦσαν.\nτῶν δὲ καὶ ἀργύφεον πλῆτο σπέος· αἳ δʼ ἅμα πᾶσαι\nστήθεα πεπλήγοντο, Θέτις δʼ ἐξῆρχε γόοιο·\nκλῦτε κασίγνηται Νηρηΐδες, ὄφρʼ ἐῢ πᾶσαι\nεἴδετʼ ἀκούουσαι ὅσʼ ἐμῷ ἔνι κήδεα θυμῷ.\nὤ μοι ἐγὼ δειλή, ὤ μοι δυσαριστοτόκεια,\nἥ τʼ ἐπεὶ ἂρ τέκον υἱὸν ἀμύμονά τε κρατερόν τε\nἔξοχον ἡρώων· ὃ δʼ ἀνέδραμεν ἔρνεϊ ἶσος·\nτὸν μὲν ἐγὼ θρέψασα φυτὸν ὣς γουνῷ ἀλωῆς\nνηυσὶν ἐπιπροέηκα κορωνίσιν Ἴλιον εἴσω\nΤρωσὶ μαχησόμενον· τὸν δʼ οὐχ ὑποδέξομαι αὖτις\nοἴκαδε νοστήσαντα δόμον Πηλήϊον εἴσω.\nὄφρα δέ μοι ζώει καὶ ὁρᾷ φάος ἠελίοιο\nἄχνυται, οὐδέ τί οἱ δύναμαι χραισμῆσαι ἰοῦσα.\nἀλλʼ εἶμʼ, ὄφρα ἴδωμι φίλον τέκος, ἠδʼ ἐπακούσω\nὅττί μιν ἵκετο πένθος ἀπὸ πτολέμοιο μένοντα.\nὣς ἄρα φωνήσασα λίπε σπέος· αἳ δὲ σὺν αὐτῇ\nδακρυόεσσαι ἴσαν, περὶ δέ σφισι κῦμα θαλάσσης\nῥήγνυτο· ταὶ δʼ ὅτε δὴ Τροίην ἐρίβωλον ἵκοντο\nἀκτὴν εἰσανέβαινον ἐπισχερώ, ἔνθα θαμειαὶ\nΜυρμιδόνων εἴρυντο νέες ταχὺν ἀμφʼ Ἀχιλῆα.\nτῷ δὲ βαρὺ στενάχοντι παρίστατο πότνια μήτηρ,\nὀξὺ δὲ κωκύσασα κάρη λάβε παιδὸς ἑοῖο,\nκαί ῥʼ ὀλοφυρομένη ἔπεα πτερόεντα προσηύδα·\nτέκνον τί κλαίεις; τί δέ σε φρένας ἵκετο πένθος;\nἐξαύδα, μὴ κεῦθε· τὰ μὲν δή τοι τετέλεσται\nἐκ Διός, ὡς ἄρα δὴ πρίν γʼ εὔχεο χεῖρας ἀνασχὼν\nπάντας ἐπὶ πρύμνῃσιν ἀλήμεναι υἷας Ἀχαιῶν\nσεῦ ἐπιδευομένους, παθέειν τʼ ἀεκήλια ἔργα.\nτὴν δὲ βαρὺ στενάχων προσέφη πόδας ὠκὺς Ἀχιλλεύς·\nμῆτερ ἐμή, τὰ μὲν ἄρ μοι Ὀλύμπιος ἐξετέλεσσεν·\nἀλλὰ τί μοι τῶν ἦδος ἐπεὶ φίλος ὤλεθʼ ἑταῖρος\nΠάτροκλος, τὸν ἐγὼ περὶ πάντων τῖον ἑταίρων\nἶσον ἐμῇ κεφαλῇ; τὸν ἀπώλεσα, τεύχεα δʼ Ἕκτωρ\nδῃώσας ἀπέδυσε πελώρια θαῦμα ἰδέσθαι\nκαλά· τὰ μὲν Πηλῆϊ θεοὶ δόσαν ἀγλαὰ δῶρα\nἤματι τῷ ὅτε σε βροτοῦ ἀνέρος ἔμβαλον εὐνῇ.\nαἴθʼ ὄφελες σὺ μὲν αὖθι μετʼ ἀθανάτῃς ἁλίῃσι\nναίειν, Πηλεὺς δὲ θνητὴν ἀγαγέσθαι ἄκοιτιν.\nνῦν δʼ ἵνα καὶ σοὶ πένθος ἐνὶ φρεσὶ μυρίον εἴη\nπαιδὸς ἀποφθιμένοιο, τὸν οὐχ ὑποδέξεαι αὖτις\nοἴκαδε νοστήσαντʼ, ἐπεὶ οὐδʼ ἐμὲ θυμὸς ἄνωγε\nζώειν οὐδʼ ἄνδρεσσι μετέμμεναι, αἴ κε μὴ Ἕκτωρ\nπρῶτος ἐμῷ ὑπὸ δουρὶ τυπεὶς ἀπὸ θυμὸν ὀλέσσῃ,\nΠατρόκλοιο δʼ ἕλωρα Μενοιτιάδεω ἀποτίσῃ.\nτὸν δʼ αὖτε προσέειπε Θέτις κατὰ δάκρυ χέουσα·\nὠκύμορος δή μοι τέκος ἔσσεαι, οἷʼ ἀγορεύεις·\nαὐτίκα γάρ τοι ἔπειτα μεθʼ Ἕκτορα πότμος ἑτοῖμος.\nτὴν δὲ μέγʼ ὀχθήσας προσέφη πόδας ὠκὺς Ἀχιλλεύς·\nαὐτίκα τεθναίην, ἐπεὶ οὐκ ἄρʼ ἔμελλον ἑταίρῳ\nκτεινομένῳ ἐπαμῦναι· ὃ μὲν μάλα τηλόθι πάτρης\nἔφθιτʼ, ἐμεῖο δὲ δῆσεν ἀρῆς ἀλκτῆρα γενέσθαι.\nνῦν δʼ ἐπεὶ οὐ νέομαί γε φίλην ἐς πατρίδα γαῖαν,\nοὐδέ τι Πατρόκλῳ γενόμην φάος οὐδʼ ἑτάροισι\nτοῖς ἄλλοις, οἳ δὴ πολέες δάμεν Ἕκτορι δίῳ,\nἀλλʼ ἧμαι παρὰ νηυσὶν ἐτώσιον ἄχθος ἀρούρης,\nτοῖος ἐὼν οἷος οὔ τις Ἀχαιῶν χαλκοχιτώνων\nἐν πολέμῳ· ἀγορῇ δέ τʼ ἀμείνονές εἰσι καὶ ἄλλοι.\nὡς ἔρις ἔκ τε θεῶν ἔκ τʼ ἀνθρώπων ἀπόλοιτο\nκαὶ χόλος, ὅς τʼ ἐφέηκε πολύφρονά περ χαλεπῆναι,\nὅς τε πολὺ γλυκίων μέλιτος καταλειβομένοιο\nἀνδρῶν ἐν στήθεσσιν ἀέξεται ἠΰτε καπνός·\nὡς ἐμὲ νῦν ἐχόλωσεν ἄναξ ἀνδρῶν Ἀγαμέμνων.\nἀλλὰ τὰ μὲν προτετύχθαι ἐάσομεν ἀχνύμενοί περ,\nθυμὸν ἐνὶ στήθεσσι φίλον δαμάσαντες ἀνάγκῃ·\nνῦν δʼ εἶμʼ ὄφρα φίλης κεφαλῆς ὀλετῆρα κιχείω\nἝκτορα· κῆρα δʼ ἐγὼ τότε δέξομαι ὁππότε κεν δὴ\nΖεὺς ἐθέλῃ τελέσαι ἠδʼ ἀθάνατοι θεοὶ ἄλλοι.\nοὐδὲ γὰρ οὐδὲ βίη Ἡρακλῆος φύγε κῆρα,\nὅς περ φίλτατος ἔσκε Διὶ Κρονίωνι ἄνακτι·\nἀλλά ἑ μοῖρα δάμασσε καὶ ἀργαλέος χόλος Ἥρης.\nὣς καὶ ἐγών, εἰ δή μοι ὁμοίη μοῖρα τέτυκται,\nκείσομʼ ἐπεί κε θάνω· νῦν δὲ κλέος ἐσθλὸν ἀροίμην,\nκαί τινα Τρωϊάδων καὶ Δαρδανίδων βαθυκόλπων\nἀμφοτέρῃσιν χερσὶ παρειάων ἁπαλάων\nδάκρυʼ ὀμορξαμένην ἁδινὸν στοναχῆσαι ἐφείην,\nγνοῖεν δʼ ὡς δὴ δηρὸν ἐγὼ πολέμοιο πέπαυμαι·\nμὴ δέ μʼ ἔρυκε μάχης φιλέουσά περ· οὐδέ με πείσεις.\nτὸν δʼ ἠμείβετʼ ἔπειτα θεὰ Θέτις ἀργυρόπεζα·\nναὶ δὴ ταῦτά γε τέκνον ἐτήτυμον οὐ κακόν ἐστι\nτειρομένοις ἑτάροισιν ἀμυνέμεν αἰπὺν ὄλεθρον.\nἀλλά τοι ἔντεα καλὰ μετὰ Τρώεσσιν ἔχονται\nχάλκεα μαρμαίροντα· τὰ μὲν κορυθαίολος Ἕκτωρ\nαὐτὸς ἔχων ὤμοισιν ἀγάλλεται· οὐδέ ἕ φημι\nδηρὸν ἐπαγλαϊεῖσθαι, ἐπεὶ φόνος ἐγγύθεν αὐτῷ.\nἀλλὰ σὺ μὲν μή πω καταδύσεο μῶλον Ἄρηος\nπρίν γʼ ἐμὲ δεῦρʼ ἐλθοῦσαν ἐν ὀφθαλμοῖσιν ἴδηαι·\nἠῶθεν γὰρ νεῦμαι ἅμʼ ἠελίῳ ἀνιόντι\nτεύχεα καλὰ φέρουσα παρʼ Ἡφαίστοιο ἄνακτος.\nὣς ἄρα φωνήσασα πάλιν τράπεθʼ υἷος ἑοῖο,\nκαὶ στρεφθεῖσʼ ἁλίῃσι κασιγνήτῃσι μετηύδα·\nὑμεῖς μὲν νῦν δῦτε θαλάσσης εὐρέα κόλπον\nὀψόμεναί τε γέρονθʼ ἅλιον καὶ δώματα πατρός,\nκαί οἱ πάντʼ ἀγορεύσατʼ· ἐγὼ δʼ ἐς μακρὸν Ὄλυμπον\nεἶμι παρʼ Ἥφαιστον κλυτοτέχνην, αἴ κʼ ἐθέλῃσιν\nυἱεῖ ἐμῷ δόμεναι κλυτὰ τεύχεα παμφανόωντα.\nὣς ἔφαθʼ, αἳ δʼ ὑπὸ κῦμα θαλάσσης αὐτίκʼ ἔδυσαν·\nἣ δʼ αὖτʼ Οὔλυμπον δὲ θεὰ Θέτις ἀργυρόπεζα\nἤϊεν ὄφρα φίλῳ παιδὶ κλυτὰ τεύχεʼ ἐνείκαι.\nτὴν μὲν ἄρʼ Οὔλυμπον δὲ πόδες φέρον· αὐτὰρ Ἀχαιοὶ\nθεσπεσίῳ ἀλαλητῷ ὑφʼ Ἕκτορος ἀνδροφόνοιο\nφεύγοντες νῆάς τε καὶ Ἑλλήσποντον ἵκοντο.\nοὐδέ κε Πάτροκλόν περ ἐϋκνήμιδες Ἀχαιοὶ\nἐκ βελέων ἐρύσαντο νέκυν θεράποντʼ Ἀχιλῆος·\nαὖτις γὰρ δὴ τόν γε κίχον λαός τε καὶ ἵπποι\nἝκτωρ τε Πριάμοιο πάϊς φλογὶ εἴκελος ἀλκήν.\nτρὶς μέν μιν μετόπισθε ποδῶν λάβε φαίδιμος Ἕκτωρ\nἑλκέμεναι μεμαώς, μέγα δὲ Τρώεσσιν ὁμόκλα·\nτρὶς δὲ δύʼ Αἴαντες θοῦριν ἐπιειμένοι ἀλκὴν\nνεκροῦ ἀπεστυφέλιξαν· ὃ δʼ ἔμπεδον ἀλκὶ πεποιθὼς\nἄλλοτʼ ἐπαΐξασκε κατὰ μόθον, ἄλλοτε δʼ αὖτε\nστάσκε μέγα ἰάχων· ὀπίσω δʼ οὐ χάζετο πάμπαν.\nὡς δʼ ἀπὸ σώματος οὔ τι λέοντʼ αἴθωνα δύνανται\nποιμένες ἄγραυλοι μέγα πεινάοντα δίεσθαι,\nὥς ῥα τὸν οὐκ ἐδύναντο δύω Αἴαντε κορυστὰ\nἝκτορα Πριαμίδην ἀπὸ νεκροῦ δειδίξασθαι.\nκαί νύ κεν εἴρυσσέν τε καὶ ἄσπετον ἤρατο κῦδος,\nεἰ μὴ Πηλεΐωνι ποδήνεμος ὠκέα Ἶρις\nἄγγελος ἦλθε θέουσʼ ἀπʼ Ὀλύμπου θωρήσσεσθαι\nκρύβδα Διὸς ἄλλων τε θεῶν· πρὸ γὰρ ἧκέ μιν Ἥρη.\nἀγχοῦ δʼ ἱσταμένη ἔπεα πτερόεντα προσηύδα·\nὄρσεο Πηλεΐδη, πάντων ἐκπαγλότατʼ ἀνδρῶν·\nΠατρόκλῳ ἐπάμυνον, οὗ εἵνεκα φύλοπις αἰνὴ\nἕστηκε πρὸ νεῶν· οἳ δʼ ἀλλήλους ὀλέκουσιν\nοἳ μὲν ἀμυνόμενοι νέκυος πέρι τεθνηῶτος,\nοἳ δὲ ἐρύσσασθαι ποτὶ Ἴλιον ἠνεμόεσσαν\nΤρῶες ἐπιθύουσι· μάλιστα δὲ φαίδιμος Ἕκτωρ\nἑλκέμεναι μέμονεν· κεφαλὴν δέ ἑ θυμὸς ἄνωγε\nπῆξαι ἀνὰ σκολόπεσσι ταμόνθʼ ἁπαλῆς ἀπὸ δειρῆς.\nἀλλʼ ἄνα μηδʼ ἔτι κεῖσο· σέβας δέ σε θυμὸν ἱκέσθω\nΠάτροκλον Τρῳῇσι κυσὶν μέλπηθρα γενέσθαι·\nσοὶ λώβη, αἴ κέν τι νέκυς ᾐσχυμμένος ἔλθῃ.\nτὴν δʼ ἠμείβετʼ ἔπειτα ποδάρκης δῖος Ἀχιλλεύς·\nἾρι θεὰ τίς γάρ σε θεῶν ἐμοὶ ἄγγελον ἧκε;\nτὸν δʼ αὖτε προσέειπε ποδήνεμος ὠκέα Ἶρις·\nἭρη με προέηκε Διὸς κυδρὴ παράκοιτις·\nοὐδʼ οἶδε Κρονίδης ὑψίζυγος οὐδέ τις ἄλλος\nἀθανάτων, οἳ Ὄλυμπον ἀγάννιφον ἀμφινέμονται.\nτὴν δʼ ἀπαμειβόμενος προσέφη πόδας ὠκὺς Ἀχιλλεύς·\nπῶς τὰρ ἴω μετὰ μῶλον; ἔχουσι δὲ τεύχεʼ ἐκεῖνοι·\nμήτηρ δʼ οὔ με φίλη πρίν γʼ εἴα θωρήσσεσθαι\nπρίν γʼ αὐτὴν ἐλθοῦσαν ἐν ὀφθαλμοῖσιν ἴδωμαι·\nστεῦτο γὰρ Ἡφαίστοιο πάρʼ οἰσέμεν ἔντεα καλά.\nἄλλου δʼ οὔ τευ οἶδα τεῦ ἂν κλυτὰ τεύχεα δύω,\nεἰ μὴ Αἴαντός γε σάκος Τελαμωνιάδαο.\nἀλλὰ καὶ αὐτὸς ὅ γʼ ἔλπομʼ ἐνὶ πρώτοισιν ὁμιλεῖ\nἔγχεϊ δηϊόων περὶ Πατρόκλοιο θανόντος.\nτὸν δʼ αὖτε προσέειπε ποδήνεμος ὠκέα Ἶρις·\nεὖ νυ καὶ ἡμεῖς ἴδμεν ὅ τοι κλυτὰ τεύχεʼ ἔχονται·\nἀλλʼ αὔτως ἐπὶ τάφρον ἰὼν Τρώεσσι φάνηθι,\nαἴ κέ σʼ ὑποδείσαντες ἀπόσχωνται πολέμοιο\nΤρῶες, ἀναπνεύσωσι δʼ ἀρήϊοι υἷες Ἀχαιῶν\nτειρόμενοι· ὀλίγη δέ τʼ ἀνάπνευσις πολέμοιο.\nἣ μὲν ἄρʼ ὣς εἰποῦσʼ ἀπέβη πόδας ὠκέα Ἶρις,\nαὐτὰρ Ἀχιλλεὺς ὦρτο Διῒ φίλος· ἀμφὶ δʼ Ἀθήνη\nὤμοις ἰφθίμοισι βάλʼ αἰγίδα θυσσανόεσσαν,\nἀμφὶ δέ οἱ κεφαλῇ νέφος ἔστεφε δῖα θεάων\nχρύσεον, ἐκ δʼ αὐτοῦ δαῖε φλόγα παμφανόωσαν.\nὡς δʼ ὅτε καπνὸς ἰὼν ἐξ ἄστεος αἰθέρʼ ἵκηται\nτηλόθεν ἐκ νήσου, τὴν δήϊοι ἀμφιμάχωνται,\nοἵ τε πανημέριοι στυγερῷ κρίνονται Ἄρηϊ\nἄστεος ἐκ σφετέρου· ἅμα δʼ ἠελίῳ καταδύντι\nπυρσοί τε φλεγέθουσιν ἐπήτριμοι, ὑψόσε δʼ αὐγὴ\nγίγνεται ἀΐσσουσα περικτιόνεσσιν ἰδέσθαι,\nαἴ κέν πως σὺν νηυσὶν ἄρεω ἀλκτῆρες ἵκωνται·\nὣς ἀπʼ Ἀχιλλῆος κεφαλῆς σέλας αἰθέρʼ ἵκανε·\nστῆ δʼ ἐπὶ τάφρον ἰὼν ἀπὸ τείχεος, οὐδʼ ἐς Ἀχαιοὺς\nμίσγετο· μητρὸς γὰρ πυκινὴν ὠπίζετʼ ἐφετμήν.\nἔνθα στὰς ἤϋσʼ, ἀπάτερθε δὲ Παλλὰς Ἀθήνη\nφθέγξατʼ· ἀτὰρ Τρώεσσιν ἐν ἄσπετον ὦρσε κυδοιμόν.\nὡς δʼ ὅτʼ ἀριζήλη φωνή, ὅτε τʼ ἴαχε σάλπιγξ\nἄστυ περιπλομένων δηΐων ὕπο θυμοραϊστέων,\nὣς τότʼ ἀριζήλη φωνὴ γένετʼ Αἰακίδαο.\nοἳ δʼ ὡς οὖν ἄϊον ὄπα χάλκεον Αἰακίδαο,\nπᾶσιν ὀρίνθη θυμός· ἀτὰρ καλλίτριχες ἵπποι\nἂψ ὄχεα τρόπεον· ὄσσοντο γὰρ ἄλγεα θυμῷ.\nἡνίοχοι δʼ ἔκπληγεν, ἐπεὶ ἴδον ἀκάματον πῦρ\nδεινὸν ὑπὲρ κεφαλῆς μεγαθύμου Πηλεΐωνος\nδαιόμενον· τὸ δὲ δαῖε θεὰ γλαυκῶπις Ἀθήνη.\nτρὶς μὲν ὑπὲρ τάφρου μεγάλʼ ἴαχε δῖος Ἀχιλλεύς,\nτρὶς δὲ κυκήθησαν Τρῶες κλειτοί τʼ ἐπίκουροι.\nἔνθα δὲ καὶ τότʼ ὄλοντο δυώδεκα φῶτες ἄριστοι\nἀμφὶ σφοῖς ὀχέεσσι καὶ ἔγχεσιν. αὐτὰρ Ἀχαιοὶ\nἀσπασίως Πάτροκλον ὑπʼ ἐκ βελέων ἐρύσαντες\nκάτθεσαν ἐν λεχέεσσι· φίλοι δʼ ἀμφέσταν ἑταῖροι\nμυρόμενοι· μετὰ δέ σφι ποδώκης εἵπετʼ Ἀχιλλεὺς\nδάκρυα θερμὰ χέων, ἐπεὶ εἴσιδε πιστὸν ἑταῖρον\nκείμενον ἐν φέρτρῳ δεδαϊγμένον ὀξέϊ χαλκῷ,\nτόν ῥʼ ἤτοι μὲν ἔπεμπε σὺν ἵπποισιν καὶ ὄχεσφιν\nἐς πόλεμον, οὐδʼ αὖτις ἐδέξατο νοστήσαντα.\nἨέλιον δʼ ἀκάμαντα βοῶπις πότνια Ἥρη\nπέμψεν ἐπʼ Ὠκεανοῖο ῥοὰς ἀέκοντα νέεσθαι·\nἠέλιος μὲν ἔδυ, παύσαντο δὲ δῖοι Ἀχαιοὶ\nφυλόπιδος κρατερῆς καὶ ὁμοιΐου πολέμοιο.\nΤρῶες δʼ αὖθʼ ἑτέρωθεν ἀπὸ κρατερῆς ὑσμίνης\nχωρήσαντες ἔλυσαν ὑφʼ ἅρμασιν ὠκέας ἵππους,\nἐς δʼ ἀγορὴν ἀγέροντο πάρος δόρποιο μέδεσθαι.\nὀρθῶν δʼ ἑσταότων ἀγορὴ γένετʼ, οὐδέ τις ἔτλη\nἕζεσθαι· πάντας γὰρ ἔχε τρόμος, οὕνεκʼ Ἀχιλλεὺς\nἐξεφάνη, δηρὸν δὲ μάχης ἐπέπαυτʼ ἀλεγεινῆς.\nτοῖσι δὲ Πουλυδάμας πεπνυμένος ἦρχʼ ἀγορεύειν\nΠανθοΐδης· ὃ γὰρ οἶος ὅρα πρόσσω καὶ ὀπίσσω·\nἝκτορι δʼ ἦεν ἑταῖρος, ἰῇ δʼ ἐν νυκτὶ γένοντο,\nἀλλʼ ὃ μὲν ἂρ μύθοισιν, ὃ δʼ ἔγχεϊ πολλὸν ἐνίκα·\nὅ σφιν ἐϋφρονέων ἀγορήσατο καὶ μετέειπεν·\nἀμφὶ μάλα φράζεσθε φίλοι· κέλομαι γὰρ ἔγωγε\nἄστυδε νῦν ἰέναι, μὴ μίμνειν ἠῶ δῖαν\nἐν πεδίῳ παρὰ νηυσίν· ἑκὰς δʼ ἀπὸ τείχεός εἰμεν.\nὄφρα μὲν οὗτος ἀνὴρ Ἀγαμέμνονι μήνιε δίῳ\nτόφρα δὲ ῥηΐτεροι πολεμίζειν ἦσαν Ἀχαιοί·\nχαίρεσκον γὰρ ἔγωγε θοῇς ἐπὶ νηυσὶν ἰαύων\nἐλπόμενος νῆας αἱρησέμεν ἀμφιελίσσας.\nνῦν δʼ αἰνῶς δείδοικα ποδώκεα Πηλεΐωνα·\nοἷος κείνου θυμὸς ὑπέρβιος, οὐκ ἐθελήσει\nμίμνειν ἐν πεδίῳ, ὅθι περ Τρῶες καὶ Ἀχαιοὶ\nἐν μέσῳ ἀμφότεροι μένος Ἄρηος δατέονται,\nἀλλὰ περὶ πτόλιός τε μαχήσεται ἠδὲ γυναικῶν.\nἀλλʼ ἴομεν προτὶ ἄστυ, πίθεσθέ μοι· ὧδε γὰρ ἔσται·\nνῦν μὲν νὺξ ἀπέπαυσε ποδώκεα Πηλεΐωνα\nἀμβροσίη· εἰ δʼ ἄμμε κιχήσεται ἐνθάδʼ ἐόντας\nαὔριον ὁρμηθεὶς σὺν τεύχεσιν, εὖ νύ τις αὐτὸν\nγνώσεται· ἀσπασίως γὰρ ἀφίξεται Ἴλιον ἱρὴν\nὅς κε φύγῃ, πολλοὺς δὲ κύνες καὶ γῦπες ἔδονται\nΤρώων· αἲ γὰρ δή μοι ἀπʼ οὔατος ὧδε γένοιτο.\nεἰ δʼ ἂν ἐμοῖς ἐπέεσσι πιθώμεθα κηδόμενοί περ,\nνύκτα μὲν εἰν ἀγορῇ σθένος ἕξομεν, ἄστυ δὲ πύργοι\nὑψηλαί τε πύλαι σανίδες τʼ ἐπὶ τῇς ἀραρυῖαι\nμακραὶ ἐΰξεστοι ἐζευγμέναι εἰρύσσονται·\nπρῶϊ δʼ ὑπηοῖοι σὺν τεύχεσι θωρηχθέντες\nστησόμεθʼ ἂμ πύργους· τῷ δʼ ἄλγιον, αἴ κʼ ἐθέλῃσιν\nἐλθὼν ἐκ νηῶν περὶ τείχεος ἄμμι μάχεσθαι.\nἂψ πάλιν εἶσʼ ἐπὶ νῆας, ἐπεί κʼ ἐριαύχενας ἵππους\nπαντοίου δρόμου ἄσῃ ὑπὸ πτόλιν ἠλασκάζων·\nεἴσω δʼ οὔ μιν θυμὸς ἐφορμηθῆναι ἐάσει,\nοὐδέ ποτʼ ἐκπέρσει· πρίν μιν κύνες ἀργοὶ ἔδονται.\nτὸν δʼ ἄρʼ ὑπόδρα ἰδὼν προσέφη κορυθαίολος Ἕκτωρ·\nΠουλυδάμα σὺ μὲν οὐκέτʼ ἐμοὶ φίλα ταῦτʼ ἀγορεύεις,\nὃς κέλεαι κατὰ ἄστυ ἀλήμεναι αὖτις ἰόντας.\nἦ οὔ πω κεκόρησθε ἐελμένοι ἔνδοθι πύργων;\nπρὶν μὲν γὰρ Πριάμοιο πόλιν μέροπες ἄνθρωποι\nπάντες μυθέσκοντο πολύχρυσον πολύχαλκον·\nνῦν δὲ δὴ ἐξαπόλωλε δόμων κειμήλια καλά,\nπολλὰ δὲ δὴ Φρυγίην καὶ Μῃονίην ἐρατεινὴν\nκτήματα περνάμενʼ ἵκει, ἐπεὶ μέγας ὠδύσατο Ζεύς.\nνῦν δʼ ὅτε πέρ μοι ἔδωκε Κρόνου πάϊς ἀγκυλομήτεω\nκῦδος ἀρέσθʼ ἐπὶ νηυσί, θαλάσσῃ τʼ ἔλσαι Ἀχαιούς,\nνήπιε μηκέτι ταῦτα νοήματα φαῖνʼ ἐνὶ δήμῳ·\nοὐ γάρ τις Τρώων ἐπιπείσεται· οὐ γὰρ ἐάσω.\nἀλλʼ ἄγεθʼ ὡς ἂν ἐγὼ εἴπω, πειθώμεθα πάντες.\nνῦν μὲν δόρπον ἕλεσθε κατὰ στρατὸν ἐν τελέεσσι,\nκαὶ φυλακῆς μνήσασθε, καὶ ἐγρήγορθε ἕκαστος·\nΤρώων δʼ ὃς κτεάτεσσιν ὑπερφιάλως ἀνιάζει,\nσυλλέξας λαοῖσι δότω καταδημοβορῆσαι·\nτῶν τινὰ βέλτερόν ἐστιν ἐπαυρέμεν ἤ περ Ἀχαιούς.\nπρῶϊ δʼ ὑπηοῖοι σὺν τεύχεσι θωρηχθέντες\nνηυσὶν ἔπι γλαφυρῇσιν ἐγείρομεν ὀξὺν Ἄρηα.\nεἰ δʼ ἐτεὸν παρὰ ναῦφιν ἀνέστη δῖος Ἀχιλλεύς,\nἄλγιον αἴ κʼ ἐθέλῃσι τῷ ἔσσεται· οὔ μιν ἔγωγε\nφεύξομαι ἐκ πολέμοιο δυσηχέος, ἀλλὰ μάλʼ ἄντην\nστήσομαι, ἤ κε φέρῃσι μέγα κράτος, ἦ κε φεροίμην.\nξυνὸς Ἐνυάλιος, καί τε κτανέοντα κατέκτα.\nὣς Ἕκτωρ ἀγόρευʼ, ἐπὶ δὲ Τρῶες κελάδησαν\nνήπιοι· ἐκ γάρ σφεων φρένας εἵλετο Παλλὰς Ἀθήνη.\nἝκτορι μὲν γὰρ ἐπῄνησαν κακὰ μητιόωντι,\nΠουλυδάμαντι δʼ ἄρʼ οὔ τις ὃς ἐσθλὴν φράζετο βουλήν.\nδόρπον ἔπειθʼ εἵλοντο κατὰ στρατόν· αὐτὰρ Ἀχαιοὶ\nπαννύχιοι Πάτροκλον ἀνεστενάχοντο γοῶντες.\nτοῖσι δὲ Πηλεΐδης ἁδινοῦ ἐξῆρχε γόοιο\nχεῖρας ἐπʼ ἀνδροφόνους θέμενος στήθεσσιν ἑταίρου\nπυκνὰ μάλα στενάχων ὥς τε λὶς ἠϋγένειος,\nᾧ ῥά θʼ ὑπὸ σκύμνους ἐλαφηβόλος ἁρπάσῃ ἀνὴρ\nὕλης ἐκ πυκινῆς· ὃ δέ τʼ ἄχνυται ὕστερος ἐλθών,\nπολλὰ δέ τʼ ἄγκεʼ ἐπῆλθε μετʼ ἀνέρος ἴχνιʼ ἐρευνῶν\nεἴ ποθεν ἐξεύροι· μάλα γὰρ δριμὺς χόλος αἱρεῖ·\nὣς ὃ βαρὺ στενάχων μετεφώνεε Μυρμιδόνεσσιν·\nὢ πόποι ἦ ῥʼ ἅλιον ἔπος ἔκβαλον ἤματι κείνῳ\nθαρσύνων ἥρωα Μενοίτιον ἐν μεγάροισι·\nφῆν δέ οἱ εἰς Ὀπόεντα περικλυτὸν υἱὸν ἀπάξειν\nἼλιον ἐκπέρσαντα, λαχόντα τε ληΐδος αἶσαν.\nἀλλʼ οὐ Ζεὺς ἄνδρεσσι νοήματα πάντα τελευτᾷ·\nἄμφω γὰρ πέπρωται ὁμοίην γαῖαν ἐρεῦσαι\nαὐτοῦ ἐνὶ Τροίῃ, ἐπεὶ οὐδʼ ἐμὲ νοστήσαντα\nδέξεται ἐν μεγάροισι γέρων ἱππηλάτα Πηλεὺς\nοὐδὲ Θέτις μήτηρ, ἀλλʼ αὐτοῦ γαῖα καθέξει.\nνῦν δʼ ἐπεὶ οὖν Πάτροκλε σεῦ ὕστερος εἶμʼ ὑπὸ γαῖαν,\nοὔ σε πρὶν κτεριῶ πρίν γʼ Ἕκτορος ἐνθάδʼ ἐνεῖκαι\nτεύχεα καὶ κεφαλὴν μεγαθύμου σοῖο φονῆος·\nδώδεκα δὲ προπάροιθε πυρῆς ἀποδειροτομήσω\nΤρώων ἀγλαὰ τέκνα σέθεν κταμένοιο χολωθείς.\nτόφρα δέ μοι παρὰ νηυσὶ κορωνίσι κείσεαι αὔτως,\nἀμφὶ δὲ σὲ Τρῳαὶ καὶ Δαρδανίδες βαθύκολποι\nκλαύσονται νύκτάς τε καὶ ἤματα δάκρυ χέουσαι,\nτὰς αὐτοὶ καμόμεσθα βίηφί τε δουρί τε μακρῷ\nπιείρας πέρθοντε πόλεις μερόπων ἀνθρώπων.\nὣς εἰπὼν ἑτάροισιν ἐκέκλετο δῖος Ἀχιλλεὺς\nἀμφὶ πυρὶ στῆσαι τρίποδα μέγαν, ὄφρα τάχιστα\nΠάτροκλον λούσειαν ἄπο βρότον αἱματόεντα.\nοἳ δὲ λοετροχόον τρίποδʼ ἵστασαν ἐν πυρὶ κηλέῳ,\nἐν δʼ ἄρʼ ὕδωρ ἔχεαν, ὑπὸ δὲ ξύλα δαῖον ἑλόντες.\nγάστρην μὲν τρίποδος πῦρ ἄμφεπε, θέρμετο δʼ ὕδωρ·\nαὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,\nκαὶ τότε δὴ λοῦσάν τε καὶ ἤλειψαν λίπʼ ἐλαίῳ,\nἐν δʼ ὠτειλὰς πλῆσαν ἀλείφατος ἐννεώροιο·\nἐν λεχέεσσι δὲ θέντες ἑανῷ λιτὶ κάλυψαν\nἐς πόδας ἐκ κεφαλῆς, καθύπερθε δὲ φάρεϊ λευκῷ.\nπαννύχιοι μὲν ἔπειτα πόδας ταχὺν ἀμφʼ Ἀχιλῆα\nΜυρμιδόνες Πάτροκλον ἀνεστενάχοντο γοῶντες·\nΖεὺς δʼ Ἥρην προσέειπε κασιγνήτην ἄλοχόν τε·\nἔπρηξας καὶ ἔπειτα βοῶπις πότνια Ἥρη\nἀνστήσασʼ Ἀχιλῆα πόδας ταχύν· ἦ ῥά νυ σεῖο\nἐξ αὐτῆς ἐγένοντο κάρη κομόωντες Ἀχαιοί.\nτὸν δʼ ἠμείβετʼ ἔπειτα βοῶπις πότνια Ἥρη·\nαἰνότατε Κρονίδη ποῖον τὸν μῦθον ἔειπες.\nκαὶ μὲν δή πού τις μέλλει βροτὸς ἀνδρὶ τελέσσαι,\nὅς περ θνητός τʼ ἐστὶ καὶ οὐ τόσα μήδεα οἶδε·\nπῶς δὴ ἔγωγʼ, ἥ φημι θεάων ἔμμεν ἀρίστη,\nἀμφότερον γενεῇ τε καὶ οὕνεκα σὴ παράκοιτις\nκέκλημαι, σὺ δὲ πᾶσι μετʼ ἀθανάτοισιν ἀνάσσεις,\nοὐκ ὄφελον Τρώεσσι κοτεσσαμένη κακὰ ῥάψαι;\nὣς οἳ μὲν τοιαῦτα πρὸς ἀλλήλους ἀγόρευον·\nἩφαίστου δʼ ἵκανε δόμον Θέτις ἀργυρόπεζα\nἄφθιτον ἀστερόεντα μεταπρεπέʼ ἀθανάτοισι\nχάλκεον, ὅν ῥʼ αὐτὸς ποιήσατο κυλλοποδίων.\nτὸν δʼ εὗρʼ ἱδρώοντα ἑλισσόμενον περὶ φύσας\nσπεύδοντα· τρίποδας γὰρ ἐείκοσι πάντας ἔτευχεν\nἑστάμεναι περὶ τοῖχον ἐϋσταθέος μεγάροιο,\nχρύσεα δέ σφʼ ὑπὸ κύκλα ἑκάστῳ πυθμένι θῆκεν,\nὄφρά οἱ αὐτόματοι θεῖον δυσαίατʼ ἀγῶνα\nἠδʼ αὖτις πρὸς δῶμα νεοίατο θαῦμα ἰδέσθαι.\nοἳ δʼ ἤτοι τόσσον μὲν ἔχον τέλος, οὔατα δʼ οὔ πω\nδαιδάλεα προσέκειτο· τά ῥʼ ἤρτυε, κόπτε δὲ δεσμούς.\nὄφρʼ ὅ γε ταῦτʼ ἐπονεῖτο ἰδυίῃσι πραπίδεσσι,\nτόφρά οἱ ἐγγύθεν ἦλθε θεὰ Θέτις ἀργυρόπεζα.\nτὴν δὲ ἴδε προμολοῦσα Χάρις λιπαροκρήδεμνος\nκαλή, τὴν ὤπυιε περικλυτὸς ἀμφιγυήεις·\nἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·\nτίπτε Θέτι τανύπεπλε ἱκάνεις ἡμέτερον δῶ\nαἰδοίη τε φίλη τε; πάρος γε μὲν οὔ τι θαμίζεις.\nἀλλʼ ἕπεο προτέρω, ἵνα τοι πὰρ ξείνια θείω.\nὣς ἄρα φωνήσασα πρόσω ἄγε δῖα θεάων.\nτὴν μὲν ἔπειτα καθεῖσεν ἐπὶ θρόνου ἀργυροήλου\nκαλοῦ δαιδαλέου· ὑπὸ δὲ θρῆνυς ποσὶν ἦεν·\nκέκλετο δʼ Ἥφαιστον κλυτοτέχνην εἶπέ τε μῦθον·\nἭφαιστε πρόμολʼ ὧδε· Θέτις νύ τι σεῖο χατίζει.\nτὴν δʼ ἠμείβετʼ ἔπειτα περικλυτὸς ἀμφιγυήεις·\nἦ ῥά νύ μοι δεινή τε καὶ αἰδοίη θεὸς ἔνδον,\nἥ μʼ ἐσάωσʼ ὅτε μʼ ἄλγος ἀφίκετο τῆλε πεσόντα\nμητρὸς ἐμῆς ἰότητι κυνώπιδος, ἥ μʼ ἐθέλησε\nκρύψαι χωλὸν ἐόντα· τότʼ ἂν πάθον ἄλγεα θυμῷ,\nεἰ μή μʼ Εὐρυνόμη τε Θέτις θʼ ὑπεδέξατο κόλπῳ\nΕὐρυνόμη θυγάτηρ ἀψορρόου Ὠκεανοῖο.\nτῇσι παρʼ εἰνάετες χάλκευον δαίδαλα πολλά,\nπόρπας τε γναμπτάς θʼ ἕλικας κάλυκάς τε καὶ ὅρμους\nἐν σπῆϊ γλαφυρῷ· περὶ δὲ ῥόος Ὠκεανοῖο\nἀφρῷ μορμύρων ῥέεν ἄσπετος· οὐδέ τις ἄλλος\nᾔδεεν οὔτε θεῶν οὔτε θνητῶν ἀνθρώπων,\nἀλλὰ Θέτις τε καὶ Εὐρυνόμη ἴσαν, αἵ μʼ ἐσάωσαν.\nἣ νῦν ἡμέτερον δόμον ἵκει· τώ με μάλα χρεὼ\nπάντα Θέτι καλλιπλοκάμῳ ζῳάγρια τίνειν.\nἀλλὰ σὺ μὲν νῦν οἱ παράθες ξεινήϊα καλά,\nὄφρʼ ἂν ἐγὼ φύσας ἀποθείομαι ὅπλά τε πάντα.\nἦ, καὶ ἀπʼ ἀκμοθέτοιο πέλωρ αἴητον ἀνέστη\nχωλεύων· ὑπὸ δὲ κνῆμαι ῥώοντο ἀραιαί.\nφύσας μέν ῥʼ ἀπάνευθε τίθει πυρός, ὅπλά τε πάντα\nλάρνακʼ ἐς ἀργυρέην συλλέξατο, τοῖς ἐπονεῖτο·\nσπόγγῳ δʼ ἀμφὶ πρόσωπα καὶ ἄμφω χεῖρʼ ἀπομόργνυ\nαὐχένα τε στιβαρὸν καὶ στήθεα λαχνήεντα,\nδῦ δὲ χιτῶνʼ, ἕλε δὲ σκῆπτρον παχύ, βῆ δὲ θύραζε\nχωλεύων· ὑπὸ δʼ ἀμφίπολοι ῥώοντο ἄνακτι\nχρύσειαι ζωῇσι νεήνισιν εἰοικυῖαι.\nτῇς ἐν μὲν νόος ἐστὶ μετὰ φρεσίν, ἐν δὲ καὶ αὐδὴ\nκαὶ σθένος, ἀθανάτων δὲ θεῶν ἄπο ἔργα ἴσασιν.\nαἳ μὲν ὕπαιθα ἄνακτος ἐποίπνυον· αὐτὰρ ὃ ἔρρων\nπλησίον, ἔνθα Θέτις περ, ἐπὶ θρόνου ἷζε φαεινοῦ,\nἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·\nτίπτε Θέτι τανύπεπλε ἱκάνεις ἡμέτερον δῶ\nαἰδοίη τε φίλη τε; πάρος γε μὲν οὔ τι θαμίζεις.\nαὔδα ὅ τι φρονέεις· τελέσαι δέ με θυμὸς ἄνωγεν,\nεἰ δύναμαι τελέσαι γε καὶ εἰ τετελεσμένον ἐστίν.\nτὸν δʼ ἠμείβετʼ ἔπειτα Θέτις κατὰ δάκρυ χέουσα·\nἭφαιστʼ, ἦ ἄρα δή τις, ὅσαι θεαί εἰσʼ ἐν Ὀλύμπῳ,\nτοσσάδʼ ἐνὶ φρεσὶν ᾗσιν ἀνέσχετο κήδεα λυγρὰ\nὅσσʼ ἐμοὶ ἐκ πασέων Κρονίδης Ζεὺς ἄλγεʼ ἔδωκεν;\nἐκ μέν μʼ ἀλλάων ἁλιάων ἀνδρὶ δάμασσεν\nΑἰακίδῃ Πηλῆϊ, καὶ ἔτλην ἀνέρος εὐνὴν\nπολλὰ μάλʼ οὐκ ἐθέλουσα. ὃ μὲν δὴ γήραϊ λυγρῷ\nκεῖται ἐνὶ μεγάροις ἀρημένος, ἄλλα δέ μοι νῦν,\nυἱὸν ἐπεί μοι δῶκε γενέσθαί τε τραφέμεν τε\nἔξοχον ἡρώων· ὃ δʼ ἀνέδραμεν ἔρνεϊ ἶσος·\nτὸν μὲν ἐγὼ θρέψασα φυτὸν ὣς γουνῷ ἀλωῆς\nνηυσὶν ἐπιπροέηκα κορωνίσιν Ἴλιον εἴσω\nΤρωσὶ μαχησόμενον· τὸν δʼ οὐχ ὑποδέξομαι αὖτις\nοἴκαδε νοστήσαντα δόμον Πηλήϊον εἴσω.\nὄφρα δέ μοι ζώει καὶ ὁρᾷ φάος ἠελίοιο\nἄχνυται, οὐδέ τί οἱ δύναμαι χραισμῆσαι ἰοῦσα.\nκούρην ἣν ἄρα οἱ γέρας ἔξελον υἷες Ἀχαιῶν,\nτὴν ἂψ ἐκ χειρῶν ἕλετο κρείων Ἀγαμέμνων.\nἤτοι ὃ τῆς ἀχέων φρένας ἔφθιεν· αὐτὰρ Ἀχαιοὺς\nΤρῶες ἐπὶ πρύμνῃσιν ἐείλεον, οὐδὲ θύραζε\nεἴων ἐξιέναι· τὸν δὲ λίσσοντο γέροντες\nἈργείων, καὶ πολλὰ περικλυτὰ δῶρʼ ὀνόμαζον.\nἔνθʼ αὐτὸς μὲν ἔπειτʼ ἠναίνετο λοιγὸν ἀμῦναι,\nαὐτὰρ ὃ Πάτροκλον περὶ μὲν τὰ ἃ τεύχεα ἕσσε,\nπέμπε δέ μιν πόλεμον δέ, πολὺν δʼ ἅμα λαὸν ὄπασσε.\nπᾶν δʼ ἦμαρ μάρναντο περὶ Σκαιῇσι πύλῃσι·\nκαί νύ κεν αὐτῆμαρ πόλιν ἔπραθον, εἰ μὴ Ἀπόλλων\nπολλὰ κακὰ ῥέξαντα Μενοιτίου ἄλκιμον υἱὸν\nἔκτανʼ ἐνὶ προμάχοισι καὶ Ἕκτορι κῦδος ἔδωκε.\nτοὔνεκα νῦν τὰ σὰ γούναθʼ ἱκάνομαι, αἴ κʼ ἐθέλῃσθα\nυἱεῖ ἐμῷ ὠκυμόρῳ δόμεν ἀσπίδα καὶ τρυφάλειαν\nκαὶ καλὰς κνημῖδας ἐπισφυρίοις ἀραρυίας\nκαὶ θώρηχʼ· ὃ γὰρ ἦν οἱ ἀπώλεσε πιστὸς ἑταῖρος\nΤρωσὶ δαμείς· ὃ δὲ κεῖται ἐπὶ χθονὶ θυμὸν ἀχεύων.\nτὴν δʼ ἠμείβετʼ ἔπειτα περικλυτὸς ἀμφιγυήεις·\nθάρσει· μή τοι ταῦτα μετὰ φρεσὶ σῇσι μελόντων.\nαἲ γάρ μιν θανάτοιο δυσηχέος ὧδε δυναίμην\nνόσφιν ἀποκρύψαι, ὅτε μιν μόρος αἰνὸς ἱκάνοι,\nὥς οἱ τεύχεα καλὰ παρέσσεται, οἷά τις αὖτε\nἀνθρώπων πολέων θαυμάσσεται, ὅς κεν ἴδηται.\nὣς εἰπὼν τὴν μὲν λίπεν αὐτοῦ, βῆ δʼ ἐπὶ φύσας·\nτὰς δʼ ἐς πῦρ ἔτρεψε κέλευσέ τε ἐργάζεσθαι.\nφῦσαι δʼ ἐν χοάνοισιν ἐείκοσι πᾶσαι ἐφύσων\nπαντοίην εὔπρηστον ἀϋτμὴν ἐξανιεῖσαι,\nἄλλοτε μὲν σπεύδοντι παρέμμεναι, ἄλλοτε δʼ αὖτε,\nὅππως Ἥφαιστός τʼ ἐθέλοι καὶ ἔργον ἄνοιτο.\nχαλκὸν δʼ ἐν πυρὶ βάλλεν ἀτειρέα κασσίτερόν τε\nκαὶ χρυσὸν τιμῆντα καὶ ἄργυρον· αὐτὰρ ἔπειτα\nθῆκεν ἐν ἀκμοθέτῳ μέγαν ἄκμονα, γέντο δὲ χειρὶ\nῥαιστῆρα κρατερήν, ἑτέρηφι δὲ γέντο πυράγρην.\nποίει δὲ πρώτιστα σάκος μέγα τε στιβαρόν τε\nπάντοσε δαιδάλλων, περὶ δʼ ἄντυγα βάλλε φαεινὴν\nτρίπλακα μαρμαρέην, ἐκ δʼ ἀργύρεον τελαμῶνα.\nπέντε δʼ ἄρʼ αὐτοῦ ἔσαν σάκεος πτύχες· αὐτὰρ ἐν αὐτῷ\nποίει δαίδαλα πολλὰ ἰδυίῃσι πραπίδεσσιν.\nἐν μὲν γαῖαν ἔτευξʼ, ἐν δʼ οὐρανόν, ἐν δὲ θάλασσαν,\nἠέλιόν τʼ ἀκάμαντα σελήνην τε πλήθουσαν,\nἐν δὲ τὰ τείρεα πάντα, τά τʼ οὐρανὸς ἐστεφάνωται,\nΠληϊάδας θʼ Ὑάδας τε τό τε σθένος Ὠρίωνος\nἌρκτόν θʼ, ἣν καὶ Ἄμαξαν ἐπίκλησιν καλέουσιν,\nἥ τʼ αὐτοῦ στρέφεται καί τʼ Ὠρίωνα δοκεύει,\nοἴη δʼ ἄμμορός ἐστι λοετρῶν Ὠκεανοῖο.\nἐν δὲ δύω ποίησε πόλεις μερόπων ἀνθρώπων\nκαλάς. ἐν τῇ μέν ῥα γάμοι τʼ ἔσαν εἰλαπίναι τε,\nνύμφας δʼ ἐκ θαλάμων δαΐδων ὕπο λαμπομενάων\nἠγίνεον ἀνὰ ἄστυ, πολὺς δʼ ὑμέναιος ὀρώρει·\nκοῦροι δʼ ὀρχηστῆρες ἐδίνεον, ἐν δʼ ἄρα τοῖσιν\nαὐλοὶ φόρμιγγές τε βοὴν ἔχον· αἳ δὲ γυναῖκες\nἱστάμεναι θαύμαζον ἐπὶ προθύροισιν ἑκάστη.\nλαοὶ δʼ εἰν ἀγορῇ ἔσαν ἀθρόοι· ἔνθα δὲ νεῖκος\nὠρώρει, δύο δʼ ἄνδρες ἐνείκεον εἵνεκα ποινῆς\nἀνδρὸς ἀποφθιμένου· ὃ μὲν εὔχετο πάντʼ ἀποδοῦναι\nδήμῳ πιφαύσκων, ὃ δʼ ἀναίνετο μηδὲν ἑλέσθαι·\nἄμφω δʼ ἱέσθην ἐπὶ ἴστορι πεῖραρ ἑλέσθαι.\nλαοὶ δʼ ἀμφοτέροισιν ἐπήπυον ἀμφὶς ἀρωγοί·\nκήρυκες δʼ ἄρα λαὸν ἐρήτυον· οἳ δὲ γέροντες\nεἵατʼ ἐπὶ ξεστοῖσι λίθοις ἱερῷ ἐνὶ κύκλῳ,\nσκῆπτρα δὲ κηρύκων ἐν χέρσʼ ἔχον ἠεροφώνων·\nτοῖσιν ἔπειτʼ ἤϊσσον, ἀμοιβηδὶς δὲ δίκαζον.\nκεῖτο δʼ ἄρʼ ἐν μέσσοισι δύω χρυσοῖο τάλαντα,\nτῷ δόμεν ὃς μετὰ τοῖσι δίκην ἰθύντατα εἴποι.\nτὴν δʼ ἑτέρην πόλιν ἀμφὶ δύω στρατοὶ ἥατο λαῶν\nτεύχεσι λαμπόμενοι· δίχα δέ σφισιν ἥνδανε βουλή,\nἠὲ διαπραθέειν ἢ ἄνδιχα πάντα δάσασθαι\nκτῆσιν ὅσην πτολίεθρον ἐπήρατον ἐντὸς ἔεργεν·\nοἳ δʼ οὔ πω πείθοντο, λόχῳ δʼ ὑπεθωρήσσοντο.\nτεῖχος μέν ῥʼ ἄλοχοί τε φίλαι καὶ νήπια τέκνα\nῥύατʼ ἐφεσταότες, μετὰ δʼ ἀνέρες οὓς ἔχε γῆρας·\nοἳ δʼ ἴσαν· ἦρχε δʼ ἄρά σφιν Ἄρης καὶ Παλλὰς Ἀθήνη\nἄμφω χρυσείω, χρύσεια δὲ εἵματα ἕσθην,\nκαλὼ καὶ μεγάλω σὺν τεύχεσιν, ὥς τε θεώ περ\nἀμφὶς ἀριζήλω· λαοὶ δʼ ὑπολίζονες ἦσαν.\nοἳ δʼ ὅτε δή ῥʼ ἵκανον ὅθι σφίσιν εἶκε λοχῆσαι\nἐν ποταμῷ, ὅθι τʼ ἀρδμὸς ἔην πάντεσσι βοτοῖσιν,\nἔνθʼ ἄρα τοί γʼ ἵζοντʼ εἰλυμένοι αἴθοπι χαλκῷ.\nτοῖσι δʼ ἔπειτʼ ἀπάνευθε δύω σκοποὶ εἵατο λαῶν\nδέγμενοι ὁππότε μῆλα ἰδοίατο καὶ ἕλικας βοῦς.\nοἳ δὲ τάχα προγένοντο, δύω δʼ ἅμʼ ἕποντο νομῆες\nτερπόμενοι σύριγξι· δόλον δʼ οὔ τι προνόησαν.\nοἳ μὲν τὰ προϊδόντες ἐπέδραμον, ὦκα δʼ ἔπειτα\nτάμνοντʼ ἀμφὶ βοῶν ἀγέλας καὶ πώεα καλὰ\nἀργεννέων οἰῶν, κτεῖνον δʼ ἐπὶ μηλοβοτῆρας.\nοἳ δʼ ὡς οὖν ἐπύθοντο πολὺν κέλαδον παρὰ βουσὶν\nεἰράων προπάροιθε καθήμενοι, αὐτίκʼ ἐφʼ ἵππων\nβάντες ἀερσιπόδων μετεκίαθον, αἶψα δʼ ἵκοντο.\nστησάμενοι δʼ ἐμάχοντο μάχην ποταμοῖο παρʼ ὄχθας,\nβάλλον δʼ ἀλλήλους χαλκήρεσιν ἐγχείῃσιν.\nἐν δʼ Ἔρις ἐν δὲ Κυδοιμὸς ὁμίλεον, ἐν δʼ ὀλοὴ Κήρ,\nἄλλον ζωὸν ἔχουσα νεούτατον, ἄλλον ἄουτον,\nἄλλον τεθνηῶτα κατὰ μόθον ἕλκε ποδοῖιν·\nεἷμα δʼ ἔχʼ ἀμφʼ ὤμοισι δαφοινεὸν αἵματι φωτῶν.\nὡμίλευν δʼ ὥς τε ζωοὶ βροτοὶ ἠδʼ ἐμάχοντο,\nνεκρούς τʼ ἀλλήλων ἔρυον κατατεθνηῶτας.\nἐν δʼ ἐτίθει νειὸν μαλακὴν πίειραν ἄρουραν\nεὐρεῖαν τρίπολον· πολλοὶ δʼ ἀροτῆρες ἐν αὐτῇ\nζεύγεα δινεύοντες ἐλάστρεον ἔνθα καὶ ἔνθα.\nοἳ δʼ ὁπότε στρέψαντες ἱκοίατο τέλσον ἀρούρης,\nτοῖσι δʼ ἔπειτʼ ἐν χερσὶ δέπας μελιηδέος οἴνου\nδόσκεν ἀνὴρ ἐπιών· τοὶ δὲ στρέψασκον ἀνʼ ὄγμους,\nἱέμενοι νειοῖο βαθείης τέλσον ἱκέσθαι.\nἣ δὲ μελαίνετʼ ὄπισθεν, ἀρηρομένῃ δὲ ἐῴκει,\nχρυσείη περ ἐοῦσα· τὸ δὴ περὶ θαῦμα τέτυκτο.\nἐν δʼ ἐτίθει τέμενος βασιλήϊον· ἔνθα δʼ ἔριθοι\nἤμων ὀξείας δρεπάνας ἐν χερσὶν ἔχοντες.\nδράγματα δʼ ἄλλα μετʼ ὄγμον ἐπήτριμα πῖπτον ἔραζε,\nἄλλα δʼ ἀμαλλοδετῆρες ἐν ἐλλεδανοῖσι δέοντο.\nτρεῖς δʼ ἄρʼ ἀμαλλοδετῆρες ἐφέστασαν· αὐτὰρ ὄπισθε\nπαῖδες δραγμεύοντες ἐν ἀγκαλίδεσσι φέροντες\nἀσπερχὲς πάρεχον· βασιλεὺς δʼ ἐν τοῖσι σιωπῇ\nσκῆπτρον ἔχων ἑστήκει ἐπʼ ὄγμου γηθόσυνος κῆρ.\nκήρυκες δʼ ἀπάνευθεν ὑπὸ δρυῒ δαῖτα πένοντο,\nβοῦν δʼ ἱερεύσαντες μέγαν ἄμφεπον· αἳ δὲ γυναῖκες\nδεῖπνον ἐρίθοισιν λεύκʼ ἄλφιτα πολλὰ πάλυνον.\nἐν δʼ ἐτίθει σταφυλῇσι μέγα βρίθουσαν ἀλωὴν\nκαλὴν χρυσείην· μέλανες δʼ ἀνὰ βότρυες ἦσαν,\nἑστήκει δὲ κάμαξι διαμπερὲς ἀργυρέῃσιν.\nἀμφὶ δὲ κυανέην κάπετον, περὶ δʼ ἕρκος ἔλασσε\nκασσιτέρου· μία δʼ οἴη ἀταρπιτὸς ἦεν ἐπʼ αὐτήν,\nτῇ νίσοντο φορῆες ὅτε τρυγόῳεν ἀλωήν.\nπαρθενικαὶ δὲ καὶ ἠΐθεοι ἀταλὰ φρονέοντες\nπλεκτοῖς ἐν ταλάροισι φέρον μελιηδέα καρπόν.\nτοῖσιν δʼ ἐν μέσσοισι πάϊς φόρμιγγι λιγείῃ\nἱμερόεν κιθάριζε, λίνον δʼ ὑπὸ καλὸν ἄειδε\nλεπταλέῃ φωνῇ· τοὶ δὲ ῥήσσοντες ἁμαρτῇ\nμολπῇ τʼ ἰυγμῷ τε ποσὶ σκαίροντες ἕποντο.\nἐν δʼ ἀγέλην ποίησε βοῶν ὀρθοκραιράων·\nαἳ δὲ βόες χρυσοῖο τετεύχατο κασσιτέρου τε,\nμυκηθμῷ δʼ ἀπὸ κόπρου ἐπεσσεύοντο νομὸν δὲ\nπὰρ ποταμὸν κελάδοντα, παρὰ ῥοδανὸν δονακῆα.\nχρύσειοι δὲ νομῆες ἅμʼ ἐστιχόωντο βόεσσι\nτέσσαρες, ἐννέα δέ σφι κύνες πόδας ἀργοὶ ἕποντο.\nσμερδαλέω δὲ λέοντε δύʼ ἐν πρώτῃσι βόεσσι\nταῦρον ἐρύγμηλον ἐχέτην· ὃ δὲ μακρὰ μεμυκὼς\nἕλκετο· τὸν δὲ κύνες μετεκίαθον ἠδʼ αἰζηοί.\nτὼ μὲν ἀναρρήξαντε βοὸς μεγάλοιο βοείην\nἔγκατα καὶ μέλαν αἷμα λαφύσσετον· οἳ δὲ νομῆες\nαὔτως ἐνδίεσαν ταχέας κύνας ὀτρύνοντες.\nοἳ δʼ ἤτοι δακέειν μὲν ἀπετρωπῶντο λεόντων,\nἱστάμενοι δὲ μάλʼ ἐγγὺς ὑλάκτεον ἔκ τʼ ἀλέοντο.\nἐν δὲ νομὸν ποίησε περικλυτὸς ἀμφιγυήεις\nἐν καλῇ βήσσῃ μέγαν οἰῶν ἀργεννάων,\nσταθμούς τε κλισίας τε κατηρεφέας ἰδὲ σηκούς.\nἐν δὲ χορὸν ποίκιλλε περικλυτὸς ἀμφιγυήεις,\nτῷ ἴκελον οἷόν ποτʼ ἐνὶ Κνωσῷ εὐρείῃ\nΔαίδαλος ἤσκησεν καλλιπλοκάμῳ Ἀριάδνῃ.\nἔνθα μὲν ἠΐθεοι καὶ παρθένοι ἀλφεσίβοιαι\nὀρχεῦντʼ ἀλλήλων ἐπὶ καρπῷ χεῖρας ἔχοντες.\nτῶν δʼ αἳ μὲν λεπτὰς ὀθόνας ἔχον, οἳ δὲ χιτῶνας\nεἵατʼ ἐϋννήτους, ἦκα στίλβοντας ἐλαίῳ·\nκαί ῥʼ αἳ μὲν καλὰς στεφάνας ἔχον, οἳ δὲ μαχαίρας\nεἶχον χρυσείας ἐξ ἀργυρέων τελαμώνων.\nοἳ δʼ ὁτὲ μὲν θρέξασκον ἐπισταμένοισι πόδεσσι\nῥεῖα μάλʼ, ὡς ὅτε τις τροχὸν ἄρμενον ἐν παλάμῃσιν\nἑζόμενος κεραμεὺς πειρήσεται, αἴ κε θέῃσιν·\nἄλλοτε δʼ αὖ θρέξασκον ἐπὶ στίχας ἀλλήλοισι.\nπολλὸς δʼ ἱμερόεντα χορὸν περιίσταθʼ ὅμιλος\nτερπόμενοι· μετὰ δέ σφιν ἐμέλπετο θεῖος ἀοιδὸς\nφορμίζων· δοιὼ δὲ κυβιστητῆρε κατ' αὐτοὺς\nμολπῆς ἐξάρχοντες ἐδίνευον κατὰ μέσσους.\nἐν δʼ ἐτίθει ποταμοῖο μέγα σθένος Ὠκεανοῖο\nἄντυγα πὰρ πυμάτην σάκεος πύκα ποιητοῖο.\nαὐτὰρ ἐπεὶ δὴ τεῦξε σάκος μέγα τε στιβαρόν τε,\nτεῦξʼ ἄρα οἱ θώρηκα φαεινότερον πυρὸς αὐγῆς,\nτεῦξε δέ οἱ κόρυθα βριαρὴν κροτάφοις ἀραρυῖαν\nκαλὴν δαιδαλέην, ἐπὶ δὲ χρύσεον λόφον ἧκε,\nτεῦξε δέ οἱ κνημῖδας ἑανοῦ κασσιτέροιο.\nαὐτὰρ ἐπεὶ πάνθʼ ὅπλα κάμε κλυτὸς ἀμφιγυήεις,\nμητρὸς Ἀχιλλῆος θῆκε προπάροιθεν ἀείρας.\nἣ δʼ ἴρηξ ὣς ἆλτο κατʼ Οὐλύμπου νιφόεντος\nτεύχεα μαρμαίροντα παρʼ Ἡφαίστοιο φέρουσα.\nἨὼς μὲν κροκόπεπλος ἀπʼ Ὠκεανοῖο ῥοάων\nὄρνυθʼ, ἵνʼ ἀθανάτοισι φόως φέροι ἠδὲ βροτοῖσιν·\nἣ δʼ ἐς νῆας ἵκανε θεοῦ πάρα δῶρα φέρουσα.\nεὗρε δὲ Πατρόκλῳ περικείμενον ὃν φίλον υἱὸν\nκλαίοντα λιγέως· πολέες δʼ ἀμφʼ αὐτὸν ἑταῖροι\nμύρονθʼ· ἣ δʼ ἐν τοῖσι παρίστατο δῖα θεάων,\nἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·\nτέκνον ἐμὸν τοῦτον μὲν ἐάσομεν ἀχνύμενοί περ\nκεῖσθαι, ἐπεὶ δὴ πρῶτα θεῶν ἰότητι δαμάσθη·\nτύνη δʼ Ἡφαίστοιο πάρα κλυτὰ τεύχεα δέξο\nκαλὰ μάλʼ, οἷʼ οὔ πώ τις ἀνὴρ ὤμοισι φόρησεν.\nὡς ἄρα φωνήσασα θεὰ κατὰ τεύχεʼ ἔθηκε\nπρόσθεν Ἀχιλλῆος· τὰ δʼ ἀνέβραχε δαίδαλα πάντα.\nΜυρμιδόνας δʼ ἄρα πάντας ἕλε τρόμος, οὐδέ τις ἔτλη\nἄντην εἰσιδέειν, ἀλλʼ ἔτρεσαν. αὐτὰρ Ἀχιλλεὺς\nὡς εἶδʼ, ὥς μιν μᾶλλον ἔδυ χόλος, ἐν δέ οἱ ὄσσε\nδεινὸν ὑπὸ βλεφάρων ὡς εἰ σέλας ἐξεφάανθεν·\nτέρπετο δʼ ἐν χείρεσσιν ἔχων θεοῦ ἀγλαὰ δῶρα.\nαὐτὰρ ἐπεὶ φρεσὶν ᾗσι τετάρπετο δαίδαλα λεύσσων\nαὐτίκα μητέρα ἣν ἔπεα πτερόεντα προσηύδα·\nμῆτερ ἐμὴ τὰ μὲν ὅπλα θεὸς πόρεν οἷʼ ἐπιεικὲς\nἔργʼ ἔμεν ἀθανάτων, μὴ δὲ βροτὸν ἄνδρα τελέσσαι.\nνῦν δʼ ἤτοι μὲν ἐγὼ θωρήξομαι· ἀλλὰ μάλʼ αἰνῶς\nδείδω μή μοι τόφρα Μενοιτίου ἄλκιμον υἱὸν\nμυῖαι καδδῦσαι κατὰ χαλκοτύπους ὠτειλὰς\nεὐλὰς ἐγγείνωνται, ἀεικίσσωσι δὲ νεκρόν,\nἐκ δʼ αἰὼν πέφαται, κατὰ δὲ χρόα πάντα σαπήῃ.\nτὸν δʼ ἠμείβετʼ ἔπειτα θεὰ Θέτις ἀργυρόπεζα·\nτέκνον μή τοι ταῦτα μετὰ φρεσὶ σῇσι μελόντων.\nτῷ μὲν ἐγὼ πειρήσω ἀλαλκεῖν ἄγρια φῦλα\nμυίας, αἵ ῥά τε φῶτας ἀρηϊφάτους κατέδουσιν·\nἤν περ γὰρ κεῖταί γε τελεσφόρον εἰς ἐνιαυτόν,\nαἰεὶ τῷ γʼ ἔσται χρὼς ἔμπεδος, ἢ καὶ ἀρείων.\nἀλλὰ σύ γʼ εἰς ἀγορὴν καλέσας ἥρωας Ἀχαιοὺς\nμῆνιν ἀποειπὼν Ἀγαμέμνονι ποιμένι λαῶν\nαἶψα μάλʼ ἐς πόλεμον θωρήσσεο, δύσεο δʼ ἀλκήν.\nὣς ἄρα φωνήσασα μένος πολυθαρσὲς ἐνῆκε,\nΠατρόκλῳ δʼ αὖτʼ ἀμβροσίην καὶ νέκταρ ἐρυθρὸν\nστάξε κατὰ ῥινῶν, ἵνα οἱ χρὼς ἔμπεδος εἴη.\nαὐτὰρ ὃ βῆ παρὰ θῖνα θαλάσσης δῖος Ἀχιλλεὺς\nσμερδαλέα ἰάχων, ὦρσεν δʼ ἥρωας Ἀχαιούς.\nκαί ῥʼ οἵ περ τὸ πάρος γε νεῶν ἐν ἀγῶνι μένεσκον\nοἵ τε κυβερνῆται καὶ ἔχον οἰήϊα νηῶν\nκαὶ ταμίαι παρὰ νηυσὶν ἔσαν σίτοιο δοτῆρες,\nκαὶ μὴν οἳ τότε γʼ εἰς ἀγορὴν ἴσαν, οὕνεκʼ Ἀχιλλεὺς\nἐξεφάνη, δηρὸν δὲ μάχης ἐπέπαυτʼ ἀλεγεινῆς.\nτὼ δὲ δύω σκάζοντε βάτην Ἄρεος θεράποντε\nΤυδεΐδης τε μενεπτόλεμος καὶ δῖος Ὀδυσσεὺς\nἔγχει ἐρειδομένω· ἔτι γὰρ ἔχον ἕλκεα λυγρά·\nκὰδ δὲ μετὰ πρώτῃ ἀγορῇ ἵζοντο κιόντες.\nαὐτὰρ ὃ δεύτατος ἦλθεν ἄναξ ἀνδρῶν Ἀγαμέμνων\nἕλκος ἔχων· καὶ γὰρ τὸν ἐνὶ κρατερῇ ὑσμίνῃ\nοὖτα Κόων Ἀντηνορίδης χαλκήρεϊ δουρί.\nαὐτὰρ ἐπεὶ δὴ πάντες ἀολλίσθησαν Ἀχαιοί,\nτοῖσι δʼ ἀνιστάμενος μετέφη πόδας ὠκὺς Ἀχιλλεύς·\nἈτρεΐδη ἦ ἄρ τι τόδʼ ἀμφοτέροισιν ἄρειον\nἔπλετο σοὶ καὶ ἐμοί, ὅ τε νῶΐ περ ἀχνυμένω κῆρ\nθυμοβόρῳ ἔριδι μενεήναμεν εἵνεκα κούρης;\nτὴν ὄφελʼ ἐν νήεσσι κατακτάμεν Ἄρτεμις ἰῷ\nἤματι τῷ ὅτʼ ἐγὼν ἑλόμην Λυρνησσὸν ὀλέσσας·\nτώ κʼ οὐ τόσσοι Ἀχαιοὶ ὀδὰξ ἕλον ἄσπετον οὖδας\nδυσμενέων ὑπὸ χερσὶν ἐμεῦ ἀπομηνίσαντος.\nἝκτορι μὲν καὶ Τρωσὶ τὸ κέρδιον· αὐτὰρ Ἀχαιοὺς\nδηρὸν ἐμῆς καὶ σῆς ἔριδος μνήσεσθαι ὀΐω.\nἀλλὰ τὰ μὲν προτετύχθαι ἐάσομεν ἀχνύμενοί περ\nθυμὸν ἐνὶ στήθεσσι φίλον δαμάσαντες ἀνάγκῃ·\nνῦν δʼ ἤτοι μὲν ἐγὼ παύω χόλον, οὐδέ τί με χρὴ\nἀσκελέως αἰεὶ μενεαινέμεν· ἀλλʼ ἄγε θᾶσσον\nὄτρυνον πόλεμον δὲ κάρη κομόωντας Ἀχαιούς,\nὄφρʼ ἔτι καὶ Τρώων πειρήσομαι ἀντίον ἐλθὼν\nαἴ κʼ ἐθέλωσʼ ἐπὶ νηυσὶν ἰαύειν· ἀλλά τινʼ οἴω\nἀσπασίως αὐτῶν γόνυ κάμψειν, ὅς κε φύγῃσι\nδηΐου ἐκ πολέμοιο ὑπʼ ἔγχεος ἡμετέροιο.\nὣς ἔφαθʼ, οἳ δʼ ἐχάρησαν ἐϋκνήμιδες Ἀχαιοὶ\nμῆνιν ἀπειπόντος μεγαθύμου Πηλεΐωνος.\nτοῖσι δὲ καὶ μετέειπεν ἄναξ ἀνδρῶν Ἀγαμέμνων\nαὐτόθεν ἐξ ἕδρης, οὐδʼ ἐν μέσσοισιν ἀναστάς·\nὦ φίλοι ἥρωες Δαναοὶ θεράποντες Ἄρηος\nἑσταότος μὲν καλὸν ἀκούειν, οὐδὲ ἔοικεν\nὑββάλλειν· χαλεπὸν γὰρ ἐπισταμένῳ περ ἐόντι.\nἀνδρῶν δʼ ἐν πολλῷ ὁμάδῳ πῶς κέν τις ἀκούσαι\nἢ εἴποι; βλάβεται δὲ λιγύς περ ἐὼν ἀγορητής.\nΠηλεΐδῃ μὲν ἐγὼν ἐνδείξομαι· αὐτὰρ οἱ ἄλλοι\nσύνθεσθʼ Ἀργεῖοι, μῦθόν τʼ εὖ γνῶτε ἕκαστος.\nπολλάκι δή μοι τοῦτον Ἀχαιοὶ μῦθον ἔειπον\nκαί τέ με νεικείεσκον· ἐγὼ δʼ οὐκ αἴτιός εἰμι,\nἀλλὰ Ζεὺς καὶ Μοῖρα καὶ ἠεροφοῖτις Ἐρινύς,\nοἵ τέ μοι εἰν ἀγορῇ φρεσὶν ἔμβαλον ἄγριον ἄτην,\nἤματι τῷ ὅτʼ Ἀχιλλῆος γέρας αὐτὸς ἀπηύρων.\nἀλλὰ τί κεν ῥέξαιμι; θεὸς διὰ πάντα τελευτᾷ.\nπρέσβα Διὸς θυγάτηρ Ἄτη, ἣ πάντας ἀᾶται,\nοὐλομένη· τῇ μέν θʼ ἁπαλοὶ πόδες· οὐ γὰρ ἐπʼ οὔδει\nπίλναται, ἀλλʼ ἄρα ἥ γε κατʼ ἀνδρῶν κράατα βαίνει\nβλάπτουσʼ ἀνθρώπους· κατὰ δʼ οὖν ἕτερόν γε πέδησε.\nκαὶ γὰρ δή νύ ποτε Ζεὺς ἄσατο, τόν περ ἄριστον\nἀνδρῶν ἠδὲ θεῶν φασʼ ἔμμεναι· ἀλλʼ ἄρα καὶ τὸν\nἭρη θῆλυς ἐοῦσα δολοφροσύνῃς ἀπάτησεν,\nἤματι τῷ ὅτʼ ἔμελλε βίην Ἡρακληείην\nἈλκμήνη τέξεσθαι ἐϋστεφάνῳ ἐνὶ Θήβῃ.\nἤτοι ὅ γʼ εὐχόμενος μετέφη πάντεσσι θεοῖσι·\nκέκλυτέ μευ πάντές τε θεοὶ πᾶσαί τε θέαιναι,\nὄφρʼ εἴπω τά με θυμὸς ἐνὶ στήθεσσιν ἀνώγει.\nσήμερον ἄνδρα φόως δὲ μογοστόκος Εἰλείθυια\nἐκφανεῖ, ὃς πάντεσσι περικτιόνεσσιν ἀνάξει,\nτῶν ἀνδρῶν γενεῆς οἵ θʼ αἵματος ἐξ ἐμεῦ εἰσί.\nτὸν δὲ δολοφρονέουσα προσηύδα πότνια Ἥρη·\nψευστήσεις, οὐδʼ αὖτε τέλος μύθῳ ἐπιθήσεις.\nεἰ δʼ ἄγε νῦν μοι ὄμοσσον Ὀλύμπιε καρτερὸν ὅρκον,\nἦ μὲν τὸν πάντεσσι περικτιόνεσσιν ἀνάξειν\nὅς κεν ἐπʼ ἤματι τῷδε πέσῃ μετὰ ποσσὶ γυναικὸς\nτῶν ἀνδρῶν οἳ σῆς ἐξ αἵματός εἰσι γενέθλης.\nὣς ἔφατο· Ζεὺς δʼ οὔ τι δολοφροσύνην ἐνόησεν,\nἀλλʼ ὄμοσεν μέγαν ὅρκον, ἔπειτα δὲ πολλὸν ἀάσθη.\nἭρη δʼ ἀΐξασα λίπεν ῥίον Οὐλύμποιο,\nκαρπαλίμως δʼ ἵκετʼ Ἄργος Ἀχαιικόν, ἔνθʼ ἄρα ᾔδη\nἰφθίμην ἄλοχον Σθενέλου Περσηϊάδαο.\nἣ δʼ ἐκύει φίλον υἱόν, ὃ δʼ ἕβδομος ἑστήκει μείς·\nἐκ δʼ ἄγαγε πρὸ φόως δὲ καὶ ἠλιτόμηνον ἐόντα,\nἈλκμήνης δʼ ἀπέπαυσε τόκον, σχέθε δʼ Εἰλειθυίας.\nαὐτὴ δʼ ἀγγελέουσα Δία Κρονίωνα προσηύδα·\nΖεῦ πάτερ ἀργικέραυνε ἔπος τί τοι ἐν φρεσὶ θήσω·\nἤδη ἀνὴρ γέγονʼ ἐσθλὸς ὃς Ἀργείοισιν ἀνάξει\nΕὐρυσθεὺς Σθενέλοιο πάϊς Περσηϊάδαο\nσὸν γένος· οὔ οἱ ἀεικὲς ἀνασσέμεν Ἀργείοισιν.\nὣς φάτο, τὸν δʼ ἄχος ὀξὺ κατὰ φρένα τύψε βαθεῖαν·\nαὐτίκα δʼ εἷλʼ Ἄτην κεφαλῆς λιπαροπλοκάμοιο\nχωόμενος φρεσὶν ᾗσι, καὶ ὤμοσε καρτερὸν ὅρκον\nμή ποτʼ ἐς Οὔλυμπόν τε καὶ οὐρανὸν ἀστερόεντα\nαὖτις ἐλεύσεσθαι Ἄτην, ἣ πάντας ἀᾶται.\nὣς εἰπὼν ἔρριψεν ἀπʼ οὐρανοῦ ἀστερόεντος\nχειρὶ περιστρέψας· τάχα δʼ ἵκετο ἔργʼ ἀνθρώπων.\nτὴν αἰεὶ στενάχεσχʼ ὅθʼ ἑὸν φίλον υἱὸν ὁρῷτο\nἔργον ἀεικὲς ἔχοντα ὑπʼ Εὐρυσθῆος ἀέθλων.\nὣς καὶ ἐγών, ὅτε δʼ αὖτε μέγας κορυθαίολος Ἕκτωρ\nἈργείους ὀλέκεσκεν ἐπὶ πρυμνῇσι νέεσσιν,\nοὐ δυνάμην λελαθέσθʼ Ἄτης ᾗ πρῶτον ἀάσθην.\nἀλλʼ ἐπεὶ ἀασάμην καί μευ φρένας ἐξέλετο Ζεύς,\nἂψ ἐθέλω ἀρέσαι, δόμεναί τʼ ἀπερείσιʼ ἄποινα·\nἀλλʼ ὄρσευ πόλεμον δὲ καὶ ἄλλους ὄρνυθι λαούς.\nδῶρα δʼ ἐγὼν ὅδε πάντα παρασχέμεν ὅσσά τοι ἐλθὼν\nχθιζὸς ἐνὶ κλισίῃσιν ὑπέσχετο δῖος Ὀδυσσεύς.\nεἰ δʼ ἐθέλεις, ἐπίμεινον ἐπειγόμενός περ Ἄρηος,\nδῶρα δέ τοι θεράποντες ἐμῆς παρὰ νηὸς ἑλόντες\nοἴσουσʼ, ὄφρα ἴδηαι ὅ τοι μενοεικέα δώσω.\nτὸν δʼ ἀπαμειβόμενος προσέφη πόδας ὠκὺς Ἀχιλλεύς·\nἈτρεΐδη κύδιστε ἄναξ ἀνδρῶν Ἀγάμεμνον\nδῶρα μὲν αἴ κʼ ἐθέλῃσθα παρασχέμεν, ὡς ἐπιεικές,\nἤ τʼ ἐχέμεν παρὰ σοί· νῦν δὲ μνησώμεθα χάρμης\nαἶψα μάλʼ· οὐ γὰρ χρὴ κλοτοπεύειν ἐνθάδʼ ἐόντας\nοὐδὲ διατρίβειν· ἔτι γὰρ μέγα ἔργον ἄρεκτον·\nὥς κέ τις αὖτʼ Ἀχιλῆα μετὰ πρώτοισιν ἴδηται\nἔγχεϊ χαλκείῳ Τρώων ὀλέκοντα φάλαγγας.\nὧδέ τις ὑμείων μεμνημένος ἀνδρὶ μαχέσθω.\nτὸν δʼ ἀπαμειβόμενος προσέφη πολύμητις Ὀδυσσεύς·\nμὴ δʼ οὕτως, ἀγαθός περ ἐών, θεοείκελʼ Ἀχιλλεῦ\nνήστιας ὄτρυνε προτὶ Ἴλιον υἷας Ἀχαιῶν\nΤρωσὶ μαχησομένους, ἐπεὶ οὐκ ὀλίγον χρόνον ἔσται\nφύλοπις, εὖτʼ ἂν πρῶτον ὁμιλήσωσι φάλαγγες\nἀνδρῶν, ἐν δὲ θεὸς πνεύσῃ μένος ἀμφοτέροισιν.\nἀλλὰ πάσασθαι ἄνωχθι θοῇς ἐπὶ νηυσὶν Ἀχαιοὺς\nσίτου καὶ οἴνοιο· τὸ γὰρ μένος ἐστὶ καὶ ἀλκή.\nοὐ γὰρ ἀνὴρ πρόπαν ἦμαρ ἐς ἠέλιον καταδύντα\nἄκμηνος σίτοιο δυνήσεται ἄντα μάχεσθαι·\nεἴ περ γὰρ θυμῷ γε μενοινάᾳ πολεμίζειν,\nἀλλά τε λάθρῃ γυῖα βαρύνεται, ἠδὲ κιχάνει\nδίψά τε καὶ λιμός, βλάβεται δέ τε γούνατʼ ἰόντι.\nὃς δέ κʼ ἀνὴρ οἴνοιο κορεσσάμενος καὶ ἐδωδῆς\nἀνδράσι δυσμενέεσσι πανημέριος πολεμίζῃ,\nθαρσαλέον νύ οἱ ἦτορ ἐνὶ φρεσίν, οὐδέ τι γυῖα\nπρὶν κάμνει πρὶν πάντας ἐρωῆσαι πολέμοιο.\nἀλλʼ ἄγε λαὸν μὲν σκέδασον καὶ δεῖπνον ἄνωχθι\nὅπλεσθαι· τὰ δὲ δῶρα ἄναξ ἀνδρῶν Ἀγαμέμνων\nοἰσέτω ἐς μέσσην ἀγορήν, ἵνα πάντες Ἀχαιοὶ\nὀφθαλμοῖσιν ἴδωσι, σὺ δὲ φρεσὶ σῇσιν ἰανθῇς.\nὀμνυέτω δέ τοι ὅρκον ἐν Ἀργείοισιν ἀναστὰς\nμή ποτε τῆς εὐνῆς ἐπιβήμεναι ἠδὲ μιγῆναι·\nἣ θέμις ἐστὶν ἄναξ ἤ τʼ ἀνδρῶν ἤ τε γυναικῶν·\nκαὶ δὲ σοὶ αὐτῷ θυμὸς ἐνὶ φρεσὶν ἵλαος ἔστω.\nαὐτὰρ ἔπειτά σε δαιτὶ ἐνὶ κλισίῃς ἀρεσάσθω\nπιείρῃ, ἵνα μή τι δίκης ἐπιδευὲς ἔχῃσθα.\nἈτρεΐδη σὺ δʼ ἔπειτα δικαιότερος καὶ ἐπʼ ἄλλῳ\nἔσσεαι. οὐ μὲν γάρ τι νεμεσσητὸν βασιλῆα\nἄνδρʼ ἀπαρέσσασθαι ὅτε τις πρότερος χαλεπήνῃ.\nτὸν δʼ αὖτε προσέειπεν ἄναξ ἀνδρῶν Ἀγαμέμνων·\nχαίρω σεῦ Λαερτιάδη τὸν μῦθον ἀκούσας·\nἐν μοίρῃ γὰρ πάντα διίκεο καὶ κατέλεξας.\nταῦτα δʼ ἐγὼν ἐθέλω ὀμόσαι, κέλεται δέ με θυμός,\nοὐδʼ ἐπιορκήσω πρὸς δαίμονος. αὐτὰρ Ἀχιλλεὺς\nμιμνέτω αὐτόθι τεῖος ἐπειγόμενός περ Ἄρηος·\nμίμνετε δʼ ἄλλοι πάντες ἀολλέες, ὄφρά κε δῶρα\nἐκ κλισίης ἔλθῃσι καὶ ὅρκια πιστὰ τάμωμεν.\nσοὶ δʼ αὐτῷ τόδʼ ἐγὼν ἐπιτέλλομαι ἠδὲ κελεύω·\nκρινάμενος κούρητας ἀριστῆας Παναχαιῶν\nδῶρα ἐμῆς παρὰ νηὸς ἐνεικέμεν, ὅσσʼ Ἀχιλῆϊ\nχθιζὸν ὑπέστημεν δώσειν, ἀγέμεν τε γυναῖκας.\nΤαλθύβιος δέ μοι ὦκα κατὰ στρατὸν εὐρὺν Ἀχαιῶν\nκάπρον ἑτοιμασάτω ταμέειν Διί τʼ Ἠελίῳ τε.\nτὸν δʼ ἀπαμειβόμενος προσέφη πόδας ὠκὺς Ἀχιλλεύς·\nἈτρεΐδη κύδιστε ἄναξ ἀνδρῶν Ἀγάμεμνον\nἄλλοτέ περ καὶ μᾶλλον ὀφέλλετε ταῦτα πένεσθαι,\nὁππότε τις μεταπαυσωλὴ πολέμοιο γένηται\nκαὶ μένος οὐ τόσον ᾖσιν ἐνὶ στήθεσσιν ἐμοῖσι.\nνῦν δʼ οἳ μὲν κέαται δεδαϊγμένοι, οὓς ἐδάμασσεν\nἝκτωρ Πριαμίδης, ὅτε οἱ Ζεὺς κῦδος ἔδωκεν,\nὑμεῖς δʼ ἐς βρωτὺν ὀτρύνετον· ἦ τʼ ἂν ἔγωγε\nνῦν μὲν ἀνώγοιμι πτολεμίζειν υἷας Ἀχαιῶν\nνήστιας ἀκμήνους, ἅμα δʼ ἠελίῳ καταδύντι\nτεύξεσθαι μέγα δόρπον, ἐπὴν τεισαίμεθα λώβην.\nπρὶν δʼ οὔ πως ἂν ἔμοιγε φίλον κατὰ λαιμὸν ἰείη\nοὐ πόσις οὐδὲ βρῶσις ἑταίρου τεθνηῶτος\nὅς μοι ἐνὶ κλισίῃ δεδαϊγμένος ὀξέϊ χαλκῷ\nκεῖται ἀνὰ πρόθυρον τετραμμένος, ἀμφὶ δʼ ἑταῖροι\nμύρονται· τό μοι οὔ τι μετὰ φρεσὶ ταῦτα μέμηλεν,\nἀλλὰ φόνος τε καὶ αἷμα καὶ ἀργαλέος στόνος ἀνδρῶν.\nτὸν δʼ ἀπαμειβόμενος προσέφη πολύμητις Ὀδυσσεύς·\nὦ Ἀχιλεῦ Πηλῆος υἱὲ μέγα φέρτατʼ Ἀχαιῶν,\nκρείσσων εἰς ἐμέθεν καὶ φέρτερος οὐκ ὀλίγον περ\nἔγχει, ἐγὼ δέ κε σεῖο νοήματί γε προβαλοίμην\nπολλόν, ἐπεὶ πρότερος γενόμην καὶ πλείονα οἶδα.\nτώ τοι ἐπιτλήτω κραδίη μύθοισιν ἐμοῖσιν.\nαἶψά τε φυλόπιδος πέλεται κόρος ἀνθρώποισιν,\nἧς τε πλείστην μὲν καλάμην χθονὶ χαλκὸς ἔχευεν,\nἄμητος δʼ ὀλίγιστος, ἐπὴν κλίνῃσι τάλαντα\nΖεύς, ὅς τʼ ἀνθρώπων ταμίης πολέμοιο τέτυκται.\nγαστέρι δʼ οὔ πως ἔστι νέκυν πενθῆσαι Ἀχαιούς·\nλίην γὰρ πολλοὶ καὶ ἐπήτριμοι ἤματα πάντα\nπίπτουσιν· πότε κέν τις ἀναπνεύσειε πόνοιο;\nἀλλὰ χρὴ τὸν μὲν καταθάπτειν ὅς κε θάνῃσι\nνηλέα θυμὸν ἔχοντας ἐπʼ ἤματι δακρύσαντας·\nὅσσοι δʼ ἂν πολέμοιο περὶ στυγεροῖο λίπωνται\nμεμνῆσθαι πόσιος καὶ ἐδητύος, ὄφρʼ ἔτι μᾶλλον\nἀνδράσι δυσμενέεσσι μαχώμεθα νωλεμὲς αἰεὶ\nἑσσάμενοι χροῒ χαλκὸν ἀτειρέα. μηδέ τις ἄλλην\nλαῶν ὀτρυντὺν ποτιδέγμενος ἰσχαναάσθω·\nἥδε γὰρ ὀτρυντὺς κακὸν ἔσσεται ὅς κε λίπηται\nνηυσὶν ἐπʼ Ἀργείων· ἀλλʼ ἀθρόοι ὁρμηθέντες\nΤρωσὶν ἐφʼ ἱπποδάμοισιν ἐγείρομεν ὀξὺν Ἄρηα.\nἦ, καὶ Νέστορος υἷας ὀπάσσατο κυδαλίμοιο\nΦυλεΐδην τε Μέγητα Θόαντά τε Μηριόνην τε\nκαὶ Κρειοντιάδην Λυκομήδεα καὶ Μελάνιππον·\nβὰν δʼ ἴμεν ἐς κλισίην Ἀγαμέμνονος Ἀτρεΐδαο.\nαὐτίκʼ ἔπειθʼ ἅμα μῦθος ἔην, τετέλεστο δὲ ἔργον·\nἑπτὰ μὲν ἐκ κλισίης τρίποδας φέρον, οὕς οἱ ὑπέστη,\nαἴθωνας δὲ λέβητας ἐείκοσι, δώδεκα δʼ ἵππους·\nἐκ δʼ ἄγον αἶψα γυναῖκας ἀμύμονα ἔργα ἰδυίας\nἕπτʼ, ἀτὰρ ὀγδοάτην Βρισηΐδα καλλιπάρῃον.\nχρυσοῦ δὲ στήσας Ὀδυσεὺς δέκα πάντα τάλαντα\nἦρχʼ, ἅμα δʼ ἄλλοι δῶρα φέρον κούρητες Ἀχαιῶν.\nκαὶ τὰ μὲν ἐν μέσσῃ ἀγορῇ θέσαν, ἂν δʼ Ἀγαμέμνων\nἵστατο· Ταλθύβιος δὲ θεῷ ἐναλίγκιος αὐδὴν\nκάπρον ἔχων ἐν χερσὶ παρίστατο ποιμένι λαῶν.\nἈτρεΐδης δὲ ἐρυσσάμενος χείρεσσι μάχαιραν,\nἥ οἱ πὰρ ξίφεος μέγα κουλεὸν αἰὲν ἄωρτο,\nκάπρου ἀπὸ τρίχας ἀρξάμενος Διὶ χεῖρας ἀνασχὼν\nεὔχετο· τοὶ δʼ ἄρα πάντες ἐπʼ αὐτόφιν εἵατο σιγῇ\nἈργεῖοι κατὰ μοῖραν ἀκούοντες βασιλῆος.\nεὐξάμενος δʼ ἄρα εἶπεν ἰδὼν εἰς οὐρανὸν εὐρύν·\nἴστω νῦν Ζεὺς πρῶτα θεῶν ὕπατος καὶ ἄριστος\nΓῆ τε καὶ Ἠέλιος καὶ Ἐρινύες, αἵ θʼ ὑπὸ γαῖαν\nἀνθρώπους τίνυνται, ὅτις κʼ ἐπίορκον ὀμόσσῃ,\nμὴ μὲν ἐγὼ κούρῃ Βρισηΐδι χεῖρʼ ἐπένεικα,\nοὔτʼ εὐνῆς πρόφασιν κεχρημένος οὔτέ τευ ἄλλου.\nἀλλʼ ἔμενʼ ἀπροτίμαστος ἐνὶ κλισίῃσιν ἐμῇσιν.\nεἰ δέ τι τῶνδʼ ἐπίορκον ἐμοὶ θεοὶ ἄλγεα δοῖεν\nπολλὰ μάλʼ, ὅσσα διδοῦσιν ὅτίς σφʼ ἀλίτηται ὀμόσσας.\nἦ, καὶ ἀπὸ στόμαχον κάπρου τάμε νηλέϊ χαλκῷ.\nτὸν μὲν Ταλθύβιος πολιῆς ἁλὸς ἐς μέγα λαῖτμα\nῥῖψʼ ἐπιδινήσας βόσιν ἰχθύσιν· αὐτὰρ Ἀχιλλεὺς\nἀνστὰς Ἀργείοισι φιλοπτολέμοισι μετηύδα·\nΖεῦ πάτερ ἦ μεγάλας ἄτας ἄνδρεσσι διδοῖσθα·\nοὐκ ἂν δή ποτε θυμὸν ἐνὶ στήθεσσιν ἐμοῖσιν\nἈτρεΐδης ὤρινε διαμπερές, οὐδέ κε κούρην\nἦγεν ἐμεῦ ἀέκοντος ἀμήχανος· ἀλλά ποθι Ζεὺς\nἤθελʼ Ἀχαιοῖσιν θάνατον πολέεσσι γενέσθαι.\nνῦν δʼ ἔρχεσθʼ ἐπὶ δεῖπνον, ἵνα ξυνάγωμεν Ἄρηα.\nὣς ἄρʼ ἐφώνησεν, λῦσεν δʼ ἀγορὴν αἰψηρήν.\nοἳ μὲν ἄρʼ ἐσκίδναντο ἑὴν ἐπὶ νῆα ἕκαστος,\nδῶρα δὲ Μυρμιδόνες μεγαλήτορες ἀμφεπένοντο,\nβὰν δʼ ἐπὶ νῆα φέροντες Ἀχιλλῆος θείοιο.\nκαὶ τὰ μὲν ἐν κλισίῃσι θέσαν, κάθισαν δὲ γυναῖκας,\nἵππους δʼ εἰς ἀγέλην ἔλασαν θεράποντες ἀγαυοί.\nΒρισηῒς δʼ ἄρʼ ἔπειτʼ ἰκέλη χρυσέῃ Ἀφροδίτῃ\nὡς ἴδε Πάτροκλον δεδαϊγμένον ὀξέϊ χαλκῷ,\nἀμφʼ αὐτῷ χυμένη λίγʼ ἐκώκυε, χερσὶ δʼ ἄμυσσε\nστήθεά τʼ ἠδʼ ἁπαλὴν δειρὴν ἰδὲ καλὰ πρόσωπα.\nεἶπε δʼ ἄρα κλαίουσα γυνὴ ἐϊκυῖα θεῇσι·\nΠάτροκλέ μοι δειλῇ πλεῖστον κεχαρισμένε θυμῷ\nζωὸν μέν σε ἔλειπον ἐγὼ κλισίηθεν ἰοῦσα,\nνῦν δέ σε τεθνηῶτα κιχάνομαι ὄρχαμε λαῶν\nἂψ ἀνιοῦσʼ· ὥς μοι δέχεται κακὸν ἐκ κακοῦ αἰεί.\nἄνδρα μὲν ᾧ ἔδοσάν με πατὴρ καὶ πότνια μήτηρ\nεἶδον πρὸ πτόλιος δεδαϊγμένον ὀξέϊ χαλκῷ,\nτρεῖς τε κασιγνήτους, τούς μοι μία γείνατο μήτηρ,\nκηδείους, οἳ πάντες ὀλέθριον ἦμαρ ἐπέσπον.\nοὐδὲ μὲν οὐδέ μʼ ἔασκες, ὅτʼ ἄνδρʼ ἐμὸν ὠκὺς Ἀχιλλεὺς\nἔκτεινεν, πέρσεν δὲ πόλιν θείοιο Μύνητος,\nκλαίειν, ἀλλά μʼ ἔφασκες Ἀχιλλῆος θείοιο\nκουριδίην ἄλοχον θήσειν, ἄξειν τʼ ἐνὶ νηυσὶν\nἐς Φθίην, δαίσειν δὲ γάμον μετὰ Μυρμιδόνεσσι.\nτώ σʼ ἄμοτον κλαίω τεθνηότα μείλιχον αἰεί.\nὣς ἔφατο κλαίουσʼ, ἐπὶ δὲ στενάχοντο γυναῖκες\nΠάτροκλον πρόφασιν, σφῶν δʼ αὐτῶν κήδεʼ ἑκάστη.\nαὐτὸν δʼ ἀμφὶ γέροντες Ἀχαιῶν ἠγερέθοντο\nλισσόμενοι δειπνῆσαι· ὃ δʼ ἠρνεῖτο στεναχίζων·\nλίσσομαι, εἴ τις ἔμοιγε φίλων ἐπιπείθεθʼ ἑταίρων,\nμή με πρὶν σίτοιο κελεύετε μηδὲ ποτῆτος\nἄσασθαι φίλον ἦτορ, ἐπεί μʼ ἄχος αἰνὸν ἱκάνει·\nδύντα δʼ ἐς ἠέλιον μενέω καὶ τλήσομαι ἔμπης.\nὣς εἰπὼν ἄλλους μὲν ἀπεσκέδασεν βασιλῆας,\nδοιὼ δʼ Ἀτρεΐδα μενέτην καὶ δῖος Ὀδυσσεὺς\nΝέστωρ Ἰδομενεύς τε γέρων θʼ ἱππηλάτα Φοῖνιξ\nτέρποντες πυκινῶς ἀκαχήμενον· οὐδέ τι θυμῷ\nτέρπετο, πρὶν πολέμου στόμα δύμεναι αἱματόεντος.\nμνησάμενος δʼ ἁδινῶς ἀνενείκατο φώνησέν τε·\nἦ ῥά νύ μοί ποτε καὶ σὺ δυσάμμορε φίλταθʼ ἑταίρων\nαὐτὸς ἐνὶ κλισίῃ λαρὸν παρὰ δεῖπνον ἔθηκας\nαἶψα καὶ ὀτραλέως, ὁπότε σπερχοίατʼ Ἀχαιοὶ\nΤρωσὶν ἐφʼ ἱπποδάμοισι φέρειν πολύδακρυν Ἄρηα.\nνῦν δὲ σὺ μὲν κεῖσαι δεδαϊγμένος, αὐτὰρ ἐμὸν κῆρ\nἄκμηνον πόσιος καὶ ἐδητύος ἔνδον ἐόντων\nσῇ ποθῇ· οὐ μὲν γάρ τι κακώτερον ἄλλο πάθοιμι,\nοὐδʼ εἴ κεν τοῦ πατρὸς ἀποφθιμένοιο πυθοίμην,\nὅς που νῦν Φθίηφι τέρεν κατὰ δάκρυον εἴβει\nχήτεϊ τοιοῦδʼ υἷος· ὃ δʼ ἀλλοδαπῷ ἐνὶ δήμῳ\nεἵνεκα ῥιγεδανῆς Ἑλένης Τρωσὶν πολεμίζω·\nἠὲ τὸν ὃς Σκύρῳ μοι ἔνι τρέφεται φίλος υἱός,\nεἴ που ἔτι ζώει γε Νεοπτόλεμος θεοειδής.\nπρὶν μὲν γάρ μοι θυμὸς ἐνὶ στήθεσσιν ἐώλπει\nοἶον ἐμὲ φθίσεσθαι ἀπʼ Ἄργεος ἱπποβότοιο\nαὐτοῦ ἐνὶ Τροίῃ, σὲ δέ τε Φθίην δὲ νέεσθαι,\nὡς ἄν μοι τὸν παῖδα θοῇ ἐνὶ νηῒ μελαίνῃ\nΣκυρόθεν ἐξαγάγοις καί οἱ δείξειας ἕκαστα\nκτῆσιν ἐμὴν δμῶάς τε καὶ ὑψερεφὲς μέγα δῶμα.\nἤδη γὰρ Πηλῆά γʼ ὀΐομαι ἢ κατὰ πάμπαν\nτεθνάμεν, ἤ που τυτθὸν ἔτι ζώοντʼ ἀκάχησθαι\nγήραΐ τε στυγερῷ καὶ ἐμὴν ποτιδέγμενον αἰεὶ\nλυγρὴν ἀγγελίην, ὅτʼ ἀποφθιμένοιο πύθηται.\nὣς ἔφατο κλαίων, ἐπὶ δὲ στενάχοντο γέροντες,\nμνησάμενοι τὰ ἕκαστος ἐνὶ μεγάροισιν ἔλειπον·\nμυρομένους δʼ ἄρα τούς γε ἰδὼν ἐλέησε Κρονίων,\nαἶψα δʼ Ἀθηναίην ἔπεα πτερόεντα προσηύδα·\nτέκνον ἐμόν, δὴ πάμπαν ἀποίχεαι ἀνδρὸς ἑῆος.\nἦ νύ τοι οὐκέτι πάγχυ μετὰ φρεσὶ μέμβλετʼ Ἀχιλλεύς;\nκεῖνος ὅ γε προπάροιθε νεῶν ὀρθοκραιράων\nἧσται ὀδυρόμενος ἕταρον φίλον· οἳ δὲ δὴ ἄλλοι\nοἴχονται μετὰ δεῖπνον, ὃ δʼ ἄκμηνος καὶ ἄπαστος.\nἀλλʼ ἴθι οἱ νέκτάρ τε καὶ ἀμβροσίην ἐρατεινὴν\nστάξον ἐνὶ στήθεσσʼ, ἵνα μή μιν λιμὸς ἵκηται.\nὣς εἰπὼν ὄτρυνε πάρος μεμαυῖαν Ἀθήνην·\nἣ δʼ ἅρπῃ ἐϊκυῖα τανυπτέρυγι λιγυφώνῳ\nοὐρανοῦ ἐκκατεπᾶλτο διʼ αἰθέρος. αὐτὰρ Ἀχαιοὶ\nαὐτίκα θωρήσσοντο κατὰ στρατόν· ἣ δʼ Ἀχιλῆϊ\nνέκταρ ἐνὶ στήθεσσι καὶ ἀμβροσίην ἐρατεινὴν\nστάξʼ, ἵνα μή μιν λιμὸς ἀτερπὴς γούναθʼ ἵκοιτο·\nαὐτὴ δὲ πρὸς πατρὸς ἐρισθενέος πυκινὸν δῶ\nᾤχετο, τοὶ δʼ ἀπάνευθε νεῶν ἐχέοντο θοάων.\nὡς δʼ ὅτε ταρφειαὶ νιφάδες Διὸς ἐκποτέονται\nψυχραὶ ὑπὸ ῥιπῆς αἰθρηγενέος Βορέαο,\nὣς τότε ταρφειαὶ κόρυθες λαμπρὸν γανόωσαι\nνηῶν ἐκφορέοντο καὶ ἀσπίδες ὀμφαλόεσσαι\nθώρηκές τε κραταιγύαλοι καὶ μείλινα δοῦρα.\nαἴγλη δʼ οὐρανὸν ἷκε, γέλασσε δὲ πᾶσα περὶ χθὼν\nχαλκοῦ ὑπὸ στεροπῆς· ὑπὸ δὲ κτύπος ὄρνυτο ποσσὶν\nἀνδρῶν· ἐν δὲ μέσοισι κορύσσετο δῖος Ἀχιλλεύς.\nτοῦ καὶ ὀδόντων μὲν καναχὴ πέλε, τὼ δέ οἱ ὄσσε\nλαμπέσθην ὡς εἴ τε πυρὸς σέλας, ἐν δέ οἱ ἦτορ\nδῦνʼ ἄχος ἄτλητον· ὃ δʼ ἄρα Τρωσὶν μενεαίνων\nδύσετο δῶρα θεοῦ, τά οἱ Ἥφαιστος κάμε τεύχων.\nκνημῖδας μὲν πρῶτα περὶ κνήμῃσιν ἔθηκε\nκαλὰς ἀργυρέοισιν ἐπισφυρίοις ἀραρυίας·\nδεύτερον αὖ θώρηκα περὶ στήθεσσιν ἔδυνεν.\nἀμφὶ δʼ ἄρʼ ὤμοισιν βάλετο ξίφος ἀργυρόηλον\nχάλκεον· αὐτὰρ ἔπειτα σάκος μέγα τε στιβαρόν τε\nεἵλετο, τοῦ δʼ ἀπάνευθε σέλας γένετʼ ἠΰτε μήνης.\nὡς δʼ ὅτʼ ἂν ἐκ πόντοιο σέλας ναύτῃσι φανήῃ\nκαιομένοιο πυρός, τό τε καίεται ὑψόθʼ ὄρεσφι\nσταθμῷ ἐν οἰοπόλῳ· τοὺς δʼ οὐκ ἐθέλοντας ἄελλαι\nπόντον ἐπʼ ἰχθυόεντα φίλων ἀπάνευθε φέρουσιν·\nὣς ἀπʼ Ἀχιλλῆος σάκεος σέλας αἰθέρʼ ἵκανε\nκαλοῦ δαιδαλέου· περὶ δὲ τρυφάλειαν ἀείρας\nκρατὶ θέτο βριαρήν· ἣ δʼ ἀστὴρ ὣς ἀπέλαμπεν\nἵππουρις τρυφάλεια, περισσείοντο δʼ ἔθειραι\nχρύσεαι, ἃς Ἥφαιστος ἵει λόφον ἀμφὶ θαμειάς.\nπειρήθη δʼ ἕο αὐτοῦ ἐν ἔντεσι δῖος Ἀχιλλεύς,\nεἰ οἷ ἐφαρμόσσειε καὶ ἐντρέχοι ἀγλαὰ γυῖα·\nτῷ δʼ εὖτε πτερὰ γίγνετʼ, ἄειρε δὲ ποιμένα λαῶν.\nἐκ δʼ ἄρα σύριγγος πατρώϊον ἐσπάσατʼ ἔγχος\nβριθὺ μέγα στιβαρόν· τὸ μὲν οὐ δύνατʼ ἄλλος Ἀχαιῶν\nπάλλειν, ἀλλά μιν οἶος ἐπίστατο πῆλαι Ἀχιλλεύς·\nΠηλιάδα μελίην, τὴν πατρὶ φίλῳ πόρε Χείρων\nΠηλίου ἐκ κορυφῆς φόνον ἔμμεναι ἡρώεσσιν·\nἵππους δʼ Αὐτομέδων τε καὶ Ἄλκιμος ἀμφιέποντες\nζεύγνυον· ἀμφὶ δὲ καλὰ λέπαδνʼ ἕσαν, ἐν δὲ χαλινοὺς\nγαμφηλῇς ἔβαλον, κατὰ δʼ ἡνία τεῖναν ὀπίσσω\nκολλητὸν ποτὶ δίφρον. ὃ δὲ μάστιγα φαεινὴν\nχειρὶ λαβὼν ἀραρυῖαν ἐφʼ ἵπποιιν ἀνόρουσεν\nΑὐτομέδων· ὄπιθεν δὲ κορυσσάμενος βῆ Ἀχιλλεὺς\nτεύχεσι παμφαίνων ὥς τʼ ἠλέκτωρ Ὑπερίων,\nσμερδαλέον δʼ ἵπποισιν ἐκέκλετο πατρὸς ἑοῖο·\nΞάνθέ τε καὶ Βαλίε τηλεκλυτὰ τέκνα Ποδάργης\nἄλλως δὴ φράζεσθε σαωσέμεν ἡνιοχῆα\nἂψ Δαναῶν ἐς ὅμιλον ἐπεί χʼ ἕωμεν πολέμοιο,\nμηδʼ ὡς Πάτροκλον λίπετʼ αὐτόθι τεθνηῶτα.\nτὸν δʼ ἄρʼ ὑπὸ ζυγόφι προσέφη πόδας αἰόλος ἵππος\nΞάνθος, ἄφαρ δʼ ἤμυσε καρήατι· πᾶσα δὲ χαίτη\nζεύγλης ἐξεριποῦσα παρὰ ζυγὸν οὖδας ἵκανεν·\nαὐδήεντα δʼ ἔθηκε θεὰ λευκώλενος Ἥρη·\nκαὶ λίην σʼ ἔτι νῦν γε σαώσομεν ὄβριμʼ Ἀχιλλεῦ·\nἀλλά τοι ἐγγύθεν ἦμαρ ὀλέθριον· οὐδέ τοι ἡμεῖς\nαἴτιοι, ἀλλὰ θεός τε μέγας καὶ Μοῖρα κραταιή.\nοὐδὲ γὰρ ἡμετέρῃ βραδυτῆτί τε νωχελίῃ τε\nΤρῶες ἀπʼ ὤμοιιν Πατρόκλου τεύχεʼ ἕλοντο·\nἀλλὰ θεῶν ὤριστος, ὃν ἠΰκομος τέκε Λητώ,\nἔκτανʼ ἐνὶ προμάχοισι καὶ Ἕκτορι κῦδος ἔδωκε.\nνῶϊ δὲ καί κεν ἅμα πνοιῇ Ζεφύροιο θέοιμεν,\nἥν περ ἐλαφροτάτην φάσʼ ἔμμεναι· ἀλλὰ σοὶ αὐτῷ\nμόρσιμόν ἐστι θεῷ τε καὶ ἀνέρι ἶφι δαμῆναι.\nὣς ἄρα φωνήσαντος Ἐρινύες ἔσχεθον αὐδήν.\nτὸν δὲ μέγʼ ὀχθήσας προσέφη πόδας ὠκὺς Ἀχιλλεύς·\nΞάνθε τί μοι θάνατον μαντεύεαι; οὐδέ τί σε χρή.\nεὖ νυ τὸ οἶδα καὶ αὐτὸς ὅ μοι μόρος ἐνθάδʼ ὀλέσθαι\nνόσφι φίλου πατρὸς καὶ μητέρος· ἀλλὰ καὶ ἔμπης\nοὐ λήξω πρὶν Τρῶας ἅδην ἐλάσαι πολέμοιο.\nἦ ῥα, καὶ ἐν πρώτοις ἰάχων ἔχε μώνυχας ἵππους.\nὣς οἳ μὲν παρὰ νηυσὶ κορωνίσι θωρήσσοντο\nἀμφὶ σὲ Πηλέος υἱὲ μάχης ἀκόρητον Ἀχαιοί,\nΤρῶες δʼ αὖθʼ ἑτέρωθεν ἐπὶ θρωσμῷ πεδίοιο·\nΖεὺς δὲ Θέμιστα κέλευσε θεοὺς ἀγορὴν δὲ καλέσσαι\nκρατὸς ἀπʼ Οὐλύμποιο πολυπτύχου· ἣ δʼ ἄρα πάντῃ\nφοιτήσασα κέλευσε Διὸς πρὸς δῶμα νέεσθαι.\nοὔτέ τις οὖν ποταμῶν ἀπέην νόσφʼ Ὠκεανοῖο,\nοὔτʼ ἄρα νυμφάων αἵ τʼ ἄλσεα καλὰ νέμονται\nκαὶ πηγὰς ποταμῶν καὶ πίσεα ποιήεντα.\nἐλθόντες δʼ ἐς δῶμα Διὸς νεφεληγερέταο\nξεστῇς αἰθούσῃσιν ἐνίζανον, ἃς Διὶ πατρὶ\nἭφαιστος ποίησεν ἰδυίῃσι πραπίδεσσιν.\nὣς οἳ μὲν Διὸς ἔνδον ἀγηγέρατʼ· οὐδʼ ἐνοσίχθων\nνηκούστησε θεᾶς, ἀλλʼ ἐξ ἁλὸς ἦλθε μετʼ αὐτούς,\nἷζε δʼ ἄρʼ ἐν μέσσοισι, Διὸς δʼ ἐξείρετο βουλήν·\nτίπτʼ αὖτʼ ἀργικέραυνε θεοὺς ἀγορὴν δὲ κάλεσσας;\nἦ τι περὶ Τρώων καὶ Ἀχαιῶν μερμηρίζεις;\nτῶν γὰρ νῦν ἄγχιστα μάχη πόλεμός τε δέδηε.\nτὸν δʼ ἀπαμειβόμενος προσέφη νεφεληγερέτα Ζεύς·\nἔγνως ἐννοσίγαιε ἐμὴν ἐν στήθεσι βουλὴν\nὧν ἕνεκα ξυνάγειρα· μέλουσί μοι ὀλλύμενοί περ.\nἀλλʼ ἤτοι μὲν ἐγὼ μενέω πτυχὶ Οὐλύμποιο\nἥμενος, ἔνθʼ ὁρόων φρένα τέρψομαι· οἳ δὲ δὴ ἄλλοι\nἔρχεσθʼ ὄφρʼ ἂν ἵκησθε μετὰ Τρῶας καὶ Ἀχαιούς,\nἀμφοτέροισι δʼ ἀρήγεθʼ ὅπῃ νόος ἐστὶν ἑκάστου.\nεἰ γὰρ Ἀχιλλεὺς οἶος ἐπὶ Τρώεσσι μαχεῖται\nοὐδὲ μίνυνθʼ ἕξουσι ποδώκεα Πηλεΐωνα.\nκαὶ δέ τί μιν καὶ πρόσθεν ὑποτρομέεσκον ὁρῶντες·\nνῦν δʼ ὅτε δὴ καὶ θυμὸν ἑταίρου χώεται αἰνῶς\nδείδω μὴ καὶ τεῖχος ὑπέρμορον ἐξαλαπάξῃ.\nὣς ἔφατο Κρονίδης, πόλεμον δʼ ἀλίαστον ἔγειρε.\nβὰν δʼ ἴμεναι πόλεμον δὲ θεοὶ δίχα θυμὸν ἔχοντες·\nἭρη μὲν μετʼ ἀγῶνα νεῶν καὶ Παλλὰς Ἀθήνη\nἠδὲ Ποσειδάων γαιήοχος ἠδʼ ἐριούνης\nἙρμείας, ὃς ἐπὶ φρεσὶ πευκαλίμῃσι κέκασται·\nἭφαιστος δʼ ἅμα τοῖσι κίε σθένεϊ βλεμεαίνων\nχωλεύων, ὑπὸ δὲ κνῆμαι ῥώοντο ἀραιαί.\nἐς δὲ Τρῶας Ἄρης κορυθαίολος, αὐτὰρ ἅμʼ αὐτῷ\nΦοῖβος ἀκερσεκόμης ἠδʼ Ἄρτεμις ἰοχέαιρα\nΛητώ τε Ξάνθός τε φιλομειδής τʼ Ἀφροδίτη.\nεἷος μέν ῥʼ ἀπάνευθε θεοὶ θνητῶν ἔσαν ἀνδρῶν,\nτεῖος Ἀχαιοὶ μὲν μέγα κύδανον, οὕνεκʼ Ἀχιλλεὺς\nἐξεφάνη, δηρὸν δὲ μάχης ἐπέπαυτʼ ἀλεγεινῆς·\nΤρῶας δὲ τρόμος αἰνὸς ὑπήλυθε γυῖα ἕκαστον\nδειδιότας, ὅθʼ ὁρῶντο ποδώκεα Πηλεΐωνα\nτεύχεσι λαμπόμενον βροτολοιγῷ ἶσον Ἄρηϊ.\nαὐτὰρ ἐπεὶ μεθʼ ὅμιλον Ὀλύμπιοι ἤλυθον ἀνδρῶν,\nὦρτο δʼ Ἔρις κρατερὴ λαοσσόος, αὖε δʼ Ἀθήνη\nστᾶσʼ ὁτὲ μὲν παρὰ τάφρον ὀρυκτὴν τείχεος ἐκτός,\nἄλλοτʼ ἐπʼ ἀκτάων ἐριδούπων μακρὸν ἀΰτει.\nαὖε δʼ Ἄρης ἑτέρωθεν ἐρεμνῇ λαίλαπι ἶσος\nὀξὺ κατʼ ἀκροτάτης πόλιος Τρώεσσι κελεύων,\nἄλλοτε πὰρ Σιμόεντι θέων ἐπὶ Καλλικολώνῃ.\nὣς τοὺς ἀμφοτέρους μάκαρες θεοὶ ὀτρύνοντες\nσύμβαλον, ἐν δʼ αὐτοῖς ἔριδα ῥήγνυντο βαρεῖαν·\nδεινὸν δὲ βρόντησε πατὴρ ἀνδρῶν τε θεῶν τε\nὑψόθεν· αὐτὰρ νέρθε Ποσειδάων ἐτίναξε\nγαῖαν ἀπειρεσίην ὀρέων τʼ αἰπεινὰ κάρηνα.\nπάντες δʼ ἐσσείοντο πόδες πολυπίδακος Ἴδης\nκαὶ κορυφαί, Τρώων τε πόλις καὶ νῆες Ἀχαιῶν.\nἔδεισεν δʼ ὑπένερθεν ἄναξ ἐνέρων Ἀϊδωνεύς,\nδείσας δʼ ἐκ θρόνου ἆλτο καὶ ἴαχε, μή οἱ ὕπερθε\nγαῖαν ἀναρρήξειε Ποσειδάων ἐνοσίχθων,\nοἰκία δὲ θνητοῖσι καὶ ἀθανάτοισι φανείη\nσμερδαλέʼ εὐρώεντα, τά τε στυγέουσι θεοί περ·\nτόσσος ἄρα κτύπος ὦρτο θεῶν ἔριδι ξυνιόντων.\nἤτοι μὲν γὰρ ἔναντα Ποσειδάωνος ἄνακτος\nἵστατʼ Ἀπόλλων Φοῖβος ἔχων ἰὰ πτερόεντα,\nἄντα δʼ Ἐνυαλίοιο θεὰ γλαυκῶπις Ἀθήνη·\nἭρῃ δʼ ἀντέστη χρυσηλάκατος κελαδεινὴ\nἌρτεμις ἰοχέαιρα κασιγνήτη ἑκάτοιο·\nΛητοῖ δʼ ἀντέστη σῶκος ἐριούνιος Ἑρμῆς,\nἄντα δʼ ἄρʼ Ἡφαίστοιο μέγας ποταμὸς βαθυδίνης,\nὃν Ξάνθον καλέουσι θεοί, ἄνδρες δὲ Σκάμανδρον.\nὣς οἳ μὲν θεοὶ ἄντα θεῶν ἴσαν· αὐτὰρ Ἀχιλλεὺς\nἝκτορος ἄντα μάλιστα λιλαίετο δῦναι ὅμιλον\nΠριαμίδεω· τοῦ γάρ ῥα μάλιστά ἑ θυμὸς ἀνώγει\nαἵματος ἆσαι Ἄρηα ταλαύρινον πολεμιστήν.\nΑἰνείαν δʼ ἰθὺς λαοσσόος ὦρσεν Ἀπόλλων\nἀντία Πηλεΐωνος, ἐνῆκε δέ οἱ μένος ἠΰ·\nυἱέϊ δὲ Πριάμοιο Λυκάονι εἴσατο φωνήν·\nτῷ μιν ἐεισάμενος προσέφη Διὸς υἱὸς Ἀπόλλων·\nΑἰνεία Τρώων βουληφόρε ποῦ τοι ἀπειλαὶ\nἃς Τρώων βασιλεῦσιν ὑπίσχεο οἰνοποτάζων\nΠηλεΐδεω Ἀχιλῆος ἐναντίβιον πολεμίξειν;\nτὸν δʼ αὖτʼ Αἰνείας ἀπαμειβόμενος προσέειπε·\nΠριαμίδη τί με ταῦτα καὶ οὐκ ἐθέλοντα κελεύεις\nἀντία Πηλεΐωνος ὑπερθύμοιο μάχεσθαι;\nοὐ μὲν γὰρ νῦν πρῶτα ποδώκεος ἄντʼ Ἀχιλῆος\nστήσομαι, ἀλλʼ ἤδη με καὶ ἄλλοτε δουρὶ φόβησεν\nἐξ Ἴδης, ὅτε βουσὶν ἐπήλυθεν ἡμετέρῃσι,\nπέρσε δὲ Λυρνησσὸν καὶ Πήδασον· αὐτὰρ ἐμὲ Ζεὺς\nεἰρύσαθʼ, ὅς μοι ἐπῶρσε μένος λαιψηρά τε γοῦνα.\nἦ κʼ ἐδάμην ὑπὸ χερσὶν Ἀχιλλῆος καὶ Ἀθήνης,\nἥ οἱ πρόσθεν ἰοῦσα τίθει φάος ἠδʼ ἐκέλευεν\nἔγχεϊ χαλκείῳ Λέλεγας καὶ Τρῶας ἐναίρειν.\nτὼ οὐκ ἔστʼ Ἀχιλῆος ἐναντίον ἄνδρα μάχεσθαι·\nαἰεὶ γὰρ πάρα εἷς γε θεῶν ὃς λοιγὸν ἀμύνει.\nκαὶ δʼ ἄλλως τοῦ γʼ ἰθὺ βέλος πέτετʼ, οὐδʼ ἀπολήγει\nπρὶν χροὸς ἀνδρομέοιο διελθέμεν. εἰ δὲ θεός περ\nἶσον τείνειεν πολέμου τέλος, οὔ κε μάλα ῥέα\nνικήσειʼ, οὐδʼ εἰ παγχάλκεος εὔχεται εἶναι.\nτὸν δʼ αὖτε προσέειπεν ἄναξ Διὸς υἱὸς Ἀπόλλων·\nἥρως ἀλλʼ ἄγε καὶ σὺ θεοῖς αἰειγενέτῃσιν\nεὔχεο· καὶ δὲ σέ φασι Διὸς κούρης Ἀφροδίτης\nἐκγεγάμεν, κεῖνος δὲ χερείονος ἐκ θεοῦ ἐστίν·\nἣ μὲν γὰρ Διός ἐσθʼ, ἣ δʼ ἐξ ἁλίοιο γέροντος.\nἀλλʼ ἰθὺς φέρε χαλκὸν ἀτειρέα, μηδέ σε πάμπαν\nλευγαλέοις ἐπέεσσιν ἀποτρεπέτω καὶ ἀρειῇ.\nὣς εἰπὼν ἔμπνευσε μένος μέγα ποιμένι λαῶν,\nβῆ δὲ διὰ προμάχων κεκορυθμένος αἴθοπι χαλκῷ.\nοὐδʼ ἔλαθʼ Ἀγχίσαο πάϊς λευκώλενον Ἥρην\nἀντία Πηλεΐωνος ἰὼν ἀνὰ οὐλαμὸν ἀνδρῶν·\nἣ δʼ ἄμυδις στήσασα θεοὺς μετὰ μῦθον ἔειπε·\nφράζεσθον δὴ σφῶϊ Ποσείδαον καὶ Ἀθήνη\nἐν φρεσὶν ὑμετέρῃσιν, ὅπως ἔσται τάδε ἔργα.\nΑἰνείας ὅδʼ ἔβη κεκορυθμένος αἴθοπι χαλκῷ\nἀντία Πηλεΐωνος, ἀνῆκε δὲ Φοῖβος Ἀπόλλων.\nἀλλʼ ἄγεθʼ, ἡμεῖς πέρ μιν ἀποτρωπῶμεν ὀπίσσω\nαὐτόθεν, ἤ τις ἔπειτα καὶ ἡμείων Ἀχιλῆϊ\nπαρσταίη, δοίη δὲ κράτος μέγα, μηδέ τι θυμῷ\nδευέσθω, ἵνα εἰδῇ ὅ μιν φιλέουσιν ἄριστοι\nἀθανάτων, οἳ δʼ αὖτʼ ἀνεμώλιοι οἳ τὸ πάρος περ\nΤρωσὶν ἀμύνουσιν πόλεμον καὶ δηϊοτῆτα.\nπάντες δʼ Οὐλύμποιο κατήλθομεν ἀντιόωντες\nτῆσδε μάχης, ἵνα μή τι μετὰ Τρώεσσι πάθῃσι\nσήμερον· ὕστερον αὖτε τὰ πείσεται ἅσσά οἱ αἶσα\nγιγνομένῳ ἐπένησε λίνῳ ὅτε μιν τέκε μήτηρ.\nεἰ δʼ Ἀχιλεὺς οὐ ταῦτα θεῶν ἐκ πεύσεται ὀμφῆς\nδείσετʼ ἔπειθʼ, ὅτε κέν τις ἐναντίβιον θεὸς ἔλθῃ\nἐν πολέμῳ· χαλεποὶ δὲ θεοὶ φαίνεσθαι ἐναργεῖς.\nτὴν δʼ ἠμείβετʼ ἔπειτα Ποσειδάων ἐνοσίχθων·\nἭρη μὴ χαλέπαινε παρʼ ἐκ νόον· οὐδέ τί σε χρή.\nοὐκ ἂν ἔγωγʼ ἐθέλοιμι θεοὺς ἔριδι ξυνελάσσαι\nἡμέας τοὺς ἄλλους, ἐπεὶ ἦ πολὺ φέρτεροί εἰμεν·\nἀλλʼ ἡμεῖς μὲν ἔπειτα καθεζώμεσθα κιόντες\nἐκ πάτου ἐς σκοπιήν, πόλεμος δʼ ἄνδρεσσι μελήσει.\nεἰ δέ κʼ Ἄρης ἄρχωσι μάχης ἢ Φοῖβος Ἀπόλλων,\nἢ Ἀχιλῆʼ ἴσχωσι καὶ οὐκ εἰῶσι μάχεσθαι,\nαὐτίκʼ ἔπειτα καὶ ἄμμι παρʼ αὐτόθι νεῖκος ὀρεῖται\nφυλόπιδος· μάλα δʼ ὦκα διακρινθέντας ὀΐω\nἂψ ἴμεν Οὔλυμπον δὲ θεῶν μεθʼ ὁμήγυριν ἄλλων\nἡμετέρῃς ὑπὸ χερσὶν ἀναγκαίηφι δαμέντας.\nὣς ἄρα φωνήσας ἡγήσατο κυανοχαίτης\nτεῖχος ἐς ἀμφίχυτον Ἡρακλῆος θείοιο\nὑψηλόν, τό ῥά οἱ Τρῶες καὶ Παλλὰς Ἀθήνη\nποίεον, ὄφρα τὸ κῆτος ὑπεκπροφυγὼν ἀλέαιτο,\nὁππότε μιν σεύαιτο ἀπʼ ἠϊόνος πεδίον δέ.\nἔνθα Ποσειδάων κατʼ ἄρʼ ἕζετο καὶ θεοὶ ἄλλοι,\nἀμφὶ δʼ ἄρʼ ἄρρηκτον νεφέλην ὤμοισιν ἕσαντο·\nοἳ δʼ ἑτέρωσε καθῖζον ἐπʼ ὀφρύσι Καλλικολώνης\nἀμφὶ σὲ ἤϊε Φοῖβε καὶ Ἄρηα πτολίπορθον.\nὣς οἳ μέν ῥʼ ἑκάτερθε καθήατο μητιόωντες\nβουλάς· ἀρχέμεναι δὲ δυσηλεγέος πολέμοιο\nὄκνεον ἀμφότεροι, Ζεὺς δʼ ἥμενος ὕψι κέλευε.\nτῶν δʼ ἅπαν ἐπλήσθη πεδίον καὶ λάμπετο χαλκῷ\nἀνδρῶν ἠδʼ ἵππων· κάρκαιρε δὲ γαῖα πόδεσσιν\nὀρνυμένων ἄμυδις. δύο δʼ ἀνέρες ἔξοχʼ ἄριστοι\nἐς μέσον ἀμφοτέρων συνίτην μεμαῶτε μάχεσθαι\nΑἰνείας τʼ Ἀγχισιάδης καὶ δῖος Ἀχιλλεύς.\nΑἰνείας δὲ πρῶτος ἀπειλήσας ἐβεβήκει\nνευστάζων κόρυθι βριαρῇ· ἀτὰρ ἀσπίδα θοῦριν\nπρόσθεν ἔχε στέρνοιο, τίνασσε δὲ χάλκεον ἔγχος.\nΠηλεΐδης δʼ ἑτέρωθεν ἐναντίον ὦρτο λέων ὣς\nσίντης, ὅν τε καὶ ἄνδρες ἀποκτάμεναι μεμάασιν\nἀγρόμενοι πᾶς δῆμος· ὃ δὲ πρῶτον μὲν ἀτίζων\nἔρχεται, ἀλλʼ ὅτε κέν τις ἀρηϊθόων αἰζηῶν\nδουρὶ βάλῃ ἐάλη τε χανών, περί τʼ ἀφρὸς ὀδόντας\nγίγνεται, ἐν δέ τέ οἱ κραδίῃ στένει ἄλκιμον ἦτορ,\nοὐρῇ δὲ πλευράς τε καὶ ἰσχία ἀμφοτέρωθεν\nμαστίεται, ἑὲ δʼ αὐτὸν ἐποτρύνει μαχέσασθαι,\nγλαυκιόων δʼ ἰθὺς φέρεται μένει, ἤν τινα πέφνῃ\nἀνδρῶν, ἢ αὐτὸς φθίεται πρώτῳ ἐν ὁμίλῳ·\nὣς Ἀχιλῆʼ ὄτρυνε μένος καὶ θυμὸς ἀγήνωρ\nἀντίον ἐλθέμεναι μεγαλήτορος Αἰνείαο.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,\nτὸν πρότερος προσέειπε ποδάρκης δῖος Ἀχιλλεύς·\nΑἰνεία τί σὺ τόσσον ὁμίλου πολλὸν ἐπελθὼν\nἔστης; ἦ σέ γε θυμὸς ἐμοὶ μαχέσασθαι ἀνώγει\nἐλπόμενον Τρώεσσιν ἀνάξειν ἱπποδάμοισι\nτιμῆς τῆς Πριάμου; ἀτὰρ εἴ κεν ἔμʼ ἐξεναρίξῃς,\nοὔ τοι τοὔνεκά γε Πρίαμος γέρας ἐν χερὶ θήσει·\nεἰσὶν γάρ οἱ παῖδες, ὃ δʼ ἔμπεδος οὐδʼ ἀεσίφρων.\nἦ νύ τί τοι Τρῶες τέμενος τάμον ἔξοχον ἄλλων\nκαλὸν φυταλιῆς καὶ ἀρούρης, ὄφρα νέμηαι\nαἴ κεν ἐμὲ κτείνῃς; χαλεπῶς δέ σʼ ἔολπα τὸ ῥέξειν.\nἤδη μὲν σέ γέ φημι καὶ ἄλλοτε δουρὶ φοβῆσαι.\nἦ οὐ μέμνῃ ὅτε πέρ σε βοῶν ἄπο μοῦνον ἐόντα\nσεῦα κατʼ Ἰδαίων ὀρέων ταχέεσσι πόδεσσι\nκαρπαλίμως; τότε δʼ οὔ τι μετατροπαλίζεο φεύγων.\nἔνθεν δʼ ἐς Λυρνησσὸν ὑπέκφυγες· αὐτὰρ ἐγὼ τὴν\nπέρσα μεθορμηθεὶς σὺν Ἀθήνῃ καὶ Διὶ πατρί,\nληϊάδας δὲ γυναῖκας ἐλεύθερον ἦμαρ ἀπούρας\nἦγον· ἀτὰρ σὲ Ζεὺς ἐρρύσατο καὶ θεοὶ ἄλλοι.\nἀλλʼ οὐ νῦν ἐρύεσθαι ὀΐομαι, ὡς ἐνὶ θυμῷ\nβάλλεαι· ἀλλά σʼ ἔγωγʼ ἀναχωρήσαντα κελεύω\nἐς πληθὺν ἰέναι, μηδʼ ἀντίος ἵστασʼ ἐμεῖο,\nπρίν τι κακὸν παθέειν· ῥεχθὲν δέ τε νήπιος ἔγνω.\nτὸν δʼ αὖτʼ Αἰνείας ἀπαμείβετο φώνησέν τε·\nΠηλεΐδη μὴ δὴ ἐπέεσσί με νηπύτιον ὣς\nἔλπεο δειδίξεσθαι, ἐπεὶ σάφα οἶδα καὶ αὐτὸς\nἠμὲν κερτομίας ἠδʼ αἴσυλα μυθήσασθαι.\nἴδμεν δʼ ἀλλήλων γενεήν, ἴδμεν δὲ τοκῆας\nπρόκλυτʼ ἀκούοντες ἔπεα θνητῶν ἀνθρώπων·\nὄψει δʼ οὔτʼ ἄρ πω σὺ ἐμοὺς ἴδες οὔτʼ ἄρʼ ἐγὼ σούς.\nφασὶ σὲ μὲν Πηλῆος ἀμύμονος ἔκγονον εἶναι,\nμητρὸς δʼ ἐκ Θέτιδος καλλιπλοκάμου ἁλοσύδνης·\nαὐτὰρ ἐγὼν υἱὸς μεγαλήτορος Ἀγχίσαο\nεὔχομαι ἐκγεγάμεν, μήτηρ δέ μοί ἐστʼ Ἀφροδίτη·\nτῶν δὴ νῦν ἕτεροί γε φίλον παῖδα κλαύσονται\nσήμερον· οὐ γάρ φημʼ ἐπέεσσί γε νηπυτίοισιν\nὧδε διακρινθέντε μάχης ἐξαπονέεσθαι.\nεἰ δʼ ἐθέλεις καὶ ταῦτα δαήμεναι, ὄφρʼ ἐῢ εἰδῇς\nἡμετέρην γενεήν, πολλοὶ δέ μιν ἄνδρες ἴσασι·\nΔάρδανον αὖ πρῶτον τέκετο νεφεληγερέτα Ζεύς,\nκτίσσε δὲ Δαρδανίην, ἐπεὶ οὔ πω Ἴλιος ἱρὴ\nἐν πεδίῳ πεπόλιστο πόλις μερόπων ἀνθρώπων,\nἀλλʼ ἔθʼ ὑπωρείας ᾤκεον πολυπίδακος Ἴδης.\nΔάρδανος αὖ τέκεθʼ υἱὸν Ἐριχθόνιον βασιλῆα,\nὃς δὴ ἀφνειότατος γένετο θνητῶν ἀνθρώπων·\nτοῦ τρισχίλιαι ἵπποι ἕλος κάτα βουκολέοντο\nθήλειαι, πώλοισιν ἀγαλλόμεναι ἀταλῇσι.\nτάων καὶ Βορέης ἠράσσατο βοσκομενάων,\nἵππῳ δʼ εἰσάμενος παρελέξατο κυανοχαίτῃ·\nαἳ δʼ ὑποκυσάμεναι ἔτεκον δυοκαίδεκα πώλους.\nαἳ δʼ ὅτε μὲν σκιρτῷεν ἐπὶ ζείδωρον ἄρουραν,\nἄκρον ἐπʼ ἀνθερίκων καρπὸν θέον οὐδὲ κατέκλων·\nἀλλʼ ὅτε δὴ σκιρτῷεν ἐπʼ εὐρέα νῶτα θαλάσσης,\nἄκρον ἐπὶ ῥηγμῖνος ἁλὸς πολιοῖο θέεσκον.\nΤρῶα δʼ Ἐριχθόνιος τέκετο Τρώεσσιν ἄνακτα·\nΤρωὸς δʼ αὖ τρεῖς παῖδες ἀμύμονες ἐξεγένοντο\nἾλός τʼ Ἀσσάρακός τε καὶ ἀντίθεος Γανυμήδης,\nὃς δὴ κάλλιστος γένετο θνητῶν ἀνθρώπων·\nτὸν καὶ ἀνηρείψαντο θεοὶ Διὶ οἰνοχοεύειν\nκάλλεος εἵνεκα οἷο ἵνʼ ἀθανάτοισι μετείη.\nἾλος δʼ αὖ τέκεθʼ υἱὸν ἀμύμονα Λαομέδοντα·\nΛαομέδων δʼ ἄρα Τιθωνὸν τέκετο Πρίαμόν τε\nΛάμπόν τε Κλυτίον θʼ Ἱκετάονά τʼ ὄζον Ἄρηος·\nἈσσάρακος δὲ Κάπυν, ὃ δʼ ἄρʼ Ἀγχίσην τέκε παῖδα·\nαὐτὰρ ἔμʼ Ἀγχίσης, Πρίαμος δʼ ἔτεχʼ Ἕκτορα δῖον.\nταύτης τοι γενεῆς τε καὶ αἵματος εὔχομαι εἶναι.\nΖεὺς δʼ ἀρετὴν ἄνδρεσσιν ὀφέλλει τε μινύθει τε\nὅππως κεν ἐθέλῃσιν· ὃ γὰρ κάρτιστος ἁπάντων.\nἀλλʼ ἄγε μηκέτι ταῦτα λεγώμεθα νηπύτιοι ὣς\nἑσταότʼ ἐν μέσσῃ ὑσμίνῃ δηϊοτῆτος.\nἔστι γὰρ ἀμφοτέροισιν ὀνείδεα μυθήσασθαι\nπολλὰ μάλʼ, οὐδʼ ἂν νηῦς ἑκατόζυγος ἄχθος ἄροιτο.\nστρεπτὴ δὲ γλῶσσʼ ἐστὶ βροτῶν, πολέες δʼ ἔνι μῦθοι\nπαντοῖοι, ἐπέων δὲ πολὺς νομὸς ἔνθα καὶ ἔνθα.\nὁπποῖόν κʼ εἴπῃσθα ἔπος, τοῖόν κʼ ἐπακούσαις.\nἀλλὰ τί ἢ ἔριδας καὶ νείκεα νῶϊν ἀνάγκη\nνεικεῖν ἀλλήλοισιν ἐναντίον ὥς τε γυναῖκας,\nαἵ τε χολωσάμεναι ἔριδος πέρι θυμοβόροιο\nνεικεῦσʼ ἀλλήλῃσι μέσην ἐς ἄγυιαν ἰοῦσαι\nπόλλʼ ἐτεά τε καὶ οὐκί· χόλος δέ τε καὶ τὰ κελεύει.\nἀλκῆς δʼ οὔ μʼ ἐπέεσσιν ἀποτρέψεις μεμαῶτα\nπρὶν χαλκῷ μαχέσασθαι ἐναντίον· ἀλλʼ ἄγε θᾶσσον\nγευσόμεθʼ ἀλλήλων χαλκήρεσιν ἐγχείῃσιν.\nἦ ῥα καὶ ἐν δεινῷ σάκει ἤλασεν ὄβριμον ἔγχος\nσμερδαλέῳ· μέγα δʼ ἀμφὶ σάκος μύκε δουρὸς ἀκωκῇ.\nΠηλεΐδης δὲ σάκος μὲν ἀπὸ ἕο χειρὶ παχείῃ\nἔσχετο ταρβήσας· φάτο γὰρ δολιχόσκιον ἔγχος\nῥέα διελεύσεσθαι μεγαλήτορος Αἰνείαο\nνήπιος, οὐδʼ ἐνόησε κατὰ φρένα καὶ κατὰ θυμὸν\nὡς οὐ ῥηΐδιʼ ἐστὶ θεῶν ἐρικυδέα δῶρα\nἀνδράσι γε θνητοῖσι δαμήμεναι οὐδʼ ὑποείκειν.\nοὐδὲ τότʼ Αἰνείαο δαΐφρονος ὄβριμον ἔγχος\nῥῆξε σάκος· χρυσὸς γὰρ ἐρύκακε, δῶρα θεοῖο·\nἀλλὰ δύω μὲν ἔλασσε διὰ πτύχας, αἳ δʼ ἄρʼ ἔτι τρεῖς\nἦσαν, ἐπεὶ πέντε πτύχας ἤλασε κυλλοποδίων,\nτὰς δύο χαλκείας, δύο δʼ ἔνδοθι κασσιτέροιο,\nτὴν δὲ μίαν χρυσῆν, τῇ ῥʼ ἔσχετο μείλινον ἔγχος.\nδεύτερος αὖτʼ Ἀχιλεὺς προΐει δολιχόσκιον ἔγχος,\nκαὶ βάλεν Αἰνείαο κατʼ ἀσπίδα πάντοσʼ ἐΐσην\nἄντυγʼ ὕπο πρώτην, ᾗ λεπτότατος θέε χαλκός,\nλεπτοτάτη δʼ ἐπέην ῥινὸς βοός· ἣ δὲ διὰ πρὸ\nΠηλιὰς ἤϊξεν μελίη, λάκε δʼ ἀσπὶς ὑπʼ αὐτῆς.\nΑἰνείας δʼ ἐάλη καὶ ἀπὸ ἕθεν ἀσπίδʼ ἀνέσχε\nδείσας· ἐγχείη δʼ ἄρʼ ὑπὲρ νώτου ἐνὶ γαίῃ\nἔστη ἱεμένη, διὰ δʼ ἀμφοτέρους ἕλε κύκλους\nἀσπίδος ἀμφιβρότης· ὃ δʼ ἀλευάμενος δόρυ μακρὸν\nἔστη, κὰδ δʼ ἄχος οἱ χύτο μυρίον ὀφθαλμοῖσι,\nταρβήσας ὅ οἱ ἄγχι πάγη βέλος. αὐτὰρ Ἀχιλλεὺς\nἐμμεμαὼς ἐπόρουσεν ἐρυσσάμενος ξίφος ὀξὺ\nσμερδαλέα ἰάχων· ὃ δὲ χερμάδιον λάβε χειρὶ\nΑἰνείας, μέγα ἔργον, ὃ οὐ δύο γʼ ἄνδρε φέροιεν,\nοἷοι νῦν βροτοί εἰσʼ· ὃ δέ μιν ῥέα πάλλε καὶ οἶος.\nἔνθά κεν Αἰνείας μὲν ἐπεσσύμενον βάλε πέτρῳ\nἢ κόρυθʼ ἠὲ σάκος, τό οἱ ἤρκεσε λυγρὸν ὄλεθρον,\nτὸν δέ κε Πηλεΐδης σχεδὸν ἄορι θυμὸν ἀπηύρα,\nεἰ μὴ ἄρʼ ὀξὺ νόησε Ποσειδάων ἐνοσίχθων·\nαὐτίκα δʼ ἀθανάτοισι θεοῖς μετὰ μῦθον ἔειπεν·\nὢ πόποι ἦ μοι ἄχος μεγαλήτορος Αἰνείαο,\nὃς τάχα Πηλεΐωνι δαμεὶς Ἄϊδος δὲ κάτεισι\nπειθόμενος μύθοισιν Ἀπόλλωνος ἑκάτοιο\nνήπιος, οὐδέ τί οἱ χραισμήσει λυγρὸν ὄλεθρον.\nἀλλὰ τί ἢ νῦν οὗτος ἀναίτιος ἄλγεα πάσχει\nμὰψ ἕνεκʼ ἀλλοτρίων ἀχέων, κεχαρισμένα δʼ αἰεὶ\nδῶρα θεοῖσι δίδωσι τοὶ οὐρανὸν εὐρὺν ἔχουσιν;\nἀλλʼ ἄγεθʼ ἡμεῖς πέρ μιν ὑπὲκ θανάτου ἀγάγωμεν,\nμή πως καὶ Κρονίδης κεχολώσεται, αἴ κεν Ἀχιλλεὺς\nτόνδε κατακτείνῃ· μόριμον δέ οἵ ἐστʼ ἀλέασθαι,\nὄφρα μὴ ἄσπερμος γενεὴ καὶ ἄφαντος ὄληται\nΔαρδάνου, ὃν Κρονίδης περὶ πάντων φίλατο παίδων\nοἳ ἕθεν ἐξεγένοντο γυναικῶν τε θνητάων.\nἤδη γὰρ Πριάμου γενεὴν ἔχθηρε Κρονίων·\nνῦν δὲ δὴ Αἰνείαο βίη Τρώεσσιν ἀνάξει\nκαὶ παίδων παῖδες, τοί κεν μετόπισθε γένωνται.\nτὸν δʼ ἠμείβετʼ ἔπειτα βοῶπις πότνια Ἥρη·\nἐννοσίγαιʼ, αὐτὸς σὺ μετὰ φρεσὶ σῇσι νόησον\nΑἰνείαν ἤ κέν μιν ἐρύσσεαι ἦ κεν ἐάσῃς\nΠηλεΐδῃ Ἀχιλῆϊ δαμήμεναι, ἐσθλὸν ἐόντα.\nἤτοι μὲν γὰρ νῶϊ πολέας ὠμόσσαμεν ὅρκους\nπᾶσι μετʼ ἀθανάτοισιν ἐγὼ καὶ Παλλὰς Ἀθήνη\nμή ποτʼ ἐπὶ Τρώεσσιν ἀλεξήσειν κακὸν ἦμαρ,\nμηδʼ ὁπότʼ ἂν Τροίη μαλερῷ πυρὶ πᾶσα δάηται\nκαιομένη, καίωσι δʼ ἀρήϊοι υἷες Ἀχαιῶν.\nαὐτὰρ ἐπεὶ τό γʼ ἄκουσε Ποσειδάων ἐνοσίχθων,\nβῆ ῥʼ ἴμεν ἄν τε μάχην καὶ ἀνὰ κλόνον ἐγχειάων,\nἷξε δʼ ὅθʼ Αἰνείας ἠδʼ ὃ κλυτὸς ἦεν Ἀχιλλεύς.\nαὐτίκα τῷ μὲν ἔπειτα κατʼ ὀφθαλμῶν χέεν ἀχλὺν\nΠηλεΐδῃ Ἀχιλῆϊ· ὃ δὲ μελίην εὔχαλκον\nἀσπίδος ἐξέρυσεν μεγαλήτορος Αἰνείαο·\nκαὶ τὴν μὲν προπάροιθε ποδῶν Ἀχιλῆος ἔθηκεν,\nΑἰνείαν δʼ ἔσσευεν ἀπὸ χθονὸς ὑψόσʼ ἀείρας.\nπολλὰς δὲ στίχας ἡρώων, πολλὰς δὲ καὶ ἵππων\nΑἰνείας ὑπερᾶλτο θεοῦ ἀπὸ χειρὸς ὀρούσας,\nἷξε δʼ ἐπʼ ἐσχατιὴν πολυάϊκος πολέμοιο,\nἔνθά τε Καύκωνες πόλεμον μέτα θωρήσσοντο.\nτῷ δὲ μάλʼ ἐγγύθεν ἦλθε Ποσειδάων ἐνοσίχθων,\nκαί μιν φωνήσας ἔπεα πτερόεντα προσηύδα·\nΑἰνεία, τίς σʼ ὧδε θεῶν ἀτέοντα κελεύει\nἀντία Πηλεΐωνος ὑπερθύμοιο μάχεσθαι,\nὃς σεῦ ἅμα κρείσσων καὶ φίλτερος ἀθανάτοισιν;\nἀλλʼ ἀναχωρῆσαι ὅτε κεν συμβλήσεαι αὐτῷ,\nμὴ καὶ ὑπὲρ μοῖραν δόμον Ἄϊδος εἰσαφίκηαι.\nαὐτὰρ ἐπεί κʼ Ἀχιλεὺς θάνατον καὶ πότμον ἐπίσπῃ,\nθαρσήσας δὴ ἔπειτα μετὰ πρώτοισι μάχεσθαι·\nοὐ μὲν γάρ τίς σʼ ἄλλος Ἀχαιῶν ἐξεναρίξει.\nὣς εἰπὼν λίπεν αὐτόθʼ, ἐπεὶ διεπέφραδε πάντα.\nαἶψα δʼ ἔπειτʼ Ἀχιλῆος ἀπʼ ὀφθαλμῶν σκέδασʼ ἀχλὺν\nθεσπεσίην· ὃ δʼ ἔπειτα μέγʼ ἔξιδεν ὀφθαλμοῖσιν,\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὢ πόποι ἦ μέγα θαῦμα τόδʼ ὀφθαλμοῖσιν ὁρῶμαι·\nἔγχος μὲν τόδε κεῖται ἐπὶ χθονός, οὐδέ τι φῶτα\nλεύσσω, τῷ ἐφέηκα κατακτάμεναι μενεαίνων.\nἦ ῥα καὶ Αἰνείας φίλος ἀθανάτοισι θεοῖσιν\nἦεν· ἀτάρ μιν ἔφην μὰψ αὔτως εὐχετάασθαι.\nἐρρέτω· οὔ οἱ θυμὸς ἐμεῦ ἔτι πειρηθῆναι\nἔσσεται, ὃς καὶ νῦν φύγεν ἄσμενος ἐκ θανάτοιο.\nἀλλʼ ἄγε δὴ Δαναοῖσι φιλοπτολέμοισι κελεύσας\nτῶν ἄλλων Τρώων πειρήσομαι ἀντίος ἐλθών.\nἦ, καὶ ἐπὶ στίχας ἆλτο, κέλευε δὲ φωτὶ ἑκάστῳ·\nμηκέτι νῦν Τρώων ἑκὰς ἕστατε δῖοι Ἀχαιοί,\nἀλλʼ ἄγʼ ἀνὴρ ἄντʼ ἀνδρὸς ἴτω, μεμάτω δὲ μάχεσθαι.\nἀργαλέον δέ μοί ἐστι καὶ ἰφθίμῳ περ ἐόντι\nτοσσούσδʼ ἀνθρώπους ἐφέπειν καὶ πᾶσι μάχεσθαι·\nοὐδέ κʼ Ἄρης, ὅς περ θεὸς ἄμβροτος, οὐδέ κʼ Ἀθήνη\nτοσσῆσδʼ ὑσμίνης ἐφέποι στόμα καὶ πονέοιτο·\nἀλλʼ ὅσσον μὲν ἐγὼ δύναμαι χερσίν τε ποσίν τε\nκαὶ σθένει, οὔ μʼ ἔτι φημὶ μεθησέμεν οὐδʼ ἠβαιόν,\nἀλλὰ μάλα στιχὸς εἶμι διαμπερές, οὐδέ τινʼ οἴω\nΤρώων χαιρήσειν, ὅς τις σχεδὸν ἔγχεος ἔλθῃ.\nὣς φάτʼ ἐποτρύνων· Τρώεσσι δὲ φαίδιμος Ἕκτωρ\nκέκλεθʼ ὁμοκλήσας, φάτο δʼ ἴμεναι ἄντʼ Ἀχιλῆος·\nΤρῶες ὑπέρθυμοι μὴ δείδιτε Πηλεΐωνα.\nκαί κεν ἐγὼ ἐπέεσσι καὶ ἀθανάτοισι μαχοίμην,\nἔγχεϊ δʼ ἀργαλέον, ἐπεὶ ἦ πολὺ φέρτεροί εἰσιν.\nοὐδʼ Ἀχιλεὺς πάντεσσι τέλος μύθοις ἐπιθήσει,\nἀλλὰ τὸ μὲν τελέει, τὸ δὲ καὶ μεσσηγὺ κολούει.\nτοῦ δʼ ἐγὼ ἀντίος εἶμι καὶ εἰ πυρὶ χεῖρας ἔοικεν,\nεἰ πυρὶ χεῖρας ἔοικε, μένος δʼ αἴθωνι σιδήρῳ.\nὣς φάτʼ ἐποτρύνων, οἳ δʼ ἀντίοι ἔγχεʼ ἄειραν\nΤρῶες· τῶν δʼ ἄμυδις μίχθη μένος, ὦρτο δʼ ἀϋτή.\nκαὶ τότʼ ἄρʼ Ἕκτορα εἶπε παραστὰς Φοῖβος Ἀπόλλων·\nἝκτορ μηκέτι πάμπαν Ἀχιλλῆϊ προμάχιζε,\nἀλλὰ κατὰ πληθύν τε καὶ ἐκ φλοίσβοιο δέδεξο,\nμή πώς σʼ ἠὲ βάλῃ ἠὲ σχεδὸν ἄορι τύψῃ.\nὣς ἔφαθʼ, Ἕκτωρ δʼ αὖτις ἐδύσετο οὐλαμὸν ἀνδρῶν\nταρβήσας, ὅτʼ ἄκουσε θεοῦ ὄπα φωνήσαντος.\nἐν δʼ Ἀχιλεὺς Τρώεσσι θόρε φρεσὶν εἱμένος ἀλκὴν\nσμερδαλέα ἰάχων, πρῶτον δʼ ἕλεν Ἰφιτίωνα\nἐσθλὸν Ὀτρυντεΐδην πολέων ἡγήτορα λαῶν,\nὃν νύμφη τέκε νηῒς Ὀτρυντῆϊ πτολιπόρθῳ\nΤμώλῳ ὕπο νιφόεντι Ὕδης ἐν πίονι δήμῳ·\nτὸν δʼ ἰθὺς μεμαῶτα βάλʼ ἔγχεϊ δῖος Ἀχιλλεὺς\nμέσσην κὰκ κεφαλήν· ἣ δʼ ἄνδιχα πᾶσα κεάσθη,\nδούπησεν δὲ πεσών, ὃ δʼ ἐπεύξατο δῖος Ἀχιλλεύς·\nκεῖσαι Ὀτρυντεΐδη πάντων ἐκπαγλότατʼ ἀνδρῶν·\nἐνθάδε τοι θάνατος, γενεὴ δέ τοί ἐστʼ ἐπὶ λίμνῃ\nΓυγαίῃ, ὅθι τοι τέμενος πατρώϊόν ἐστιν\nὝλλῳ ἐπʼ ἰχθυόεντι καὶ Ἕρμῳ δινήεντι.\nὣς ἔφατʼ εὐχόμενος, τὸν δὲ σκότος ὄσσε κάλυψε.\nτὸν μὲν Ἀχαιῶν ἵπποι ἐπισσώτροις δατέοντο\nπρώτῃ ἐν ὑσμίνῃ· ὃ δʼ ἐπʼ αὐτῷ Δημολέοντα\nἐσθλὸν ἀλεξητῆρα μάχης Ἀντήνορος υἱὸν\nνύξε κατὰ κρόταφον, κυνέης διὰ χαλκοπαρῄου.\nοὐδʼ ἄρα χαλκείη κόρυς ἔσχεθεν, ἀλλὰ διʼ αὐτῆς\nαἰχμὴ ἱεμένη ῥῆξʼ ὀστέον, ἐγκέφαλος δὲ\nἔνδον ἅπας πεπάλακτο· δάμασσε δέ μιν μεμαῶτα.\nἹπποδάμαντα δʼ ἔπειτα καθʼ ἵππων ἀΐξαντα\nπρόσθεν ἕθεν φεύγοντα μετάφρενον οὔτασε δουρί.\nαὐτὰρ ὃ θυμὸν ἄϊσθε καὶ ἤρυγεν, ὡς ὅτε ταῦρος\nἤρυγεν ἑλκόμενος Ἑλικώνιον ἀμφὶ ἄνακτα\nκούρων ἑλκόντων· γάνυται δέ τε τοῖς ἐνοσίχθων·\nὣς ἄρα τόν γʼ ἐρυγόντα λίπʼ ὀστέα θυμὸς ἀγήνωρ·\nαὐτὰρ ὃ βῆ σὺν δουρὶ μετʼ ἀντίθεον Πολύδωρον\nΠριαμίδην. τὸν δʼ οὔ τι πατὴρ εἴασκε μάχεσθαι,\nοὕνεκά οἱ μετὰ παισὶ νεώτατος ἔσκε γόνοιο,\nκαί οἱ φίλτατος ἔσκε, πόδεσσι δὲ πάντας ἐνίκα\nδὴ τότε νηπιέῃσι ποδῶν ἀρετὴν ἀναφαίνων\nθῦνε διὰ προμάχων, εἷος φίλον ὤλεσε θυμόν.\nτὸν βάλε μέσσον ἄκοντι ποδάρκης δῖος Ἀχιλλεὺς\nνῶτα παραΐσσοντος, ὅθι ζωστῆρος ὀχῆες\nχρύσειοι σύνεχον καὶ διπλόος ἤντετο θώρηξ·\nἀντικρὺ δὲ διέσχε παρʼ ὀμφαλὸν ἔγχεος αἰχμή,\nγνὺξ δʼ ἔριπʼ οἰμώξας, νεφέλη δέ μιν ἀμφεκάλυψε\nκυανέη, προτὶ οἷ δʼ ἔλαβʼ ἔντερα χερσὶ λιασθείς.\nἝκτωρ δʼ ὡς ἐνόησε κασίγνητον Πολύδωρον\nἔντερα χερσὶν ἔχοντα λιαζόμενον ποτὶ γαίη\nκάρ ῥά οἱ ὀφθαλμῶν κέχυτʼ ἀχλύς· οὐδʼ ἄρʼ ἔτʼ ἔτλη\nδηρὸν ἑκὰς στρωφᾶσθʼ, ἀλλʼ ἀντίος ἦλθʼ Ἀχιλῆϊ\nὀξὺ δόρυ κραδάων φλογὶ εἴκελος· αὐτὰρ Ἀχιλλεὺς\nὡς εἶδʼ, ὣς ἀνεπᾶλτο, καὶ εὐχόμενος ἔπος ηὔδα·\nἐγγὺς ἀνὴρ ὃς ἐμόν γε μάλιστʼ ἐσεμάσσατο θυμόν,\nὅς μοι ἑταῖρον ἔπεφνε τετιμένον· οὐδʼ ἂν ἔτι δὴν\nἀλλήλους πτώσσοιμεν ἀνὰ πτολέμοιο γεφύρας.\nἦ, καὶ ὑπόδρα ἰδὼν προσεφώνεεν Ἕκτορα δῖον·\nἆσσον ἴθʼ ὥς κεν θᾶσσον ὀλέθρου πείραθʼ ἵκηαι.\nτὸν δʼ οὐ ταρβήσας προσέφη κορυθαίολος Ἕκτωρ·\nΠηλεΐδη μὴ δὴ ἐπέεσσί με νηπύτιον ὣς\nἔλπεο δειδίξεσθαι, ἐπεὶ σάφα οἶδα καὶ αὐτὸς\nἠμὲν κερτομίας ἠδʼ αἴσυλα μυθήσασθαι.\nοἶδα δʼ ὅτι σὺ μὲν ἐσθλός, ἐγὼ δὲ σέθεν πολὺ χείρων.\nἀλλʼ ἤτοι μὲν ταῦτα θεῶν ἐν γούνασι κεῖται,\nαἴ κέ σε χειρότερός περ ἐὼν ἀπὸ θυμὸν ἕλωμαι\nδουρὶ βαλών, ἐπεὶ ἦ καὶ ἐμὸν βέλος ὀξὺ πάροιθεν.\nἦ ῥα, καὶ ἀμπεπαλὼν προΐει δόρυ, καὶ τό γʼ Ἀθήνη\nπνοιῇ Ἀχιλλῆος πάλιν ἔτραπε κυδαλίμοιο\nἦκα μάλα ψύξασα· τὸ δʼ ἂψ ἵκεθʼ Ἕκτορα δῖον,\nαὐτοῦ δὲ προπάροιθε ποδῶν πέσεν. αὐτὰρ Ἀχιλλεὺς\nἐμμεμαὼς ἐπόρουσε κατακτάμεναι μενεαίνων,\nσμερδαλέα ἰάχων· τὸν δʼ ἐξήρπαξεν Ἀπόλλων\nῥεῖα μάλʼ ὥς τε θεός, ἐκάλυψε δʼ ἄρʼ ἠέρι πολλῇ.\nτρὶς μὲν ἔπειτʼ ἐπόρουσε ποδάρκης δῖος Ἀχιλλεὺς\nἔγχεϊ χαλκείῳ, τρὶς δʼ ἠέρα τύψε βαθεῖαν.\nἀλλʼ ὅτε δὴ τὸ τέταρτον ἐπέσσυτο δαίμονι ἶσος,\nδεινὰ δʼ ὁμοκλήσας ἔπεα πτερόεντα προσηύδα·\nἐξ αὖ νῦν ἔφυγες θάνατον κύον· ἦ τέ τοι ἄγχι\nἦλθε κακόν· νῦν αὖτέ σʼ ἐρύσατο Φοῖβος Ἀπόλλων,\nᾧ μέλλεις εὔχεσθαι ἰὼν ἐς δοῦπον ἀκόντων.\nἦ θήν σʼ ἐξανύω γε καὶ ὕστερον ἀντιβολήσας,\nεἴ πού τις καὶ ἔμοιγε θεῶν ἐπιτάρροθός ἐστι.\nνῦν αὖ τοὺς ἄλλους ἐπιείσομαι, ὅν κε κιχείω.\nὣς εἰπὼν Δρύοπʼ οὖτα κατʼ αὐχένα μέσσον ἄκοντι·\nἤριπε δὲ προπάροιθε ποδῶν· ὃ δὲ τὸν μὲν ἔασε,\nΔημοῦχον δὲ Φιλητορίδην ἠΰν τε μέγαν τε\nκὰγ γόνυ δουρὶ βαλὼν ἠρύκακε. τὸν μὲν ἔπειτα\nοὐτάζων ξίφεϊ μεγάλῳ ἐξαίνυτο θυμόν·\nαὐτὰρ ὃ Λαόγονον καὶ Δάρδανον υἷε Βίαντος\nἄμφω ἐφορμηθεὶς ἐξ ἵππων ὦσε χαμᾶζε,\nτὸν μὲν δουρὶ βαλών, τὸν δὲ σχεδὸν ἄορι τύψας.\nΤρῶα δʼ Ἀλαστορίδην, ὃ μὲν ἀντίος ἤλυθε γούνων,\nεἴ πώς εὑ πεφίδοιτο λαβὼν καὶ ζωὸν ἀφείη\nμηδὲ κατακτείνειεν ὁμηλικίην ἐλεήσας,\nνήπιος, οὐδὲ τὸ ᾔδη ὃ οὐ πείσεσθαι ἔμελλεν·\nοὐ γάρ τι γλυκύθυμος ἀνὴρ ἦν οὐδʼ ἀγανόφρων,\nἀλλὰ μάλʼ ἐμμεμαώς· ὃ μὲν ἥπτετο χείρεσι γούνων\nἱέμενος λίσσεσθʼ, ὃ δὲ φασγάνῳ οὖτα καθʼ ἧπαρ·\nἐκ δέ οἱ ἧπαρ ὄλισθεν, ἀτὰρ μέλαν αἷμα κατʼ αὐτοῦ\nκόλπον ἐνέπλησεν· τὸν δὲ σκότος ὄσσε κάλυψε\nθυμοῦ δευόμενον· ὃ δὲ Μούλιον οὖτα παραστὰς\nδουρὶ κατʼ οὖς· εἶθαρ δὲ διʼ οὔατος ἦλθʼ ἑτέροιο\nαἰχμὴ χαλκείη· ὃ δʼ Ἀγήνορος υἱὸν Ἔχεκλον\nμέσσην κὰκ κεφαλὴν ξίφει ἤλασε κωπήεντι,\nπᾶν δʼ ὑπεθερμάνθη ξίφος αἵματι· τὸν δὲ κατʼ ὄσσε\nἔλλαβε πορφύρεος θάνατος καὶ μοῖρα κραταιή.\nΔευκαλίωνα δʼ ἔπειθʼ, ἵνα τε ξυνέχουσι τένοντες\nἀγκῶνος, τῇ τόν γε φίλης διὰ χειρὸς ἔπειρεν\nαἰχμῇ χαλκείῃ· ὃ δέ μιν μένε χεῖρα βαρυνθεὶς\nπρόσθʼ ὁρόων θάνατον· ὃ δὲ φασγάνῳ αὐχένα θείνας\nτῆλʼ αὐτῇ πήληκι κάρη βάλε· μυελὸς αὖτε\nσφονδυλίων ἔκπαλθʼ, ὃ δʼ ἐπὶ χθονὶ κεῖτο τανυσθείς.\nαὐτὰρ ὃ βῆ ῥʼ ἰέναι μετʼ ἀμύμονα Πείρεω υἱὸν\nῬίγμον, ὃς ἐκ Θρῄκης ἐριβώλακος εἰληλούθει·\nτὸν βάλε μέσσον ἄκοντι, πάγη δʼ ἐν νηδύϊ χαλκός,\nἤριπε δʼ ἐξ ὀχέων· ὃ δʼ Ἀρηΐθοον θεράποντα\nἂψ ἵππους στρέψαντα μετάφρενον ὀξέϊ δουρὶ\nνύξʼ, ἀπὸ δʼ ἅρματος ὦσε· κυκήθησαν δέ οἱ ἵπποι.\nὡς δʼ ἀναμαιμάει βαθέʼ ἄγκεα θεσπιδαὲς πῦρ\nοὔρεος ἀζαλέοιο, βαθεῖα δὲ καίεται ὕλη,\nπάντῃ τε κλονέων ἄνεμος φλόγα εἰλυφάζει,\nὣς ὅ γε πάντῃ θῦνε σὺν ἔγχεϊ δαίμονι ἶσος\nκτεινομένους ἐφέπων· ῥέε δʼ αἵματι γαῖα μέλαινα.\nὡς δʼ ὅτε τις ζεύξῃ βόας ἄρσενας εὐρυμετώπους\nτριβέμεναι κρῖ λευκὸν ἐϋκτιμένῃ ἐν ἀλωῇ,\nῥίμφά τε λέπτʼ ἐγένοντο βοῶν ὑπὸ πόσσʼ ἐριμύκων,\nὣς ὑπʼ Ἀχιλλῆος μεγαθύμου μώνυχες ἵπποι\nστεῖβον ὁμοῦ νέκυάς τε καὶ ἀσπίδας· αἵματι δʼ ἄξων\nνέρθεν ἅπας πεπάλακτο καὶ ἄντυγες αἳ περὶ δίφρον,\nἃς ἄρʼ ἀφʼ ἱππείων ὁπλέων ῥαθάμιγγες ἔβαλλον\nαἵ τʼ ἀπʼ ἐπισσώτρων· ὃ δὲ ἵετο κῦδος ἀρέσθαι\nΠηλεΐδης, λύθρῳ δὲ παλάσσετο χεῖρας ἀάπτους.\nἀλλʼ ὅτε δὴ πόρον ἷξον ἐϋρρεῖος ποταμοῖο\nΞάνθου δινήεντος, ὃν ἀθάνατος τέκετο Ζεύς,\nἔνθα διατμήξας τοὺς μὲν πεδίον δὲ δίωκε\nπρὸς πόλιν, ᾗ περ Ἀχαιοὶ ἀτυζόμενοι φοβέοντο\nἤματι τῷ προτέρῳ, ὅτε μαίνετο φαίδιμος Ἕκτωρ·\nτῇ ῥʼ οἵ γε προχέοντο πεφυζότες, ἠέρα δʼ Ἥρη\nπίτνα πρόσθε βαθεῖαν ἐρυκέμεν· ἡμίσεες δὲ\nἐς ποταμὸν εἰλεῦντο βαθύρροον ἀργυροδίνην,\nἐν δʼ ἔπεσον μεγάλῳ πατάγῳ, βράχε δʼ αἰπὰ ῥέεθρα,\nὄχθαι δʼ ἀμφὶ περὶ μεγάλʼ ἴαχον· οἳ δʼ ἀλαλητῷ\nἔννεον ἔνθα καὶ ἔνθα ἑλισσόμενοι περὶ δίνας.\nὡς δʼ ὅθʼ ὑπὸ ῥιπῆς πυρὸς ἀκρίδες ἠερέθονται\nφευγέμεναι ποταμὸν δέ· τὸ δὲ φλέγει ἀκάματον πῦρ\nὄρμενον ἐξαίφνης, ταὶ δὲ πτώσσουσι καθʼ ὕδωρ·\nὣς ὑπʼ Ἀχιλλῆος Ξάνθου βαθυδινήεντος\nπλῆτο ῥόος κελάδων ἐπιμὶξ ἵππων τε καὶ ἀνδρῶν.\nαὐτὰρ ὃ διογενὴς δόρυ μὲν λίπεν αὐτοῦ ἐπʼ ὄχθῃ\nκεκλιμένον μυρίκῃσιν, ὃ δʼ ἔσθορε δαίμονι ἶσος\nφάσγανον οἶον ἔχων, κακὰ δὲ φρεσὶ μήδετο ἔργα,\nτύπτε δʼ ἐπιστροφάδην· τῶν δὲ στόνος ὄρνυτʼ ἀεικὴς\nἄορι θεινομένων, ἐρυθαίνετο δʼ αἵματι ὕδωρ.\nὡς δʼ ὑπὸ δελφῖνος μεγακήτεος ἰχθύες ἄλλοι\nφεύγοντες πιμπλᾶσι μυχοὺς λιμένος εὐόρμου\nδειδιότες· μάλα γάρ τε κατεσθίει ὅν κε λάβῃσιν·\nὣς Τρῶες ποταμοῖο κατὰ δεινοῖο ῥέεθρα\nπτῶσσον ὑπὸ κρημνούς. ὃ δʼ ἐπεὶ κάμε χεῖρας ἐναίρων,\nζωοὺς ἐκ ποταμοῖο δυώδεκα λέξατο κούρους\nποινὴν Πατρόκλοιο Μενοιτιάδαο θανόντος·\nτοὺς ἐξῆγε θύραζε τεθηπότας ἠΰτε νεβρούς,\nδῆσε δʼ ὀπίσσω χεῖρας ἐϋτμήτοισιν ἱμᾶσι,\nτοὺς αὐτοὶ φορέεσκον ἐπὶ στρεπτοῖσι χιτῶσι,\nδῶκε δʼ ἑταίροισιν κατάγειν κοίλας ἐπὶ νῆας.\nαὐτὰρ ὃ ἂψ ἐπόρουσε δαϊζέμεναι μενεαίνων.\nἔνθʼ υἷι Πριάμοιο συνήντετο Δαρδανίδαο\nἐκ ποταμοῦ φεύγοντι Λυκάονι, τόν ῥά ποτʼ αὐτὸς\nἦγε λαβὼν ἐκ πατρὸς ἀλωῆς οὐκ ἐθέλοντα\nἐννύχιος προμολών· ὃ δʼ ἐρινεὸν ὀξέϊ χαλκῷ\nτάμνε νέους ὄρπηκας, ἵνʼ ἅρματος ἄντυγες εἶεν·\nτῷ δʼ ἄρʼ ἀνώϊστον κακὸν ἤλυθε δῖος Ἀχιλλεύς.\nκαὶ τότε μέν μιν Λῆμνον ἐϋκτιμένην ἐπέρασσε\nνηυσὶν ἄγων, ἀτὰρ υἱὸς Ἰήσονος ὦνον ἔδωκε·\nκεῖθεν δὲ ξεῖνός μιν ἐλύσατο πολλὰ δʼ ἔδωκεν\nἼμβριος Ἠετίων, πέμψεν δʼ ἐς δῖαν Ἀρίσβην·\nἔνθεν ὑπεκπροφυγὼν πατρώϊον ἵκετο δῶμα.\nἕνδεκα δʼ ἤματα θυμὸν ἐτέρπετο οἷσι φίλοισιν\nἐλθὼν ἐκ Λήμνοιο· δυωδεκάτῃ δέ μιν αὖτις\nχερσὶν Ἀχιλλῆος θεὸς ἔμβαλεν, ὅς μιν ἔμελλε\nπέμψειν εἰς Ἀΐδαο καὶ οὐκ ἐθέλοντα νέεσθαι.\nτὸν δʼ ὡς οὖν ἐνόησε ποδάρκης δῖος Ἀχιλλεὺς\nγυμνὸν ἄτερ κόρυθός τε καὶ ἀσπίδος, οὐδʼ ἔχεν ἔγχος,\nἀλλὰ τὰ μέν ῥʼ ἀπὸ πάντα χαμαὶ βάλε· τεῖρε γὰρ ἱδρὼς\nφεύγοντʼ ἐκ ποταμοῦ, κάματος δʼ ὑπὸ γούνατʼ ἐδάμνα·\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὢ πόποι ἦ μέγα θαῦμα τόδʼ ὀφθαλμοῖσιν ὁρῶμαι·\nἦ μάλα δὴ Τρῶες μεγαλήτορες οὕς περ ἔπεφνον\nαὖτις ἀναστήσονται ὑπὸ ζόφου ἠερόεντος,\nοἷον δὴ καὶ ὅδʼ ἦλθε φυγὼν ὕπο νηλεὲς ἦμαρ\nΛῆμνον ἐς ἠγαθέην πεπερημένος· οὐδέ μιν ἔσχε\nπόντος ἁλὸς πολιῆς, ὃ πολέας ἀέκοντας ἐρύκει.\nἀλλʼ ἄγε δὴ καὶ δουρὸς ἀκωκῆς ἡμετέροιο\nγεύσεται, ὄφρα ἴδωμαι ἐνὶ φρεσὶν ἠδὲ δαείω\nἢ ἄρʼ ὁμῶς καὶ κεῖθεν ἐλεύσεται, ἦ μιν ἐρύξει\nγῆ φυσίζοος, ἥ τε κατὰ κρατερόν περ ἐρύκει.\nὣς ὅρμαινε μένων· ὃ δέ οἱ σχεδὸν ἦλθε τεθηπὼς\nγούνων ἅψασθαι μεμαώς, περὶ δʼ ἤθελε θυμῷ\nἐκφυγέειν θάνατόν τε κακὸν καὶ κῆρα μέλαιναν.\nἤτοι ὃ μὲν δόρυ μακρὸν ἀνέσχετο δῖος Ἀχιλλεὺς\nοὐτάμεναι μεμαώς, ὃ δʼ ὑπέδραμε καὶ λάβε γούνων\nκύψας· ἐγχείη δʼ ἄρʼ ὑπὲρ νώτου ἐνὶ γαίῃ\nἔστη ἱεμένη χροὸς ἄμεναι ἀνδρομέοιο.\nαὐτὰρ ὃ τῇ ἑτέρῃ μὲν ἑλὼν ἐλλίσσετο γούνων,\nτῇ δʼ ἑτέρῃ ἔχεν ἔγχος ἀκαχμένον οὐδὲ μεθίει·\nκαί μιν φωνήσας ἔπεα πτερόεντα προσηύδα·\nγουνοῦμαι σʼ Ἀχιλεῦ· σὺ δέ μʼ αἴδεο καί μʼ ἐλέησον·\nἀντί τοί εἰμʼ ἱκέταο διοτρεφὲς αἰδοίοιο·\nπὰρ γὰρ σοὶ πρώτῳ πασάμην Δημήτερος ἀκτὴν\nἤματι τῷ ὅτε μʼ εἷλες ἐϋκτιμένῃ ἐν ἀλωῇ,\nκαί μʼ ἐπέρασσας ἄνευθεν ἄγων πατρός τε φίλων τε\nΛῆμνον ἐς ἠγαθέην, ἑκατόμβοιον δέ τοι ἦλφον.\nνῦν δὲ λύμην τρὶς τόσσα πορών· ἠὼς δέ μοί ἐστιν\nἥδε δυωδεκάτη, ὅτʼ ἐς Ἴλιον εἰλήλουθα\nπολλὰ παθών· νῦν αὖ με τεῇς ἐν χερσὶν ἔθηκε\nμοῖρʼ ὀλοή· μέλλω που ἀπεχθέσθαι Διὶ πατρί,\nὅς με σοὶ αὖτις δῶκε· μινυνθάδιον δέ με μήτηρ\nγείνατο Λαοθόη θυγάτηρ Ἄλταο γέροντος\nἌλτεω, ὃς Λελέγεσσι φιλοπτολέμοισιν ἀνάσσει\nΠήδασον αἰπήεσσαν ἔχων ἐπὶ Σατνιόεντι.\nτοῦ δʼ ἔχε θυγατέρα Πρίαμος, πολλὰς δὲ καὶ ἄλλας·\nτῆς δὲ δύω γενόμεσθα, σὺ δʼ ἄμφω δειροτομήσεις,\nἤτοι τὸν πρώτοισι μετὰ πρυλέεσσι δάμασσας\nἀντίθεον Πολύδωρον, ἐπεὶ βάλες ὀξέϊ δουρί·\nνῦν δὲ δὴ ἐνθάδʼ ἐμοὶ κακὸν ἔσσεται· οὐ γὰρ ὀΐω\nσὰς χεῖρας φεύξεσθαι, ἐπεί ῥʼ ἐπέλασσέ γε δαίμων.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσι·\nμή με κτεῖνʼ, ἐπεὶ οὐχ ὁμογάστριος Ἕκτορός εἰμι,\nὅς τοι ἑταῖρον ἔπεφνεν ἐνηέα τε κρατερόν τε.\nὣς ἄρα μιν Πριάμοιο προσηύδα φαίδιμος υἱὸς\nλισσόμενος ἐπέεσσιν, ἀμείλικτον δʼ ὄπʼ ἄκουσε·\nνήπιε μή μοι ἄποινα πιφαύσκεο μηδʼ ἀγόρευε·\nπρὶν μὲν γὰρ Πάτροκλον ἐπισπεῖν αἴσιμον ἦμαρ\nτόφρά τί μοι πεφιδέσθαι ἐνὶ φρεσὶ φίλτερον ἦεν\nΤρώων, καὶ πολλοὺς ζωοὺς ἕλον ἠδʼ ἐπέρασσα·\nνῦν δʼ οὐκ ἔσθʼ ὅς τις θάνατον φύγῃ ὅν κε θεός γε\nἸλίου προπάροιθεν ἐμῇς ἐν χερσὶ βάλῃσι\nκαὶ πάντων Τρώων, περὶ δʼ αὖ Πριάμοιό γε παίδων.\nἀλλὰ φίλος θάνε καὶ σύ· τί ἦ ὀλοφύρεαι οὕτως;\nκάτθανε καὶ Πάτροκλος, ὅ περ σέο πολλὸν ἀμείνων.\nοὐχ ὁράᾳς οἷος καὶ ἐγὼ καλός τε μέγας τε;\nπατρὸς δʼ εἴμʼ ἀγαθοῖο, θεὰ δέ με γείνατο μήτηρ·\nἀλλʼ ἔπι τοι καὶ ἐμοὶ θάνατος καὶ μοῖρα κραταιή·\nἔσσεται ἢ ἠὼς ἢ δείλη ἢ μέσον ἦμαρ\nὁππότε τις καὶ ἐμεῖο Ἄρῃ ἐκ θυμὸν ἕληται\nἢ ὅ γε δουρὶ βαλὼν ἢ ἀπὸ νευρῆφιν ὀϊστῷ.\nὣς φάτο, τοῦ δʼ αὐτοῦ λύτο γούνατα καὶ φίλον ἦτορ·\nἔγχος μέν ῥʼ ἀφέηκεν, ὃ δʼ ἕζετο χεῖρε πετάσσας\nἀμφοτέρας· Ἀχιλεὺς δὲ ἐρυσσάμενος ξίφος ὀξὺ\nτύψε κατὰ κληῗδα παρʼ αὐχένα, πᾶν δέ οἱ εἴσω\nδῦ ξίφος ἄμφηκες· ὃ δʼ ἄρα πρηνὴς ἐπὶ γαίῃ\nκεῖτο ταθείς, ἐκ δʼ αἷμα μέλαν ῥέε, δεῦε δὲ γαῖαν.\nτὸν δʼ Ἀχιλεὺς ποταμὸν δὲ λαβὼν ποδὸς ἧκε φέρεσθαι,\nκαί οἱ ἐπευχόμενος ἔπεα πτερόεντʼ ἀγόρευεν·\nἐνταυθοῖ νῦν κεῖσο μετʼ ἰχθύσιν, οἵ σʼ ὠτειλὴν\nαἷμʼ ἀπολιχμήσονται ἀκηδέες· οὐδέ σε μήτηρ\nἐνθεμένη λεχέεσσι γοήσεται, ἀλλὰ Σκάμανδρος\nοἴσει δινήεις εἴσω ἁλὸς εὐρέα κόλπον·\nθρῴσκων τις κατὰ κῦμα μέλαιναν φρῖχʼ ὑπαΐξει\nἰχθύς, ὅς κε φάγῃσι Λυκάονος ἀργέτα δημόν.\nφθείρεσθʼ εἰς ὅ κεν ἄστυ κιχείομεν Ἰλίου ἱρῆς\nὑμεῖς μὲν φεύγοντες, ἐγὼ δʼ ὄπιθεν κεραΐζων.\nοὐδʼ ὑμῖν ποταμός περ ἐΰρροος ἀργυροδίνης\nἀρκέσει, ᾧ δὴ δηθὰ πολέας ἱερεύετε ταύρους,\nζωοὺς δʼ ἐν δίνῃσι καθίετε μώνυχας ἵππους.\nἀλλὰ καὶ ὧς ὀλέεσθε κακὸν μόρον, εἰς ὅ κε πάντες\nτίσετε Πατρόκλοιο φόνον καὶ λοιγὸν Ἀχαιῶν,\nοὓς ἐπὶ νηυσὶ θοῇσιν ἐπέφνετε νόσφιν ἐμεῖο.\nὣς ἄρʼ ἔφη, ποταμὸς δὲ χολώσατο κηρόθι μᾶλλον,\nὅρμηνεν δʼ ἀνὰ θυμὸν ὅπως παύσειε πόνοιο\nδῖον Ἀχιλλῆα, Τρώεσσι δὲ λοιγὸν ἀλάλκοι.\nτόφρα δὲ Πηλέος υἱὸς ἔχων δολιχόσκιον ἔγχος\nἈστεροπαίῳ ἐπᾶλτο κατακτάμεναι μενεαίνων\nυἱέϊ Πηλεγόνος· τὸν δʼ Ἀξιὸς εὐρυρέεθρος\nγείνατο καὶ Περίβοια Ἀκεσσαμενοῖο θυγατρῶν\nπρεσβυτάτη· τῇ γάρ ῥα μίγη ποταμὸς βαθυδίνης.\nτῷ ῥʼ Ἀχιλεὺς ἐπόρουσεν, ὃ δʼ ἀντίος ἐκ ποταμοῖο\nἔστη ἔχων δύο δοῦρε· μένος δέ οἱ ἐν φρεσὶ θῆκε\nΞάνθος, ἐπεὶ κεχόλωτο δαϊκταμένων αἰζηῶν,\nτοὺς Ἀχιλεὺς ἐδάϊζε κατὰ ῥόον οὐδʼ ἐλέαιρεν.\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,\nτὸν πρότερος προσέειπε ποδάρκης δῖος Ἀχιλλεύς·\nτίς πόθεν εἰς ἀνδρῶν ὅ μευ ἔτλης ἀντίος ἐλθεῖν;\nδυστήνων δέ τε παῖδες ἐμῷ μένει ἀντιόωσι.\nτὸν δʼ αὖ Πηλεγόνος προσεφώνεε φαίδιμος υἱός·\nΠηλεΐδη μεγάθυμε τί ἦ γενεὴν ἐρεείνεις;\nεἴμʼ ἐκ Παιονίης ἐριβώλου τηλόθʼ ἐούσης\nΠαίονας ἄνδρας ἄγων δολιχεγχέας· ἥδε δέ μοι νῦν\nἠὼς ἑνδεκάτη ὅτε Ἴλιον εἰλήλουθα.\nαὐτὰρ ἐμοὶ γενεὴ ἐξ Ἀξιοῦ εὐρὺ ῥέοντος\nἈξιοῦ, ὃς κάλλιστον ὕδωρ ἐπὶ γαῖαν ἵησιν,\nὃς τέκε Πηλεγόνα κλυτὸν ἔγχεϊ· τὸν δʼ ἐμέ φασι\nγείνασθαι· νῦν αὖτε μαχώμεθα φαίδιμʼ Ἀχιλλεῦ.\nὣς φάτʼ ἀπειλήσας, ὃ δʼ ἀνέσχετο δῖος Ἀχιλλεὺς\nΠηλιάδα μελίην· ὃ δʼ ἁμαρτῇ δούρασιν ἀμφὶς\nἥρως Ἀστεροπαῖος, ἐπεὶ περιδέξιος ἦεν.\nκαί ῥʼ ἑτέρῳ μὲν δουρὶ σάκος βάλεν, οὐδὲ διὰ πρὸ\nῥῆξε σάκος· χρυσὸς γὰρ ἐρύκακε δῶρα θεοῖο·\nτῷ δʼ ἑτέρῳ μιν πῆχυν ἐπιγράβδην βάλε χειρὸς\nδεξιτερῆς, σύτο δʼ αἷμα κελαινεφές· ἣ δʼ ὑπὲρ αὐτοῦ\nγαίῃ ἐνεστήρικτο λιλαιομένη χροὸς ἆσαι.\nδεύτερος αὖτʼ Ἀχιλεὺς μελίην ἰθυπτίωνα\nἈστεροπαίῳ ἐφῆκε κατακτάμεναι μενεαίνων.\nκαὶ τοῦ μέν ῥʼ ἀφάμαρτεν, ὃ δʼ ὑψηλὴν βάλεν ὄχθην,\nμεσσοπαγὲς δʼ ἄρʼ ἔθηκε κατʼ ὄχθης μείλινον ἔγχος.\nΠηλεΐδης δʼ ἄορ ὀξὺ ἐρυσσάμενος παρὰ μηροῦ\nἆλτʼ ἐπί οἱ μεμαώς· ὃ δʼ ἄρα μελίην Ἀχιλῆος\nοὐ δύνατʼ ἐκ κρημνοῖο ἐρύσσαι χειρὶ παχείῃ.\nτρὶς μέν μιν πελέμιξεν ἐρύσσασθαι μενεαίνων,\nτρὶς δὲ μεθῆκε βίης· τὸ δὲ τέτρατον ἤθελε θυμῷ\nἆξαι ἐπιγνάμψας δόρυ μείλινον Αἰακίδαο,\nἀλλὰ πρὶν Ἀχιλεὺς σχεδὸν ἄορι θυμὸν ἀπηύρα.\nγαστέρα γάρ μιν τύψε παρʼ ὀμφαλόν, ἐκ δʼ ἄρα πᾶσαι\nχύντο χαμαὶ χολάδες· τὸν δὲ σκότος ὄσσε κάλυψεν\nἀσθμαίνοντʼ· Ἀχιλεὺς δʼ ἄρʼ ἐνὶ στήθεσσιν ὀρούσας\nτεύχεά τʼ ἐξενάριξε καὶ εὐχόμενος ἔπος ηὔδα·\nκεῖσʼ οὕτως· χαλεπόν τοι ἐρισθενέος Κρονίωνος\nπαισὶν ἐριζέμεναι ποταμοῖό περ ἐκγεγαῶτι.\nφῆσθα σὺ μὲν ποταμοῦ γένος ἔμμεναι εὐρὺ ῥέοντος,\nαὐτὰρ ἐγὼ γενεὴν μεγάλου Διὸς εὔχομαι εἶναι.\nτίκτέ μʼ ἀνὴρ πολλοῖσιν ἀνάσσων Μυρμιδόνεσσι\nΠηλεὺς Αἰακίδης· ὃ δʼ ἄρʼ Αἰακὸς ἐκ Διὸς ἦεν.\nτὼ κρείσσων μὲν Ζεὺς ποταμῶν ἁλιμυρηέντων,\nκρείσσων αὖτε Διὸς γενεὴ ποταμοῖο τέτυκται.\nκαὶ γὰρ σοὶ ποταμός γε πάρα μέγας, εἰ δύναταί τι\nχραισμεῖν· ἀλλʼ οὐκ ἔστι Διὶ Κρονίωνι μάχεσθαι,\nτῷ οὐδὲ κρείων Ἀχελώϊος ἰσοφαρίζει,\nοὐδὲ βαθυρρείταο μέγα σθένος Ὠκεανοῖο,\nἐξ οὗ περ πάντες ποταμοὶ καὶ πᾶσα θάλασσα\nκαὶ πᾶσαι κρῆναι καὶ φρείατα μακρὰ νάουσιν·\nἀλλὰ καὶ ὃς δείδοικε Διὸς μεγάλοιο κεραυνὸν\nδεινήν τε βροντήν, ὅτʼ ἀπʼ οὐρανόθεν σμαραγήσῃ.\nἦ ῥα, καὶ ἐκ κρημνοῖο ἐρύσσατο χάλκεον ἔγχος,\nτὸν δὲ κατʼ αὐτόθι λεῖπεν, ἐπεὶ φίλον ἦτορ ἀπηύρα,\nκείμενον ἐν ψαμάθοισι, δίαινε δέ μιν μέλαν ὕδωρ.\nτὸν μὲν ἄρʼ ἐγχέλυές τε καὶ ἰχθύες ἀμφεπένοντο\nδημὸν ἐρεπτόμενοι ἐπινεφρίδιον κείροντες·\nαὐτὰρ ὃ βῆ ῥʼ ἰέναι μετὰ Παίονας ἱπποκορυστάς,\nοἵ ῥʼ ἔτι πὰρ ποταμὸν πεφοβήατο δινήεντα,\nὡς εἶδον τὸν ἄριστον ἐνὶ κρατερῇ ὑσμίνῃ\nχέρσʼ ὕπο Πηλεΐδαο καὶ ἄορι ἶφι δαμέντα.\nἔνθʼ ἕλε Θερσίλοχόν τε Μύδωνά τε Ἀστύπυλόν τε\nΜνῆσόν τε Θρασίον τε καὶ Αἴνιον ἠδʼ Ὀφελέστην·\nκαί νύ κʼ ἔτι πλέονας κτάνε Παίονας ὠκὺς Ἀχιλλεύς,\nεἰ μὴ χωσάμενος προσέφη ποταμὸς βαθυδίνης\nἀνέρι εἰσάμενος, βαθέης δʼ ἐκ φθέγξατο δίνης·\nὦ Ἀχιλεῦ, περὶ μὲν κρατέεις, περὶ δʼ αἴσυλα ῥέζεις\nἀνδρῶν· αἰεὶ γάρ τοι ἀμύνουσιν θεοὶ αὐτοί.\nεἴ τοι Τρῶας ἔδωκε Κρόνου παῖς πάντας ὀλέσσαι,\nἐξ ἐμέθεν γʼ ἐλάσας πεδίον κάτα μέρμερα ῥέζε·\nπλήθει γὰρ δή μοι νεκύων ἐρατεινὰ ῥέεθρα,\nοὐδέ τί πῃ δύναμαι προχέειν ῥόον εἰς ἅλα δῖαν\nστεινόμενος νεκύεσσι, σὺ δὲ κτείνεις ἀϊδήλως.\nἀλλʼ ἄγε δὴ καὶ ἔασον· ἄγη μʼ ἔχει ὄρχαμε λαῶν.\nτὸν δʼ ἀπαμειβόμενος προσέφη πόδας ὠκὺς Ἀχιλλεύς·\nἔσται ταῦτα Σκάμανδρε διοτρεφές, ὡς σὺ κελεύεις.\nΤρῶας δʼ οὐ πρὶν λήξω ὑπερφιάλους ἐναρίζων,\nπρὶν ἔλσαι κατὰ ἄστυ καὶ Ἕκτορι πειρηθῆναι\nἀντιβίην, ἤ κέν με δαμάσσεται, ἦ κεν ἐγὼ τόν.\nὣς εἰπὼν Τρώεσσιν ἐπέσσυτο δαίμονι ἶσος·\nκαὶ τότʼ Ἀπόλλωνα προσέφη ποταμὸς βαθυδίνης·\nὢ πόποι ἀργυρότοξε Διὸς τέκος οὐ σύ γε βουλὰς\nεἰρύσαο Κρονίωνος, ὅ τοι μάλα πόλλʼ ἐπέτελλε\nΤρωσὶ παρεστάμεναι καὶ ἀμύνειν, εἰς ὅ κεν ἔλθῃ\nδείελος ὀψὲ δύων, σκιάσῃ δʼ ἐρίβωλον ἄρουραν.\nἦ, καὶ Ἀχιλλεὺς μὲν δουρικλυτὸς ἔνθορε μέσσῳ\nκρημνοῦ ἀπαΐξας· ὃ δʼ ἐπέσσυτο οἴδματι θύων,\nπάντα δʼ ὄρινε ῥέεθρα κυκώμενος, ὦσε δὲ νεκροὺς\nπολλούς, οἵ ῥα κατʼ αὐτὸν ἅλις ἔσαν, οὓς κτάνʼ Ἀχιλλεύς\nτοὺς ἔκβαλλε θύραζε μεμυκὼς ἠΰτε ταῦρος\nχέρσον δέ· ζωοὺς δὲ σάω κατὰ καλὰ ῥέεθρα,\nκρύπτων ἐν δίνῃσι βαθείῃσιν μεγάλῃσι.\nδεινὸν δʼ ἀμφʼ Ἀχιλῆα κυκώμενον ἵστατο κῦμα,\nὤθει δʼ ἐν σάκεϊ πίπτων ῥόος· οὐδὲ πόδεσσιν\nεἶχε στηρίξασθαι· ὃ δὲ πτελέην ἕλε χερσὶν\nεὐφυέα μεγάλην· ἣ δʼ ἐκ ῥιζῶν ἐριποῦσα\nκρημνὸν ἅπαντα διῶσεν, ἐπέσχε δὲ καλὰ ῥέεθρα\nὄζοισιν πυκινοῖσι, γεφύρωσεν δέ μιν αὐτὸν\nεἴσω πᾶσʼ ἐριποῦσʼ· ὃ δʼ ἄρʼ ἐκ δίνης ἀνορούσας\nἤϊξεν πεδίοιο ποσὶ κραιπνοῖσι πέτεσθαι\nδείσας· οὐδέ τʼ ἔληγε θεὸς μέγας, ὦρτο δʼ ἐπʼ αὐτῷ\nἀκροκελαινιόων, ἵνα μιν παύσειε πόνοιο\nδῖον Ἀχιλλῆα, Τρώεσσι δὲ λοιγὸν ἀλάλκοι.\nΠηλεΐδης δʼ ἀπόρουσεν ὅσον τʼ ἐπὶ δουρὸς ἐρωή,\nαἰετοῦ οἴματʼ ἔχων μέλανος τοῦ θηρητῆρος,\nὅς θʼ ἅμα κάρτιστός τε καὶ ὤκιστος πετεηνῶν·\nτῷ ἐϊκὼς ἤϊξεν, ἐπὶ στήθεσσι δὲ χαλκὸς\nσμερδαλέον κονάβιζεν· ὕπαιθα δὲ τοῖο λιασθεὶς\nφεῦγʼ, ὃ δʼ ὄπισθε ῥέων ἕπετο μεγάλῳ ὀρυμαγδῷ.\nὡς δʼ ὅτʼ ἀνὴρ ὀχετηγὸς ἀπὸ κρήνης μελανύδρου\nἂμ φυτὰ καὶ κήπους ὕδατι ῥόον ἡγεμονεύῃ\nχερσὶ μάκελλαν ἔχων, ἀμάρης ἐξ ἔχματα βάλλων·\nτοῦ μέν τε προρέοντος ὑπὸ ψηφῖδες ἅπασαι\nὀχλεῦνται· τὸ δέ τʼ ὦκα κατειβόμενον κελαρύζει\nχώρῳ ἔνι προαλεῖ, φθάνει δέ τε καὶ τὸν ἄγοντα·\nὣς αἰεὶ Ἀχιλῆα κιχήσατο κῦμα ῥόοιο\nκαὶ λαιψηρὸν ἐόντα· θεοὶ δέ τε φέρτεροι ἀνδρῶν.\nὁσσάκι δʼ ὁρμήσειε ποδάρκης δῖος Ἀχιλλεὺς\nστῆναι ἐναντίβιον καὶ γνώμεναι εἴ μιν ἅπαντες\nἀθάνατοι φοβέουσι, τοὶ οὐρανὸν εὐρὺν ἔχουσι,\nτοσσάκι μιν μέγα κῦμα διιπετέος ποταμοῖο\nπλάζʼ ὤμους καθύπερθεν· ὃ δʼ ὑψόσε ποσσὶν ἐπήδα\nθυμῷ ἀνιάζων· ποταμὸς δʼ ὑπὸ γούνατʼ ἐδάμνα\nλάβρος ὕπαιθα ῥέων, κονίην δʼ ὑπέρεπτε ποδοῖιν.\nΠηλεΐδης δʼ ᾤμωξεν ἰδὼν εἰς οὐρανὸν εὐρύν·\nΖεῦ πάτερ ὡς οὔ τίς με θεῶν ἐλεεινὸν ὑπέστη\nἐκ ποταμοῖο σαῶσαι· ἔπειτα δὲ καί τι πάθοιμι.\nἄλλος δʼ οὔ τις μοι τόσον αἴτιος Οὐρανιώνων,\nἀλλὰ φίλη μήτηρ, ἥ με ψεύδεσσιν ἔθελγεν·\nἥ μʼ ἔφατο Τρώων ὑπὸ τείχεϊ θωρηκτάων\nλαιψηροῖς ὀλέεσθαι Ἀπόλλωνος βελέεσσιν.\nὥς μʼ ὄφελʼ Ἕκτωρ κτεῖναι ὃς ἐνθάδε γʼ ἔτραφʼ ἄριστος·\nτώ κʼ ἀγαθὸς μὲν ἔπεφνʼ, ἀγαθὸν δέ κεν ἐξενάριξε·\nνῦν δέ με λευγαλέῳ θανάτῳ εἵμαρτο ἁλῶναι\nἐρχθέντʼ ἐν μεγάλῳ ποταμῷ ὡς παῖδα συφορβόν,\nὅν ῥά τʼ ἔναυλος ἀποέρσῃ χειμῶνι περῶντα.\nὣς φάτο, τῷ δὲ μάλʼ ὦκα Ποσειδάων καὶ Ἀθήνη\nστήτην ἐγγὺς ἰόντε, δέμας δʼ ἄνδρεσσιν ἐΐκτην,\nχειρὶ δὲ χεῖρα λαβόντες ἐπιστώσαντʼ ἐπέεσσι.\nτοῖσι δὲ μύθων ἦρχε Ποσειδάων ἐνοσίχθων·\nΠηλεΐδη μήτʼ ἄρ τι λίην τρέε μήτέ τι τάρβει·\nτοίω γάρ τοι νῶϊ θεῶν ἐπιταρρόθω εἰμὲν\nΖηνὸς ἐπαινήσαντος ἐγὼ καὶ Παλλὰς Ἀθήνη·\nὡς οὔ τοι ποταμῷ γε δαμήμεναι αἴσιμόν ἐστιν,\nἀλλʼ ὅδε μὲν τάχα λωφήσει, σὺ δὲ εἴσεαι αὐτός·\nαὐτάρ τοι πυκινῶς ὑποθησόμεθʼ αἴ κε πίθηαι·\nμὴ πρὶν παύειν χεῖρας ὁμοιΐου πολέμοιο\nπρὶν κατὰ Ἰλιόφι κλυτὰ τείχεα λαὸν ἐέλσαι\nΤρωϊκόν, ὅς κε φύγῃσι· σὺ δʼ Ἕκτορι θυμὸν ἀπούρας\nἂψ ἐπὶ νῆας ἴμεν· δίδομεν δέ τοι εὖχος ἀρέσθαι.\nτὼ μὲν ἄρʼ ὣς εἰπόντε μετʼ ἀθανάτους ἀπεβήτην·\nαὐτὰρ ὃ βῆ, μέγα γάρ ῥα θεῶν ὄτρυνεν ἐφετμή,\nἐς πεδίον· τὸ δὲ πᾶν πλῆθʼ ὕδατος ἐκχυμένοιο,\nπολλὰ δὲ τεύχεα καλὰ δαὶ κταμένων αἰζηῶν\nπλῶον καὶ νέκυες· τοῦ δʼ ὑψόσε γούνατʼ ἐπήδα\nπρὸς ῥόον ἀΐσσοντος ἀνʼ ἰθύν, οὐδέ μιν ἴσχεν\nεὐρὺ ῥέων ποταμός· μέγα γὰρ σθένος ἔμβαλʼ Ἀθήνη.\nοὐδὲ Σκάμανδρος ἔληγε τὸ ὃν μένος, ἀλλʼ ἔτι μᾶλλον\nχώετο Πηλεΐωνι, κόρυσσε δὲ κῦμα ῥόοιο\nὑψόσʼ ἀειρόμενος, Σιμόεντι δὲ κέκλετʼ ἀΰσας·\nφίλε κασίγνητε σθένος ἀνέρος ἀμφότεροί περ\nσχῶμεν, ἐπεὶ τάχα ἄστυ μέγα Πριάμοιο ἄνακτος\nἐκπέρσει, Τρῶες δὲ κατὰ μόθον οὐ μενέουσιν.\nἀλλʼ ἐπάμυνε τάχιστα, καὶ ἐμπίπληθι ῥέεθρα\nὕδατος ἐκ πηγέων, πάντας δʼ ὀρόθυνον ἐναύλους,\nἵστη δὲ μέγα κῦμα, πολὺν δʼ ὀρυμαγδὸν ὄρινε\nφιτρῶν καὶ λάων, ἵνα παύσομεν ἄγριον ἄνδρα\nὃς δὴ νῦν κρατέει, μέμονεν δʼ ὅ γε ἶσα θεοῖσι.\nφημὶ γὰρ οὔτε βίην χραισμησέμεν οὔτέ τι εἶδος\nοὔτε τὰ τεύχεα καλά, τά που μάλα νειόθι λίμνης\nκείσεθʼ ὑπʼ ἰλύος κεκαλυμμένα· κὰδ δέ μιν αὐτὸν\nεἰλύσω ψαμάθοισιν ἅλις χέραδος περιχεύας\nμυρίον, οὐδέ οἱ ὀστέʼ ἐπιστήσονται Ἀχαιοὶ\nἀλλέξαι· τόσσην οἱ ἄσιν καθύπερθε καλύψω.\nαὐτοῦ οἱ καὶ σῆμα τετεύξεται, οὐδέ τί μιν χρεὼ\nἔσται τυμβοχόης, ὅτε μιν θάπτωσιν Ἀχαιοί.\nἦ, καὶ ἐπῶρτʼ Ἀχιλῆϊ κυκώμενος ὑψόσε θύων\nμορμύρων ἀφρῷ τε καὶ αἵματι καὶ νεκύεσσι.\nπορφύρεον δʼ ἄρα κῦμα διιπετέος ποταμοῖο\nἵστατʼ ἀειρόμενον, κατὰ δʼ ᾕρεε Πηλεΐωνα·\nἭρη δὲ μέγʼ ἄϋσε περιδείσασʼ Ἀχιλῆϊ\nμή μιν ἀποέρσειε μέγας ποταμὸς βαθυδίνης,\nαὐτίκα δʼ Ἥφαιστον προσεφώνεεν ὃν φίλον υἱόν·\nὄρσεο κυλλοπόδιον ἐμὸν τέκος· ἄντα σέθεν γὰρ\nΞάνθον δινήεντα μάχῃ ἠΐσκομεν εἶναι·\nἀλλʼ ἐπάμυνε τάχιστα, πιφαύσκεο δὲ φλόγα πολλήν.\nαὐτὰρ ἐγὼ Ζεφύροιο καὶ ἀργεστᾶο Νότοιο\nεἴσομαι ἐξ ἁλόθεν χαλεπὴν ὄρσουσα θύελλαν,\nἥ κεν ἀπὸ Τρώων κεφαλὰς καὶ τεύχεα κήαι\nφλέγμα κακὸν φορέουσα· σὺ δὲ Ξάνθοιο παρʼ ὄχθας\nδένδρεα καῖʼ, ἐν δʼ αὐτὸν ἵει πυρί· μὴ δέ σε πάμπαν\nμειλιχίοις ἐπέεσσιν ἀποτρεπέτω καὶ ἀρειῇ·\nμὴ δὲ πρὶν ἀπόπαυε τεὸν μένος, ἀλλʼ ὁπότʼ ἂν δὴ\nφθέγξομʼ ἐγὼν ἰάχουσα, τότε σχεῖν ἀκάματον πῦρ.\nὣς ἔφαθʼ, Ἥφαιστος δὲ τιτύσκετο θεσπιδαὲς πῦρ.\nπρῶτα μὲν ἐν πεδίῳ πῦρ δαίετο, καῖε δὲ νεκροὺς\nπολλούς, οἵ ῥα κατʼ αὐτὸν ἅλις ἔσαν, οὓς κτάνʼ Ἀχιλλεύς·\nπᾶν δʼ ἐξηράνθη πεδίον, σχέτο δʼ ἀγλαὸν ὕδωρ.\nὡς δʼ ὅτʼ ὀπωρινὸς Βορέης νεοαρδέʼ ἀλωὴν\nαἶψʼ ἀγξηράνῃ· χαίρει δέ μιν ὅς τις ἐθείρῃ·\nὣς ἐξηράνθη πεδίον πᾶν, κὰδ δʼ ἄρα νεκροὺς\nκῆεν· ὃ δʼ ἐς ποταμὸν τρέψε φλόγα παμφανόωσαν.\nκαίοντο πτελέαι τε καὶ ἰτέαι ἠδὲ μυρῖκαι,\nκαίετο δὲ λωτός τε ἰδὲ θρύον ἠδὲ κύπειρον,\nτὰ περὶ καλὰ ῥέεθρα ἅλις ποταμοῖο πεφύκει·\nτείροντʼ ἐγχέλυές τε καὶ ἰχθύες οἳ κατὰ δίνας,\nοἳ κατὰ καλὰ ῥέεθρα κυβίστων ἔνθα καὶ ἔνθα\nπνοιῇ τειρόμενοι πολυμήτιος Ἡφαίστοιο.\nκαίετο δʼ ἲς ποταμοῖο ἔπος τʼ ἔφατʼ ἔκ τʼ ὀνόμαζεν·\nἭφαιστʼ, οὔ τις σοί γε θεῶν δύνατʼ ἀντιφερίζειν,\nοὐδʼ ἂν ἐγὼ σοί γʼ ὧδε πυρὶ φλεγέθοντι μαχοίμην.\nλῆγʼ ἔριδος, Τρῶας δὲ καὶ αὐτίκα δῖος Ἀχιλλεὺς\nἄστεος ἐξελάσειε· τί μοι ἔριδος καὶ ἀρωγῆς;\nφῆ πυρὶ καιόμενος, ἀνὰ δʼ ἔφλυε καλὰ ῥέεθρα.\nὡς δὲ λέβης ζεῖ ἔνδον ἐπειγόμενος πυρὶ πολλῷ\nκνίσην μελδόμενος ἁπαλοτρεφέος σιάλοιο\nπάντοθεν ἀμβολάδην, ὑπὸ δὲ ξύλα κάγκανα κεῖται,\nὣς τοῦ καλὰ ῥέεθρα πυρὶ φλέγετο, ζέε δʼ ὕδωρ·\nοὐδʼ ἔθελε προρέειν, ἀλλʼ ἴσχετο· τεῖρε δʼ ἀϋτμὴ\nἩφαίστοιο βίηφι πολύφρονος. αὐτὰρ ὅ γʼ Ἥρην\nπολλὰ λισσόμενος ἔπεα πτερόεντα προσηύδα·\nἭρη τίπτε σὸς υἱὸς ἐμὸν ῥόον ἔχραε κήδειν\nἐξ ἄλλων; οὐ μέν τοι ἐγὼ τόσον αἴτιός εἰμι\nὅσσον οἱ ἄλλοι πάντες, ὅσοι Τρώεσσιν ἀρωγοί.\nἀλλʼ ἤτοι μὲν ἐγὼν ἀποπαύσομαι εἰ σὺ κελεύεις,\nπαυέσθω δὲ καὶ οὗτος· ἐγὼ δʼ ἐπὶ καὶ τόδʼ ὀμοῦμαι,\nμή ποτʼ ἐπὶ Τρώεσσιν ἀλεξήσειν κακὸν ἦμαρ,\nμὴ δʼ ὁπότʼ ἂν Τροίη μαλερῷ πυρὶ πᾶσα δάηται\nκαιομένη, καίωσι δʼ ἀρήϊοι υἷες Ἀχαιῶν.\nαὐτὰρ ἐπεὶ τό γʼ ἄκουσε θεὰ λευκώλενος Ἥρη,\nαὐτίκʼ ἄρʼ Ἥφαιστον προσεφώνεεν ὃν φίλον υἱόν·\nἭφαιστε σχέο τέκνον ἀγακλεές· οὐ γὰρ ἔοικεν\nἀθάνατον θεὸν ὧδε βροτῶν ἕνεκα στυφελίζειν.\nὣς ἔφαθʼ, Ἥφαιστος δὲ κατέσβεσε θεσπιδαὲς πῦρ,\nἄψορρον δʼ ἄρα κῦμα κατέσσυτο καλὰ ῥέεθρα.\nαὐτὰρ ἐπεὶ Ξάνθοιο δάμη μένος, οἳ μὲν ἔπειτα\nπαυσάσθην, Ἥρη γὰρ ἐρύκακε χωομένη περ·\nἐν δʼ ἄλλοισι θεοῖσιν ἔρις πέσε βεβριθυῖα\nἀργαλέη, δίχα δέ σφιν ἐνὶ φρεσὶ θυμὸς ἄητο·\nσὺν δʼ ἔπεσον μεγάλῳ πατάγῳ, βράχε δʼ εὐρεῖα χθών,\nἀμφὶ δὲ σάλπιγξεν μέγας οὐρανός. ἄϊε δὲ Ζεὺς\nἥμενος Οὐλύμπῳ· ἐγέλασσε δέ οἱ φίλον ἦτορ\nγηθοσύνῃ, ὅθʼ ὁρᾶτο θεοὺς ἔριδι ξυνιόντας.\nἔνθʼ οἵ γʼ οὐκέτι δηρὸν ἀφέστασαν· ἦρχε γὰρ Ἄρης\nῥινοτόρος, καὶ πρῶτος Ἀθηναίῃ ἐπόρουσε\nχάλκεον ἔγχος ἔχων, καὶ ὀνείδειον φάτο μῦθον·\nτίπτʼ αὖτʼ ὦ κυνάμυια θεοὺς ἔριδι ξυνελαύνεις\nθάρσος ἄητον ἔχουσα, μέγας δέ σε θυμὸς ἀνῆκεν;\nἦ οὐ μέμνῃ ὅτε Τυδεΐδην Διομήδεʼ ἀνῆκας\nοὐτάμεναι, αὐτὴ δὲ πανόψιον ἔγχος ἑλοῦσα\nἰθὺς ἐμεῦ ὦσας, διὰ δὲ χρόα καλὸν ἔδαψας;\nτώ σʼ αὖ νῦν ὀΐω ἀποτισέμεν ὅσσα ἔοργας.\nὣς εἰπὼν οὔτησε κατʼ αἰγίδα θυσσανόεσσαν\nσμερδαλέην, ἣν οὐδὲ Διὸς δάμνησι κεραυνός·\nτῇ μιν Ἄρης οὔτησε μιαιφόνος ἔγχεϊ μακρῷ.\nἣ δʼ ἀναχασσαμένη λίθον εἵλετο χειρὶ παχείῃ\nκείμενον ἐν πεδίῳ μέλανα τρηχύν τε μέγαν τε,\nτόν ῥʼ ἄνδρες πρότεροι θέσαν ἔμμεναι οὖρον ἀρούρης·\nτῷ βάλε θοῦρον Ἄρηα κατʼ αὐχένα, λῦσε δὲ γυῖα.\nἑπτὰ δʼ ἐπέσχε πέλεθρα πεσών, ἐκόνισε δὲ χαίτας,\nτεύχεά τʼ ἀμφαράβησε· γέλασσε δὲ Παλλὰς Ἀθήνη,\nκαί οἱ ἐπευχομένη ἔπεα πτερόεντα προσηύδα·\nνηπύτιʼ οὐδέ νύ πώ περ ἐπεφράσω ὅσσον ἀρείων\nεὔχομʼ ἐγὼν ἔμεναι, ὅτι μοι μένος ἰσοφαρίζεις.\nοὕτω κεν τῆς μητρὸς ἐρινύας ἐξαποτίνοις,\nἥ τοι χωομένη κακὰ μήδεται οὕνεκʼ Ἀχαιοὺς\nκάλλιπες, αὐτὰρ Τρωσὶν ὑπερφιάλοισιν ἀμύνεις.\nὣς ἄρα φωνήσασα πάλιν τρέπεν ὄσσε φαεινώ·\nτὸν δʼ ἄγε χειρὸς ἑλοῦσα Διὸς θυγάτηρ Ἀφροδίτη\nπυκνὰ μάλα στενάχοντα· μόγις δʼ ἐσαγείρετο θυμόν.\nτὴν δʼ ὡς οὖν ἐνόησε θεὰ λευκώλενος Ἥρη,\nαὐτίκʼ Ἀθηναίην ἔπεα πτερόεντα προσηύδα·\nὢ πόποι αἰγιόχοιο Διὸς τέκος Ἀτρυτώνη\nκαὶ δʼ αὖθʼ ἡ κυνάμυια ἄγει βροτολοιγὸν Ἄρηα\nδηΐου ἐκ πολέμοιο κατὰ κλόνον· ἀλλὰ μέτελθε.\nὣς φάτʼ, Ἀθηναίη δὲ μετέσσυτο, χαῖρε δὲ θυμῷ,\nκαί ῥʼ ἐπιεισαμένη πρὸς στήθεα χειρὶ παχείῃ\nἤλασε· τῆς δʼ αὐτοῦ λύτο γούνατα καὶ φίλον ἦτορ.\nτὼ μὲν ἄρʼ ἄμφω κεῖντο ἐπὶ χθονὶ πουλυβοτείρῃ,\nἣ δʼ ἄρʼ ἐπευχομένη ἔπεα πτερόεντʼ ἀγόρευε·\nτοιοῦτοι νῦν πάντες ὅσοι Τρώεσσιν ἀρωγοὶ\nεἶεν, ὅτʼ Ἀργείοισι μαχοίατο θωρηκτῇσιν,\nὧδέ τε θαρσαλέοι καὶ τλήμονες, ὡς Ἀφροδίτη\nἦλθεν Ἄρῃ ἐπίκουρος ἐμῷ μένει ἀντιόωσα·\nτώ κεν δὴ πάλαι ἄμμες ἐπαυσάμεθα πτολέμοιο\nἸλίου ἐκπέρσαντες ἐϋκτίμενον πτολίεθρον.\nὣς φάτο, μείδησεν δὲ θεὰ λευκώλενος Ἥρη.\nαὐτὰρ Ἀπόλλωνα προσέφη κρείων ἐνοσίχθων·\nΦοῖβε τί ἢ δὴ νῶϊ διέσταμεν; οὐδὲ ἔοικεν\nἀρξάντων ἑτέρων· τὸ μὲν αἴσχιον αἴ κʼ ἀμαχητὶ\nἴομεν Οὔλυμπον δὲ Διὸς ποτὶ χαλκοβατὲς δῶ.\nἄρχε· σὺ γὰρ γενεῆφι νεώτερος· οὐ γὰρ ἔμοιγε\nκαλόν, ἐπεὶ πρότερος γενόμην καὶ πλείονα οἶδα.\nνηπύτιʼ ὡς ἄνοον κραδίην ἔχες· οὐδέ νυ τῶν περ\nμέμνηαι ὅσα δὴ πάθομεν κακὰ Ἴλιον ἀμφὶ\nμοῦνοι νῶϊ θεῶν, ὅτʼ ἀγήνορι Λαομέδοντι\nπὰρ Διὸς ἐλθόντες θητεύσαμεν εἰς ἐνιαυτὸν\nμισθῷ ἔπι ῥητῷ· ὃ δὲ σημαίνων ἐπέτελλεν.\nἤτοι ἐγὼ Τρώεσσι πόλιν πέρι τεῖχος ἔδειμα\nεὐρύ τε καὶ μάλα καλόν, ἵνʼ ἄρρηκτος πόλις εἴη·\nΦοῖβε σὺ δʼ εἰλίποδας ἕλικας βοῦς βουκολέεσκες\nἼδης ἐν κνημοῖσι πολυπτύχου ὑληέσσης.\nἀλλʼ ὅτε δὴ μισθοῖο τέλος πολυγηθέες ὧραι\nἐξέφερον, τότε νῶϊ βιήσατο μισθὸν ἅπαντα\nΛαομέδων ἔκπαγλος, ἀπειλήσας δʼ ἀπέπεμπε.\nσὺν μὲν ὅ γʼ ἠπείλησε πόδας καὶ χεῖρας ὕπερθε\nδήσειν, καὶ περάαν νήσων ἔπι τηλεδαπάων·\nστεῦτο δʼ ὅ γʼ ἀμφοτέρων ἀπολεψέμεν οὔατα χαλκῷ.\nνῶϊ δὲ ἄψορροι κίομεν κεκοτηότι θυμῷ\nμισθοῦ χωόμενοι, τὸν ὑποστὰς οὐκ ἐτέλεσσε.\nτοῦ δὴ νῦν λαοῖσι φέρεις χάριν, οὐδὲ μεθʼ ἡμέων\nπειρᾷ ὥς κε Τρῶες ὑπερφίαλοι ἀπόλωνται\nπρόχνυ κακῶς σὺν παισὶ καὶ αἰδοίῃς ἀλόχοισι\nτὸν δʼ αὖτε προσέειπεν ἄναξ ἑκάεργος Ἀπόλλων·\nἐννοσίγαιʼ οὐκ ἄν με σαόφρονα μυθήσαιο\nἔμμεναι, εἰ δὴ σοί γε βροτῶν ἕνεκα πτολεμίξω\nδειλῶν, οἳ φύλλοισιν ἐοικότες ἄλλοτε μέν τε\nζαφλεγέες τελέθουσιν ἀρούρης καρπὸν ἔδοντες,\nἄλλοτε δὲ φθινύθουσιν ἀκήριοι. ἀλλὰ τάχιστα\nπαυώμεσθα μάχης· οἳ δʼ αὐτοὶ δηριαάσθων.\nὣς ἄρα φωνήσας πάλιν ἐτράπετʼ· αἴδετο γάρ ῥα\nπατροκασιγνήτοιο μιγήμεναι ἐν παλάμῃσι.\nτὸν δὲ κασιγνήτη μάλα νείκεσε πότνια θηρῶν\nἌρτεμις ἀγροτέρη, καὶ ὀνείδειον φάτο μῦθον·\nφεύγεις δὴ ἑκάεργε, Ποσειδάωνι δὲ νίκην\nπᾶσαν ἐπέτρεψας, μέλεον δέ οἱ εὖχος ἔδωκας·\nνηπύτιε τί νυ τόξον ἔχεις ἀνεμώλιον αὔτως;\nμή σευ νῦν ἔτι πατρὸς ἐνὶ μεγάροισιν ἀκούσω\nεὐχομένου, ὡς τὸ πρὶν ἐν ἀθανάτοισι θεοῖσιν,\nἄντα Ποσειδάωνος ἐναντίβιον πολεμίζειν.\nὣς φάτο, τὴν δʼ οὔ τι προσέφη ἑκάεργος Ἀπόλλων,\nἀλλὰ χολωσαμένη Διὸς αἰδοίη παράκοιτις\nνείκεσεν ἰοχέαιραν ὀνειδείοις ἐπέεσσι·\nπῶς δὲ σὺ νῦν μέμονας κύον ἀδεὲς ἀντίʼ ἐμεῖο\nστήσεσθαι; χαλεπή τοι ἐγὼ μένος ἀντιφέρεσθαι\nτοξοφόρῳ περ ἐούσῃ, ἐπεὶ σὲ λέοντα γυναιξὶ\nΖεὺς θῆκεν, καὶ ἔδωκε κατακτάμεν ἥν κʼ ἐθέλῃσθα.\nἤτοι βέλτερόν ἐστι κατʼ οὔρεα θῆρας ἐναίρειν\nἀγροτέρας τʼ ἐλάφους ἢ κρείσσοσιν ἶφι μάχεσθαι.\nεἰ δʼ ἐθέλεις πολέμοιο δαήμεναι, ὄφρʼ ἐῢ εἰδῇς\nὅσσον φερτέρη εἴμʼ, ὅτι μοι μένος ἀντιφερίζεις.\nἦ ῥα, καὶ ἀμφοτέρας ἐπὶ καρπῷ χεῖρας ἔμαρπτε\nσκαιῇ, δεξιτερῇ δʼ ἄρʼ ἀπʼ ὤμων αἴνυτο τόξα,\nαὐτοῖσιν δʼ ἄρʼ ἔθεινε παρʼ οὔατα μειδιόωσα\nἐντροπαλιζομένην· ταχέες δʼ ἔκπιπτον ὀϊστοί.\nδακρυόεσσα δʼ ὕπαιθα θεὰ φύγεν ὥς τε πέλεια,\nἥ ῥά θʼ ὑπʼ ἴρηκος κοίλην εἰσέπτατο πέτρην\nχηραμόν· οὐδʼ ἄρα τῇ γε ἁλώμεναι αἴσιμον ἦεν·\nὣς ἣ δακρυόεσσα φύγεν, λίπε δʼ αὐτόθι τόξα.\nΛητὼ δὲ προσέειπε διάκτορος ἀργεϊφόντης·\nΛητοῖ ἐγὼ δέ τοι οὔ τι μαχήσομαι· ἀργαλέον δὲ\nπληκτίζεσθʼ ἀλόχοισι Διὸς νεφεληγερέταο·\nἀλλὰ μάλα πρόφρασσα μετʼ ἀθανάτοισι θεοῖσιν\nεὔχεσθαι ἐμὲ νικῆσαι κρατερῆφι βίηφιν.\nὣς ἄρʼ ἔφη, Λητὼ δὲ συναίνυτο καμπύλα τόξα\nπεπτεῶτʼ ἄλλυδις ἄλλα μετὰ στροφάλιγγι κονίης.\nἣ μὲν τόξα λαβοῦσα πάλιν κίε θυγατέρος ἧς·\nἣ δʼ ἄρʼ Ὄλυμπον ἵκανε Διὸς ποτὶ χαλκοβατὲς δῶ,\nδακρυόεσσα δὲ πατρὸς ἐφέζετο γούνασι κούρη,\nἀμφὶ δʼ ἄρʼ ἀμβρόσιος ἑανὸς τρέμε· τὴν δὲ προτὶ οἷ\nεἷλε πατὴρ Κρονίδης, καὶ ἀνείρετο ἡδὺ γελάσσας·\nτίς νύ σε τοιάδʼ ἔρεξε φίλον τέκος Οὐρανιώνων\nμαψιδίως, ὡς εἴ τι κακὸν ῥέζουσαν ἐνωπῇ;\nτὸν δʼ αὖτε προσέειπεν ἐϋστέφανος κελαδεινή·\nσή μʼ ἄλοχος στυφέλιξε πάτερ λευκώλενος Ἥρη,\nἐξ ἧς ἀθανάτοισιν ἔρις καὶ νεῖκος ἐφῆπται.\nὣς οἳ μὲν τοιαῦτα πρὸς ἀλλήλους ἀγόρευον·\nαὐτὰρ Ἀπόλλων Φοῖβος ἐδύσετο Ἴλιον ἱρήν·\nμέμβλετο γάρ οἱ τεῖχος ἐϋδμήτοιο πόληος\nμὴ Δαναοὶ πέρσειαν ὑπὲρ μόρον ἤματι κείνῳ.\nοἳ δʼ ἄλλοι πρὸς Ὄλυμπον ἴσαν θεοὶ αἰὲν ἐόντες,\nοἳ μὲν χωόμενοι, οἳ δὲ μέγα κυδιόωντες·\nκὰδ δʼ ἷζον παρὰ πατρὶ κελαινεφεῖ· αὐτὰρ Ἀχιλλεὺς\nΤρῶας ὁμῶς αὐτούς τʼ ὄλεκεν καὶ μώνυχας ἵππους.\nὡς δʼ ὅτε καπνὸς ἰὼν εἰς οὐρανὸν εὐρὺν ἵκηται\nἄστεος αἰθομένοιο, θεῶν δέ ἑ μῆνις ἀνῆκε,\nπᾶσι δʼ ἔθηκε πόνον, πολλοῖσι δὲ κήδεʼ ἐφῆκεν,\nὣς Ἀχιλεὺς Τρώεσσι πόνον καὶ κήδεʼ ἔθηκεν.\nἑστήκει δʼ ὃ γέρων Πρίαμος θείου ἐπὶ πύργου,\nἐς δʼ ἐνόησʼ Ἀχιλῆα πελώριον· αὐτὰρ ὑπʼ αὐτοῦ\nΤρῶες ἄφαρ κλονέοντο πεφυζότες, οὐδέ τις ἀλκὴ\nγίγνεθʼ· ὃ δʼ οἰμώξας ἀπὸ πύργου βαῖνε χαμᾶζε\nὀτρύνων παρὰ τεῖχος ἀγακλειτοὺς πυλαωρούς·\nπεπταμένας ἐν χερσὶ πύλας ἔχετʼ εἰς ὅ κε λαοὶ\nἔλθωσι προτὶ ἄστυ πεφυζότες· ἦ γὰρ Ἀχιλλεὺς\nἐγγὺς ὅδε κλονέων· νῦν οἴω λοίγιʼ ἔσεσθαι.\nαὐτὰρ ἐπεί κʼ ἐς τεῖχος ἀναπνεύσωσιν ἀλέντες,\nαὖτις ἐπανθέμεναι σανίδας πυκινῶς ἀραρυίας·\nδείδια γὰρ μὴ οὖλος ἀνὴρ ἐς τεῖχος ἅληται.\nὣς ἔφαθʼ, οἳ δʼ ἄνεσάν τε πύλας καὶ ἀπῶσαν ὀχῆας·\nαἳ δὲ πετασθεῖσαι τεῦξαν φάος· αὐτὰρ Ἀπόλλων\nἀντίος ἐξέθορε Τρώων ἵνα λοιγὸν ἀλάλκοι.\nοἳ δʼ ἰθὺς πόλιος καὶ τείχεος ὑψηλοῖο\nδίψῃ καρχαλέοι κεκονιμένοι ἐκ πεδίοιο\nφεῦγον· ὃ δὲ σφεδανὸν ἔφεπʼ ἔγχεϊ, λύσσα δέ οἱ κῆρ\nαἰὲν ἔχε κρατερή, μενέαινε δὲ κῦδος ἀρέσθαι.\nἔνθά κεν ὑψίπυλον Τροίην ἕλον υἷες Ἀχαιῶν,\nεἰ μὴ Ἀπόλλων Φοῖβος Ἀγήνορα δῖον ἀνῆκε\nφῶτʼ Ἀντήνορος υἱὸν ἀμύμονά τε κρατερόν τε.\nἐν μέν οἱ κραδίῃ θάρσος βάλε, πὰρ δέ οἱ αὐτὸς\nἔστη, ὅπως θανάτοιο βαρείας χεῖρας ἀλάλκοι\nφηγῷ κεκλιμένος· κεκάλυπτο δʼ ἄρʼ ἠέρι πολλῇ.\nαὐτὰρ ὅ γʼ ὡς ἐνόησεν Ἀχιλλῆα πτολίπορθον\nἔστη, πολλὰ δέ οἱ κραδίη πόρφυρε μένοντι·\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὤ μοι ἐγών· εἰ μέν κεν ὑπὸ κρατεροῦ Ἀχιλῆος\nφεύγω, τῇ περ οἱ ἄλλοι ἀτυζόμενοι κλονέονται,\nαἱρήσει με καὶ ὧς, καὶ ἀνάλκιδα δειροτομήσει.\nεἰ δʼ ἂν ἐγὼ τούτους μὲν ὑποκλονέεσθαι ἐάσω\nΠηλεΐδῃ Ἀχιλῆϊ, ποσὶν δʼ ἀπὸ τείχεος ἄλλῃ\nφεύγω πρὸς πεδίον Ἰλήϊον, ὄφρʼ ἂν ἵκωμαι\nἼδης τε κνημοὺς κατά τε ῥωπήϊα δύω·\nἑσπέριος δʼ ἂν ἔπειτα λοεσσάμενος ποταμοῖο\nἱδρῶ ἀποψυχθεὶς προτὶ Ἴλιον ἀπονεοίμην·\nἀλλὰ τί ἤ μοι ταῦτα φίλος διελέξατο θυμός;\nμή μʼ ἀπαειρόμενον πόλιος πεδίον δὲ νοήσῃ\nκαί με μεταΐξας μάρψῃ ταχέεσσι πόδεσσιν.\nοὐκέτʼ ἔπειτʼ ἔσται θάνατον καὶ κῆρας ἀλύξαι·\nλίην γὰρ κρατερὸς περὶ πάντων ἔστʼ ἀνθρώπων.\nεἰ δέ κέ οἱ προπάροιθε πόλεος κατεναντίον ἔλθω·\nκαὶ γάρ θην τούτῳ τρωτὸς χρὼς ὀξέϊ χαλκῷ,\nἐν δὲ ἴα ψυχή, θνητὸν δέ ἕ φασʼ ἄνθρωποι\nἔμμεναι· αὐτάρ οἱ Κρονίδης Ζεὺς κῦδος ὀπάζει.\nὣς εἰπὼν Ἀχιλῆα ἀλεὶς μένεν, ἐν δέ οἱ ἦτορ\nἄλκιμον ὁρμᾶτο πτολεμίζειν ἠδὲ μάχεσθαι.\nἠΰτε πάρδαλις εἶσι βαθείης ἐκ ξυλόχοιο\nἀνδρὸς θηρητῆρος ἐναντίον, οὐδέ τι θυμῷ\nταρβεῖ οὐδὲ φοβεῖται, ἐπεί κεν ὑλαγμὸν ἀκούσῃ·\nεἴ περ γὰρ φθάμενός μιν ἢ οὐτάσῃ ἠὲ βάλῃσιν,\nἀλλά τε καὶ περὶ δουρὶ πεπαρμένη οὐκ ἀπολήγει\nἀλκῆς, πρίν γʼ ἠὲ ξυμβλήμεναι ἠὲ δαμῆναι·\nὣς Ἀντήνορος υἱὸς ἀγαυοῦ δῖος Ἀγήνωρ\nοὐκ ἔθελεν φεύγειν, πρὶν πειρήσαιτʼ Ἀχιλῆος.\nἀλλʼ ὅ γʼ ἄρʼ ἀσπίδα μὲν πρόσθʼ ἔσχετο πάντοσʼ ἐΐσην,\nἐγχείῃ δʼ αὐτοῖο τιτύσκετο, καὶ μέγʼ ἀΰτει·\nἦ δή που μάλʼ ἔολπας ἐνὶ φρεσὶ φαίδιμʼ Ἀχιλλεῦ\nἤματι τῷδε πόλιν πέρσειν Τρώων ἀγερώχων\nνηπύτιʼ· ἦ τʼ ἔτι πολλὰ τετεύξεται ἄλγεʼ ἐπʼ αὐτῇ.\nἐν γάρ οἱ πολέες τε καὶ ἄλκιμοι ἀνέρες εἰμέν,\nοἳ καὶ πρόσθε φίλων τοκέων ἀλόχων τε καὶ υἱῶν\nἼλιον εἰρυόμεσθα· σὺ δʼ ἐνθάδε πότμον ἐφέψεις\nὧδʼ ἔκπαγλος ἐὼν καὶ θαρσαλέος πολεμιστής.\nἦ ῥα, καὶ ὀξὺν ἄκοντα βαρείης χειρὸς ἀφῆκε,\nκαί ῥʼ ἔβαλε κνήμην ὑπὸ γούνατος οὐδʼ ἀφάμαρτεν.\nἀμφὶ δέ οἱ κνημὶς νεοτεύκτου κασσιτέροιο\nσμερδαλέον κονάβησε· πάλιν δʼ ἀπὸ χαλκὸς ὄρουσε\nβλημένου, οὐδʼ ἐπέρησε, θεοῦ δʼ ἠρύκακε δῶρα.\nΠηλεΐδης δʼ ὁρμήσατʼ Ἀγήνορος ἀντιθέοιο\nδεύτερος· οὐδʼ ἔτʼ ἔασεν Ἀπόλλων κῦδος ἀρέσθαι,\nἀλλά μιν ἐξήρπαξε, κάλυψε δʼ ἄρʼ ἠέρι πολλῇ,\nἡσύχιον δʼ ἄρα μιν πολέμου ἔκπεμπε νέεσθαι.\nαὐτὰρ ὃ Πηλεΐωνα δόλῳ ἀποέργαθε λαοῦ·\nαὐτῷ γὰρ ἑκάεργος Ἀγήνορι πάντα ἐοικὼς\nἔστη πρόσθε ποδῶν, ὃ δʼ ἐπέσσυτο ποσσὶ διώκειν·\nεἷος ὃ τὸν πεδίοιο διώκετο πυροφόροιο\nτρέψας πὰρ ποταμὸν βαθυδινήεντα Σκάμανδρον\nτυτθὸν ὑπεκπροθέοντα· δόλῳ δʼ ἄρʼ ἔθελγεν Ἀπόλλων\nὡς αἰεὶ ἔλποιτο κιχήσεσθαι ποσὶν οἷσι·\nτόφρʼ ἄλλοι Τρῶες πεφοβημένοι ἦλθον ὁμίλῳ\nἀσπάσιοι προτὶ ἄστυ, πόλις δʼ ἔμπλητο ἀλέντων.\nοὐδʼ ἄρα τοί γʼ ἔτλαν πόλιος καὶ τείχεος ἐκτὸς\nμεῖναι ἔτʼ ἀλλήλους, καὶ γνώμεναι ὅς τε πεφεύγοι\nὅς τʼ ἔθανʼ ἐν πολέμῳ· ἀλλʼ ἐσσυμένως ἐσέχυντο\nἐς πόλιν, ὅν τινα τῶν γε πόδες καὶ γοῦνα σαώσαι.\nὣς οἳ μὲν κατὰ ἄστυ πεφυζότες ἠΰτε νεβροὶ\nἱδρῶ ἀπεψύχοντο πίον τʼ ἀκέοντό τε δίψαν\nκεκλιμένοι καλῇσιν ἐπάλξεσιν· αὐτὰρ Ἀχαιοὶ\nτείχεος ἆσσον ἴσαν σάκεʼ ὤμοισι κλίναντες.\nἝκτορα δʼ αὐτοῦ μεῖναι ὀλοιὴ μοῖρα πέδησεν\nἸλίου προπάροιθε πυλάων τε Σκαιάων.\nαὐτὰρ Πηλείωνα προσηύδα Φοῖβος Ἀπόλλων·\nτίπτέ με Πηλέος υἱὲ ποσὶν ταχέεσσι διώκεις\nαὐτὸς θνητὸς ἐὼν θεὸν ἄμβροτον; οὐδέ νύ πώ με\nἔγνως ὡς θεός εἰμι, σὺ δʼ ἀσπερχὲς μενεαίνεις.\nἦ νύ τοι οὔ τι μέλει Τρώων πόνος, οὓς ἐφόβησας,\nοἳ δή τοι εἰς ἄστυ ἄλεν, σὺ δὲ δεῦρο λιάσθης.\nοὐ μέν με κτενέεις, ἐπεὶ οὔ τοι μόρσιμός εἰμι.\nτὸν δὲ μέγʼ ὀχθήσας προσέφη πόδας ὠκὺς Ἀχιλλεύς·\nἔβλαψάς μʼ ἑκάεργε θεῶν ὀλοώτατε πάντων\nἐνθάδε νῦν τρέψας ἀπὸ τείχεος· ἦ κʼ ἔτι πολλοὶ\nγαῖαν ὀδὰξ εἷλον πρὶν Ἴλιον εἰσαφικέσθαι.\nνῦν δʼ ἐμὲ μὲν μέγα κῦδος ἀφείλεο, τοὺς δὲ σάωσας\nῥηϊδίως, ἐπεὶ οὔ τι τίσιν γʼ ἔδεισας ὀπίσσω.\nἦ σʼ ἂν τισαίμην, εἴ μοι δύναμίς γε παρείη.\nὣς εἰπὼν προτὶ ἄστυ μέγα φρονέων ἐβεβήκει,\nσευάμενος ὥς θʼ ἵππος ἀεθλοφόρος σὺν ὄχεσφιν,\nὅς ῥά τε ῥεῖα θέῃσι τιταινόμενος πεδίοιο·\nὣς Ἀχιλεὺς λαιψηρὰ πόδας καὶ γούνατʼ ἐνώμα.\nτὸν δʼ ὃ γέρων Πρίαμος πρῶτος ἴδεν ὀφθαλμοῖσι\nπαμφαίνονθʼ ὥς τʼ ἀστέρʼ ἐπεσσύμενον πεδίοιο,\nὅς ῥά τʼ ὀπώρης εἶσιν, ἀρίζηλοι δέ οἱ αὐγαὶ\nφαίνονται πολλοῖσι μετʼ ἀστράσι νυκτὸς ἀμολγῷ,\nὅν τε κύνʼ Ὠρίωνος ἐπίκλησιν καλέουσι.\nλαμπρότατος μὲν ὅ γʼ ἐστί, κακὸν δέ τε σῆμα τέτυκται,\nκαί τε φέρει πολλὸν πυρετὸν δειλοῖσι βροτοῖσιν·\nὣς τοῦ χαλκὸς ἔλαμπε περὶ στήθεσσι θέοντος.\nᾤμωξεν δʼ ὃ γέρων, κεφαλὴν δʼ ὅ γε κόψατο χερσὶν\nὑψόσʼ ἀνασχόμενος, μέγα δʼ οἰμώξας ἐγεγώνει\nλισσόμενος φίλον υἱόν· ὃ δὲ προπάροιθε πυλάων\nἑστήκει ἄμοτον μεμαὼς Ἀχιλῆϊ μάχεσθαι·\nτὸν δʼ ὃ γέρων ἐλεεινὰ προσηύδα χεῖρας ὀρεγνύς·\nἝκτορ μή μοι μίμνε φίλον τέκος ἀνέρα τοῦτον\nοἶος ἄνευθʼ ἄλλων, ἵνα μὴ τάχα πότμον ἐπίσπῃς\nΠηλεΐωνι δαμείς, ἐπεὶ ἦ πολὺ φέρτερός ἐστι\nσχέτλιος· αἴθε θεοῖσι φίλος τοσσόνδε γένοιτο\nὅσσον ἐμοί· τάχα κέν ἑ κύνες καὶ γῦπες ἔδοιεν\nκείμενον· ἦ κέ μοι αἰνὸν ἀπὸ πραπίδων ἄχος ἔλθοι·\nὅς μʼ υἱῶν πολλῶν τε καὶ ἐσθλῶν εὖνιν ἔθηκε\nκτείνων καὶ περνὰς νήσων ἔπι τηλεδαπάων.\nκαὶ γὰρ νῦν δύο παῖδε Λυκάονα καὶ Πολύδωρον\nοὐ δύναμαι ἰδέειν Τρώων εἰς ἄστυ ἀλέντων,\nτούς μοι Λαοθόη τέκετο κρείουσα γυναικῶν.\nἀλλʼ εἰ μὲν ζώουσι μετὰ στρατῷ, ἦ τʼ ἂν ἔπειτα\nχαλκοῦ τε χρυσοῦ τʼ ἀπολυσόμεθʼ, ἔστι γὰρ ἔνδον·\nπολλὰ γὰρ ὤπασε παιδὶ γέρων ὀνομάκλυτος Ἄλτης.\nεἰ δʼ ἤδη τεθνᾶσι καὶ εἰν Ἀΐδαο δόμοισιν,\nἄλγος ἐμῷ θυμῷ καὶ μητέρι τοὶ τεκόμεσθα·\nλαοῖσιν δʼ ἄλλοισι μινυνθαδιώτερον ἄλγος\nἔσσεται, ἢν μὴ καὶ σὺ θάνῃς Ἀχιλῆϊ δαμασθείς.\nἀλλʼ εἰσέρχεο τεῖχος ἐμὸν τέκος, ὄφρα σαώσῃς\nΤρῶας καὶ Τρῳάς, μὴ δὲ μέγα κῦδος ὀρέξῃς\nΠηλεΐδῃ, αὐτὸς δὲ φίλης αἰῶνος ἀμερθῇς.\nπρὸς δʼ ἐμὲ τὸν δύστηνον ἔτι φρονέοντʼ ἐλέησον\nδύσμορον, ὅν ῥα πατὴρ Κρονίδης ἐπὶ γήραος οὐδῷ\nαἴσῃ ἐν ἀργαλέῃ φθίσει κακὰ πόλλʼ ἐπιδόντα\nυἷάς τʼ ὀλλυμένους ἑλκηθείσας τε θύγατρας,\nκαὶ θαλάμους κεραϊζομένους, καὶ νήπια τέκνα\nβαλλόμενα προτὶ γαίῃ ἐν αἰνῇ δηϊοτῆτι,\nἑλκομένας τε νυοὺς ὀλοῇς ὑπὸ χερσὶν Ἀχαιῶν.\nαὐτὸν δʼ ἂν πύματόν με κύνες πρώτῃσι θύρῃσιν\nὠμησταὶ ἐρύουσιν, ἐπεί κέ τις ὀξέϊ χαλκῷ\nτύψας ἠὲ βαλὼν ῥεθέων ἐκ θυμὸν ἕληται,\nοὓς τρέφον ἐν μεγάροισι τραπεζῆας θυραωρούς,\nοἵ κʼ ἐμὸν αἷμα πιόντες ἀλύσσοντες περὶ θυμῷ\nκείσοντʼ ἐν προθύροισι. νέῳ δέ τε πάντʼ ἐπέοικεν\nἄρηϊ κταμένῳ δεδαϊγμένῳ ὀξέϊ χαλκῷ\nκεῖσθαι· πάντα δὲ καλὰ θανόντι περ ὅττι φανήῃ·\nἀλλʼ ὅτε δὴ πολιόν τε κάρη πολιόν τε γένειον\nαἰδῶ τʼ αἰσχύνωσι κύνες κταμένοιο γέροντος,\nτοῦτο δὴ οἴκτιστον πέλεται δειλοῖσι βροτοῖσιν.\nἦ ῥʼ ὃ γέρων, πολιὰς δʼ ἄρʼ ἀνὰ τρίχας ἕλκετο χερσὶ\nτίλλων ἐκ κεφαλῆς· οὐδʼ Ἕκτορι θυμὸν ἔπειθε.\nμήτηρ δʼ αὖθʼ ἑτέρωθεν ὀδύρετο δάκρυ χέουσα\nκόλπον ἀνιεμένη, ἑτέρηφι δὲ μαζὸν ἀνέσχε·\nκαί μιν δάκρυ χέουσʼ ἔπεα πτερόεντα προσηύδα·\nἝκτορ τέκνον ἐμὸν τάδε τʼ αἴδεο καί μʼ ἐλέησον\nαὐτήν, εἴ ποτέ τοι λαθικηδέα μαζὸν ἐπέσχον·\nτῶν μνῆσαι φίλε τέκνον ἄμυνε δὲ δήϊον ἄνδρα\nτείχεος ἐντὸς ἐών, μὴ δὲ πρόμος ἵστασο τούτῳ\nσχέτλιος· εἴ περ γάρ σε κατακτάνῃ, οὔ σʼ ἔτʼ ἔγωγε\nκλαύσομαι ἐν λεχέεσσι φίλον θάλος, ὃν τέκον αὐτή,\nοὐδʼ ἄλοχος πολύδωρος· ἄνευθε δέ σε μέγα νῶϊν\nἈργείων παρὰ νηυσὶ κύνες ταχέες κατέδονται.\nὣς τώ γε κλαίοντε προσαυδήτην φίλον υἱὸν\nπολλὰ λισσομένω· οὐδʼ Ἕκτορι θυμὸν ἔπειθον,\nἀλλʼ ὅ γε μίμνʼ Ἀχιλῆα πελώριον ἆσσον ἰόντα.\nὡς δὲ δράκων ἐπὶ χειῇ ὀρέστερος ἄνδρα μένῃσι\nβεβρωκὼς κακὰ φάρμακʼ, ἔδυ δέ τέ μιν χόλος αἰνός,\nσμερδαλέον δὲ δέδορκεν ἑλισσόμενος περὶ χειῇ·\nὣς Ἕκτωρ ἄσβεστον ἔχων μένος οὐχ ὑπεχώρει\nπύργῳ ἔπι προὔχοντι φαεινὴν ἀσπίδʼ ἐρείσας·\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὤ μοι ἐγών, εἰ μέν κε πύλας καὶ τείχεα δύω,\nΠουλυδάμας μοι πρῶτος ἐλεγχείην ἀναθήσει,\nὅς μʼ ἐκέλευε Τρωσὶ ποτὶ πτόλιν ἡγήσασθαι\nνύχθʼ ὕπο τήνδʼ ὀλοὴν ὅτε τʼ ὤρετο δῖος Ἀχιλλεύς.\nἀλλʼ ἐγὼ οὐ πιθόμην· ἦ τʼ ἂν πολὺ κέρδιον ἦεν.\nνῦν δʼ ἐπεὶ ὤλεσα λαὸν ἀτασθαλίῃσιν ἐμῇσιν,\nαἰδέομαι Τρῶας καὶ Τρῳάδας ἑλκεσιπέπλους,\nμή ποτέ τις εἴπῃσι κακώτερος ἄλλος ἐμεῖο·\nἝκτωρ ἧφι βίηφι πιθήσας ὤλεσε λαόν.\nὣς ἐρέουσιν· ἐμοὶ δὲ τότʼ ἂν πολὺ κέρδιον εἴη\nἄντην ἢ Ἀχιλῆα κατακτείναντα νέεσθαι,\nἠέ κεν αὐτῷ ὀλέσθαι ἐϋκλειῶς πρὸ πόληος.\nεἰ δέ κεν ἀσπίδα μὲν καταθείομαι ὀμφαλόεσσαν\nκαὶ κόρυθα βριαρήν, δόρυ δὲ πρὸς τεῖχος ἐρείσας\nαὐτὸς ἰὼν Ἀχιλῆος ἀμύμονος ἀντίος ἔλθω\nκαί οἱ ὑπόσχωμαι Ἑλένην καὶ κτήμαθʼ ἅμʼ αὐτῇ,\nπάντα μάλʼ ὅσσά τʼ Ἀλέξανδρος κοίλῃς ἐνὶ νηυσὶν\nἠγάγετο Τροίηνδʼ, ἥ τʼ ἔπλετο νείκεος ἀρχή,\nδωσέμεν Ἀτρεΐδῃσιν ἄγειν, ἅμα δʼ ἀμφὶς Ἀχαιοῖς\nἄλλʼ ἀποδάσσεσθαι ὅσα τε πτόλις ἥδε κέκευθε·\nΤρωσὶν δʼ αὖ μετόπισθε γερούσιον ὅρκον ἕλωμαι\nμή τι κατακρύψειν, ἀλλʼ ἄνδιχα πάντα δάσασθαι\nκτῆσιν ὅσην πτολίεθρον ἐπήρατον ἐντὸς ἐέργει·\nἀλλὰ τί ἤ μοι ταῦτα φίλος διελέξατο θυμός;\nμή μιν ἐγὼ μὲν ἵκωμαι ἰών, ὃ δέ μʼ οὐκ ἐλεήσει\nοὐδέ τί μʼ αἰδέσεται, κτενέει δέ με γυμνὸν ἐόντα\nαὔτως ὥς τε γυναῖκα, ἐπεί κʼ ἀπὸ τεύχεα δύω.\nοὐ μέν πως νῦν ἔστιν ἀπὸ δρυὸς οὐδʼ ἀπὸ πέτρης\nτῷ ὀαριζέμεναι, ἅ τε παρθένος ἠΐθεός τε\nπαρθένος ἠΐθεός τʼ ὀαρίζετον ἀλλήλοιιν.\nβέλτερον αὖτʼ ἔριδι ξυνελαυνέμεν ὅττι τάχιστα·\nεἴδομεν ὁπποτέρῳ κεν Ὀλύμπιος εὖχος ὀρέξῃ.\nὣς ὅρμαινε μένων, ὃ δέ οἱ σχεδὸν ἦλθεν Ἀχιλλεὺς\nἶσος Ἐνυαλίῳ κορυθάϊκι πτολεμιστῇ\nσείων Πηλιάδα μελίην κατὰ δεξιὸν ὦμον\nδεινήν· ἀμφὶ δὲ χαλκὸς ἐλάμπετο εἴκελος αὐγῇ\nἢ πυρὸς αἰθομένου ἢ ἠελίου ἀνιόντος.\nἝκτορα δʼ, ὡς ἐνόησεν, ἕλε τρόμος· οὐδʼ ἄρʼ ἔτʼ ἔτλη\nαὖθι μένειν, ὀπίσω δὲ πύλας λίπε, βῆ δὲ φοβηθείς·\nΠηλεΐδης δʼ ἐπόρουσε ποσὶ κραιπνοῖσι πεποιθώς.\nἠΰτε κίρκος ὄρεσφιν ἐλαφρότατος πετεηνῶν\nῥηϊδίως οἴμησε μετὰ τρήρωνα πέλειαν,\nἣ δέ θʼ ὕπαιθα φοβεῖται, ὃ δʼ ἐγγύθεν ὀξὺ λεληκὼς\nταρφέʼ ἐπαΐσσει, ἑλέειν τέ ἑ θυμὸς ἀνώγει·\nὣς ἄρʼ ὅ γʼ ἐμμεμαὼς ἰθὺς πέτετο, τρέσε δʼ Ἕκτωρ\nτεῖχος ὕπο Τρώων, λαιψηρὰ δὲ γούνατʼ ἐνώμα.\nοἳ δὲ παρὰ σκοπιὴν καὶ ἐρινεὸν ἠνεμόεντα\nτείχεος αἰὲν ὑπʼ ἐκ κατʼ ἀμαξιτὸν ἐσσεύοντο,\nκρουνὼ δʼ ἵκανον καλλιρρόω· ἔνθα δὲ πηγαὶ\nδοιαὶ ἀναΐσσουσι Σκαμάνδρου δινήεντος.\nἣ μὲν γάρ θʼ ὕδατι λιαρῷ ῥέει, ἀμφὶ δὲ καπνὸς\nγίγνεται ἐξ αὐτῆς ὡς εἰ πυρὸς αἰθομένοιο·\nἣ δʼ ἑτέρη θέρεϊ προρέει ἐϊκυῖα χαλάζῃ,\nἢ χιόνι ψυχρῇ ἢ ἐξ ὕδατος κρυστάλλῳ.\nἔνθα δʼ ἐπʼ αὐτάων πλυνοὶ εὐρέες ἐγγὺς ἔασι\nκαλοὶ λαΐνεοι, ὅθι εἵματα σιγαλόεντα\nπλύνεσκον Τρώων ἄλοχοι καλαί τε θύγατρες\nτὸ πρὶν ἐπʼ εἰρήνης πρὶν ἐλθεῖν υἷας Ἀχαιῶν.\nτῇ ῥα παραδραμέτην φεύγων ὃ δʼ ὄπισθε διώκων·\nπρόσθε μὲν ἐσθλὸς ἔφευγε, δίωκε δέ μιν μέγʼ ἀμείνων\nκαρπαλίμως, ἐπεὶ οὐχ ἱερήϊον οὐδὲ βοείην\nἀρνύσθην, ἅ τε ποσσὶν ἀέθλια γίγνεται ἀνδρῶν,\nἀλλὰ περὶ ψυχῆς θέον Ἕκτορος ἱπποδάμοιο.\nὡς δʼ ὅτʼ ἀεθλοφόροι περὶ τέρματα μώνυχες ἵπποι\nῥίμφα μάλα τρωχῶσι· τὸ δὲ μέγα κεῖται ἄεθλον\nἢ τρίπος ἠὲ γυνὴ ἀνδρὸς κατατεθνηῶτος·\nὣς τὼ τρὶς Πριάμοιο πόλιν πέρι δινηθήτην\nκαρπαλίμοισι πόδεσσι· θεοὶ δʼ ἐς πάντες ὁρῶντο·\nτοῖσι δὲ μύθων ἦρχε πατὴρ ἀνδρῶν τε θεῶν τε·\nὢ πόποι ἦ φίλον ἄνδρα διωκόμενον περὶ τεῖχος\nὀφθαλμοῖσιν ὁρῶμαι· ἐμὸν δʼ ὀλοφύρεται ἦτορ\nἝκτορος, ὅς μοι πολλὰ βοῶν ἐπὶ μηρίʼ ἔκηεν\nἼδης ἐν κορυφῇσι πολυπτύχου, ἄλλοτε δʼ αὖτε\nἐν πόλει ἀκροτάτῃ· νῦν αὖτέ ἑ δῖος Ἀχιλλεὺς\nἄστυ πέρι Πριάμοιο ποσὶν ταχέεσσι διώκει.\nἀλλʼ ἄγετε φράζεσθε θεοὶ καὶ μητιάασθε\nἠέ μιν ἐκ θανάτοιο σαώσομεν, ἦέ μιν ἤδη\nΠηλεΐδῃ Ἀχιλῆϊ δαμάσσομεν ἐσθλὸν ἐόντα.\nτὸν δʼ αὖτε προσέειπε θεὰ γλαυκῶπις Ἀθήνη·\nὦ πάτερ ἀργικέραυνε κελαινεφὲς οἷον ἔειπες·\nἄνδρα θνητὸν ἐόντα πάλαι πεπρωμένον αἴσῃ\nἂψ ἐθέλεις θανάτοιο δυσηχέος ἐξαναλῦσαι;\nἔρδʼ· ἀτὰρ οὔ τοι πάντες ἐπαινέομεν θεοὶ ἄλλοι.\nτὴν δʼ ἀπαμειβόμενος προσέφη νεφεληγερέτα Ζεύς·\nθάρσει Τριτογένεια φίλον τέκος· οὔ νύ τι θυμῷ\nπρόφρονι μυθέομαι, ἐθέλω δέ τοι ἤπιος εἶναι·\nἔρξον ὅπῃ δή τοι νόος ἔπλετο, μὴ δʼ ἔτʼ ἐρώει.\nὣς εἰπὼν ὄτρυνε πάρος μεμαυῖαν Ἀθήνην·\nβῆ δὲ κατʼ Οὐλύμποιο καρήνων ἀΐξασα.\nἝκτορα δʼ ἀσπερχὲς κλονέων ἔφεπʼ ὠκὺς Ἀχιλλεύς.\nὡς δʼ ὅτε νεβρὸν ὄρεσφι κύων ἐλάφοιο δίηται\nὄρσας ἐξ εὐνῆς διά τʼ ἄγκεα καὶ διὰ βήσσας·\nτὸν δʼ εἴ πέρ τε λάθῃσι καταπτήξας ὑπὸ θάμνῳ,\nἀλλά τʼ ἀνιχνεύων θέει ἔμπεδον ὄφρά κεν εὕρῃ·\nὣς Ἕκτωρ οὐ λῆθε ποδώκεα Πηλεΐωνα.\nὁσσάκι δʼ ὁρμήσειε πυλάων Δαρδανιάων\nἀντίον ἀΐξασθαι ἐϋδμήτους ὑπὸ πύργους,\nεἴ πως οἷ καθύπερθεν ἀλάλκοιεν βελέεσσι,\nτοσσάκι μιν προπάροιθεν ἀποστρέψασκε παραφθὰς\nπρὸς πεδίον· αὐτὸς δὲ ποτὶ πτόλιος πέτετʼ αἰεί.\nὡς δʼ ἐν ὀνείρῳ οὐ δύναται φεύγοντα διώκειν·\nοὔτʼ ἄρʼ ὃ τὸν δύναται ὑποφεύγειν οὔθʼ ὃ διώκειν·\nὣς ὃ τὸν οὐ δύνατο μάρψαι ποσίν, οὐδʼ ὃς ἀλύξαι.\nπῶς δέ κεν Ἕκτωρ κῆρας ὑπεξέφυγεν θανάτοιο,\nεἰ μή οἱ πύματόν τε καὶ ὕστατον ἤντετʼ Ἀπόλλων\nἐγγύθεν, ὅς οἱ ἐπῶρσε μένος λαιψηρά τε γοῦνα;\nλαοῖσιν δʼ ἀνένευε καρήατι δῖος Ἀχιλλεύς,\nοὐδʼ ἔα ἱέμεναι ἐπὶ Ἕκτορι πικρὰ βέλεμνα,\nμή τις κῦδος ἄροιτο βαλών, ὃ δὲ δεύτερος ἔλθοι.\nἀλλʼ ὅτε δὴ τὸ τέταρτον ἐπὶ κρουνοὺς ἀφίκοντο,\nκαὶ τότε δὴ χρύσεια πατὴρ ἐτίταινε τάλαντα,\nἐν δʼ ἐτίθει δύο κῆρε τανηλεγέος θανάτοιο,\nτὴν μὲν Ἀχιλλῆος, τὴν δʼ Ἕκτορος ἱπποδάμοιο,\nἕλκε δὲ μέσσα λαβών· ῥέπε δʼ Ἕκτορος αἴσιμον ἦμαρ,\nᾤχετο δʼ εἰς Ἀΐδαο, λίπεν δέ ἑ Φοῖβος Ἀπόλλων.\nΠηλεΐωνα δʼ ἵκανε θεὰ γλαυκῶπις Ἀθήνη,\nἀγχοῦ δʼ ἱσταμένη ἔπεα πτερόεντα προσηύδα·\nνῦν δὴ νῶι ἔολπα Διῒ φίλε φαίδιμʼ Ἀχιλλεῦ\nοἴσεσθαι μέγα κῦδος Ἀχαιοῖσι προτὶ νῆας\nἝκτορα δῃώσαντε μάχης ἄατόν περ ἐόντα.\nοὔ οἱ νῦν ἔτι γʼ ἔστι πεφυγμένον ἄμμε γενέσθαι,\nοὐδʼ εἴ κεν μάλα πολλὰ πάθοι ἑκάεργος Ἀπόλλων\nπροπροκυλινδόμενος πατρὸς Διὸς αἰγιόχοιο.\nἀλλὰ σὺ μὲν νῦν στῆθι καὶ ἄμπνυε, τόνδε δʼ ἐγώ τοι\nοἰχομένη πεπιθήσω ἐναντίβιον μαχέσασθαι.\nὣς φάτʼ Ἀθηναίη, ὃ δʼ ἐπείθετο, χαῖρε δὲ θυμῷ,\nστῆ δʼ ἄρʼ ἐπὶ μελίης χαλκογλώχινος ἐρεισθείς.\nἣ δʼ ἄρα τὸν μὲν ἔλειπε, κιχήσατο δʼ Ἕκτορα δῖον\nΔηϊφόβῳ ἐϊκυῖα δέμας καὶ ἀτειρέα φωνήν·\nἀγχοῦ δʼ ἱσταμένη ἔπεα πτερόεντα προσηύδα·\nἠθεῖʼ ἦ μάλα δή σε βιάζεται ὠκὺς Ἀχιλλεὺς\nἄστυ πέρι Πριάμοιο ποσὶν ταχέεσσι διώκων·\nἀλλʼ ἄγε δὴ στέωμεν καὶ ἀλεξώμεσθα μένοντες.\nτὴν δʼ αὖτε προσέειπε μέγας κορυθαίολος Ἕκτωρ·\nΔηΐφοβʼ ἦ μέν μοι τὸ πάρος πολὺ φίλτατος ἦσθα\nγνωτῶν οὓς Ἑκάβη ἠδὲ Πρίαμος τέκε παῖδας·\nνῦν δʼ ἔτι καὶ μᾶλλον νοέω φρεσὶ τιμήσασθαι,\nὃς ἔτλης ἐμεῦ εἵνεκʼ, ἐπεὶ ἴδες ὀφθαλμοῖσι,\nτείχεος ἐξελθεῖν, ἄλλοι δʼ ἔντοσθε μένουσι.\nτὸν δʼ αὖτε προσέειπε θεὰ γλαυκῶπις Ἀθήνη·\nἠθεῖʼ ἦ μὲν πολλὰ πατὴρ καὶ πότνια μήτηρ\nλίσσονθʼ ἑξείης γουνούμενοι, ἀμφὶ δʼ ἑταῖροι,\nαὖθι μένειν· τοῖον γὰρ ὑποτρομέουσιν ἅπαντες·\nἀλλʼ ἐμὸς ἔνδοθι θυμὸς ἐτείρετο πένθεϊ λυγρῷ.\nνῦν δʼ ἰθὺς μεμαῶτε μαχώμεθα, μὴ δέ τι δούρων\nἔστω φειδωλή, ἵνα εἴδομεν εἴ κεν Ἀχιλλεὺς\nνῶϊ κατακτείνας ἔναρα βροτόεντα φέρηται\nνῆας ἔπι γλαφυράς, ἦ κεν σῷ δουρὶ δαμήῃ.\nὣς φαμένη καὶ κερδοσύνῃ ἡγήσατʼ Ἀθήνη·\nοἳ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,\nτὸν πρότερος προσέειπε μέγας κορυθαίολος Ἕκτωρ·\nοὔ σʼ ἔτι Πηλέος υἱὲ φοβήσομαι, ὡς τὸ πάρος περ\nτρὶς περὶ ἄστυ μέγα Πριάμου δίον, οὐδέ ποτʼ ἔτλην\nμεῖναι ἐπερχόμενον· νῦν αὖτέ με θυμὸς ἀνῆκε\nστήμεναι ἀντία σεῖο· ἕλοιμί κεν ἤ κεν ἁλοίην.\nἀλλʼ ἄγε δεῦρο θεοὺς ἐπιδώμεθα· τοὶ γὰρ ἄριστοι\nμάρτυροι ἔσσονται καὶ ἐπίσκοποι ἁρμονιάων·\nοὐ γὰρ ἐγώ σʼ ἔκπαγλον ἀεικιῶ, αἴ κεν ἐμοὶ Ζεὺς\nδώῃ καμμονίην, σὴν δὲ ψυχὴν ἀφέλωμαι·\nἀλλʼ ἐπεὶ ἄρ κέ σε συλήσω κλυτὰ τεύχεʼ Ἀχιλλεῦ\nνεκρὸν Ἀχαιοῖσιν δώσω πάλιν· ὣς δὲ σὺ ῥέζειν.\nτὸν δʼ ἄρʼ ὑπόδρα ἰδὼν προσέφη πόδας ὠκὺς Ἀχιλλεύς·\nἝκτορ μή μοι ἄλαστε συνημοσύνας ἀγόρευε·\nὡς οὐκ ἔστι λέουσι καὶ ἀνδράσιν ὅρκια πιστά,\nοὐδὲ λύκοι τε καὶ ἄρνες ὁμόφρονα θυμὸν ἔχουσιν,\nἀλλὰ κακὰ φρονέουσι διαμπερὲς ἀλλήλοισιν,\nὣς οὐκ ἔστʼ ἐμὲ καὶ σὲ φιλήμεναι, οὐδέ τι νῶϊν\nὅρκια ἔσσονται, πρίν γʼ ἢ ἕτερόν γε πεσόντα\nαἵματος ἆσαι Ἄρηα ταλαύρινον πολεμιστήν.\nπαντοίης ἀρετῆς μιμνήσκεο· νῦν σε μάλα χρὴ\nαἰχμητήν τʼ ἔμεναι καὶ θαρσαλέον πολεμιστήν.\nοὔ τοι ἔτʼ ἔσθʼ ὑπάλυξις, ἄφαρ δέ σε Παλλὰς Ἀθήνη\nἔγχει ἐμῷ δαμάᾳ· νῦν δʼ ἀθρόα πάντʼ ἀποτίσεις\nκήδεʼ ἐμῶν ἑτάρων οὓς ἔκτανες ἔγχεϊ θύων.\nἦ ῥα, καὶ ἀμπεπαλὼν προΐει δολιχόσκιον ἔγχος·\nκαὶ τὸ μὲν ἄντα ἰδὼν ἠλεύατο φαίδιμος Ἕκτωρ·\nἕζετο γὰρ προϊδών, τὸ δʼ ὑπέρπτατο χάλκεον ἔγχος,\nἐν γαίῃ δʼ ἐπάγη· ἀνὰ δʼ ἥρπασε Παλλὰς Ἀθήνη,\nἂψ δʼ Ἀχιλῆϊ δίδου, λάθε δʼ Ἕκτορα ποιμένα λαῶν.\nἝκτωρ δὲ προσέειπεν ἀμύμονα Πηλεΐωνα·\nἤμβροτες, οὐδʼ ἄρα πώ τι θεοῖς ἐπιείκελʼ Ἀχιλλεῦ\nἐκ Διὸς ἠείδης τὸν ἐμὸν μόρον, ἦ τοι ἔφης γε·\nἀλλά τις ἀρτιεπὴς καὶ ἐπίκλοπος ἔπλεο μύθων,\nὄφρά σʼ ὑποδείσας μένεος ἀλκῆς τε λάθωμαι.\nοὐ μέν μοι φεύγοντι μεταφρένῳ ἐν δόρυ πήξεις,\nἀλλʼ ἰθὺς μεμαῶτι διὰ στήθεσφιν ἔλασσον\nεἴ τοι ἔδωκε θεός· νῦν αὖτʼ ἐμὸν ἔγχος ἄλευαι\nχάλκεον· ὡς δή μιν σῷ ἐν χροῒ πᾶν κομίσαιο.\nκαί κεν ἐλαφρότερος πόλεμος Τρώεσσι γένοιτο\nσεῖο καταφθιμένοιο· σὺ γάρ σφισι πῆμα μέγιστον.\nἦ ῥα, καὶ ἀμπεπαλὼν προΐει δολιχόσκιον ἔγχος,\nκαὶ βάλε Πηλεΐδαο μέσον σάκος οὐδʼ ἀφάμαρτε·\nτῆλε δʼ ἀπεπλάγχθη σάκεος δόρυ· χώσατο δʼ Ἕκτωρ\nὅττί ῥά οἱ βέλος ὠκὺ ἐτώσιον ἔκφυγε χειρός,\nστῆ δὲ κατηφήσας, οὐδʼ ἄλλʼ ἔχε μείλινον ἔγχος.\nΔηΐφοβον δʼ ἐκάλει λευκάσπιδα μακρὸν ἀΰσας·\nᾔτεέ μιν δόρυ μακρόν· ὃ δʼ οὔ τί οἱ ἐγγύθεν ἦεν.\nἝκτωρ δʼ ἔγνω ᾗσιν ἐνὶ φρεσὶ φώνησέν τε·\nὢ πόποι ἦ μάλα δή με θεοὶ θάνατόνδε κάλεσσαν·\nΔηΐφοβον γὰρ ἔγωγʼ ἐφάμην ἥρωα παρεῖναι·\nἀλλʼ ὃ μὲν ἐν τείχει, ἐμὲ δʼ ἐξαπάτησεν Ἀθήνη.\nνῦν δὲ δὴ ἐγγύθι μοι θάνατος κακός, οὐδʼ ἔτʼ ἄνευθεν,\nοὐδʼ ἀλέη· ἦ γάρ ῥα πάλαι τό γε φίλτερον ἦεν\nΖηνί τε καὶ Διὸς υἷι ἑκηβόλῳ, οἵ με πάρος γε\nπρόφρονες εἰρύατο· νῦν αὖτέ με μοῖρα κιχάνει.\nμὴ μὰν ἀσπουδί γε καὶ ἀκλειῶς ἀπολοίμην,\nἀλλὰ μέγα ῥέξας τι καὶ ἐσσομένοισι πυθέσθαι.\nὣς ἄρα φωνήσας εἰρύσσατο φάσγανον ὀξύ,\nτό οἱ ὑπὸ λαπάρην τέτατο μέγα τε στιβαρόν τε,\nοἴμησεν δὲ ἀλεὶς ὥς τʼ αἰετὸς ὑψιπετήεις,\nὅς τʼ εἶσιν πεδίον δὲ διὰ νεφέων ἐρεβεννῶν\nἁρπάξων ἢ ἄρνʼ ἀμαλὴν ἤ πτῶκα λαγωόν·\nὣς Ἕκτωρ οἴμησε τινάσσων φάσγανον ὀξύ.\nὁρμήθη δʼ Ἀχιλεύς, μένεος δʼ ἐμπλήσατο θυμὸν\nἀγρίου, πρόσθεν δὲ σάκος στέρνοιο κάλυψε\nκαλὸν δαιδάλεον, κόρυθι δʼ ἐπένευε φαεινῇ\nτετραφάλῳ· καλαὶ δὲ περισσείοντο ἔθειραι\nχρύσεαι, ἃς Ἥφαιστος ἵει λόφον ἀμφὶ θαμειάς.\nοἷος δʼ ἀστὴρ εἶσι μετʼ ἀστράσι νυκτὸς ἀμολγῷ\nἕσπερος, ὃς κάλλιστος ἐν οὐρανῷ ἵσταται ἀστήρ,\nὣς αἰχμῆς ἀπέλαμπʼ εὐήκεος, ἣν ἄρʼ Ἀχιλλεὺς\nπάλλεν δεξιτερῇ φρονέων κακὸν Ἕκτορι δίῳ\nεἰσορόων χρόα καλόν, ὅπῃ εἴξειε μάλιστα.\nτοῦ δὲ καὶ ἄλλο τόσον μὲν ἔχε χρόα χάλκεα τεύχεα\nκαλά, τὰ Πατρόκλοιο βίην ἐνάριξε κατακτάς·\nφαίνετο δʼ ᾗ κληῗδες ἀπʼ ὤμων αὐχένʼ ἔχουσι\nλαυκανίην, ἵνα τε ψυχῆς ὤκιστος ὄλεθρος·\nτῇ ῥʼ ἐπὶ οἷ μεμαῶτʼ ἔλασʼ ἔγχεϊ δῖος Ἀχιλλεύς,\nἀντικρὺ δʼ ἁπαλοῖο διʼ αὐχένος ἤλυθʼ ἀκωκή·\nοὐδʼ ἄρʼ ἀπʼ ἀσφάραγον μελίη τάμε χαλκοβάρεια,\nὄφρά τί μιν προτιείποι ἀμειβόμενος ἐπέεσσιν.\nἤριπε δʼ ἐν κονίῃς· ὃ δʼ ἐπεύξατο δῖος Ἀχιλλεύς·\nἝκτορ ἀτάρ που ἔφης Πατροκλῆʼ ἐξεναρίζων\nσῶς ἔσσεσθʼ, ἐμὲ δʼ οὐδὲν ὀπίζεο νόσφιν ἐόντα\nνήπιε· τοῖο δʼ ἄνευθεν ἀοσσητὴρ μέγʼ ἀμείνων\nνηυσὶν ἔπι γλαφυρῇσιν ἐγὼ μετόπισθε λελείμμην,\nὅς τοι γούνατʼ ἔλυσα· σὲ μὲν κύνες ἠδʼ οἰωνοὶ\nἑλκήσουσʼ ἀϊκῶς, τὸν δὲ κτεριοῦσιν Ἀχαιοί.\nτὸν δʼ ὀλιγοδρανέων προσέφη κορυθαίολος Ἕκτωρ·\nλίσσομʼ ὑπὲρ ψυχῆς καὶ γούνων σῶν τε τοκήων\nμή με ἔα παρὰ νηυσὶ κύνας καταδάψαι Ἀχαιῶν,\nἀλλὰ σὺ μὲν χαλκόν τε ἅλις χρυσόν τε δέδεξο\nδῶρα τά τοι δώσουσι πατὴρ καὶ πότνια μήτηρ,\nσῶμα δὲ οἴκαδʼ ἐμὸν δόμεναι πάλιν, ὄφρα πυρός με\nΤρῶες καὶ Τρώων ἄλοχοι λελάχωσι θανόντα.\nτὸν δʼ ἄρʼ ὑπόδρα ἰδὼν προσέφη πόδας ὠκὺς Ἀχιλλεὺς·\nμή με κύον γούνων γουνάζεο μὴ δὲ τοκήων·\nαἲ γάρ πως αὐτόν με μένος καὶ θυμὸς ἀνήη\nὤμʼ ἀποταμνόμενον κρέα ἔδμεναι, οἷα ἔοργας,\nὡς οὐκ ἔσθʼ ὃς σῆς γε κύνας κεφαλῆς ἀπαλάλκοι,\nοὐδʼ εἴ κεν δεκάκις τε καὶ εἰκοσινήριτʼ ἄποινα\nστήσωσʼ ἐνθάδʼ ἄγοντες, ὑπόσχωνται δὲ καὶ ἄλλα,\nοὐδʼ εἴ κέν σʼ αὐτὸν χρυσῷ ἐρύσασθαι ἀνώγοι\nΔαρδανίδης Πρίαμος· οὐδʼ ὧς σέ γε πότνια μήτηρ\nἐνθεμένη λεχέεσσι γοήσεται ὃν τέκεν αὐτή,\nἀλλὰ κύνες τε καὶ οἰωνοὶ κατὰ πάντα δάσονται.\nτὸν δὲ καταθνῄσκων προσέφη κορυθαίολος Ἕκτωρ·\nἦ σʼ εὖ γιγνώσκων προτιόσσομαι, οὐδʼ ἄρʼ ἔμελλον\nπείσειν· ἦ γὰρ σοί γε σιδήρεος ἐν φρεσὶ θυμός.\nφράζεο νῦν, μή τοί τι θεῶν μήνιμα γένωμαι\nἤματι τῷ ὅτε κέν σε Πάρις καὶ Φοῖβος Ἀπόλλων\nἐσθλὸν ἐόντʼ ὀλέσωσιν ἐνὶ Σκαιῇσι πύλῃσιν.\nὣς ἄρα μιν εἰπόντα τέλος θανάτοιο κάλυψε,\nψυχὴ δʼ ἐκ ῥεθέων πταμένη Ἄϊδος δὲ βεβήκει\nὃν πότμον γοόωσα λιποῦσʼ ἀνδροτῆτα καὶ ἥβην.\nτὸν καὶ τεθνηῶτα προσηύδα δῖος Ἀχιλλεύς·\nτέθναθι· κῆρα δʼ ἐγὼ τότε δέξομαι ὁππότε κεν δὴ\nΖεὺς ἐθέλῃ τελέσαι ἠδʼ ἀθάνατοι θεοὶ ἄλλοι.\nἦ ῥα, καὶ ἐκ νεκροῖο ἐρύσσατο χάλκεον ἔγχος,\nκαὶ τό γʼ ἄνευθεν ἔθηχʼ, ὃ δʼ ἀπʼ ὤμων τεύχεʼ ἐσύλα\nαἱματόεντʼ· ἄλλοι δὲ περίδραμον υἷες Ἀχαιῶν,\nοἳ καὶ θηήσαντο φυὴν καὶ εἶδος ἀγητὸν\nἝκτορος· οὐδʼ ἄρα οἵ τις ἀνουτητί γε παρέστη.\nὧδε δέ τις εἴπεσκεν ἰδὼν ἐς πλησίον ἄλλον·\nὢ πόποι, ἦ μάλα δὴ μαλακώτερος ἀμφαφάασθαι\nἝκτωρ ἢ ὅτε νῆας ἐνέπρησεν πυρὶ κηλέῳ.\nὣς ἄρα τις εἴπεσκε καὶ οὐτήσασκε παραστάς.\nτὸν δʼ ἐπεὶ ἐξενάριξε ποδάρκης δῖος Ἀχιλλεύς,\nστὰς ἐν Ἀχαιοῖσιν ἔπεα πτερόεντʼ ἀγόρευεν·\nὦ φίλοι Ἀργείων ἡγήτορες ἠδὲ μέδοντες\nἐπεὶ δὴ τόνδʼ ἄνδρα θεοὶ δαμάσασθαι ἔδωκαν,\nὃς κακὰ πόλλʼ ἔρρεξεν ὅσʼ οὐ σύμπαντες οἱ ἄλλοι,\nεἰ δʼ ἄγετʼ ἀμφὶ πόλιν σὺν τεύχεσι πειρηθῶμεν,\nὄφρά κʼ ἔτι γνῶμεν Τρώων νόον ὅν τινʼ ἔχουσιν,\nἢ καταλείψουσιν πόλιν ἄκρην τοῦδε πεσόντος,\nἦε μένειν μεμάασι καὶ Ἕκτορος οὐκέτʼ ἐόντος.\nἀλλὰ τί ἤ μοι ταῦτα φίλος διελέξατο θυμός;\nκεῖται πὰρ νήεσσι νέκυς ἄκλαυτος ἄθαπτος\nΠάτροκλος· τοῦ δʼ οὐκ ἐπιλήσομαι, ὄφρʼ ἂν ἔγωγε\nζωοῖσιν μετέω καί μοι φίλα γούνατʼ ὀρώρῃ·\nεἰ δὲ θανόντων περ καταλήθοντʼ εἰν Ἀΐδαο\nαὐτὰρ ἐγὼ καὶ κεῖθι φίλου μεμνήσομʼ ἑταίρου.\nνῦν δʼ ἄγʼ ἀείδοντες παιήονα κοῦροι Ἀχαιῶν\nνηυσὶν ἔπι γλαφυρῇσι νεώμεθα, τόνδε δʼ ἄγωμεν.\nἠράμεθα μέγα κῦδος· ἐπέφνομεν Ἕκτορα δῖον,\nᾧ Τρῶες κατὰ ἄστυ θεῷ ὣς εὐχετόωντο.\nἦ ῥα, καὶ Ἕκτορα δῖον ἀεικέα μήδετο ἔργα.\nἀμφοτέρων μετόπισθε ποδῶν τέτρηνε τένοντε\nἐς σφυρὸν ἐκ πτέρνης, βοέους δʼ ἐξῆπτεν ἱμάντας,\nἐκ δίφροιο δʼ ἔδησε, κάρη δʼ ἕλκεσθαι ἔασεν·\nἐς δίφρον δʼ ἀναβὰς ἀνά τε κλυτὰ τεύχεʼ ἀείρας\nμάστιξέν ῥʼ ἐλάαν, τὼ δʼ οὐκ ἀέκοντε πετέσθην.\nτοῦ δʼ ἦν ἑλκομένοιο κονίσαλος, ἀμφὶ δὲ χαῖται\nκυάνεαι πίτναντο, κάρη δʼ ἅπαν ἐν κονίῃσι\nκεῖτο πάρος χαρίεν· τότε δὲ Ζεὺς δυσμενέεσσι\nδῶκεν ἀεικίσσασθαι ἑῇ ἐν πατρίδι γαίῃ.\nὣς τοῦ μὲν κεκόνιτο κάρη ἅπαν· ἣ δέ νυ μήτηρ\nτίλλε κόμην, ἀπὸ δὲ λιπαρὴν ἔρριψε καλύπτρην\nτηλόσε, κώκυσεν δὲ μάλα μέγα παῖδʼ ἐσιδοῦσα·\nᾤμωξεν δʼ ἐλεεινὰ πατὴρ φίλος, ἀμφὶ δὲ λαοὶ\nκωκυτῷ τʼ εἴχοντο καὶ οἰμωγῇ κατὰ ἄστυ.\nτῷ δὲ μάλιστʼ ἄρʼ ἔην ἐναλίγκιον ὡς εἰ ἅπασα\nἼλιος ὀφρυόεσσα πυρὶ σμύχοιτο κατʼ ἄκρης.\nλαοὶ μέν ῥα γέροντα μόγις ἔχον ἀσχαλόωντα\nἐξελθεῖν μεμαῶτα πυλάων Δαρδανιάων.\nπάντας δʼ ἐλλιτάνευε κυλινδόμενος κατὰ κόπρον,\nἐξονομακλήδην ὀνομάζων ἄνδρα ἕκαστον·\nσχέσθε φίλοι, καί μʼ οἶον ἐάσατε κηδόμενοί περ\nἐξελθόντα πόληος ἱκέσθʼ ἐπὶ νῆας Ἀχαιῶν.\nλίσσωμʼ ἀνέρα τοῦτον ἀτάσθαλον ὀβριμοεργόν,\nἤν πως ἡλικίην αἰδέσσεται ἠδʼ ἐλεήσῃ\nγῆρας· καὶ δέ νυ τῷ γε πατὴρ τοιόσδε τέτυκται\nΠηλεύς, ὅς μιν ἔτικτε καὶ ἔτρεφε πῆμα γενέσθαι\nΤρωσί· μάλιστα δʼ ἐμοὶ περὶ πάντων ἄλγεʼ ἔθηκε.\nτόσσους γάρ μοι παῖδας ἀπέκτανε τηλεθάοντας·\nτῶν πάντων οὐ τόσσον ὀδύρομαι ἀχνύμενός περ\nὡς ἑνός, οὗ μʼ ἄχος ὀξὺ κατοίσεται Ἄϊδος εἴσω,\nἝκτορος· ὡς ὄφελεν θανέειν ἐν χερσὶν ἐμῇσι·\nτώ κε κορεσσάμεθα κλαίοντέ τε μυρομένω τε\nμήτηρ θʼ, ἥ μιν ἔτικτε δυσάμμορος, ἠδʼ ἐγὼ αὐτός.\nὣς ἔφατο κλαίων, ἐπὶ δὲ στενάχοντο πολῖται·\nΤρῳῇσιν δʼ Ἑκάβη ἁδινοῦ ἐξῆρχε γόοιο·\nτέκνον ἐγὼ δειλή· τί νυ βείομαι αἰνὰ παθοῦσα\nσεῦ ἀποτεθνηῶτος; ὅ μοι νύκτάς τε καὶ ἦμαρ\nεὐχωλὴ κατὰ ἄστυ πελέσκεο, πᾶσί τʼ ὄνειαρ\nΤρωσί τε καὶ Τρῳῇσι κατὰ πτόλιν, οἵ σε θεὸν ὣς\nδειδέχατʼ· ἦ γὰρ καί σφι μάλα μέγα κῦδος ἔησθα\nζωὸς ἐών· νῦν αὖ θάνατος καὶ μοῖρα κιχάνει.\nὣς ἔφατο κλαίουσʼ, ἄλοχος δʼ οὔ πώ τι πέπυστο\nἝκτορος· οὐ γάρ οἵ τις ἐτήτυμος ἄγγελος ἐλθὼν\nἤγγειλʼ ὅττί ῥά οἱ πόσις ἔκτοθι μίμνε πυλάων,\nἀλλʼ ἥ γʼ ἱστὸν ὕφαινε μυχῷ δόμου ὑψηλοῖο\nδίπλακα πορφυρέην, ἐν δὲ θρόνα ποικίλʼ ἔπασσε.\nκέκλετο δʼ ἀμφιπόλοισιν ἐϋπλοκάμοις κατὰ δῶμα\nἀμφὶ πυρὶ στῆσαι τρίποδα μέγαν, ὄφρα πέλοιτο\nἝκτορι θερμὰ λοετρὰ μάχης ἐκ νοστήσαντι\nνηπίη, οὐδʼ ἐνόησεν ὅ μιν μάλα τῆλε λοετρῶν\nχερσὶν Ἀχιλλῆος δάμασε γλαυκῶπις Ἀθήνη.\nκωκυτοῦ δʼ ἤκουσε καὶ οἰμωγῆς ἀπὸ πύργου·\nτῆς δʼ ἐλελίχθη γυῖα, χαμαὶ δέ οἱ ἔκπεσε κερκίς·\nἣ δʼ αὖτις δμῳῇσιν ἐϋπλοκάμοισι μετηύδα·\nδεῦτε δύω μοι ἕπεσθον, ἴδωμʼ ὅτινʼ ἔργα τέτυκται.\nαἰδοίης ἑκυρῆς ὀπὸς ἔκλυον, ἐν δʼ ἐμοὶ αὐτῇ\nστήθεσι πάλλεται ἦτορ ἀνὰ στόμα, νέρθε δὲ γοῦνα\nπήγνυται· ἐγγὺς δή τι κακὸν Πριάμοιο τέκεσσιν.\nαἲ γὰρ ἀπʼ οὔατος εἴη ἐμεῦ ἔπος· ἀλλὰ μάλʼ αἰνῶς\nδείδω μὴ δή μοι θρασὺν Ἕκτορα δῖος Ἀχιλλεὺς\nμοῦνον ἀποτμήξας πόλιος πεδίον δὲ δίηται,\nκαὶ δή μιν καταπαύσῃ ἀγηνορίης ἀλεγεινῆς\nἥ μιν ἔχεσκʼ, ἐπεὶ οὔ ποτʼ ἐνὶ πληθυῖ μένεν ἀνδρῶν,\nἀλλὰ πολὺ προθέεσκε, τὸ ὃν μένος οὐδενὶ εἴκων.\nὣς φαμένη μεγάροιο διέσσυτο μαινάδι ἴση\nπαλλομένη κραδίην· ἅμα δʼ ἀμφίπολοι κίον αὐτῇ\nαὐτὰρ ἐπεὶ πύργόν τε καὶ ἀνδρῶν ἷξεν ὅμιλον\nἔστη παπτήνασʼ ἐπὶ τείχεϊ, τὸν δὲ νόησεν\nἑλκόμενον πρόσθεν πόλιος· ταχέες δέ μιν ἵπποι\nἕλκον ἀκηδέστως κοίλας ἐπὶ νῆας Ἀχαιῶν.\nτὴν δὲ κατʼ ὀφθαλμῶν ἐρεβεννὴ νὺξ ἐκάλυψεν,\nἤριπε δʼ ἐξοπίσω, ἀπὸ δὲ ψυχὴν ἐκάπυσσε.\nτῆλε δʼ ἀπὸ κρατὸς βάλε δέσματα σιγαλόεντα,\nἄμπυκα κεκρύφαλόν τε ἰδὲ πλεκτὴν ἀναδέσμην\nκρήδεμνόν θʼ, ὅ ῥά οἱ δῶκε χρυσῆ Ἀφροδίτη\nἤματι τῷ ὅτε μιν κορυθαίολος ἠγάγεθʼ Ἕκτωρ\nἐκ δόμου Ἠετίωνος, ἐπεὶ πόρε μυρία ἕδνα.\nἀμφὶ δέ μιν γαλόῳ τε καὶ εἰνατέρες ἅλις ἔσταν,\nαἵ ἑ μετὰ σφίσιν εἶχον ἀτυζομένην ἀπολέσθαι.\nἣ δʼ ἐπεὶ οὖν ἔμπνυτο καὶ ἐς φρένα θυμὸς ἀγέρθη\nἀμβλήδην γοόωσα μετὰ Τρῳῇσιν ἔειπεν·\nἝκτορ ἐγὼ δύστηνος· ἰῇ ἄρα γεινόμεθʼ αἴσῃ\nἀμφότεροι, σὺ μὲν ἐν Τροίῃ Πριάμου κατὰ δῶμα,\nαὐτὰρ ἐγὼ Θήβῃσιν ὑπὸ Πλάκῳ ὑληέσσῃ\nἐν δόμῳ Ἠετίωνος, ὅ μʼ ἔτρεφε τυτθὸν ἐοῦσαν\nδύσμορος αἰνόμορον· ὡς μὴ ὤφελλε τεκέσθαι.\nνῦν δὲ σὺ μὲν Ἀΐδαο δόμους ὑπὸ κεύθεσι γαίης\nἔρχεαι, αὐτὰρ ἐμὲ στυγερῷ ἐνὶ πένθεϊ λείπεις\nχήρην ἐν μεγάροισι· πάϊς δʼ ἔτι νήπιος αὔτως,\nὃν τέκομεν σύ τʼ ἐγώ τε δυσάμμοροι· οὔτε σὺ τούτῳ\nἔσσεαι Ἕκτορ ὄνειαρ ἐπεὶ θάνες, οὔτε σοὶ οὗτος.\nἤν περ γὰρ πόλεμόν γε φύγῃ πολύδακρυν Ἀχαιῶν,\nαἰεί τοι τούτῳ γε πόνος καὶ κήδεʼ ὀπίσσω\nἔσσοντʼ· ἄλλοι γάρ οἱ ἀπουρίσσουσιν ἀρούρας.\nἦμαρ δʼ ὀρφανικὸν παναφήλικα παῖδα τίθησι·\nπάντα δʼ ὑπεμνήμυκε, δεδάκρυνται δὲ παρειαί,\nδευόμενος δέ τʼ ἄνεισι πάϊς ἐς πατρὸς ἑταίρους,\nἄλλον μὲν χλαίνης ἐρύων, ἄλλον δὲ χιτῶνος·\nτῶν δʼ ἐλεησάντων κοτύλην τις τυτθὸν ἐπέσχε·\nχείλεα μέν τʼ ἐδίηνʼ, ὑπερῴην δʼ οὐκ ἐδίηνε.\nτὸν δὲ καὶ ἀμφιθαλὴς ἐκ δαιτύος ἐστυφέλιξε\nχερσὶν πεπλήγων καὶ ὀνειδείοισιν ἐνίσσων·\nἔρρʼ οὕτως· οὐ σός γε πατὴρ μεταδαίνυται ἡμῖν.\nδακρυόεις δέ τʼ ἄνεισι πάϊς ἐς μητέρα χήρην\nἈστυάναξ, ὃς πρὶν μὲν ἑοῦ ἐπὶ γούνασι πατρὸς\nμυελὸν οἶον ἔδεσκε καὶ οἰῶν πίονα δημόν·\nαὐτὰρ ὅθʼ ὕπνος ἕλοι, παύσαιτό τε νηπιαχεύων,\nεὕδεσκʼ ἐν λέκτροισιν ἐν ἀγκαλίδεσσι τιθήνης\nεὐνῇ ἔνι μαλακῇ θαλέων ἐμπλησάμενος κῆρ·\nνῦν δʼ ἂν πολλὰ πάθῃσι φίλου ἀπὸ πατρὸς ἁμαρτὼν\nἈστυάναξ, ὃν Τρῶες ἐπίκλησιν καλέουσιν·\nοἶος γάρ σφιν ἔρυσο πύλας καὶ τείχεα μακρά.\nνῦν δὲ σὲ μὲν παρὰ νηυσὶ κορωνίσι νόσφι τοκήων\nαἰόλαι εὐλαὶ ἔδονται, ἐπεί κε κύνες κορέσωνται\nγυμνόν· ἀτάρ τοι εἵματʼ ἐνὶ μεγάροισι κέονται\nλεπτά τε καὶ χαρίεντα τετυγμένα χερσὶ γυναικῶν.\nἀλλʼ ἤτοι τάδε πάντα καταφλέξω πυρὶ κηλέῳ\nοὐδὲν σοί γʼ ὄφελος, ἐπεὶ οὐκ ἐγκείσεαι αὐτοῖς,\nἀλλὰ πρὸς Τρώων καὶ Τρωϊάδων κλέος εἶναι.\nὣς ἔφατο κλαίουσʼ, ἐπὶ δὲ στενάχοντο γυναῖκες.\nὣς οἳ μὲν στενάχοντο κατὰ πτόλιν· αὐτὰρ Ἀχαιοὶ\nἐπεὶ δὴ νῆάς τε καὶ Ἑλλήσποντον ἵκοντο,\nοἳ μὲν ἄρʼ ἐσκίδναντο ἑὴν ἐπὶ νῆα ἕκαστος,\nΜυρμιδόνας δʼ οὐκ εἴα ἀποσκίδνασθαι Ἀχιλλεύς,\nἀλλʼ ὅ γε οἷς ἑτάροισι φιλοπτολέμοισι μετηύδα·\nΜυρμιδόνες ταχύπωλοι ἐμοὶ ἐρίηρες ἑταῖροι\nμὴ δή πω ὑπʼ ὄχεσφι λυώμεθα μώνυχας ἵππους,\nἀλλʼ αὐτοῖς ἵπποισι καὶ ἅρμασιν ἆσσον ἰόντες\nΠάτροκλον κλαίωμεν· ὃ γὰρ γέρας ἐστὶ θανόντων.\nαὐτὰρ ἐπεί κʼ ὀλοοῖο τεταρπώμεσθα γόοιο,\nἵππους λυσάμενοι δορπήσομεν ἐνθάδε πάντες.\nὣς ἔφαθʼ, οἳ δʼ ᾤμωξαν ἀολλέες, ἦρχε δʼ Ἀχιλλεύς.\nοἳ δὲ τρὶς περὶ νεκρὸν ἐΰτριχας ἤλασαν ἵππους\nμυρόμενοι· μετὰ δέ σφι Θέτις γόου ἵμερον ὦρσε.\nδεύοντο ψάμαθοι, δεύοντο δὲ τεύχεα φωτῶν\nδάκρυσι· τοῖον γὰρ πόθεον μήστωρα φόβοιο.\nτοῖσι δὲ Πηλεΐδης ἁδινοῦ ἐξῆρχε γόοιο\nχεῖρας ἐπʼ ἀνδροφόνους θέμενος στήθεσσιν ἑταίρου·\nχαῖρέ μοι ὦ Πάτροκλε καὶ εἰν Ἀΐδαο δόμοισι·\nπάντα γὰρ ἤδη τοι τελέω τὰ πάροιθεν ὑπέστην\nἝκτορα δεῦρʼ ἐρύσας δώσειν κυσὶν ὠμὰ δάσασθαι,\nδώδεκα δὲ προπάροιθε πυρῆς ἀποδειροτομήσειν\nΤρώων ἀγλαὰ τέκνα σέθεν κταμένοιο χολωθείς.\nἦ ῥα καὶ Ἕκτορα δῖον ἀεικέα μήδετο ἔργα\nπρηνέα πὰρ λεχέεσσι Μενοιτιάδαο τανύσσας\nἐν κονίῃς· οἳ δʼ ἔντεʼ ἀφωπλίζοντο ἕκαστος\nχάλκεα μαρμαίροντα, λύον δʼ ὑψηχέας ἵππους,\nκὰδ δʼ ἷζον παρὰ νηῒ ποδώκεος Αἰακίδαο\nμυρίοι· αὐτὰρ ὃ τοῖσι τάφον μενοεικέα δαίνυ.\nπολλοὶ μὲν βόες ἀργοὶ ὀρέχθεον ἀμφὶ σιδήρῳ\nσφαζόμενοι, πολλοὶ δʼ ὄϊες καὶ μηκάδες αἶγες·\nπολλοὶ δʼ ἀργιόδοντες ὕες θαλέθοντες ἀλοιφῇ\nεὑόμενοι τανύοντο διὰ φλογὸς Ἡφαίστοιο·\nπάντῃ δʼ ἀμφὶ νέκυν κοτυλήρυτον ἔρρεεν αἷμα.\nαὐτὰρ τόν γε ἄνακτα ποδώκεα Πηλεΐωνα\nεἰς Ἀγαμέμνονα δῖον ἄγον βασιλῆες Ἀχαιῶν\nσπουδῇ παρπεπιθόντες ἑταίρου χωόμενον κῆρ.\nοἳ δʼ ὅτε δὴ κλισίην Ἀγαμέμνονος ἷξον ἰόντες,\nαὐτίκα κηρύκεσσι λιγυφθόγγοισι κέλευσαν\nἀμφὶ πυρὶ στῆσαι τρίποδα μέγαν, εἰ πεπίθοιεν\nΠηλεΐδην λούσασθαι ἄπο βρότον αἱματόεντα.\nαὐτὰρ ὅ γʼ ἠρνεῖτο στερεῶς, ἐπὶ δʼ ὅρκον ὄμοσσεν·\nοὐ μὰ Ζῆνʼ, ὅς τίς τε θεῶν ὕπατος καὶ ἄριστος,\nοὐ θέμις ἐστὶ λοετρὰ καρήατος ἆσσον ἱκέσθαι\nπρίν γʼ ἐνὶ Πάτροκλον θέμεναι πυρὶ σῆμά τε χεῦαι\nκείρασθαί τε κόμην, ἐπεὶ οὔ μʼ ἔτι δεύτερον ὧδε\nἵξετʼ ἄχος κραδίην ὄφρα ζωοῖσι μετείω.\nἀλλʼ ἤτοι νῦν μὲν στυγερῇ πειθώμεθα δαιτί·\nἠῶθεν δʼ ὄτρυνον ἄναξ ἀνδρῶν Ἀγάμεμνον\nὕλην τʼ ἀξέμεναι παρά τε σχεῖν ὅσσʼ ἐπιεικὲς\nνεκρὸν ἔχοντα νέεσθαι ὑπὸ ζόφον ἠερόεντα,\nὄφρʼ ἤτοι τοῦτον μὲν ἐπιφλέγῃ ἀκάματον πῦρ\nθᾶσσον ἀπʼ ὀφθαλμῶν, λαοὶ δʼ ἐπὶ ἔργα τράπωνται.\nὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο.\nἐσσυμένως δʼ ἄρα δόρπον ἐφοπλίσσαντες ἕκαστοι\nδαίνυντʼ, οὐδέ τι θυμὸς ἐδεύετο δαιτὸς ἐΐσης.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nοἳ μὲν κακκείοντες ἔβαν κλισίην δὲ ἕκαστος,\nΠηλεΐδης δʼ ἐπὶ θινὶ πολυφλοίσβοιο θαλάσσης\nκεῖτο βαρὺ στενάχων πολέσιν μετὰ Μυρμιδόνεσσιν\nἐν καθαρῷ, ὅθι κύματʼ ἐπʼ ἠϊόνος κλύζεσκον·\nεὖτε τὸν ὕπνος ἔμαρπτε λύων μελεδήματα θυμοῦ\nνήδυμος ἀμφιχυθείς· μάλα γὰρ κάμε φαίδιμα γυῖα\nἝκτορʼ ἐπαΐσσων προτὶ Ἴλιον ἠνεμόεσσαν·\nἦλθε δʼ ἐπὶ ψυχὴ Πατροκλῆος δειλοῖο\nπάντʼ αὐτῷ μέγεθός τε καὶ ὄμματα κάλʼ ἐϊκυῖα\nκαὶ φωνήν, καὶ τοῖα περὶ χροῒ εἵματα ἕστο·\nστῆ δʼ ἄρʼ ὑπὲρ κεφαλῆς καί μιν πρὸς μῦθον ἔειπεν·\nεὕδεις, αὐτὰρ ἐμεῖο λελασμένος ἔπλευ Ἀχιλλεῦ.\nοὐ μέν μευ ζώοντος ἀκήδεις, ἀλλὰ θανόντος·\nθάπτέ με ὅττι τάχιστα πύλας Ἀΐδαο περήσω.\nτῆλέ με εἴργουσι ψυχαὶ εἴδωλα καμόντων,\nοὐδέ μέ πω μίσγεσθαι ὑπὲρ ποταμοῖο ἐῶσιν,\nἀλλʼ αὔτως ἀλάλημαι ἀνʼ εὐρυπυλὲς Ἄϊδος δῶ.\nκαί μοι δὸς τὴν χεῖρʼ· ὀλοφύρομαι, οὐ γὰρ ἔτʼ αὖτις\nνίσομαι ἐξ Ἀΐδαο, ἐπήν με πυρὸς λελάχητε.\nοὐ μὲν γὰρ ζωοί γε φίλων ἀπάνευθεν ἑταίρων\nβουλὰς ἑζόμενοι βουλεύσομεν, ἀλλʼ ἐμὲ μὲν κὴρ\nἀμφέχανε στυγερή, ἥ περ λάχε γιγνόμενόν περ·\nκαὶ δὲ σοὶ αὐτῷ μοῖρα, θεοῖς ἐπιείκελʼ Ἀχιλλεῦ,\nτείχει ὕπο Τρώων εὐηφενέων ἀπολέσθαι.\nἄλλο δέ τοι ἐρέω καὶ ἐφήσομαι αἴ κε πίθηαι·\nμὴ ἐμὰ σῶν ἀπάνευθε τιθήμεναι ὀστέʼ Ἀχιλλεῦ,\nἀλλʼ ὁμοῦ ὡς ἐτράφημεν ἐν ὑμετέροισι δόμοισιν,\nεὖτέ με τυτθὸν ἐόντα Μενοίτιος ἐξ Ὀπόεντος\nἤγαγεν ὑμέτερόνδʼ ἀνδροκτασίης ὕπο λυγρῆς,\nἤματι τῷ ὅτε παῖδα κατέκτανον Ἀμφιδάμαντος\nνήπιος οὐκ ἐθέλων ἀμφʼ ἀστραγάλοισι χολωθείς·\nἔνθά με δεξάμενος ἐν δώμασιν ἱππότα Πηλεὺς\nἔτραφέ τʼ ἐνδυκέως καὶ σὸν θεράποντʼ ὀνόμηνεν·\nὣς δὲ καὶ ὀστέα νῶϊν ὁμὴ σορὸς ἀμφικαλύπτοι\nχρύσεος ἀμφιφορεύς, τόν τοι πόρε πότνια μήτηρ.\nτὸν δʼ ἀπαμειβόμενος προσέφη πόδας ὠκὺς Ἀχιλλεύς·\nτίπτέ μοι ἠθείη κεφαλὴ δεῦρʼ εἰλήλουθας\nκαί μοι ταῦτα ἕκαστʼ ἐπιτέλλεαι; αὐτὰρ ἐγώ τοι\nπάντα μάλʼ ἐκτελέω καὶ πείσομαι ὡς σὺ κελεύεις.\nἀλλά μοι ἆσσον στῆθι· μίνυνθά περ ἀμφιβαλόντε\nἀλλήλους ὀλοοῖο τεταρπώμεσθα γόοιο.\nὣς ἄρα φωνήσας ὠρέξατο χερσὶ φίλῃσιν\nοὐδʼ ἔλαβε· ψυχὴ δὲ κατὰ χθονὸς ἠΰτε καπνὸς\nᾤχετο τετριγυῖα· ταφὼν δʼ ἀνόρουσεν Ἀχιλλεὺς\nχερσί τε συμπλατάγησεν, ἔπος δʼ ὀλοφυδνὸν ἔειπεν·\nὢ πόποι ἦ ῥά τίς ἐστι καὶ εἰν Ἀΐδαο δόμοισι\nψυχὴ καὶ εἴδωλον, ἀτὰρ φρένες οὐκ ἔνι πάμπαν·\nπαννυχίη γάρ μοι Πατροκλῆος δειλοῖο\nψυχὴ ἐφεστήκει γοόωσά τε μυρομένη τε,\nκαί μοι ἕκαστʼ ἐπέτελλεν, ἔϊκτο δὲ θέσκελον αὐτῷ.\nὣς φάτο, τοῖσι δὲ πᾶσιν ὑφʼ ἵμερον ὦρσε γόοιο·\nμυρομένοισι δὲ τοῖσι φάνη ῥοδοδάκτυλος Ἠὼς\nἀμφὶ νέκυν ἐλεεινόν. ἀτὰρ κρείων Ἀγαμέμνων\nοὐρῆάς τʼ ὄτρυνε καὶ ἀνέρας ἀξέμεν ὕλην\nπάντοθεν ἐκ κλισιῶν· ἐπὶ δʼ ἀνὴρ ἐσθλὸς ὀρώρει\nΜηριόνης θεράπων ἀγαπήνορος Ἰδομενῆος.\nοἳ δʼ ἴσαν ὑλοτόμους πελέκεας ἐν χερσὶν ἔχοντες\nσειράς τʼ εὐπλέκτους· πρὸ δʼ ἄρʼ οὐρῆες κίον αὐτῶν.\nπολλὰ δʼ ἄναντα κάταντα πάραντά τε δόχμιά τʼ ἦλθον·\nἀλλʼ ὅτε δὴ κνημοὺς προσέβαν πολυπίδακος Ἴδης,\nαὐτίκʼ ἄρα δρῦς ὑψικόμους ταναήκεϊ χαλκῷ\nτάμνον ἐπειγόμενοι· ταὶ δὲ μεγάλα κτυπέουσαι\nπῖπτον· τὰς μὲν ἔπειτα διαπλήσσοντες Ἀχαιοὶ\nἔκδεον ἡμιόνων· ταὶ δὲ χθόνα ποσσὶ δατεῦντο\nἐλδόμεναι πεδίοιο διὰ ῥωπήϊα πυκνά.\nπάντες δʼ ὑλοτόμοι φιτροὺς φέρον· ὡς γὰρ ἀνώγει\nΜηριόνης θεράπων ἀγαπήνορος Ἰδομενῆος.\nκὰδ δʼ ἄρʼ ἐπʼ ἀκτῆς βάλλον ἐπισχερώ, ἔνθʼ ἄρʼ Ἀχιλλεὺς\nφράσσατο Πατρόκλῳ μέγα ἠρίον ἠδὲ οἷ αὐτῷ.\nαὐτὰρ ἐπεὶ πάντῃ παρακάββαλον ἄσπετον ὕλην\nἥατʼ ἄρʼ αὖθι μένοντες ἀολλέες. αὐτὰρ Ἀχιλλεὺς\nαὐτίκα Μυρμιδόνεσσι φιλοπτολέμοισι κέλευσε\nχαλκὸν ζώννυσθαι, ζεῦξαι δʼ ὑπʼ ὄχεσφιν ἕκαστον\nἵππους· οἳ δʼ ὄρνυντο καὶ ἐν τεύχεσσιν ἔδυνον,\nἂν δʼ ἔβαν ἐν δίφροισι παραιβάται ἡνίοχοί τε,\nπρόσθε μὲν ἱππῆες, μετὰ δὲ νέφος εἵπετο πεζῶν\nμυρίοι· ἐν δὲ μέσοισι φέρον Πάτροκλον ἑταῖροι.\nθριξὶ δὲ πάντα νέκυν καταείνυσαν, ἃς ἐπέβαλλον\nκειρόμενοι· ὄπιθεν δὲ κάρη ἔχε δῖος Ἀχιλλεὺς\nἀχνύμενος· ἕταρον γὰρ ἀμύμονα πέμπʼ Ἄϊδος δέ.\nοἳ δʼ ὅτε χῶρον ἵκανον ὅθί σφισι πέφραδʼ Ἀχιλλεὺς\nκάτθεσαν, αἶψα δέ οἱ μενοεικέα νήεον ὕλην.\nἔνθʼ αὖτʼ ἄλλʼ ἐνόησε ποδάρκης δῖος Ἀχιλλεύς·\nστὰς ἀπάνευθε πυρῆς ξανθὴν ἀπεκείρατο χαίτην,\nτήν ῥα Σπερχειῷ ποταμῷ τρέφε τηλεθόωσαν·\nὀχθήσας δʼ ἄρα εἶπεν ἰδὼν ἐπὶ οἴνοπα πόντον·\nΣπερχείʼ ἄλλως σοί γε πατὴρ ἠρήσατο Πηλεὺς\nκεῖσέ με νοστήσαντα φίλην ἐς πατρίδα γαῖαν\nσοί τε κόμην κερέειν ῥέξειν θʼ ἱερὴν ἑκατόμβην,\nπεντήκοντα δʼ ἔνορχα παρʼ αὐτόθι μῆλʼ ἱερεύσειν\nἐς πηγάς, ὅθι τοι τέμενος βωμός τε θυήεις.\nὣς ἠρᾶθʼ ὃ γέρων, σὺ δέ οἱ νόον οὐκ ἐτέλεσσας.\nνῦν δʼ ἐπεὶ οὐ νέομαί γε φίλην ἐς πατρίδα γαῖαν\nΠατρόκλῳ ἥρωϊ κόμην ὀπάσαιμι φέρεσθαι.\nὣς εἰπὼν ἐν χερσὶ κόμην ἑτάροιο φίλοιο\nθῆκεν, τοῖσι δὲ πᾶσιν ὑφʼ ἵμερον ὦρσε γόοιο.\nκαί νύ κʼ ὀδυρομένοισιν ἔδυ φάος ἠελίοιο\nεἰ μὴ Ἀχιλλεὺς αἶψʼ Ἀγαμέμνονι εἶπε παραστάς·\nἈτρεΐδη, σοὶ γάρ τε μάλιστά γε λαὸς Ἀχαιῶν\nπείσονται μύθοισι, γόοιο μὲν ἔστι καὶ ἆσαι,\nνῦν δʼ ἀπὸ πυρκαϊῆς σκέδασον καὶ δεῖπνον ἄνωχθι\nὅπλεσθαι· τάδε δʼ ἀμφὶ πονησόμεθʼ οἷσι μάλιστα\nκήδεός ἐστι νέκυς· παρὰ δʼ οἵ τʼ ἀγοὶ ἄμμι μενόντων.\nαὐτὰρ ἐπεὶ τό γʼ ἄκουσεν ἄναξ ἀνδρῶν Ἀγαμέμνων,\nαὐτίκα λαὸν μὲν σκέδασεν κατὰ νῆας ἐΐσας,\nκηδεμόνες δὲ παρʼ αὖθι μένον καὶ νήεον ὕλην,\nποίησαν δὲ πυρὴν ἑκατόμπεδον ἔνθα καὶ ἔνθα,\nἐν δὲ πυρῇ ὑπάτῃ νεκρὸν θέσαν ἀχνύμενοι κῆρ.\nπολλὰ δὲ ἴφια μῆλα καὶ εἰλίποδας ἕλικας βοῦς\nπρόσθε πυρῆς ἔδερόν τε καὶ ἄμφεπον· ἐκ δʼ ἄρα πάντων\nδημὸν ἑλὼν ἐκάλυψε νέκυν μεγάθυμος Ἀχιλλεὺς\nἐς πόδας ἐκ κεφαλῆς, περὶ δὲ δρατὰ σώματα νήει.\nἐν δʼ ἐτίθει μέλιτος καὶ ἀλείφατος ἀμφιφορῆας\nπρὸς λέχεα κλίνων· πίσυρας δʼ ἐριαύχενας ἵππους\nἐσσυμένως ἐνέβαλλε πυρῇ μεγάλα στεναχίζων.\nἐννέα τῷ γε ἄνακτι τραπεζῆες κύνες ἦσαν,\nκαὶ μὲν τῶν ἐνέβαλλε πυρῇ δύο δειροτομήσας,\nδώδεκα δὲ Τρώων μεγαθύμων υἱέας ἐσθλοὺς\nχαλκῷ δηϊόων· κακὰ δὲ φρεσὶ μήδετο ἔργα·\nἐν δὲ πυρὸς μένος ἧκε σιδήρεον ὄφρα νέμοιτο.\nᾤμωξέν τʼ ἄρʼ ἔπειτα, φίλον δʼ ὀνόμηνεν ἑταῖρον·\nχαῖρέ μοι ὦ Πάτροκλε καὶ εἰν Ἀΐδαο δόμοισι·\nπάντα γὰρ ἤδη τοι τελέω τὰ πάροιθεν ὑπέστην,\nδώδεκα μὲν Τρώων μεγαθύμων υἱέας ἐσθλοὺς\nτοὺς ἅμα σοὶ πάντας πῦρ ἐσθίει· Ἕκτορα δʼ οὔ τι\nδώσω Πριαμίδην πυρὶ δαπτέμεν, ἀλλὰ κύνεσσιν.\nὣς φάτʼ ἀπειλήσας· τὸν δʼ οὐ κύνες ἀμφεπένοντο,\nἀλλὰ κύνας μὲν ἄλαλκε Διὸς θυγάτηρ Ἀφροδίτη\nἤματα καὶ νύκτας, ῥοδόεντι δὲ χρῖεν ἐλαίῳ\nἀμβροσίῳ, ἵνα μή μιν ἀποδρύφοι ἑλκυστάζων.\nτῷ δʼ ἐπὶ κυάνεον νέφος ἤγαγε Φοῖβος Ἀπόλλων\nοὐρανόθεν πεδίον δέ, κάλυψε δὲ χῶρον ἅπαντα\nὅσσον ἐπεῖχε νέκυς, μὴ πρὶν μένος ἠελίοιο\nσκήλειʼ ἀμφὶ περὶ χρόα ἴνεσιν ἠδὲ μέλεσσιν.\nοὐδὲ πυρὴ Πατρόκλου ἐκαίετο τεθνηῶτος·\nἔνθʼ αὖτʼ ἀλλʼ ἐνόησε ποδάρκης δῖος Ἀχιλλεύς·\nστὰς ἀπάνευθε πυρῆς δοιοῖς ἠρᾶτʼ ἀνέμοισι\nΒορέῃ καὶ Ζεφύρῳ, καὶ ὑπίσχετο ἱερὰ καλά·\nπολλὰ δὲ καὶ σπένδων χρυσέῳ δέπαϊ λιτάνευεν\nἐλθέμεν, ὄφρα τάχιστα πυρὶ φλεγεθοίατο νεκροί,\nὕλη τε σεύαιτο καήμεναι. ὦκα δὲ Ἶρις\nἀράων ἀΐουσα μετάγγελος ἦλθʼ ἀνέμοισιν.\nοἳ μὲν ἄρα Ζεφύροιο δυσαέος ἀθρόοι ἔνδον\nεἰλαπίνην δαίνυντο· θέουσα δὲ Ἶρις ἐπέστη\nβηλῷ ἔπι λιθέῳ· τοὶ δʼ ὡς ἴδον ὀφθαλμοῖσι\nπάντες ἀνήϊξαν, κάλεόν τέ μιν εἰς ἓ ἕκαστος·\nἣ δʼ αὖθʼ ἕζεσθαι μὲν ἀνήνατο, εἶπε δὲ μῦθον·\nοὐχ ἕδος· εἶμι γὰρ αὖτις ἐπʼ Ὠκεανοῖο ῥέεθρα\nΑἰθιόπων ἐς γαῖαν, ὅθι ῥέζουσʼ ἑκατόμβας\nἀθανάτοις, ἵνα δὴ καὶ ἐγὼ μεταδαίσομαι ἱρῶν.\nἀλλʼ Ἀχιλεὺς Βορέην ἠδὲ Ζέφυρον κελαδεινὸν\nἐλθεῖν ἀρᾶται, καὶ ὑπίσχεται ἱερὰ καλά,\nὄφρα πυρὴν ὄρσητε καήμεναι, ᾗ ἔνι κεῖται\nΠάτροκλος, τὸν πάντες ἀναστενάχουσιν Ἀχαιοί.\nἣ μὲν ἄρʼ ὣς εἰποῦσʼ ἀπεβήσετο, τοὶ δʼ ὀρέοντο\nἠχῇ θεσπεσίῃ νέφεα κλονέοντε πάροιθεν.\nαἶψα δὲ πόντον ἵκανον ἀήμεναι, ὦρτο δὲ κῦμα\nπνοιῇ ὕπο λιγυρῇ· Τροίην δʼ ἐρίβωλον ἱκέσθην,\nἐν δὲ πυρῇ πεσέτην, μέγα δʼ ἴαχε θεσπιδαὲς πῦρ.\nπαννύχιοι δʼ ἄρα τοί γε πυρῆς ἄμυδις φλόγʼ ἔβαλλον\nφυσῶντες λιγέως· ὃ δὲ πάννυχος ὠκὺς Ἀχιλλεὺς\nχρυσέου ἐκ κρητῆρος ἑλὼν δέπας ἀμφικύπελλον\nοἶνον ἀφυσσόμενος χαμάδις χέε, δεῦε δὲ γαῖαν\nψυχὴν κικλήσκων Πατροκλῆος δειλοῖο.\nὡς δὲ πατὴρ οὗ παιδὸς ὀδύρεται ὀστέα καίων\nνυμφίου, ὅς τε θανὼν δειλοὺς ἀκάχησε τοκῆας,\nὣς Ἀχιλεὺς ἑτάροιο ὀδύρετο ὀστέα καίων,\nἑρπύζων παρὰ πυρκαϊὴν ἁδινὰ στεναχίζων.\nἦμος δʼ ἑωσφόρος εἶσι φόως ἐρέων ἐπὶ γαῖαν,\nὅν τε μέτα κροκόπεπλος ὑπεὶρ ἅλα κίδναται ἠώς,\nτῆμος πυρκαϊὴ ἐμαραίνετο, παύσατο δὲ φλόξ.\nοἳ δʼ ἄνεμοι πάλιν αὖτις ἔβαν οἶκον δὲ νέεσθαι\nΘρηΐκιον κατὰ πόντον· ὃ δʼ ἔστενεν οἴδματι θύων.\nΠηλεΐδης δʼ ἀπὸ πυρκαϊῆς ἑτέρωσε λιασθεὶς\nκλίνθη κεκμηώς, ἐπὶ δὲ γλυκὺς ὕπνος ὄρουσεν·\nοἳ δʼ ἀμφʼ Ἀτρεΐωνα ἀολλέες ἠγερέθοντο·\nτῶν μιν ἐπερχομένων ὅμαδος καὶ δοῦπος ἔγειρεν,\nἕζετο δʼ ὀρθωθεὶς καί σφεας πρὸς μῦθον ἔειπεν·\nἈτρεΐδη τε καὶ ἄλλοι ἀριστῆες Παναχαιῶν,\nπρῶτον μὲν κατὰ πυρκαϊὴν σβέσατʼ αἴθοπι οἴνῳ\nπᾶσαν, ὁπόσσον ἐπέσχε πυρὸς μένος· αὐτὰρ ἔπειτα\nὀστέα Πατρόκλοιο Μενοιτιάδαο λέγωμεν\nεὖ διαγιγνώσκοντες· ἀριφραδέα δὲ τέτυκται·\nἐν μέσσῃ γὰρ ἔκειτο πυρῇ, τοὶ δʼ ἄλλοι ἄνευθεν\nἐσχατιῇ καίοντʼ ἐπιμὶξ ἵπποι τε καὶ ἄνδρες.\nκαὶ τὰ μὲν ἐν χρυσέῃ φιάλῃ καὶ δίπλακι δημῷ\nθείομεν, εἰς ὅ κεν αὐτὸς ἐγὼν Ἄϊδι κεύθωμαι.\nτύμβον δʼ οὐ μάλα πολλὸν ἐγὼ πονέεσθαι ἄνωγα,\nἀλλʼ ἐπιεικέα τοῖον· ἔπειτα δὲ καὶ τὸν Ἀχαιοὶ\nεὐρύν θʼ ὑψηλόν τε τιθήμεναι, οἵ κεν ἐμεῖο\nδεύτεροι ἐν νήεσσι πολυκλήϊσι λίπησθε.\nὣς ἔφαθʼ, οἳ δʼ ἐπίθοντο ποδώκεϊ Πηλεΐωνι.\nπρῶτον μὲν κατὰ πυρκαϊὴν σβέσαν αἴθοπι οἴνῳ\nὅσσον ἐπὶ φλὸξ ἦλθε, βαθεῖα δὲ κάππεσε τέφρη·\nκλαίοντες δʼ ἑτάροιο ἐνηέος ὀστέα λευκὰ\nἄλλεγον ἐς χρυσέην φιάλην καὶ δίπλακα δημόν,\nἐν κλισίῃσι δὲ θέντες ἑανῷ λιτὶ κάλυψαν·\nτορνώσαντο δὲ σῆμα θεμείλιά τε προβάλοντο\nἀμφὶ πυρήν· εἶθαρ δὲ χυτὴν ἐπὶ γαῖαν ἔχευαν,\nχεύαντες δὲ τὸ σῆμα πάλιν κίον. αὐτὰρ Ἀχιλλεὺς\nαὐτοῦ λαὸν ἔρυκε καὶ ἵζανεν εὐρὺν ἀγῶνα,\nνηῶν δʼ ἔκφερʼ ἄεθλα λέβητάς τε τρίποδάς τε\nἵππους θʼ ἡμιόνους τε βοῶν τʼ ἴφθιμα κάρηνα,\nἠδὲ γυναῖκας ἐϋζώνους πολιόν τε σίδηρον.\nἱππεῦσιν μὲν πρῶτα ποδώκεσιν ἀγλάʼ ἄεθλα\nθῆκε γυναῖκα ἄγεσθαι ἀμύμονα ἔργα ἰδυῖαν\nκαὶ τρίποδʼ ὠτώεντα δυωκαιεικοσίμετρον\nτῷ πρώτῳ· ἀτὰρ αὖ τῷ δευτέρῳ ἵππον ἔθηκεν\nἑξέτεʼ ἀδμήτην βρέφος ἡμίονον κυέουσαν·\nαὐτὰρ τῷ τριτάτῳ ἄπυρον κατέθηκε λέβητα\nκαλὸν τέσσαρα μέτρα κεχανδότα λευκὸν ἔτʼ αὔτως·\nτῷ δὲ τετάρτῳ θῆκε δύω χρυσοῖο τάλαντα,\nπέμπτῳ δʼ ἀμφίθετον φιάλην ἀπύρωτον ἔθηκε.\nστῆ δʼ ὀρθὸς καὶ μῦθον ἐν Ἀργείοισιν ἔειπεν·\nἈτρεΐδη τε καὶ ἄλλοι ἐϋκνήμιδες Ἀχαιοὶ\nἱππῆας τάδʼ ἄεθλα δεδεγμένα κεῖτʼ ἐν ἀγῶνι.\nεἰ μὲν νῦν ἐπὶ ἄλλῳ ἀεθλεύοιμεν Ἀχαιοὶ\nἦ τʼ ἂν ἐγὼ τὰ πρῶτα λαβὼν κλισίην δὲ φεροίμην.\nἴστε γὰρ ὅσσον ἐμοὶ ἀρετῇ περιβάλλετον ἵπποι·\nἀθάνατοί τε γάρ εἰσι, Ποσειδάων δὲ πόρʼ αὐτοὺς\nπατρὶ ἐμῷ Πηλῆϊ, ὃ δʼ αὖτʼ ἐμοὶ ἐγγυάλιξεν.\nἀλλʼ ἤτοι μὲν ἐγὼ μενέω καὶ μώνυχες ἵπποι·\nτοίου γὰρ κλέος ἐσθλὸν ἀπώλεσαν ἡνιόχοιο\nἠπίου, ὅς σφωϊν μάλα πολλάκις ὑγρὸν ἔλαιον\nχαιτάων κατέχευε λοέσσας ὕδατι λευκῷ.\nτὸν τώ γʼ ἑσταότες πενθείετον, οὔδεϊ δέ σφι\nχαῖται ἐρηρέδαται, τὼ δʼ ἕστατον ἀχνυμένω κῆρ.\nἄλλοι δὲ στέλλεσθε κατὰ στρατόν, ὅς τις Ἀχαιῶν\nἵπποισίν τε πέποιθε καὶ ἅρμασι κολλητοῖσιν.\nὣς φάτο Πηλεΐδης, ταχέες δʼ ἱππῆες ἄγερθεν.\nὦρτο πολὺ πρῶτος μὲν ἄναξ ἀνδρῶν Εὔμηλος\nἈδμήτου φίλος υἱός, ὃς ἱπποσύνῃ ἐκέκαστο·\nτῷ δʼ ἐπὶ Τυδεΐδης ὦρτο κρατερὸς Διομήδης,\nἵππους δὲ Τρῳοὺς ὕπαγε ζυγόν, οὕς ποτʼ ἀπηύρα\nΑἰνείαν, ἀτὰρ αὐτὸν ὑπεξεσάωσεν Ἀπόλλων.\nτῷ δʼ ἄρʼ ἐπʼ Ἀτρεΐδης ὦρτο ξανθὸς Μενέλαος\nδιογενής, ὑπὸ δὲ ζυγὸν ἤγαγεν ὠκέας ἵππους\nΑἴθην τὴν Ἀγαμεμνονέην τὸν ἑόν τε Πόδαργον·\nτὴν Ἀγαμέμνονι δῶκʼ Ἀγχισιάδης Ἐχέπωλος\nδῶρʼ, ἵνα μή οἱ ἕποιθʼ ὑπὸ Ἴλιον ἠνεμόεσσαν,\nἀλλʼ αὐτοῦ τέρποιτο μένων· μέγα γάρ οἱ ἔδωκε\nΖεὺς ἄφενος, ναῖεν δʼ ὅ γʼ ἐν εὐρυχόρῳ Σικυῶνι·\nτὴν ὅ γʼ ὑπὸ ζυγὸν ἦγε μέγα δρόμου ἰσχανόωσαν.\nἈντίλοχος δὲ τέταρτος ἐΰτριχας ὁπλίσαθʼ ἵππους,\nΝέστορος ἀγλαὸς υἱὸς ὑπερθύμοιο ἄνακτος\nτοῦ Νηληϊάδαο· Πυλοιγενέες δέ οἱ ἵπποι\nὠκύποδες φέρον ἅρμα· πατὴρ δέ οἱ ἄγχι παραστὰς\nμυθεῖτʼ εἰς ἀγαθὰ φρονέων νοέοντι καὶ αὐτῷ·\nἈντίλοχʼ ἤτοι μέν σε νέον περ ἐόντʼ ἐφίλησαν\nΖεύς τε Ποσειδάων τε, καὶ ἱπποσύνας ἐδίδαξαν\nπαντοίας· τὼ καί σε διδασκέμεν οὔ τι μάλα χρεώ·\nοἶσθα γὰρ εὖ περὶ τέρμαθʼ ἑλισσέμεν· ἀλλά τοι ἵπποι\nβάρδιστοι θείειν· τώ τʼ οἴω λοίγιʼ ἔσεσθαι.\nτῶν δʼ ἵπποι μὲν ἔασιν ἀφάρτεροι, οὐδὲ μὲν αὐτοὶ\nπλείονα ἴσασιν σέθεν αὐτοῦ μητίσασθαι.\nἀλλʼ ἄγε δὴ σὺ φίλος μῆτιν ἐμβάλλεο θυμῷ\nπαντοίην, ἵνα μή σε παρεκπροφύγῃσιν ἄεθλα.\nμήτι τοι δρυτόμος μέγʼ ἀμείνων ἠὲ βίηφι·\nμήτι δʼ αὖτε κυβερνήτης ἐνὶ οἴνοπι πόντῳ\nνῆα θοὴν ἰθύνει ἐρεχθομένην ἀνέμοισι·\nμήτι δʼ ἡνίοχος περιγίγνεται ἡνιόχοιο.\nἀλλʼ ὃς μέν θʼ ἵπποισι καὶ ἅρμασιν οἷσι πεποιθὼς\nἀφραδέως ἐπὶ πολλὸν ἑλίσσεται ἔνθα καὶ ἔνθα,\nἵπποι δὲ πλανόωνται ἀνὰ δρόμον, οὐδὲ κατίσχει·\nὃς δέ κε κέρδεα εἰδῇ ἐλαύνων ἥσσονας ἵππους,\nαἰεὶ τέρμʼ ὁρόων στρέφει ἐγγύθεν, οὐδέ ἑ λήθει\nὅππως τὸ πρῶτον τανύσῃ βοέοισιν ἱμᾶσιν,\nἀλλʼ ἔχει ἀσφαλέως καὶ τὸν προὔχοντα δοκεύει.\nσῆμα δέ τοι ἐρέω μάλʼ ἀριφραδές, οὐδέ σε λήσει.\nἕστηκε ξύλον αὖον ὅσον τʼ ὄργυιʼ ὑπὲρ αἴης\nἢ δρυὸς ἢ πεύκης· τὸ μὲν οὐ καταπύθεται ὄμβρῳ,\nλᾶε δὲ τοῦ ἑκάτερθεν ἐρηρέδαται δύο λευκὼ\nἐν ξυνοχῇσιν ὁδοῦ, λεῖος δʼ ἱππόδρομος ἀμφὶς\nἤ τευ σῆμα βροτοῖο πάλαι κατατεθνηῶτος,\nἢ τό γε νύσσα τέτυκτο ἐπὶ προτέρων ἀνθρώπων,\nκαὶ νῦν τέρματʼ ἔθηκε ποδάρκης δῖος Ἀχιλλεύς.\nτῷ σὺ μάλʼ ἐγχρίμψας ἐλάαν σχεδὸν ἅρμα καὶ ἵππους,\nαὐτὸς δὲ κλινθῆναι ἐϋπλέκτῳ ἐνὶ δίφρῳ\nἦκʼ ἐπʼ ἀριστερὰ τοῖιν· ἀτὰρ τὸν δεξιὸν ἵππον\nκένσαι ὁμοκλήσας, εἶξαί τέ οἱ ἡνία χερσίν.\nἐν νύσσῃ δέ τοι ἵππος ἀριστερὸς ἐγχριμφθήτω,\nὡς ἄν τοι πλήμνη γε δοάσσεται ἄκρον ἱκέσθαι\nκύκλου ποιητοῖο· λίθου δʼ ἀλέασθαι ἐπαυρεῖν,\nμή πως ἵππους τε τρώσῃς κατά θʼ ἅρματα ἄξῃς·\nχάρμα δὲ τοῖς ἄλλοισιν, ἐλεγχείη δὲ σοὶ αὐτῷ\nἔσσεται· ἀλλὰ φίλος φρονέων πεφυλαγμένος εἶναι.\nεἰ γάρ κʼ ἐν νύσσῃ γε παρεξελάσῃσθα διώκων,\nοὐκ ἔσθʼ ὅς κέ σʼ ἕλῃσι μετάλμενος οὐδὲ παρέλθῃ,\nοὐδʼ εἴ κεν μετόπισθεν Ἀρίονα δῖον ἐλαύνοι\nἈδρήστου ταχὺν ἵππον, ὃς ἐκ θεόφιν γένος ἦεν,\nἢ τοὺς Λαομέδοντος, οἳ ἐνθάδε γʼ ἔτραφεν ἐσθλοί.\nὣς εἰπὼν Νέστωρ Νηλήϊος ἂψ ἐνὶ χώρῃ\nἕζετʼ, ἐπεὶ ᾧ παιδὶ ἑκάστου πείρατʼ ἔειπε.\nΜηριόνης δʼ ἄρα πέμπτος ἐΰτριχας ὁπλίσαθʼ ἵππους.\nἂν δʼ ἔβαν ἐς δίφρους, ἐν δὲ κλήρους ἐβάλοντο·\nπάλλʼ Ἀχιλεύς, ἐκ δὲ κλῆρος θόρε Νεστορίδαο\nἈντιλόχου· μετὰ τὸν δʼ ἔλαχε κρείων Εὔμηλος·\nτῷ δʼ ἄρʼ ἐπʼ Ἀτρεΐδης δουρὶ κλειτὸς Μενέλαος,\nτῷ δʼ ἐπὶ Μηριόνης λάχʼ ἐλαυνέμεν· ὕστατος αὖτε\nΤυδεΐδης ὄχʼ ἄριστος ἐὼν λάχʼ ἐλαυνέμεν ἵππους.\nστὰν δὲ μεταστοιχί, σήμηνε δὲ τέρματʼ Ἀχιλλεὺς\nτηλόθεν ἐν λείῳ πεδίῳ· παρὰ δὲ σκοπὸν εἷσεν\nἀντίθεον Φοίνικα ὀπάονα πατρὸς ἑοῖο,\nὡς μεμνέῳτο δρόμους καὶ ἀληθείην ἀποείποι.\nοἳ δʼ ἅμα πάντες ἐφʼ ἵπποιιν μάστιγας ἄειραν,\nπέπληγόν θʼ ἱμᾶσιν, ὁμόκλησάν τʼ ἐπέεσσιν\nἐσσυμένως· οἳ δʼ ὦκα διέπρησσον πεδίοιο\nνόσφι νεῶν ταχέως· ὑπὸ δὲ στέρνοισι κονίη\nἵστατʼ ἀειρομένη ὥς τε νέφος ἠὲ θύελλα,\nχαῖται δʼ ἐρρώοντο μετὰ πνοιῇς ἀνέμοιο.\nἅρματα δʼ ἄλλοτε μὲν χθονὶ πίλνατο πουλυβοτείρῃ,\nἄλλοτε δʼ ἀΐξασκε μετήορα· τοὶ δʼ ἐλατῆρες\nἕστασαν ἐν δίφροισι, πάτασσε δὲ θυμὸς ἑκάστου\nνίκης ἱεμένων· κέκλοντο δὲ οἷσιν ἕκαστος\nἵπποις, οἳ δʼ ἐπέτοντο κονίοντες πεδίοιο.\nἀλλʼ ὅτε δὴ πύματον τέλεον δρόμον ὠκέες ἵπποι\nἂψ ἐφʼ ἁλὸς πολιῆς, τότε δὴ ἀρετή γε ἑκάστου\nφαίνετʼ, ἄφαρ δʼ ἵπποισι τάθη δρόμος· ὦκα δʼ ἔπειτα\nαἳ Φηρητιάδαο ποδώκεες ἔκφερον ἵπποι.\nτὰς δὲ μετʼ ἐξέφερον Διομήδεος ἄρσενες ἵπποι\nΤρώϊοι, οὐδέ τι πολλὸν ἄνευθʼ ἔσαν, ἀλλὰ μάλʼ ἐγγύς·\nαἰεὶ γὰρ δίφρου ἐπιβησομένοισιν ἐΐκτην,\nπνοιῇ δʼ Εὐμήλοιο μετάφρενον εὐρέε τʼ ὤμω\nθέρμετʼ· ἐπʼ αὐτῷ γὰρ κεφαλὰς καταθέντε πετέσθην.\nκαί νύ κεν ἢ παρέλασσʼ ἢ ἀμφήριστον ἔθηκεν,\nεἰ μὴ Τυδέος υἷϊ κοτέσσατο Φοῖβος Ἀπόλλων,\nὅς ῥά οἱ ἐκ χειρῶν ἔβαλεν μάστιγα φαεινήν.\nτοῖο δʼ ἀπʼ ὀφθαλμῶν χύτο δάκρυα χωομένοιο,\nοὕνεκα τὰς μὲν ὅρα ἔτι καὶ πολὺ μᾶλλον ἰούσας,\nοἳ δέ οἱ ἐβλάφθησαν ἄνευ κέντροιο θέοντες.\nοὐδʼ ἄρʼ Ἀθηναίην ἐλεφηράμενος λάθʼ Ἀπόλλων\nΤυδεΐδην, μάλα δʼ ὦκα μετέσσυτο ποιμένα λαῶν,\nδῶκε δέ οἱ μάστιγα, μένος δʼ ἵπποισιν ἐνῆκεν·\nἣ δὲ μετʼ Ἀδμήτου υἱὸν κοτέουσʼ ἐβεβήκει,\nἵππειον δέ οἱ ἦξε θεὰ ζυγόν· αἳ δέ οἱ ἵπποι\nἀμφὶς ὁδοῦ δραμέτην, ῥυμὸς δʼ ἐπὶ γαῖαν ἐλύσθη.\nαὐτὸς δʼ ἐκ δίφροιο παρὰ τροχὸν ἐξεκυλίσθη,\nἀγκῶνάς τε περιδρύφθη στόμα τε ῥῖνάς τε,\nθρυλίχθη δὲ μέτωπον ἐπʼ ὀφρύσι· τὼ δέ οἱ ὄσσε\nδακρυόφι πλῆσθεν, θαλερὴ δέ οἱ ἔσχετο φωνή.\nΤυδεΐδης δὲ παρατρέψας ἔχε μώνυχας ἵππους,\nπολλὸν τῶν ἄλλων ἐξάλμενος· ἐν γὰρ Ἀθήνη\nἵπποις ἧκε μένος καὶ ἐπʼ αὐτῷ κῦδος ἔθηκε.\nτῷ δʼ ἄρʼ ἐπʼ Ἀτρεΐδης εἶχε ξανθὸς Μενέλαος.\nἈντίλοχος δʼ ἵπποισιν ἐκέκλετο πατρὸς ἑοῖο·\nἔμβητον καὶ σφῶϊ· τιταίνετον ὅττι τάχιστα.\nἤτοι μὲν κείνοισιν ἐριζέμεν οὔ τι κελεύω\nΤυδεΐδεω ἵπποισι δαΐφρονος, οἷσιν Ἀθήνη\nνῦν ὤρεξε τάχος καὶ ἐπʼ αὐτῷ κῦδος ἔθηκεν·\nἵππους δʼ Ἀτρεΐδαο κιχάνετε, μὴ δὲ λίπησθον,\nκαρπαλίμως, μὴ σφῶϊν ἐλεγχείην καταχεύῃ\nΑἴθη θῆλυς ἐοῦσα· τί ἢ λείπεσθε φέριστοι;\nὧδε γὰρ ἐξερέω, καὶ μὴν τετελεσμένον ἔσται·\nοὐ σφῶϊν κομιδὴ παρὰ Νέστορι ποιμένι λαῶν\nἔσσεται, αὐτίκα δʼ ὔμμε κατακτενεῖ ὀξέϊ χαλκῷ,\nαἴ κʼ ἀποκηδήσαντε φερώμεθα χεῖρον ἄεθλον.\nἀλλʼ ἐφομαρτεῖτον καὶ σπεύδετον ὅττι τάχιστα·\nταῦτα δʼ ἐγὼν αὐτὸς τεχνήσομαι ἠδὲ νοήσω\nστεινωπῷ ἐν ὁδῷ παραδύμεναι, οὐδέ με λήσει.\nὣς ἔφαθʼ, οἳ δὲ ἄνακτος ὑποδείσαντες ὁμοκλὴν\nμᾶλλον ἐπιδραμέτην ὀλίγον χρόνον· αἶψα δʼ ἔπειτα\nστεῖνος ὁδοῦ κοίλης ἴδεν Ἀντίλοχος μενεχάρμης.\nῥωχμὸς ἔην γαίης, ᾗ χειμέριον ἀλὲν ὕδωρ\nἐξέρρηξεν ὁδοῖο, βάθυνε δὲ χῶρον ἅπαντα·\nτῇ ῥʼ εἶχεν Μενέλαος ἁματροχιὰς ἀλεείνων.\nἈντίλοχος δὲ παρατρέψας ἔχε μώνυχας ἵππους\nἐκτὸς ὁδοῦ, ὀλίγον δὲ παρακλίνας ἐδίωκεν.\nἈτρεΐδης δʼ ἔδεισε καὶ Ἀντιλόχῳ ἐγεγώνει·\nἈντίλοχʼ ἀφραδέως ἱππάζεαι, ἀλλʼ ἄνεχʼ ἵππους·\nστεινωπὸς γὰρ ὁδός, τάχα δʼ εὐρυτέρη παρελάσσαι·\nμή πως ἀμφοτέρους δηλήσεαι ἅρματι κύρσας.\nὣς ἔφατʼ, Ἀντίλοχος δʼ ἔτι καὶ πολὺ μᾶλλον ἔλαυνε\nκέντρῳ ἐπισπέρχων ὡς οὐκ ἀΐοντι ἐοικώς.\nὅσσα δὲ δίσκου οὖρα κατωμαδίοιο πέλονται,\nὅν τʼ αἰζηὸς ἀφῆκεν ἀνὴρ πειρώμενος ἥβης,\nτόσσον ἐπιδραμέτην· αἳ δʼ ἠρώησαν ὀπίσσω\nἈτρεΐδεω· αὐτὸς γὰρ ἑκὼν μεθέηκεν ἐλαύνειν\nμή πως συγκύρσειαν ὁδῷ ἔνι μώνυχες ἵπποι,\nδίφρους τʼ ἀνστρέψειαν ἐϋπλεκέας, κατὰ δʼ αὐτοὶ\nἐν κονίῃσι πέσοιεν ἐπειγόμενοι περὶ νίκης.\nτὸν καὶ νεικείων προσέφη ξανθὸς Μενέλαος·\nἈντίλοχʼ οὔ τις σεῖο βροτῶν ὀλοώτερος ἄλλος·\nἔρρʼ, ἐπεὶ οὔ σʼ ἔτυμόν γε φάμεν πεπνῦσθαι Ἀχαιοί.\nἀλλʼ οὐ μὰν οὐδʼ ὧς ἄτερ ὅρκου οἴσῃ ἄεθλον.\nὣς εἰπὼν ἵπποισιν ἐκέκλετο φώνησέν τε·\nμή μοι ἐρύκεσθον μὴ δʼ ἕστατον ἀχνυμένω κῆρ.\nφθήσονται τούτοισι πόδες καὶ γοῦνα καμόντα\nἢ ὑμῖν· ἄμφω γὰρ ἀτέμβονται νεότητος.\nὣς ἔφαθʼ, οἳ δὲ ἄνακτος ὑποδείσαντες ὁμοκλὴν\nμᾶλλον ἐπιδραμέτην, τάχα δέ σφισιν ἄγχι γένοντο.\nἈργεῖοι δʼ ἐν ἀγῶνι καθήμενοι εἰσορόωντο\nἵππους· τοὶ δὲ πέτοντο κονίοντες πεδίοιο.\nπρῶτος δʼ Ἰδομενεὺς Κρητῶν ἀγὸς ἐφράσαθʼ ἵππους·\nἧστο γὰρ ἐκτὸς ἀγῶνος ὑπέρτατος ἐν περιωπῇ·\nτοῖο δʼ ἄνευθεν ἐόντος ὁμοκλητῆρος ἀκούσας\nἔγνω, φράσσατο δʼ ἵππον ἀριπρεπέα προὔχοντα,\nὃς τὸ μὲν ἄλλο τόσον φοῖνιξ ἦν, ἐν δὲ μετώπῳ\nλευκὸν σῆμα τέτυκτο περίτροχον ἠΰτε μήνη.\nστῆ δʼ ὀρθὸς καὶ μῦθον ἐν Ἀργείοισιν ἔειπεν·\nὦ φίλοι Ἀργείων ἡγήτορες ἠδὲ μέδοντες\nοἶος ἐγὼν ἵππους αὐγάζομαι ἦε καὶ ὑμεῖς;\nἄλλοι μοι δοκέουσι παροίτεροι ἔμμεναι ἵπποι,\nἄλλος δʼ ἡνίοχος ἰνδάλλεται· αἳ δέ που αὐτοῦ\nἔβλαβεν ἐν πεδίῳ, αἳ κεῖσέ γε φέρτεραι ἦσαν·\nἤτοι γὰρ τὰς πρῶτα ἴδον περὶ τέρμα βαλούσας,\nνῦν δʼ οὔ πῃ δύναμαι ἰδέειν· πάντῃ δέ μοι ὄσσε\nΤρωϊκὸν ἂμ πεδίον παπταίνετον εἰσορόωντι·\nἦε τὸν ἡνίοχον φύγον ἡνία, οὐδὲ δυνάσθη\nεὖ σχεθέειν περὶ τέρμα καὶ οὐκ ἐτύχησεν ἑλίξας·\nἔνθά μιν ἐκπεσέειν ὀΐω σύν θʼ ἅρματα ἆξαι,\nαἳ δʼ ἐξηρώησαν, ἐπεὶ μένος ἔλλαβε θυμόν.\nἀλλὰ ἴδεσθε καὶ ὔμμες ἀνασταδόν· οὐ γὰρ ἔγωγε\nεὖ διαγιγνώσκω· δοκέει δέ μοι ἔμμεναι ἀνὴρ\nΑἰτωλὸς γενεήν, μετὰ δʼ Ἀργείοισιν ἀνάσσει\nΤυδέος ἱπποδάμου υἱὸς κρατερὸς Διομήδης.\nτὸν δʼ αἰσχρῶς ἐνένιπεν Ὀϊλῆος ταχὺς Αἴας·\nἸδομενεῦ τί πάρος λαβρεύεαι; αἳ δέ τʼ ἄνευθεν\nἵπποι ἀερσίποδες πολέος πεδίοιο δίενται.\nοὔτε νεώτατός ἐσσι μετʼ Ἀργείοισι τοσοῦτον,\nοὔτέ τοι ὀξύτατον κεφαλῆς ἐκδέρκεται ὄσσε·\nἀλλʼ αἰεὶ μύθοις λαβρεύεαι· οὐδέ τί σε χρὴ\nλαβραγόρην ἔμεναι· πάρα γὰρ καὶ ἀμείνονες ἄλλοι.\nἵπποι δʼ αὐταὶ ἔασι παροίτεραι, αἳ τὸ πάρος περ,\nΕὐμήλου, ἐν δʼ αὐτὸς ἔχων εὔληρα βέβηκε.\nτὸν δὲ χολωσάμενος Κρητῶν ἀγὸς ἀντίον ηὔδα·\nΑἶαν νεῖκος ἄριστε κακοφραδὲς ἄλλά τε πάντα\nδεύεαι Ἀργείων, ὅτι τοι νόος ἐστὶν ἀπηνής.\nδεῦρό νυν ἢ τρίποδος περιδώμεθον ἠὲ λέβητος,\nἴστορα δʼ Ἀτρεΐδην Ἀγαμέμνονα θείομεν ἄμφω,\nὁππότεραι πρόσθʼ ἵπποι, ἵνα γνώῃς ἀποτίνων.\nὣς ἔφατʼ, ὄρνυτο δʼ αὐτίκʼ Ὀϊλῆος ταχὺς Αἴας\nχωόμενος χαλεποῖσιν ἀμείψασθαι ἐπέεσσι·\nκαί νύ κε δὴ προτέρω ἔτʼ ἔρις γένετʼ ἀμφοτέροισιν,\nεἰ μὴ Ἀχιλλεὺς αὐτὸς ἀνίστατο καὶ φάτο μῦθον·\nμηκέτι νῦν χαλεποῖσιν ἀμείβεσθον ἐπέεσσιν\nΑἶαν Ἰδομενεῦ τε κακοῖς, ἐπεὶ οὐδὲ ἔοικε.\nκαὶ δʼ ἄλλῳ νεμεσᾶτον ὅτις τοιαῦτά γε ῥέζοι.\nἀλλʼ ὑμεῖς ἐν ἀγῶνι καθήμενοι εἰσοράασθε\nἵππους· οἳ δὲ τάχʼ αὐτοὶ ἐπειγόμενοι περὶ νίκης\nἐνθάδʼ ἐλεύσονται· τότε δὲ γνώσεσθε ἕκαστος\nἵππους Ἀργείων, οἳ δεύτεροι οἵ τε πάροιθεν.\nὣς φάτο, Τυδεΐδης δὲ μάλα σχεδὸν ἦλθε διώκων,\nμάστι δʼ αἰὲν ἔλαυνε κατωμαδόν· οἳ δέ οἱ ἵπποι\nὑψόσʼ ἀειρέσθην ῥίμφα πρήσσοντε κέλευθον.\nαἰεὶ δʼ ἡνίοχον κονίης ῥαθάμιγγες ἔβαλλον,\nἅρματα δὲ χρυσῷ πεπυκασμένα κασσιτέρῳ τε\nἵπποις ὠκυπόδεσσιν ἐπέτρεχον· οὐδέ τι πολλὴ\nγίγνετʼ ἐπισσώτρων ἁρματροχιὴ κατόπισθεν\nἐν λεπτῇ κονίῃ· τὼ δὲ σπεύδοντε πετέσθην.\nστῆ δὲ μέσῳ ἐν ἀγῶνι, πολὺς δʼ ἀνεκήκιεν ἱδρὼς\nἵππων ἔκ τε λόφων καὶ ἀπὸ στέρνοιο χαμᾶζε.\nαὐτὸς δʼ ἐκ δίφροιο χαμαὶ θόρε παμφανόωντος,\nκλῖνε δʼ ἄρα μάστιγα ποτὶ ζυγόν· οὐδὲ μάτησεν\nἴφθιμος Σθένελος, ἀλλʼ ἐσσυμένως λάβʼ ἄεθλον,\nδῶκε δʼ ἄγειν ἑτάροισιν ὑπερθύμοισι γυναῖκα\nκαὶ τρίποδʼ ὠτώεντα φέρειν· ὃ δʼ ἔλυεν ὑφʼ ἵππους.\nτῷ δʼ ἄρʼ ἐπʼ Ἀντίλοχος Νηλήϊος ἤλασεν ἵππους\nκέρδεσιν, οὔ τι τάχει γε, παραφθάμενος Μενέλαον·\nἀλλὰ καὶ ὧς Μενέλαος ἔχʼ ἐγγύθεν ὠκέας ἵππους.\nὅσσον δὲ τροχοῦ ἵππος ἀφίσταται, ὅς ῥα ἄνακτα\nἕλκῃσιν πεδίοιο τιταινόμενος σὺν ὄχεσφι·\nτοῦ μέν τε ψαύουσιν ἐπισσώτρου τρίχες ἄκραι\nοὐραῖαι· ὃ δέ τʼ ἄγχι μάλα τρέχει, οὐδέ τι πολλὴ\nχώρη μεσσηγὺς πολέος πεδίοιο θέοντος·\nτόσσον δὴ Μενέλαος ἀμύμονος Ἀντιλόχοιο\nλείπετʼ· ἀτὰρ τὰ πρῶτα καὶ ἐς δίσκουρα λέλειπτο,\nἀλλά μιν αἶψα κίχανεν· ὀφέλλετο γὰρ μένος ἠῢ\nἵππου τῆς Ἀγαμεμνονέης καλλίτριχος Αἴθης·\nεἰ δέ κʼ ἔτι προτέρω γένετο δρόμος ἀμφοτέροισι,\nτώ κέν μιν παρέλασσʼ οὐδʼ ἀμφήριστον ἔθηκεν.\nαὐτὰρ Μηριόνης θεράπων ἐῢς Ἰδομενῆος\nλείπετʼ ἀγακλῆος Μενελάου δουρὸς ἐρωήν·\nβάρδιστοι μὲν γάρ οἱ ἔσαν καλλίτριχες ἵπποι,\nἤκιστος δʼ ἦν αὐτὸς ἐλαυνέμεν ἅρμʼ ἐν ἀγῶνι.\nυἱὸς δʼ Ἀδμήτοιο πανύστατος ἤλυθεν ἄλλων\nἕλκων ἅρματα καλὰ ἐλαύνων πρόσσοθεν ἵππους.\nτὸν δὲ ἰδὼν ᾤκτειρε ποδάρκης δῖος Ἀχιλλεύς,\nστὰς δʼ ἄρʼ ἐν Ἀργείοις ἔπεα πτερόεντʼ ἀγόρευε·\nλοῖσθος ἀνὴρ ὤριστος ἐλαύνει μώνυχας ἵππους·\nἀλλʼ ἄγε δή οἱ δῶμεν ἀέθλιον ὡς ἐπιεικὲς\nδεύτερʼ· ἀτὰρ τὰ πρῶτα φερέσθω Τυδέος υἱός.\nὣς ἔφαθʼ, οἳ δʼ ἄρα πάντες ἐπῄνεον ὡς ἐκέλευε.\nκαί νύ κέ οἱ πόρεν ἵππον, ἐπῄνησαν γὰρ Ἀχαιοί,\nεἰ μὴ ἄρʼ Ἀντίλοχος μεγαθύμου Νέστορος υἱὸς\nΠηλεΐδην Ἀχιλῆα δίκῃ ἠμείψατʼ ἀναστάς·\nὦ Ἀχιλεῦ μάλα τοι κεχολώσομαι αἴ κε τελέσσῃς\nτοῦτο ἔπος· μέλλεις γὰρ ἀφαιρήσεσθαι ἄεθλον\nτὰ φρονέων ὅτι οἱ βλάβεν ἅρματα καὶ ταχέʼ ἵππω\nαὐτός τʼ ἐσθλὸς ἐών· ἀλλʼ ὤφελεν ἀθανάτοισιν\nεὔχεσθαι· τό κεν οὔ τι πανύστατος ἦλθε διώκων.\nεἰ δέ μιν οἰκτίρεις καί τοι φίλος ἔπλετο θυμῷ\nἔστί τοι ἐν κλισίῃ χρυσὸς πολύς, ἔστι δὲ χαλκὸς\nκαὶ πρόβατʼ, εἰσὶ δέ τοι δμῳαὶ καὶ μώνυχες ἵπποι·\nτῶν οἱ ἔπειτʼ ἀνελὼν δόμεναι καὶ μεῖζον ἄεθλον\nἠὲ καὶ αὐτίκα νῦν, ἵνα σʼ αἰνήσωσιν Ἀχαιοί.\nτὴν δʼ ἐγὼ οὐ δώσω· περὶ δʼ αὐτῆς πειρηθήτω\nἀνδρῶν ὅς κʼ ἐθέλῃσιν ἐμοὶ χείρεσσι μάχεσθαι.\nὣς φάτο, μείδησεν δὲ ποδάρκης δῖος Ἀχιλλεὺς\nχαίρων Ἀντιλόχῳ, ὅτι οἱ φίλος ἦεν ἑταῖρος·\nκαί μιν ἀμειβόμενος ἔπεα πτερόεντα προσηύδα·\nἈντίλοχʼ, εἰ μὲν δή με κελεύεις οἴκοθεν ἄλλο\nΕὐμήλῳ ἐπιδοῦναι, ἐγὼ δέ κε καὶ τὸ τελέσσω.\nδώσω οἱ θώρηκα, τὸν Ἀστεροπαῖον ἀπηύρων\nχάλκεον, ᾧ πέρι χεῦμα φαεινοῦ κασσιτέροιο\nἀμφιδεδίνηται· πολέος δέ οἱ ἄξιος ἔσται.\nἦ ῥα, καὶ Αὐτομέδοντι φίλῳ ἐκέλευσεν ἑταίρῳ\nοἰσέμεναι κλισίηθεν· ὃ δʼ ᾤχετο καί οἱ ἔνεικεν,\nΕὐμήλῳ δʼ ἐν χερσὶ τίθει· ὃ δὲ δέξατο χαίρων.\nτοῖσι δὲ καὶ Μενέλαος ἀνίστατο θυμὸν ἀχεύων\nἈντιλόχῳ ἄμοτον κεχολωμένος· ἐν δʼ ἄρα κῆρυξ\nχειρὶ σκῆπτρον ἔθηκε, σιωπῆσαί τε κέλευσεν\nἈργείους· ὃ δʼ ἔπειτα μετηύδα ἰσόθεος φώς·\nἈντίλοχε πρόσθεν πεπνυμένε ποῖον ἔρεξας.\nᾔσχυνας μὲν ἐμὴν ἀρετήν, βλάψας δέ μοι ἵππους\nτοὺς σοὺς πρόσθε βαλών, οἵ τοι πολὺ χείρονες ἦσαν.\nἀλλʼ ἄγετʼ Ἀργείων ἡγήτορες ἠδὲ μέδοντες\nἐς μέσον ἀμφοτέροισι δικάσσατε, μὴ δʼ ἐπʼ ἀρωγῇ,\nμή ποτέ τις εἴπῃσιν Ἀχαιῶν χαλκοχιτώνων·\nἈντίλοχον ψεύδεσσι βιησάμενος Μενέλαος\nοἴχεται ἵππον ἄγων, ὅτι οἱ πολὺ χείρονες ἦσαν\nἵπποι, αὐτὸς δὲ κρείσσων ἀρετῇ τε βίῃ τε.\nεἰ δʼ ἄγʼ ἐγὼν αὐτὸς δικάσω, καί μʼ οὔ τινά φημι\nἄλλον ἐπιπλήξειν Δαναῶν· ἰθεῖα γὰρ ἔσται.\nἈντίλοχʼ εἰ δʼ ἄγε δεῦρο διοτρεφές, ἣ θέμις ἐστί,\nστὰς ἵππων προπάροιθε καὶ ἅρματος, αὐτὰρ ἱμάσθλην\nχερσὶν ἔχε ῥαδινήν, ᾗ περ τὸ πρόσθεν ἔλαυνες,\nἵππων ἁψάμενος γαιήοχον ἐννοσίγαιον\nὄμνυθι μὴ μὲν ἑκὼν τὸ ἐμὸν δόλῳ ἅρμα πεδῆσαι.\nτὸν δʼ αὖτʼ Ἀντίλοχος πεπνυμένος ἀντίον ηὔδα·\nἄνσχεο νῦν· πολλὸν γὰρ ἔγωγε νεώτερός εἰμι\nσεῖο ἄναξ Μενέλαε, σὺ δὲ πρότερος καὶ ἀρείων.\nοἶσθʼ οἷαι νέου ἀνδρὸς ὑπερβασίαι τελέθουσι·\nκραιπνότερος μὲν γάρ τε νόος, λεπτὴ δέ τε μῆτις.\nτώ τοι ἐπιτλήτω κραδίη· ἵππον δέ τοι αὐτὸς\nδώσω, τὴν ἀρόμην. εἰ καί νύ κεν οἴκοθεν ἄλλο\nμεῖζον ἐπαιτήσειας, ἄφαρ κέ τοι αὐτίκα δοῦναι\nβουλοίμην ἢ σοί γε διοτρεφὲς ἤματα πάντα\nἐκ θυμοῦ πεσέειν καὶ δαίμοσιν εἶναι ἀλιτρός.\nἦ ῥα καὶ ἵππον ἄγων μεγαθύμου Νέστορος υἱὸς\nἐν χείρεσσι τίθει Μενελάου· τοῖο δὲ θυμὸς\nἰάνθη ὡς εἴ τε περὶ σταχύεσσιν ἐέρση\nληΐου ἀλδήσκοντος, ὅτε φρίσσουσιν ἄρουραι·\nὣς ἄρα σοὶ Μενέλαε μετὰ φρεσὶ θυμὸς ἰάνθη.\nκαί μιν φωνήσας ἔπεα πτερόεντα προσηύδα·\nἈντίλοχε νῦν μέν τοι ἐγὼν ὑποείξομαι αὐτὸς\nχωόμενος, ἐπεὶ οὔ τι παρήορος οὐδʼ ἀεσίφρων\nἦσθα πάρος· νῦν αὖτε νόον νίκησε νεοίη.\nδεύτερον αὖτʼ ἀλέασθαι ἀμείνονας ἠπεροπεύειν.\nοὐ γάρ κέν με τάχʼ ἄλλος ἀνὴρ παρέπεισεν Ἀχαιῶν.\nἀλλὰ σὺ γὰρ δὴ πολλὰ πάθες καὶ πολλὰ μόγησας\nσός τε πατὴρ ἀγαθὸς καὶ ἀδελφεὸς εἵνεκʼ ἐμεῖο·\nτώ τοι λισσομένῳ ἐπιπείσομαι, ἠδὲ καὶ ἵππον\nδώσω ἐμήν περ ἐοῦσαν, ἵνα γνώωσι καὶ οἵδε\nὡς ἐμὸς οὔ ποτε θυμὸς ὑπερφίαλος καὶ ἀπηνής.\nἦ ῥα, καὶ Ἀντιλόχοιο Νοήμονι δῶκεν ἑταίρῳ\nἵππον ἄγειν· ὃ δʼ ἔπειτα λέβηθʼ ἕλε παμφανόωντα.\nΜηριόνης δʼ ἀνάειρε δύω χρυσοῖο τάλαντα\nτέτρατος, ὡς ἔλασεν. πέμπτον δʼ ὑπελείπετʼ ἄεθλον,\nἀμφίθετος φιάλη· τὴν Νέστορι δῶκεν Ἀχιλλεὺς\nἈργείων ἀνʼ ἀγῶνα φέρων, καὶ ἔειπε παραστάς·\nτῆ νῦν, καὶ σοὶ τοῦτο γέρον κειμήλιον ἔστω\nΠατρόκλοιο τάφου μνῆμʼ ἔμμεναι· οὐ γὰρ ἔτʼ αὐτὸν\nὄψῃ ἐν Ἀργείοισι· δίδωμι δέ τοι τόδʼ ἄεθλον\nαὔτως· οὐ γὰρ πύξ γε μαχήσεαι, οὐδὲ παλαίσεις,\nοὐδʼ ἔτʼ ἀκοντιστὺν ἐσδύσεαι, οὐδὲ πόδεσσι\nθεύσεαι· ἤδη γὰρ χαλεπὸν κατὰ γῆρας ἐπείγει.\nὣς εἰπὼν ἐν χερσὶ τίθει· ὃ δʼ ἐδέξατο χαίρων,\nκαί μιν φωνήσας ἔπεα πτερόεντα προσηύδα·\nναὶ δὴ ταῦτά γε πάντα τέκος κατὰ μοῖραν ἔειπες·\nοὐ γὰρ ἔτʼ ἔμπεδα γυῖα φίλος πόδες, οὐδέ τι χεῖρες\nὤμων ἀμφοτέρωθεν ἐπαΐσσονται ἐλαφραί.\nεἴθʼ ὣς ἡβώοιμι βίη τέ μοι ἔμπεδος εἴη\nὡς ὁπότε κρείοντʼ Ἀμαρυγκέα θάπτον Ἐπειοὶ\nΒουπρασίῳ, παῖδες δʼ ἔθεσαν βασιλῆος ἄεθλα·\nἔνθʼ οὔ τίς μοι ὁμοῖος ἀνὴρ γένετʼ, οὔτʼ ἄρʼ Ἐπειῶν\nοὔτʼ αὐτῶν Πυλίων οὔτʼ Αἰτωλῶν μεγαθύμων.\nπὺξ μὲν ἐνίκησα Κλυτομήδεα Ἤνοπος υἱόν,\nἈγκαῖον δὲ πάλῃ Πλευρώνιον, ὅς μοι ἀνέστη·\nἼφικλον δὲ πόδεσσι παρέδραμον ἐσθλὸν ἐόντα,\nδουρὶ δʼ ὑπειρέβαλον Φυλῆά τε καὶ Πολύδωρον.\nοἴοισίν μʼ ἵπποισι παρήλασαν Ἀκτορίωνε\nπλήθει πρόσθε βαλόντες ἀγασσάμενοι περὶ νίκης,\nοὕνεκα δὴ τὰ μέγιστα παρʼ αὐτόθι λείπετʼ ἄεθλα.\nοἳ δʼ ἄρʼ ἔσαν δίδυμοι· ὃ μὲν ἔμπεδον ἡνιόχευεν,\nἔμπεδον ἡνιόχευʼ, ὃ δʼ ἄρα μάστιγι κέλευεν.\nὥς ποτʼ ἔον· νῦν αὖτε νεώτεροι ἀντιοώντων\nἔργων τοιούτων· ἐμὲ δὲ χρὴ γήραϊ λυγρῷ\nπείθεσθαι, τότε δʼ αὖτε μετέπρεπον ἡρώεσσιν.\nἀλλʼ ἴθι καὶ σὸν ἑταῖρον ἀέθλοισι κτερέϊζε.\nτοῦτο δʼ ἐγὼ πρόφρων δέχομαι, χαίρει δέ μοι ἦτορ,\nὥς μευ ἀεὶ μέμνησαι ἐνηέος, οὐδέ σε λήθω,\nτιμῆς ἧς τέ μʼ ἔοικε τετιμῆσθαι μετʼ Ἀχαιοῖς.\nσοὶ δὲ θεοὶ τῶνδʼ ἀντὶ χάριν μενοεικέα δοῖεν.\nὣς φάτο, Πηλεΐδης δὲ πολὺν καθʼ ὅμιλον Ἀχαιῶν\nᾤχετʼ, ἐπεὶ πάντʼ αἶνον ἐπέκλυε Νηλεΐδαο.\nαὐτὰρ ὃ πυγμαχίης ἀλεγεινῆς θῆκεν ἄεθλα·\nἡμίονον ταλαεργὸν ἄγων κατέδησʼ ἐν ἀγῶνι\nἑξέτεʼ ἀδμήτην, ἥ τʼ ἀλγίστη δαμάσασθαι·\nτῷ δʼ ἄρα νικηθέντι τίθει δέπας ἀμφικύπελλον.\nστῆ δʼ ὀρθὸς καὶ μῦθον ἐν Ἀργείοισιν ἔειπεν·\nἈτρεΐδη τε καὶ ἄλλοι ἐϋκνήμιδες Ἀχαιοὶ\nἄνδρε δύω περὶ τῶνδε κελεύομεν, ὥ περ ἀρίστω,\nπὺξ μάλʼ ἀνασχομένω πεπληγέμεν· ᾧ δέ κʼ Ἀπόλλων\nδώῃ καμμονίην, γνώωσι δὲ πάντες Ἀχαιοί,\nἡμίονον ταλαεργὸν ἄγων κλισίην δὲ νεέσθω·\nαὐτὰρ ὃ νικηθεὶς δέπας οἴσεται ἀμφικύπελλον.\nὣς ἔφατʼ, ὄρνυτο δʼ αὐτίκʼ ἀνὴρ ἠΰς τε μέγας τε\nεἰδὼς πυγμαχίης υἱὸς Πανοπῆος Ἐπειός,\nἅψατο δʼ ἡμιόνου ταλαεργοῦ φώνησέν τε·\nἆσσον ἴτω ὅς τις δέπας οἴσεται ἀμφικύπελλον·\nἡμίονον δʼ οὔ φημί τινʼ ἀξέμεν ἄλλον Ἀχαιῶν\nπυγμῇ νικήσαντʼ, ἐπεὶ εὔχομαι εἶναι ἄριστος.\nἦ οὐχ ἅλις ὅττι μάχης ἐπιδεύομαι; οὐδʼ ἄρα πως ἦν\nἐν πάντεσσʼ ἔργοισι δαήμονα φῶτα γενέσθαι.\nὧδε γὰρ ἐξερέω, τὸ δὲ καὶ τετελεσμένον ἔσται·\nἀντικρὺ χρόα τε ῥήξω σύν τʼ ὀστέʼ ἀράξω.\nκηδεμόνες δέ οἱ ἐνθάδʼ ἀολλέες αὖθι μενόντων,\nοἵ κέ μιν ἐξοίσουσιν ἐμῇς ὑπὸ χερσὶ δαμέντα.\nὣς ἔφαθʼ, οἳ δʼ ἄρα πάντες ἀκὴν ἐγένοντο σιωπῇ.\nΕὐρύαλος δέ οἱ οἶος ἀνίστατο ἰσόθεος φὼς\nΜηκιστῆος υἱὸς Ταλαϊονίδαο ἄνακτος,\nὅς ποτε Θήβας δʼ ἦλθε δεδουπότος Οἰδιπόδαο\nἐς τάφον· ἔνθα δὲ πάντας ἐνίκα Καδμείωνας.\nτὸν μὲν Τυδεΐδης δουρὶ κλυτὸς ἀμφεπονεῖτο\nθαρσύνων ἔπεσιν, μέγα δʼ αὐτῷ βούλετο νίκην.\nζῶμα δέ οἱ πρῶτον παρακάββαλεν, αὐτὰρ ἔπειτα\nδῶκεν ἱμάντας ἐϋτμήτους βοὸς ἀγραύλοιο.\nτὼ δὲ ζωσαμένω βήτην ἐς μέσσον ἀγῶνα,\nἄντα δʼ ἀνασχομένω χερσὶ στιβαρῇσιν ἅμʼ ἄμφω\nσύν ῥʼ ἔπεσον, σὺν δέ σφι βαρεῖαι χεῖρες ἔμιχθεν.\nδεινὸς δὲ χρόμαδος γενύων γένετʼ, ἔρρεε δʼ ἱδρὼς\nπάντοθεν ἐκ μελέων· ἐπὶ δʼ ὄρνυτο δῖος Ἐπειός,\nκόψε δὲ παπτήναντα παρήϊον· οὐδʼ ἄρʼ ἔτι δὴν\nἑστήκειν· αὐτοῦ γὰρ ὑπήριπε φαίδιμα γυῖα.\nὡς δʼ ὅθʼ ὑπὸ φρικὸς Βορέω ἀναπάλλεται ἰχθὺς\nθίνʼ ἐν φυκιόεντι, μέλαν δέ ἑ κῦμα κάλυψεν,\nὣς πληγεὶς ἀνέπαλτʼ· αὐτὰρ μεγάθυμος Ἐπειὸς\nχερσὶ λαβὼν ὤρθωσε· φίλοι δʼ ἀμφέσταν ἑταῖροι,\nοἵ μιν ἄγον διʼ ἀγῶνος ἐφελκομένοισι πόδεσσιν\nαἷμα παχὺ πτύοντα κάρη βάλλονθʼ ἑτέρωσε·\nκὰδ δʼ ἀλλοφρονέοντα μετὰ σφίσιν εἷσαν ἄγοντες,\nαὐτοὶ δʼ οἰχόμενοι κόμισαν δέπας ἀμφικύπελλον.\nΠηλεΐδης δʼ αἶψʼ ἄλλα κατὰ τρίτα θῆκεν ἄεθλα\nδεικνύμενος Δαναοῖσι παλαισμοσύνης ἀλεγεινῆς,\nτῷ μὲν νικήσαντι μέγαν τρίποδʼ ἐμπυριβήτην,\nτὸν δὲ δυωδεκάβοιον ἐνὶ σφίσι τῖον Ἀχαιοί·\nἀνδρὶ δὲ νικηθέντι γυναῖκʼ ἐς μέσσον ἔθηκε,\nπολλὰ δʼ ἐπίστατο ἔργα, τίον δέ ἑ τεσσαράβοιον.\nστῆ δʼ ὀρθὸς καὶ μῦθον ἐν Ἀργείοισιν ἔειπεν·\nὄρνυσθʼ οἳ καὶ τούτου ἀέθλου πειρήσεσθον.\nὣς ἔφατʼ, ὦρτο δʼ ἔπειτα μέγας Τελαμώνιος Αἴας,\nἂν δʼ Ὀδυσεὺς πολύμητις ἀνίστατο κέρδεα εἰδώς.\nζωσαμένω δʼ ἄρα τώ γε βάτην ἐς μέσσον ἀγῶνα,\nἀγκὰς δʼ ἀλλήλων λαβέτην χερσὶ στιβαρῇσιν\nὡς ὅτʼ ἀμείβοντες, τούς τε κλυτὸς ἤραρε τέκτων\nδώματος ὑψηλοῖο βίας ἀνέμων ἀλεείνων.\nτετρίγει δʼ ἄρα νῶτα θρασειάων ἀπὸ χειρῶν\nἑλκόμενα στερεῶς· κατὰ δὲ νότιος ῥέεν ἱδρώς,\nπυκναὶ δὲ σμώδιγγες ἀνὰ πλευράς τε καὶ ὤμους\nαἵματι φοινικόεσσαι ἀνέδραμον· οἳ δὲ μάλʼ αἰεὶ\nνίκης ἱέσθην τρίποδος πέρι ποιητοῖο·\nοὔτʼ Ὀδυσεὺς δύνατο σφῆλαι οὔδει τε πελάσσαι,\nοὔτʼ Αἴας δύνατο, κρατερὴ δʼ ἔχεν ἲς Ὀδυσῆος.\nἀλλʼ ὅτε δή ῥʼ ἀνίαζον ἐϋκνήμιδας Ἀχαιούς,\nδὴ τότε μιν προσέειπε μέγας Τελαμώνιος Αἴας·\nδιογενὲς Λαερτιάδη πολυμήχανʼ Ὀδυσσεῦ\nἤ μʼ ἀνάειρʼ, ἢ ἐγὼ σέ· τὰ δʼ αὖ Διὶ πάντα μελήσει.\nὣς εἰπὼν ἀνάειρε· δόλου δʼ οὐ λήθετʼ Ὀδυσσεύς·\nκόψʼ ὄπιθεν κώληπα τυχών, ὑπέλυσε δὲ γυῖα,\nκὰδ δʼ ἔβαλʼ ἐξοπίσω· ἐπὶ δὲ στήθεσσιν Ὀδυσσεὺς\nκάππεσε· λαοὶ δʼ αὖ θηεῦντό τε θάμβησάν τε.\nδεύτερος αὖτʼ ἀνάειρε πολύτλας δῖος Ὀδυσσεύς,\nκίνησεν δʼ ἄρα τυτθὸν ἀπὸ χθονός, οὐδʼ ἔτʼ ἄειρεν,\nἐν δὲ γόνυ γνάμψεν· ἐπὶ δὲ χθονὶ κάππεσον ἄμφω\nπλησίοι ἀλλήλοισι, μιάνθησαν δὲ κονίῃ.\nκαί νύ κε τὸ τρίτον αὖτις ἀναΐξαντʼ ἐπάλαιον,\nεἰ μὴ Ἀχιλλεὺς αὐτὸς ἀνίστατο καὶ κατέρυκε·\nμηκέτʼ ἐρείδεσθον, μὴ δὲ τρίβεσθε κακοῖσι·\nνίκη δʼ ἀμφοτέροισιν· ἀέθλια δʼ ἶσʼ ἀνελόντες\nἔρχεσθʼ, ὄφρα καὶ ἄλλοι ἀεθλεύωσιν Ἀχαιοί.\nὣς ἔφαθʼ, οἳ δʼ ἄρα τοῦ μάλα μὲν κλύον ἠδὲ πίθοντο,\nκαί ῥʼ ἀπομορξαμένω κονίην δύσαντο χιτῶνας.\nΠηλεΐδης δʼ αἶψʼ ἄλλα τίθει ταχυτῆτος ἄεθλα\nἀργύρεον κρητῆρα τετυγμένον· ἓξ δʼ ἄρα μέτρα\nχάνδανεν, αὐτὰρ κάλλει ἐνίκα πᾶσαν ἐπʼ αἶαν\nπολλόν, ἐπεὶ Σιδόνες πολυδαίδαλοι εὖ ἤσκησαν,\nΦοίνικες δʼ ἄγον ἄνδρες ἐπʼ ἠεροειδέα πόντον,\nστῆσαν δʼ ἐν λιμένεσσι, Θόαντι δὲ δῶρον ἔδωκαν·\nυἷος δὲ Πριάμοιο Λυκάονος ὦνον ἔδωκε\nΠατρόκλῳ ἥρωϊ Ἰησονίδης Εὔνηος.\nκαὶ τὸν Ἀχιλλεὺς θῆκεν ἄεθλον οὗ ἑτάροιο,\nὅς τις ἐλαφρότατος ποσσὶ κραιπνοῖσι πέλοιτο·\nδευτέρῳ αὖ βοῦν θῆκε μέγαν καὶ πίονα δημῷ,\nἡμιτάλαντον δὲ χρυσοῦ λοισθήϊʼ ἔθηκε.\nστῆ δʼ ὀρθὸς καὶ μῦθον ἐν Ἀργείοισιν ἔειπεν·\nὄρνυσθʼ οἳ καὶ τούτου ἀέθλου πειρήσεσθε.\nὣς ἔφατʼ, ὄρνυτο δʼ αὐτίκʼ Ὀϊλῆος ταχὺς Αἴας,\nἂν δʼ Ὀδυσεὺς πολύμητις, ἔπειτα δὲ Νέστορος υἱὸς\nἈντίλοχος· ὃ γὰρ αὖτε νέους ποσὶ πάντας ἐνίκα.\nστὰν δὲ μεταστοιχί· σήμηνε δὲ τέρματʼ Ἀχιλλεύς.\nτοῖσι δʼ ἀπὸ νύσσης τέτατο δρόμος· ὦκα δʼ ἔπειτα\nἔκφερʼ Ὀϊλιάδης· ἐπὶ δʼ ὄρνυτο δῖος Ὀδυσσεὺς\nἄγχι μάλʼ, ὡς ὅτε τίς τε γυναικὸς ἐϋζώνοιο\nστήθεός ἐστι κανών, ὅν τʼ εὖ μάλα χερσὶ τανύσσῃ\nπηνίον ἐξέλκουσα παρὲκ μίτον, ἀγχόθι δʼ ἴσχει\nστήθεος· ὣς Ὀδυσεὺς θέεν ἐγγύθεν, αὐτὰρ ὄπισθεν\nἴχνια τύπτε πόδεσσι πάρος κόνιν ἀμφιχυθῆναι·\nκὰδ δʼ ἄρα οἱ κεφαλῆς χέʼ ἀϋτμένα δῖος Ὀδυσσεὺς\nαἰεὶ ῥίμφα θέων· ἴαχον δʼ ἐπὶ πάντες Ἀχαιοὶ\nνίκης ἱεμένῳ, μάλα δὲ σπεύδοντι κέλευον.\nἀλλʼ ὅτε δὴ πύματον τέλεον δρόμον, αὐτίκʼ Ὀδυσσεὺς\nεὔχετʼ Ἀθηναίῃ γλαυκώπιδι ὃν κατὰ θυμόν·\nκλῦθι θεά, ἀγαθή μοι ἐπίρροθος ἐλθὲ ποδοῖιν.\nὣς ἔφατʼ εὐχόμενος· τοῦ δʼ ἔκλυε Παλλὰς Ἀθήνη,\nγυῖα δʼ ἔθηκεν ἐλαφρά, πόδας καὶ χεῖρας ὕπερθεν.\nἀλλʼ ὅτε δὴ τάχʼ ἔμελλον ἐπαΐξασθαι ἄεθλον,\nἔνθʼ Αἴας μὲν ὄλισθε θέων, βλάψεν γὰρ Ἀθήνη,\nτῇ ῥα βοῶν κέχυτʼ ὄνθος ἀποκταμένων ἐριμύκων,\nοὓς ἐπὶ Πατρόκλῳ πέφνεν πόδας ὠκὺς Ἀχιλλεύς·\nἐν δʼ ὄνθου βοέου πλῆτο στόμα τε ῥῖνάς τε·\nκρητῆρʼ αὖτʼ ἀνάειρε πολύτλας δῖος Ὀδυσσεύς,\nὡς ἦλθε φθάμενος· ὃ δὲ βοῦν ἕλε φαίδιμος Αἴας.\nστῆ δὲ κέρας μετὰ χερσὶν ἔχων βοὸς ἀγραύλοιο\nὄνθον ἀποπτύων, μετὰ δʼ Ἀργείοισιν ἔειπεν·\nὢ πόποι ἦ μʼ ἔβλαψε θεὰ πόδας, ἣ τὸ πάρος περ\nμήτηρ ὣς Ὀδυσῆϊ παρίσταται ἠδʼ ἐπαρήγει.\nὣς ἔφαθʼ, οἳ δʼ ἄρα πάντες ἐπʼ αὐτῷ ἡδὺ γέλασσαν.\nἈντίλοχος δʼ ἄρα δὴ λοισθήϊον ἔκφερʼ ἄεθλον\nμειδιόων, καὶ μῦθον ἐν Ἀργείοισιν ἔειπεν·\nεἰδόσιν ὔμμʼ ἐρέω πᾶσιν φίλοι, ὡς ἔτι καὶ νῦν\nἀθάνατοι τιμῶσι παλαιοτέρους ἀνθρώπους.\nΑἴας μὲν γὰρ ἐμεῖʼ ὀλίγον προγενέστερός ἐστιν,\nοὗτος δὲ προτέρης γενεῆς προτέρων τʼ ἀνθρώπων·\nὠμογέροντα δέ μίν φασʼ ἔμμεναι· ἀργαλέον δὲ\nποσσὶν ἐριδήσασθαι Ἀχαιοῖς, εἰ μὴ Ἀχιλλεῖ.\nὣς φάτο, κύδηνεν δὲ ποδώκεα Πηλεΐωνα.\nτὸν δʼ Ἀχιλεὺς μύθοισιν ἀμειβόμενος προσέειπεν·\nἈντίλοχʼ οὐ μέν τοι μέλεος εἰρήσεται αἶνος,\nἀλλά τοι ἡμιτάλαντον ἐγὼ χρυσοῦ ἐπιθήσω.\nὣς εἰπὼν ἐν χερσὶ τίθει, ὃ δʼ ἐδέξατο χαίρων.\nαὐτὰρ Πηλεΐδης κατὰ μὲν δολιχόσκιον ἔγχος\nθῆκʼ ἐς ἀγῶνα φέρων, κατὰ δʼ ἀσπίδα καὶ τρυφάλειαν\nτεύχεα Σαρπήδοντος, ἅ μιν Πάτροκλος ἀπηύρα.\nστῆ δʼ ὀρθὸς καὶ μῦθον ἐν Ἀργείοισιν ἔειπεν·\nἄνδρε δύω περὶ τῶνδε κελεύομεν, ὥ περ ἀρίστω,\nτεύχεα ἑσσαμένω ταμεσίχροα χαλκὸν ἑλόντε\nἀλλήλων προπάροιθεν ὁμίλου πειρηθῆναι.\nὁππότερός κε φθῇσιν ὀρεξάμενος χρόα καλόν,\nψαύσῃ δʼ ἐνδίνων διά τʼ ἔντεα καὶ μέλαν αἷμα,\nτῷ μὲν ἐγὼ δώσω τόδε φάσγανον ἀργυρόηλον\nκαλὸν Θρηΐκιον, τὸ μὲν Ἀστεροπαῖον ἀπηύρων·\nτεύχεα δʼ ἀμφότεροι ξυνήϊα ταῦτα φερέσθων·\nκαί σφιν δαῖτʼ ἀγαθὴν παραθήσομεν ἐν κλισίῃσιν.\nὣς ἔφατʼ, ὦρτο δʼ ἔπειτα μέγας Τελαμώνιος Αἴας,\nἂν δʼ ἄρα Τυδεΐδης ὦρτο, κρατερὸς Διομήδης.\nοἳ δʼ ἐπεὶ οὖν ἑκάτερθεν ὁμίλου θωρήχθησαν,\nἐς μέσον ἀμφοτέρω συνίτην μεμαῶτε μάχεσθαι\nδεινὸν δερκομένω· θάμβος δʼ ἔχε πάντας Ἀχαιούς.\nἀλλʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,\nτρὶς μὲν ἐπήϊξαν, τρὶς δὲ σχεδὸν ὁρμήθησαν.\nἔνθʼ Αἴας μὲν ἔπειτα κατʼ ἀσπίδα πάντοσʼ ἐΐσην\nνύξʼ, οὐδὲ χρόʼ ἵκανεν· ἔρυτο γὰρ ἔνδοθι θώρηξ·\nΤυδεΐδης δʼ ἄρʼ ἔπειτα ὑπὲρ σάκεος μεγάλοιο\nαἰὲν ἐπʼ αὐχένι κῦρε φαεινοῦ δουρὸς ἀκωκῇ.\nκαὶ τότε δή ῥʼ Αἴαντι περιδείσαντες Ἀχαιοὶ\nπαυσαμένους ἐκέλευσαν ἀέθλια ἶσʼ ἀνελέσθαι.\nαὐτὰρ Τυδεΐδῃ δῶκεν μέγα φάσγανον ἥρως\nσὺν κολεῷ τε φέρων καὶ ἐϋτμήτῳ τελαμῶνι.\nαὐτὰρ Πηλεΐδης θῆκεν σόλον αὐτοχόωνον\nὃν πρὶν μὲν ῥίπτασκε μέγα σθένος Ἠετίωνος·\nἀλλʼ ἤτοι τὸν ἔπεφνε ποδάρκης δῖος Ἀχιλλεύς,\nτὸν δʼ ἄγετʼ ἐν νήεσσι σὺν ἄλλοισι κτεάτεσσι.\nστῆ δʼ ὀρθὸς καὶ μῦθον ἐν Ἀργείοισιν ἔειπεν·\nὄρνυσθʼ οἳ καὶ τούτου ἀέθλου πειρήσεσθε.\nεἴ οἱ καὶ μάλα πολλὸν ἀπόπροθι πίονες ἀγροί,\nἕξει μιν καὶ πέντε περιπλομένους ἐνιαυτοὺς\nχρεώμενος· οὐ μὲν γάρ οἱ ἀτεμβόμενός γε σιδήρου\nποιμὴν οὐδʼ ἀροτὴρ εἶσʼ ἐς πόλιν, ἀλλὰ παρέξει.\nὣς ἔφατʼ, ὦρτο δʼ ἔπειτα μενεπτόλεμος Πολυποίτης,\nἂν δὲ Λεοντῆος κρατερὸν μένος ἀντιθέοιο,\nἂν δʼ Αἴας Τελαμωνιάδης καὶ δῖος Ἐπειός.\nἑξείης δʼ ἵσταντο, σόλον δʼ ἕλε δῖος Ἐπειός,\nἧκε δὲ δινήσας· γέλασαν δʼ ἐπὶ πάντες Ἀχαιοί.\nδεύτερος αὖτʼ ἀφέηκε Λεοντεὺς ὄζος Ἄρηος·\nτὸ τρίτον αὖτʼ ἔρριψε μέγας Τελαμώνιος Αἴας\nχειρὸς ἄπο στιβαρῆς, καὶ ὑπέρβαλε σήματα πάντων.\nἀλλʼ ὅτε δὴ σόλον εἷλε μενεπτόλεμος Πολυποίτης,\nὅσσόν τίς τʼ ἔρριψε καλαύροπα βουκόλος ἀνήρ,\nἣ δέ θʼ ἑλισσομένη πέτεται διὰ βοῦς ἀγελαίας,\nτόσσον παντὸς ἀγῶνος ὑπέρβαλε· τοὶ δὲ βόησαν.\nἀνστάντες δʼ ἕταροι Πολυποίταο κρατεροῖο\nνῆας ἔπι γλαφυρὰς ἔφερον βασιλῆος ἄεθλον.\nαὐτὰρ ὃ τοξευτῇσι τίθει ἰόεντα σίδηρον,\nκὰδ δʼ ἐτίθει δέκα μὲν πελέκεας, δέκα δʼ ἡμιπέλεκκα,\nἱστὸν δʼ ἔστησεν νηὸς κυανοπρῴροιο\nτηλοῦ ἐπὶ ψαμάθοις, ἐκ δὲ τρήρωνα πέλειαν\nλεπτῇ μηρίνθῳ δῆσεν ποδός, ἧς ἄρʼ ἀνώγει\nτοξεύειν· ὃς μέν κε βάλῃ τρήρωνα πέλειαν,\nπάντας ἀειράμενος πελέκεας οἶκον δὲ φερέσθω·\nὃς δέ κε μηρίνθοιο τύχῃ ὄρνιθος ἁμαρτών,\nἥσσων γὰρ δὴ κεῖνος, ὃ δʼ οἴσεται ἡμιπέλεκκα.\nὣς ἔφατʼ, ὦρτο δʼ ἔπειτα βίη Τεύκροιο ἄνακτος,\nἂν δʼ ἄρα Μηριόνης θεράπων ἐῢς Ἰδομενῆος.\nκλήρους δʼ ἐν κυνέῃ χαλκήρεϊ πάλλον ἑλόντες,\nΤεῦκρος δὲ πρῶτος κλήρῳ λάχεν· αὐτίκα δʼ ἰὸν\nἧκεν ἐπικρατέως, οὐδʼ ἠπείλησεν ἄνακτι\nἀρνῶν πρωτογόνων ῥέξειν κλειτὴν ἑκατόμβην.\nὄρνιθος μὲν ἅμαρτε· μέγηρε γάρ οἱ τό γʼ Ἀπόλλων·\nαὐτὰρ ὃ μήρινθον βάλε πὰρ πόδα, τῇ δέδετʼ ὄρνις·\nἀντικρὺ δʼ ἀπὸ μήρινθον τάμε πικρὸς ὀϊστός.\nἣ μὲν ἔπειτʼ ἤϊξε πρὸς οὐρανόν, ἣ δὲ παρείθη\nμήρινθος ποτὶ γαῖαν· ἀτὰρ κελάδησαν Ἀχαιοί.\nσπερχόμενος δʼ ἄρα Μηριόνης ἐξείρυσε χειρὸς\nτόξον· ἀτὰρ δὴ ὀϊστὸν ἔχεν πάλαι, ὡς ἴθυνεν.\nαὐτίκα δʼ ἠπείλησεν ἑκηβόλῳ Ἀπόλλωνι\nἀρνῶν πρωτογόνων ῥέξειν κλειτὴν ἑκατόμβην.\nὕψι δʼ ὑπὸ νεφέων εἶδε τρήρωνα πέλειαν·\nτῇ ῥʼ ὅ γε δινεύουσαν ὑπὸ πτέρυγος βάλε μέσσην,\nἀντικρὺ δὲ διῆλθε βέλος· τὸ μὲν ἂψ ἐπὶ γαίῃ\nπρόσθεν Μηριόναο πάγη ποδός· αὐτὰρ ἣ ὄρνις\nἱστῷ ἐφεζομένη νηὸς κυανοπρῴροιο\nαὐχένʼ ἀπεκρέμασεν, σὺν δὲ πτερὰ πυκνὰ λίασθεν.\nὠκὺς δʼ ἐκ μελέων θυμὸς πτάτο, τῆλε δʼ ἀπʼ αὐτοῦ\nκάππεσε· λαοὶ δʼ αὖ θηεῦντό τε θάμβησάν τε.\nἂν δʼ ἄρα Μηριόνης πελέκεας δέκα πάντας ἄειρε,\nΤεῦκρος δʼ ἡμιπέλεκκα φέρεν κοίλας ἐπὶ νῆας.\nαὐτὰρ Πηλεΐδης κατὰ μὲν δολιχόσκιον ἔγχος,\nκὰδ δὲ λέβητʼ ἄπυρον βοὸς ἄξιον ἀνθεμόεντα\nθῆκʼ ἐς ἀγῶνα φέρων· καί ῥʼ ἥμονες ἄνδρες ἀνέσταν·\nἂν μὲν ἄρʼ Ἀτρεΐδης εὐρὺ κρείων Ἀγαμέμνων,\nἂν δʼ ἄρα Μηριόνης, θεράπων ἐῢς Ἰδομενῆος.\nτοῖσι δὲ καὶ μετέειπε ποδάρκης δῖος Ἀχιλλεύς·\nἈτρεΐδη· ἴδμεν γὰρ ὅσον προβέβηκας ἁπάντων\nἠδʼ ὅσσον δυνάμει τε καὶ ἥμασιν ἔπλευ ἄριστος·\nἀλλὰ σὺ μὲν τόδʼ ἄεθλον ἔχων κοίλας ἐπὶ νῆας\nἔρχευ, ἀτὰρ δόρυ Μηριόνῃ ἥρωϊ πόρωμεν,\nεἰ σύ γε σῷ θυμῷ ἐθέλοις· κέλομαι γὰρ ἔγωγε.\nὣς ἔφατʼ, οὐδʼ ἀπίθησεν ἄναξ ἀνδρῶν Ἀγαμέμνων·\nδῶκε δὲ Μηριόνῃ δόρυ χάλκεον· αὐτὰρ ὅ γʼ ἥρως\nΤαλθυβίῳ κήρυκι δίδου περικαλλὲς ἄεθλον.\nλῦτο δʼ ἀγών, λαοὶ δὲ θοὰς ἐπὶ νῆας ἕκαστοι\nἐσκίδναντʼ ἰέναι. τοὶ μὲν δόρποιο μέδοντο\nὕπνου τε γλυκεροῦ ταρπήμεναι· αὐτὰρ Ἀχιλλεὺς\nκλαῖε φίλου ἑτάρου μεμνημένος, οὐδέ μιν ὕπνος\nᾕρει πανδαμάτωρ, ἀλλʼ ἐστρέφετʼ ἔνθα καὶ ἔνθα\nΠατρόκλου ποθέων ἀνδροτῆτά τε καὶ μένος ἠΰ,\nἠδʼ ὁπόσα τολύπευσε σὺν αὐτῷ καὶ πάθεν ἄλγεα\nἀνδρῶν τε πτολέμους ἀλεγεινά τε κύματα πείρων·\nτῶν μιμνησκόμενος θαλερὸν κατὰ δάκρυον εἶβεν,\nἄλλοτʼ ἐπὶ πλευρὰς κατακείμενος, ἄλλοτε δʼ αὖτε\nὕπτιος, ἄλλοτε δὲ πρηνής· τοτὲ δʼ ὀρθὸς ἀναστὰς\nδινεύεσκʼ ἀλύων παρὰ θῖνʼ ἁλός· οὐδέ μιν ἠὼς\nφαινομένη λήθεσκεν ὑπεὶρ ἅλα τʼ ἠϊόνας τε.\nἀλλʼ ὅ γʼ ἐπεὶ ζεύξειεν ὑφʼ ἅρμασιν ὠκέας ἵππους,\nἝκτορα δʼ ἕλκεσθαι δησάσκετο δίφρου ὄπισθεν,\nτρὶς δʼ ἐρύσας περὶ σῆμα Μενοιτιάδαο θανόντος\nαὖτις ἐνὶ κλισίῃ παυέσκετο, τὸν δέ τʼ ἔασκεν\nἐν κόνι ἐκτανύσας προπρηνέα· τοῖο δʼ Ἀπόλλων\nπᾶσαν ἀεικείην ἄπεχε χροῒ φῶτʼ ἐλεαίρων\nκαὶ τεθνηότα περ· περὶ δʼ αἰγίδι πάντα κάλυπτε\nχρυσείῃ, ἵνα μή μιν ἀποδρύφοι ἑλκυστάζων.\nὣς ὃ μὲν Ἕκτορα δῖον ἀείκιζεν μενεαίνων·\nτὸν δʼ ἐλεαίρεσκον μάκαρες θεοὶ εἰσορόωντες,\nκλέψαι δʼ ὀτρύνεσκον ἐΰσκοπον ἀργεϊφόντην.\nἔνθʼ ἄλλοις μὲν πᾶσιν ἑήνδανεν, οὐδέ ποθʼ Ἥρῃ\nοὐδὲ Ποσειδάωνʼ οὐδὲ γλαυκώπιδι κούρῃ,\nἀλλʼ ἔχον ὥς σφιν πρῶτον ἀπήχθετο Ἴλιος ἱρὴ\nκαὶ Πρίαμος καὶ λαὸς Ἀλεξάνδρου ἕνεκʼ ἄτης,\nὃς νείκεσσε θεὰς ὅτε οἱ μέσσαυλον ἵκοντο,\nτὴν δʼ ᾔνησʼ ἥ οἱ πόρε μαχλοσύνην ἀλεγεινήν.\nἀλλʼ ὅτε δή ῥʼ ἐκ τοῖο δυωδεκάτη γένετʼ ἠώς,\nκαὶ τότʼ ἄρʼ ἀθανάτοισι μετηύδα Φοῖβος Ἀπόλλων·\nσχέτλιοί ἐστε θεοί, δηλήμονες· οὔ νύ ποθʼ ὑμῖν\nἝκτωρ μηρίʼ ἔκηε βοῶν αἰγῶν τε τελείων;\nτὸν νῦν οὐκ ἔτλητε νέκυν περ ἐόντα σαῶσαι\nᾗ τʼ ἀλόχῳ ἰδέειν καὶ μητέρι καὶ τέκεϊ ᾧ\nκαὶ πατέρι Πριάμῳ λαοῖσί τε, τοί κέ μιν ὦκα\nἐν πυρὶ κήαιεν καὶ ἐπὶ κτέρεα κτερίσαιεν.\nἀλλʼ ὀλοῷ Ἀχιλῆϊ θεοὶ βούλεσθʼ ἐπαρήγειν,\nᾧ οὔτʼ ἂρ φρένες εἰσὶν ἐναίσιμοι οὔτε νόημα\nγναμπτὸν ἐνὶ στήθεσσι, λέων δʼ ὣς ἄγρια οἶδεν,\nὅς τʼ ἐπεὶ ἂρ μεγάλῃ τε βίῃ καὶ ἀγήνορι θυμῷ\nεἴξας εἶσʼ ἐπὶ μῆλα βροτῶν ἵνα δαῖτα λάβῃσιν·\nὣς Ἀχιλεὺς ἔλεον μὲν ἀπώλεσεν, οὐδέ οἱ αἰδὼς\nγίγνεται, ἥ τʼ ἄνδρας μέγα σίνεται ἠδʼ ὀνίνησι.\nμέλλει μέν πού τις καὶ φίλτερον ἄλλον ὀλέσσαι\nἠὲ κασίγνητον ὁμογάστριον ἠὲ καὶ υἱόν·\nἀλλʼ ἤτοι κλαύσας καὶ ὀδυράμενος μεθέηκε·\nτλητὸν γὰρ Μοῖραι θυμὸν θέσαν ἀνθρώποισιν.\nαὐτὰρ ὅ γʼ Ἕκτορα δῖον, ἐπεὶ φίλον ἦτορ ἀπηύρα,\nἵππων ἐξάπτων περὶ σῆμʼ ἑτάροιο φίλοιο\nἕλκει· οὐ μήν οἱ τό γε κάλλιον οὐδέ τʼ ἄμεινον.\nμὴ ἀγαθῷ περ ἐόντι νεμεσσηθέωμέν οἱ ἡμεῖς·\nκωφὴν γὰρ δὴ γαῖαν ἀεικίζει μενεαίνων.\nτὸν δὲ χολωσαμένη προσέφη λευκώλενος Ἥρη·\nεἴη κεν καὶ τοῦτο τεὸν ἔπος ἀργυρότοξε\nεἰ δὴ ὁμὴν Ἀχιλῆϊ καὶ Ἕκτορι θήσετε τιμήν.\nἝκτωρ μὲν θνητός τε γυναῖκά τε θήσατο μαζόν·\nαὐτὰρ Ἀχιλλεύς ἐστι θεᾶς γόνος, ἣν ἐγὼ αὐτὴ\nθρέψά τε καὶ ἀτίτηλα καὶ ἀνδρὶ πόρον παράκοιτιν\nΠηλέϊ, ὃς περὶ κῆρι φίλος γένετʼ ἀθανάτοισι.\nπάντες δʼ ἀντιάασθε θεοὶ γάμου· ἐν δὲ σὺ τοῖσι\nδαίνυʼ ἔχων φόρμιγγα κακῶν ἕταρʼ, αἰὲν ἄπιστε.\nτὴν δʼ ἀπαμειβόμενος προσέφη νεφεληγερέτα Ζεύς·\nἭρη μὴ δὴ πάμπαν ἀποσκύδμαινε θεοῖσιν·\nοὐ μὲν γὰρ τιμή γε μίʼ ἔσσεται· ἀλλὰ καὶ Ἕκτωρ\nφίλτατος ἔσκε θεοῖσι βροτῶν οἳ ἐν Ἰλίῳ εἰσίν·\nὣς γὰρ ἔμοιγʼ, ἐπεὶ οὔ τι φίλων ἡμάρτανε δώρων.\nοὐ γάρ μοί ποτε βωμὸς ἐδεύετο δαιτὸς ἐΐσης\nλοιβῆς τε κνίσης τε· τὸ γὰρ λάχομεν γέρας ἡμεῖς.\nἀλλʼ ἤτοι κλέψαι μὲν ἐάσομεν, οὐδέ πῃ ἔστι,\nλάθρῃ Ἀχιλλῆος θρασὺν Ἕκτορα· ἦ γάρ οἱ αἰεὶ\nμήτηρ παρμέμβλωκεν ὁμῶς νύκτάς τε καὶ ἦμαρ.\nἀλλʼ εἴ τις καλέσειε θεῶν Θέτιν ἆσσον ἐμεῖο,\nὄφρά τί οἱ εἴπω πυκινὸν ἔπος, ὥς κεν Ἀχιλλεὺς\nδώρων ἐκ Πριάμοιο λάχῃ ἀπό θʼ Ἕκτορα λύσῃ.\nὣς ἔφατʼ, ὦρτο δὲ Ἶρις ἀελλόπος ἀγγελέουσα,\nμεσσηγὺς δὲ Σάμου τε καὶ Ἴμβρου παιπαλοέσσης\nἔνθορε μείλανι πόντῳ· ἐπεστονάχησε δὲ λίμνη.\nἣ δὲ μολυβδαίνῃ ἰκέλη ἐς βυσσὸν ὄρουσεν,\nἥ τε κατʼ ἀγραύλοιο βοὸς κέρας ἐμβεβαυῖα\nἔρχεται ὠμηστῇσιν ἐπʼ ἰχθύσι κῆρα φέρουσα.\nεὗρε δʼ ἐνὶ σπῆϊ γλαφυρῷ Θέτιν, ἀμφὶ δʼ ἄρʼ ἄλλαι\nεἵαθʼ ὁμηγερέες ἅλιαι θεαί· ἣ δʼ ἐνὶ μέσσῃς\nκλαῖε μόρον οὗ παιδὸς ἀμύμονος, ὅς οἱ ἔμελλε\nφθίσεσθʼ ἐν Τροίῃ ἐριβώλακι τηλόθι πάτρης.\nἀγχοῦ δʼ ἱσταμένη προσέφη πόδας ὠκέα Ἶρις·\nὄρσο Θέτι· καλέει Ζεὺς ἄφθιτα μήδεα εἰδώς.\nτὴν δʼ ἠμείβετʼ ἔπειτα θεὰ Θέτις ἀργυρόπεζα·\nτίπτέ με κεῖνος ἄνωγε μέγας θεός; αἰδέομαι δὲ\nμίσγεσθʼ ἀθανάτοισιν, ἔχω δʼ ἄχεʼ ἄκριτα θυμῷ.\nεἶμι μέν, οὐδʼ ἅλιον ἔπος ἔσσεται ὅττί κεν εἴπῃ.\nὣς ἄρα φωνήσασα κάλυμμʼ ἕλε δῖα θεάων\nκυάνεον, τοῦ δʼ οὔ τι μελάντερον ἔπλετο ἔσθος.\nβῆ δʼ ἰέναι, πρόσθεν δὲ ποδήνεμος ὠκέα Ἶρις\nἡγεῖτʼ· ἀμφὶ δʼ ἄρα σφι λιάζετο κῦμα θαλάσσης.\nἀκτὴν δʼ ἐξαναβᾶσαι ἐς οὐρανὸν ἀϊχθήτην,\nεὗρον δʼ εὐρύοπα Κρονίδην, περὶ δʼ ἄλλοι ἅπαντες\nεἵαθʼ ὁμηγερέες μάκαρες θεοὶ αἰὲν ἐόντες.\nἣ δʼ ἄρα πὰρ Διὶ πατρὶ καθέζετο, εἶξε δʼ Ἀθήνη.\nἭρη δὲ χρύσεον καλὸν δέπας ἐν χερὶ θῆκε\nκαί ῥʼ εὔφρηνʼ ἐπέεσσι· Θέτις δʼ ὤρεξε πιοῦσα.\nτοῖσι δὲ μύθων ἦρχε πατὴρ ἀνδρῶν τε θεῶν τε·\nἤλυθες Οὔλυμπον δὲ θεὰ Θέτι κηδομένη περ,\nπένθος ἄλαστον ἔχουσα μετὰ φρεσίν· οἶδα καὶ αὐτός·\nἀλλὰ καὶ ὧς ἐρέω τοῦ σʼ εἵνεκα δεῦρο κάλεσσα.\nἐννῆμαρ δὴ νεῖκος ἐν ἀθανάτοισιν ὄρωρεν\nἝκτορος ἀμφὶ νέκυι καὶ Ἀχιλλῆϊ πτολιπόρθῳ·\nκλέψαι δʼ ὀτρύνουσιν ἐΰσκοπον ἀργεϊφόντην·\nαὐτὰρ ἐγὼ τόδε κῦδος Ἀχιλλῆϊ προτιάπτω\nαἰδῶ καὶ φιλότητα τεὴν μετόπισθε φυλάσσων.\nαἶψα μάλʼ ἐς στρατὸν ἐλθὲ καὶ υἱέϊ σῷ ἐπίτειλον·\nσκύζεσθαί οἱ εἰπὲ θεούς, ἐμὲ δʼ ἔξοχα πάντων\nἀθανάτων κεχολῶσθαι, ὅτι φρεσὶ μαινομένῃσιν\nἝκτορʼ ἔχει παρὰ νηυσὶ κορωνίσιν οὐδʼ ἀπέλυσεν,\nαἴ κέν πως ἐμέ τε δείσῃ ἀπό θʼ Ἕκτορα λύσῃ.\nαὐτὰρ ἐγὼ Πριάμῳ μεγαλήτορι Ἶριν ἐφήσω\nλύσασθαι φίλον υἱὸν ἰόντʼ ἐπὶ νῆας Ἀχαιῶν,\nδῶρα δʼ Ἀχιλλῆϊ φερέμεν, τά κε θυμὸν ἰήνῃ.\nὣς ἔφατʼ, οὐδʼ ἀπίθησε θεὰ Θέτις ἀργυρόπεζα,\nβῆ δὲ κατʼ Οὐλύμποιο καρήνων ἀΐξασα,\nἷξεν δʼ ἐς κλισίην οὗ υἱέος· ἔνθʼ ἄρα τόν γε\nεὗρʼ ἁδινὰ στενάχοντα· φίλοι δʼ ἀμφʼ αὐτὸν ἑταῖροι\nἐσσυμένως ἐπένοντο καὶ ἐντύνοντο ἄριστον·\nτοῖσι δʼ ὄϊς λάσιος μέγας ἐν κλισίῃ ἱέρευτο.\nἣ δὲ μάλʼ ἄγχʼ αὐτοῖο καθέζετο πότνια μήτηρ,\nχειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζε·\nτέκνον ἐμὸν τέο μέχρις ὀδυρόμενος καὶ ἀχεύων\nσὴν ἔδεαι κραδίην μεμνημένος οὔτέ τι σίτου\nοὔτʼ εὐνῆς; ἀγαθὸν δὲ γυναικί περ ἐν φιλότητι\nμίσγεσθʼ· οὐ γάρ μοι δηρὸν βέῃ, ἀλλά τοι ἤδη\nἄγχι παρέστηκεν θάνατος καὶ μοῖρα κραταιή.\nἀλλʼ ἐμέθεν ξύνες ὦκα, Διὸς δέ τοι ἄγγελός εἰμι·\nσκύζεσθαι σοί φησι θεούς, ἑὲ δʼ ἔξοχα πάντων\nἀθανάτων κεχολῶσθαι, ὅτι φρεσὶ μαινομένῃσιν\nἝκτορʼ ἔχεις παρὰ νηυσὶ κορωνίσιν οὐδʼ ἀπέλυσας.\nἀλλʼ ἄγε δὴ λῦσον, νεκροῖο δὲ δέξαι ἄποινα.\nτὴν δʼ ἀπαμειβόμενος προσέφη πόδας ὠκὺς Ἀχιλλεύς·\nτῇδʼ εἴη· ὃς ἄποινα φέροι καὶ νεκρὸν ἄγοιτο,\nεἰ δὴ πρόφρονι θυμῷ Ὀλύμπιος αὐτὸς ἀνώγει.\nὣς οἵ γʼ ἐν νηῶν ἀγύρει μήτηρ τε καὶ υἱὸς\nπολλὰ πρὸς ἀλλήλους ἔπεα πτερόεντʼ ἀγόρευον.\nἾριν δʼ ὄτρυνε Κρονίδης εἰς Ἴλιον ἱρήν·\nβάσκʼ ἴθι Ἶρι ταχεῖα λιποῦσʼ ἕδος Οὐλύμποιο\nἄγγειλον Πριάμῳ μεγαλήτορι Ἴλιον εἴσω\nλύσασθαι φίλον υἱὸν ἰόντʼ ἐπὶ νῆας Ἀχαιῶν,\nδῶρα δʼ Ἀχιλλῆϊ φερέμεν τά κε θυμὸν ἰήνῃ\nοἶον, μὴ δέ τις ἄλλος ἅμα Τρώων ἴτω ἀνήρ.\nκῆρύξ τίς οἱ ἕποιτο γεραίτερος, ὅς κʼ ἰθύνοι\nἡμιόνους καὶ ἄμαξαν ἐΰτροχον, ἠδὲ καὶ αὖτις\nνεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.\nμὴ δέ τί οἱ θάνατος μελέτω φρεσὶ μὴ δέ τι τάρβος·\nτοῖον γάρ οἱ πομπὸν ὀπάσσομεν ἀργεϊφόντην,\nὃς ἄξει εἷός κεν ἄγων Ἀχιλῆϊ πελάσσῃ.\nαὐτὰρ ἐπὴν ἀγάγῃσιν ἔσω κλισίην Ἀχιλῆος,\nοὔτʼ αὐτὸς κτενέει ἀπό τʼ ἄλλους πάντας ἐρύξει·\nοὔτε γάρ ἐστʼ ἄφρων οὔτʼ ἄσκοπος οὔτʼ ἀλιτήμων,\nἀλλὰ μάλʼ ἐνδυκέως ἱκέτεω πεφιδήσεται ἀνδρός.\nὣς ἔφατʼ, ὦρτο δὲ Ἶρις ἀελλόπος ἀγγελέουσα.\nἷξεν δʼ ἐς Πριάμοιο, κίχεν δʼ ἐνοπήν τε γόον τε.\nπαῖδες μὲν πατέρʼ ἀμφὶ καθήμενοι ἔνδοθεν αὐλῆς\nδάκρυσιν εἵματʼ ἔφυρον, ὃ δʼ ἐν μέσσοισι γεραιὸς\nἐντυπὰς ἐν χλαίνῃ κεκαλυμμένος· ἀμφὶ δὲ πολλὴ\nκόπρος ἔην κεφαλῇ τε καὶ αὐχένι τοῖο γέροντος\nτήν ῥα κυλινδόμενος καταμήσατο χερσὶν ἑῇσι.\nθυγατέρες δʼ ἀνὰ δώματʼ ἰδὲ νυοὶ ὠδύροντο\nτῶν μιμνησκόμεναι οἳ δὴ πολέες τε καὶ ἐσθλοὶ\nχερσὶν ὑπʼ Ἀργείων κέατο ψυχὰς ὀλέσαντες.\nστῆ δὲ παρὰ Πρίαμον Διὸς ἄγγελος, ἠδὲ προσηύδα\nτυτθὸν φθεγξαμένη· τὸν δὲ τρόμος ἔλλαβε γυῖα·\nθάρσει Δαρδανίδη Πρίαμε φρεσί, μὴ δέ τι τάρβει·\nοὐ μὲν γάρ τοι ἐγὼ κακὸν ὀσσομένη τόδʼ ἱκάνω\nἀλλʼ ἀγαθὰ φρονέουσα· Διὸς δέ τοι ἄγγελός εἰμι,\nὅς σευ ἄνευθεν ἐὼν μέγα κήδεται ἠδʼ ἐλεαίρει.\nλύσασθαί σʼ ἐκέλευσεν Ὀλύμπιος Ἕκτορα δῖον,\nδῶρα δʼ Ἀχιλλῆϊ φερέμεν τά κε θυμὸν ἰήνῃ\nοἶον, μὴ δέ τις ἄλλος ἅμα Τρώων ἴτω ἀνήρ.\nκῆρύξ τίς τοι ἕποιτο γεραίτερος, ὅς κʼ ἰθύνοι\nἡμιόνους καὶ ἄμαξαν ἐΰτροχον, ἠδὲ καὶ αὖτις\nνεκρὸν ἄγοι προτὶ ἄστυ, τὸν ἔκτανε δῖος Ἀχιλλεύς.\nμὴ δέ τί τοι θάνατος μελέτω φρεσὶ μηδέ τι τάρβος·\nτοῖος γάρ τοι πομπὸς ἅμʼ ἕψεται ἀργεϊφόντης,\nὅς σʼ ἄξει εἷός κεν ἄγων Ἀχιλῆϊ πελάσσῃ.\nαὐτὰρ ἐπὴν ἀγάγῃσιν ἔσω κλισίην Ἀχιλῆος,\nοὔτʼ αὐτὸς κτενέει ἀπό τʼ ἄλλους πάντας ἐρύξει·\nοὔτε γάρ ἔστʼ ἄφρων οὔτʼ ἄσκοπος οὔτʼ ἀλιτήμων,\nἀλλὰ μάλʼ ἐνδυκέως ἱκέτεω πεφιδήσεται ἀνδρός.\nἣ μὲν ἄρʼ ὣς εἰποῦσʼ ἀπέβη πόδας ὠκέα Ἶρις,\nαὐτὰρ ὅ γʼ υἷας ἄμαξαν ἐΰτροχον ἡμιονείην\nὁπλίσαι ἠνώγει, πείρινθα δὲ δῆσαι ἐπʼ αὐτῆς.\nαὐτὸς δʼ ἐς θάλαμον κατεβήσετο κηώεντα\nκέδρινον ὑψόροφον, ὃς γλήνεα πολλὰ κεχάνδει·\nἐς δʼ ἄλοχον Ἑκάβην ἐκαλέσσατο φώνησέν τε·\nδαιμονίη Διόθεν μοι Ὀλύμπιος ἄγγελος ἦλθε\nλύσασθαι φίλον υἱὸν ἰόντʼ ἐπὶ νῆας Ἀχαιῶν,\nδῶρα δʼ Ἀχιλλῆϊ φερέμεν τά κε θυμὸν ἰήνῃ.\nἀλλʼ ἄγε μοι τόδε εἰπὲ τί τοι φρεσὶν εἴδεται εἶναι;\nαἰνῶς γάρ μʼ αὐτόν γε μένος καὶ θυμὸς ἄνωγε\nκεῖσʼ ἰέναι ἐπὶ νῆας ἔσω στρατὸν εὐρὺν Ἀχαιῶν.\nὣς φάτο, κώκυσεν δὲ γυνὴ καὶ ἀμείβετο μύθῳ·\nὤ μοι πῇ δή τοι φρένες οἴχονθʼ, ᾗς τὸ πάρος περ\nἔκλεʼ ἐπʼ ἀνθρώπους ξείνους ἠδʼ οἷσιν ἀνάσσεις;\nπῶς ἐθέλεις ἐπὶ νῆας Ἀχαιῶν ἐλθέμεν οἶος\nἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς\nυἱέας ἐξενάριξε· σιδήρειόν νύ τοι ἦτορ.\nεἰ γάρ σʼ αἱρήσει καὶ ἐσόψεται ὀφθαλμοῖσιν\nὠμηστὴς καὶ ἄπιστος ἀνὴρ ὅ γε οὔ σʼ ἐλεήσει,\nοὐδέ τί σʼ αἰδέσεται. νῦν δὲ κλαίωμεν ἄνευθεν\nἥμενοι ἐν μεγάρῳ· τῷ δʼ ὥς ποθι Μοῖρα κραταιὴ\nγιγνομένῳ ἐπένησε λίνῳ, ὅτε μιν τέκον αὐτή,\nἀργίποδας κύνας ἆσαι ἑῶν ἀπάνευθε τοκήων\nἀνδρὶ πάρα κρατερῷ, τοῦ ἐγὼ μέσον ἧπαρ ἔχοιμι\nἐσθέμεναι προσφῦσα· τότʼ ἄντιτα ἔργα γένοιτο\nπαιδὸς ἐμοῦ, ἐπεὶ οὔ ἑ κακιζόμενόν γε κατέκτα,\nἀλλὰ πρὸ Τρώων καὶ Τρωϊάδων βαθυκόλπων\nἑσταότʼ οὔτε φόβου μεμνημένον οὔτʼ ἀλεωρῆς.\nτὴν δʼ αὖτε προσέειπε γέρων Πρίαμος θεοειδής·\nμή μʼ ἐθέλοντʼ ἰέναι κατερύκανε, μὴ δέ μοι αὐτὴ\nὄρνις ἐνὶ μεγάροισι κακὸς πέλευ· οὐδέ με πείσεις.\nεἰ μὲν γάρ τίς μʼ ἄλλος ἐπιχθονίων ἐκέλευεν,\nἢ οἳ μάντιές εἰσι θυοσκόοι ἢ ἱερῆες,\nψεῦδός κεν φαῖμεν καὶ νοσφιζοίμεθα μᾶλλον·\nνῦν δʼ, αὐτὸς γὰρ ἄκουσα θεοῦ καὶ ἐσέδρακον ἄντην,\nεἶμι καὶ οὐχ ἅλιον ἔπος ἔσσεται. εἰ δέ μοι αἶσα\nτεθνάμεναι παρὰ νηυσὶν Ἀχαιῶν χαλκοχιτώνων\nβούλομαι· αὐτίκα γάρ με κατακτείνειεν Ἀχιλλεὺς\nἀγκὰς ἑλόντʼ ἐμὸν υἱόν, ἐπὴν γόου ἐξ ἔρον εἵην.\nἦ καὶ φωριαμῶν ἐπιθήματα κάλʼ ἀνέῳγεν·\nἔνθεν δώδεκα μὲν περικαλλέας ἔξελε πέπλους,\nδώδεκα δʼ ἁπλοΐδας χλαίνας, τόσσους δὲ τάπητας,\nτόσσα δὲ φάρεα λευκά, τόσους δʼ ἐπὶ τοῖσι χιτῶνας.\nχρυσοῦ δὲ στήσας ἔφερεν δέκα πάντα τάλαντα,\nἐκ δὲ δύʼ αἴθωνας τρίποδας, πίσυρας δὲ λέβητας,\nἐκ δὲ δέπας περικαλλές, ὅ οἱ Θρῇκες πόρον ἄνδρες\nἐξεσίην ἐλθόντι μέγα κτέρας· οὐδέ νυ τοῦ περ\nφείσατʼ ἐνὶ μεγάροις ὃ γέρων, περὶ δʼ ἤθελε θυμῷ\nλύσασθαι φίλον υἱόν. ὃ δὲ Τρῶας μὲν ἅπαντας\nαἰθούσης ἀπέεργεν ἔπεσσʼ αἰσχροῖσιν ἐνίσσων·\nἔρρετε λωβητῆρες ἐλεγχέες· οὔ νυ καὶ ὑμῖν\nοἴκοι ἔνεστι γόος, ὅτι μʼ ἤλθετε κηδήσοντες;\nἦ ὀνόσασθʼ ὅτι μοι Κρονίδης Ζεὺς ἄλγεʼ ἔδωκε\nπαῖδʼ ὀλέσαι τὸν ἄριστον; ἀτὰρ γνώσεσθε καὶ ὔμμες·\nῥηΐτεροι γὰρ μᾶλλον Ἀχαιοῖσιν δὴ ἔσεσθε\nκείνου τεθνηῶτος ἐναιρέμεν. αὐτὰρ ἔγωγε\nπρὶν ἀλαπαζομένην τε πόλιν κεραϊζομένην τε\nὀφθαλμοῖσιν ἰδεῖν βαίην δόμον Ἄϊδος εἴσω.\nἦ καὶ σκηπανίῳ δίεπʼ ἀνέρας· οἳ δʼ ἴσαν ἔξω\nσπερχομένοιο γέροντος· ὃ δʼ υἱάσιν οἷσιν ὁμόκλα\nνεικείων Ἕλενόν τε Πάριν τʼ Ἀγάθωνά τε δῖον\nΠάμμονά τʼ Ἀντίφονόν τε βοὴν ἀγαθόν τε Πολίτην\nΔηΐφοβόν τε καὶ Ἱππόθοον καὶ δῖον Ἀγαυόν·\nἐννέα τοῖς ὃ γεραιὸς ὁμοκλήσας ἐκέλευε·\nσπεύσατέ μοι κακὰ τέκνα κατηφόνες· αἴθʼ ἅμα πάντες\nἝκτορος ὠφέλετʼ ἀντὶ θοῇς ἐπὶ νηυσὶ πεφάσθαι.\nὤ μοι ἐγὼ πανάποτμος, ἐπεὶ τέκον υἷας ἀρίστους\nΤροίῃ ἐν εὐρείῃ, τῶν δʼ οὔ τινά φημι λελεῖφθαι,\nΜήστορά τʼ ἀντίθεον καὶ Τρωΐλον ἱππιοχάρμην\nἝκτορά θʼ, ὃς θεὸς ἔσκε μετʼ ἀνδράσιν, οὐδὲ ἐῴκει\nἀνδρός γε θνητοῦ πάϊς ἔμμεναι ἀλλὰ θεοῖο.\nτοὺς μὲν ἀπώλεσʼ Ἄρης, τὰ δʼ ἐλέγχεα πάντα λέλειπται\nψεῦσταί τʼ ὀρχησταί τε χοροιτυπίῃσιν ἄριστοι\nἀρνῶν ἠδʼ ἐρίφων ἐπιδήμιοι ἁρπακτῆρες.\nοὐκ ἂν δή μοι ἄμαξαν ἐφοπλίσσαιτε τάχιστα,\nταῦτά τε πάντʼ ἐπιθεῖτε, ἵνα πρήσσωμεν ὁδοῖο;\nὣς ἔφαθʼ, οἳ δʼ ἄρα πατρὸς ὑποδείσαντες ὁμοκλὴν\nἐκ μὲν ἄμαξαν ἄειραν ἐΰτροχον ἡμιονείην\nκαλὴν πρωτοπαγέα, πείρινθα δὲ δῆσαν ἐπʼ αὐτῆς,\nκὰδ δʼ ἀπὸ πασσαλόφι ζυγὸν ᾕρεον ἡμιόνειον\nπύξινον ὀμφαλόεν εὖ οἰήκεσσιν ἀρηρός·\nἐκ δʼ ἔφερον ζυγόδεσμον ἅμα ζυγῷ ἐννεάπηχυ.\nκαὶ τὸ μὲν εὖ κατέθηκαν ἐϋξέστῳ ἐπὶ ῥυμῷ\nπέζῃ ἔπι πρώτῃ, ἐπὶ δὲ κρίκον ἕστορι βάλλον,\nτρὶς δʼ ἑκάτερθεν ἔδησαν ἐπʼ ὀμφαλόν, αὐτὰρ ἔπειτα\nἑξείης κατέδησαν, ὑπὸ γλωχῖνα δʼ ἔκαμψαν.\nἐκ θαλάμου δὲ φέροντες ἐϋξέστης ἐπʼ ἀπήνης\nνήεον Ἑκτορέης κεφαλῆς ἀπερείσιʼ ἄποινα,\nζεῦξαν δʼ ἡμιόνους κρατερώνυχας ἐντεσιεργούς,\nτούς ῥά ποτε Πριάμῳ Μυσοὶ δόσαν ἀγλαὰ δῶρα.\nἵππους δὲ Πριάμῳ ὕπαγον ζυγόν, οὓς ὃ γεραιὸς\nαὐτὸς ἔχων ἀτίταλλεν ἐϋξέστῃ ἐπὶ φάτνῃ.\nτὼ μὲν ζευγνύσθην ἐν δώμασιν ὑψηλοῖσι\nκῆρυξ καὶ Πρίαμος πυκινὰ φρεσὶ μήδεʼ ἔχοντες·\nἀγχίμολον δέ σφʼ ἦλθʼ Ἑκάβη τετιηότι θυμῷ\nοἶνον ἔχουσʼ ἐν χειρὶ μελίφρονα δεξιτερῆφι\nχρυσέῳ ἐν δέπαϊ, ὄφρα λείψαντε κιοίτην·\nστῆ δʼ ἵππων προπάροιθεν ἔπος τʼ ἔφατʼ ἔκ τʼ ὀνόμαζε·\nτῆ σπεῖσον Διὶ πατρί, καὶ εὔχεο οἴκαδʼ ἱκέσθαι\nἂψ ἐκ δυσμενέων ἀνδρῶν, ἐπεὶ ἂρ σέ γε θυμὸς\nὀτρύνει ἐπὶ νῆας ἐμεῖο μὲν οὐκ ἐθελούσης.\nἀλλʼ εὔχεο σύ γʼ ἔπειτα κελαινεφέϊ Κρονίωνι\nἸδαίῳ, ὅς τε Τροίην κατὰ πᾶσαν ὁρᾶται,\nαἴτει δʼ οἰωνὸν ταχὺν ἄγγελον, ὅς τέ οἱ αὐτῷ\nφίλτατος οἰωνῶν, καί εὑ κράτος ἐστὶ μέγιστον,\nδεξιόν, ὄφρά μιν αὐτὸς ἐν ὀφθαλμοῖσι νοήσας\nτῷ πίσυνος ἐπὶ νῆας ἴῃς Δαναῶν ταχυπώλων.\nεἰ δέ τοι οὐ δώσει ἑὸν ἄγγελον εὐρύοπα Ζεύς,\nοὐκ ἂν ἔγωγέ σʼ ἔπειτα ἐποτρύνουσα κελοίμην\nνῆας ἐπʼ Ἀργείων ἰέναι μάλα περ μεμαῶτα.\nτὴν δʼ ἀπαμειβόμενος προσέφη Πρίαμος θεοειδής·\nὦ γύναι οὐ μέν τοι τόδʼ ἐφιεμένῃ ἀπιθήσω.\nἐσθλὸν γὰρ Διὶ χεῖρας ἀνασχέμεν αἴ κʼ ἐλεήσῃ.\nἦ ῥα καὶ ἀμφίπολον ταμίην ὄτρυνʼ ὃ γεραιὸς\nχερσὶν ὕδωρ ἐπιχεῦαι ἀκήρατον· ἣ δὲ παρέστη\nχέρνιβον ἀμφίπολος πρόχοόν θʼ ἅμα χερσὶν ἔχουσα.\nνιψάμενος δὲ κύπελλον ἐδέξατο ἧς ἀλόχοιο·\nεὔχετʼ ἔπειτα στὰς μέσῳ ἕρκεϊ, λεῖβε δὲ οἶνον\nοὐρανὸν εἰσανιδών, καὶ φωνήσας ἔπος ηὔδα·\nΖεῦ πάτερ Ἴδηθεν μεδέων κύδιστε μέγιστε\nδός μʼ ἐς Ἀχιλλῆος φίλον ἐλθεῖν ἠδʼ ἐλεεινόν,\nπέμψον δʼ οἰωνὸν ταχὺν ἄγγελον, ὅς τε σοὶ αὐτῷ\nφίλτατος οἰωνῶν, καί εὑ κράτος ἐστὶ μέγιστον,\nδεξιόν, ὄφρά μιν αὐτὸς ἐν ὀφθαλμοῖσι νοήσας\nτῷ πίσυνος ἐπὶ νῆας ἴω Δαναῶν ταχυπώλων.\nὣς ἔφατʼ εὐχόμενος, τοῦ δʼ ἔκλυε μητίετα Ζεὺς\nαὐτίκα δʼ αἰετὸν ἧκε τελειότατον πετεηνῶν\nμόρφνον θηρητῆρʼ ὃν καὶ περκνὸν καλέουσιν.\nὅσση δʼ ὑψορόφοιο θύρη θαλάμοιο τέτυκται\nἀνέρος ἀφνειοῖο ἐῢ κληῗσʼ ἀραρυῖα,\nτόσσʼ ἄρα τοῦ ἑκάτερθεν ἔσαν πτερά· εἴσατο δέ σφι\nδεξιὸς ἀΐξας διὰ ἄστεος· οἳ δὲ ἰδόντες\nγήθησαν, καὶ πᾶσιν ἐνὶ φρεσὶ θυμὸς ἰάνθη.\nσπερχόμενος δʼ ὃ γεραιὸς ἑοῦ ἐπεβήσετο δίφρου,\nἐκ δʼ ἔλασε προθύροιο καὶ αἰθούσης ἐριδούπου.\nπρόσθε μὲν ἡμίονοι ἕλκον τετράκυκλον ἀπήνην,\nτὰς Ἰδαῖος ἔλαυνε δαΐφρων· αὐτὰρ ὄπισθεν\nἵπποι, τοὺς ὃ γέρων ἐφέπων μάστιγι κέλευε\nκαρπαλίμως κατὰ ἄστυ· φίλοι δʼ ἅμα πάντες ἕποντο\nπόλλʼ ὀλοφυρόμενοι ὡς εἰ θάνατον δὲ κιόντα.\nοἳ δʼ ἐπεὶ οὖν πόλιος κατέβαν, πεδίον δʼ ἀφίκοντο,\nοἳ μὲν ἄρʼ ἄψορροι προτὶ Ἴλιον ἀπονέοντο\nπαῖδες καὶ γαμβροί, τὼ δʼ οὐ λάθον εὐρύοπα Ζῆν\nἐς πεδίον προφανέντε· ἰδὼν δʼ ἐλέησε γέροντα,\nαἶψα δʼ ἄρʼ Ἑρμείαν υἱὸν φίλον ἀντίον ηὔδα·\nἙρμεία, σοὶ γάρ τε μάλιστά γε φίλτατόν ἐστιν\nἀνδρὶ ἑταιρίσσαι, καί τʼ ἔκλυες ᾧ κʼ ἐθέλῃσθα,\nβάσκʼ ἴθι καὶ Πρίαμον κοίλας ἐπὶ νῆας Ἀχαιῶν\nὣς ἄγαγʼ, ὡς μήτʼ ἄρ τις ἴδῃ μήτʼ ἄρ τε νοήσῃ\nτῶν ἄλλων Δαναῶν, πρὶν Πηλεΐωνα δʼ ἱκέσθαι.\nὣς ἔφατʼ, οὐδʼ ἀπίθησε διάκτορος ἀργεϊφόντης.\nαὐτίκʼ ἔπειθʼ ὑπὸ ποσσὶν ἐδήσατο καλὰ πέδιλα\nἀμβρόσια χρύσεια, τά μιν φέρον ἠμὲν ἐφʼ ὑγρὴν\nἠδʼ ἐπʼ ἀπείρονα γαῖαν ἅμα πνοιῇς ἀνέμοιο·\nεἵλετο δὲ ῥάβδον, τῇ τʼ ἀνδρῶν ὄμματα θέλγει\nὧν ἐθέλει, τοὺς δʼ αὖτε καὶ ὑπνώοντας ἐγείρει·\nτὴν μετὰ χερσὶν ἔχων πέτετο κρατὺς ἀργεϊφόντης.\nαἶψα δʼ ἄρα Τροίην τε καὶ Ἑλλήσποντον ἵκανε,\nβῆ δʼ ἰέναι κούρῳ αἰσυμνητῆρι ἐοικὼς\nπρῶτον ὑπηνήτῃ, τοῦ περ χαριεστάτη ἥβη.\nοἳ δʼ ἐπεὶ οὖν μέγα σῆμα παρὲξ Ἴλοιο ἔλασσαν,\nστῆσαν ἄρʼ ἡμιόνους τε καὶ ἵππους ὄφρα πίοιεν\nἐν ποταμῷ· δὴ γὰρ καὶ ἐπὶ κνέφας ἤλυθε γαῖαν.\nτὸν δʼ ἐξ ἀγχιμόλοιο ἰδὼν ἐφράσσατο κῆρυξ\nἙρμείαν, ποτὶ δὲ Πρίαμον φάτο φώνησέν τε·\nφράζεο Δαρδανίδη· φραδέος νόου ἔργα τέτυκται.\nἄνδρʼ ὁρόω, τάχα δʼ ἄμμε διαρραίσεσθαι ὀΐω.\nἀλλʼ ἄγε δὴ φεύγωμεν ἐφʼ ἵππων, ἤ μιν ἔπειτα\nγούνων ἁψάμενοι λιτανεύσομεν αἴ κʼ ἐλεήσῃ.\nὣς φάτο, σὺν δὲ γέροντι νόος χύτο, δείδιε δʼ αἰνῶς,\nὀρθαὶ δὲ τρίχες ἔσταν ἐνὶ γναμπτοῖσι μέλεσσι,\nστῆ δὲ ταφών· αὐτὸς δʼ ἐριούνιος ἐγγύθεν ἐλθὼν\nχεῖρα γέροντος ἑλὼν ἐξείρετο καὶ προσέειπε·\nπῇ πάτερ ὧδʼ ἵππους τε καὶ ἡμιόνους ἰθύνεις\nνύκτα διʼ ἀμβροσίην, ὅτε θʼ εὕδουσι βροτοὶ ἄλλοι;\nοὐδὲ σύ γʼ ἔδεισας μένεα πνείοντας Ἀχαιούς,\nοἵ τοι δυσμενέες καὶ ἀνάρσιοι ἐγγὺς ἔασι;\nτῶν εἴ τίς σε ἴδοιτο θοὴν διὰ νύκτα μέλαιναν\nτοσσάδʼ ὀνείατʼ ἄγοντα, τίς ἂν δή τοι νόος εἴη;\nοὔτʼ αὐτὸς νέος ἐσσί, γέρων δέ τοι οὗτος ὀπηδεῖ,\nἄνδρʼ ἀπαμύνασθαι, ὅτε τις πρότερος χαλεπήνῃ.\nἀλλʼ ἐγὼ οὐδέν σε ῥέξω κακά, καὶ δέ κεν ἄλλον\nσεῦ ἀπαλεξήσαιμι· φίλῳ δέ σε πατρὶ ἐΐσκω.\nτὸν δʼ ἠμείβετʼ ἔπειτα γέρων Πρίαμος θεοειδής·\nοὕτω πῃ τάδε γʼ ἐστὶ φίλον τέκος ὡς ἀγορεύεις.\nἀλλʼ ἔτι τις καὶ ἐμεῖο θεῶν ὑπερέσχεθε χεῖρα,\nὅς μοι τοιόνδʼ ἧκεν ὁδοιπόρον ἀντιβολῆσαι\nαἴσιον, οἷος δὴ σὺ δέμας καὶ εἶδος ἀγητός,\nπέπνυσαί τε νόῳ, μακάρων δʼ ἔξεσσι τοκήων.\nτὸν δʼ αὖτε προσέειπε διάκτορος ἀργεϊφόντης·\nναὶ δὴ ταῦτά γε πάντα γέρον κατὰ μοῖραν ἔειπες.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nἠέ πῃ ἐκπέμπεις κειμήλια πολλὰ καὶ ἐσθλὰ\nἄνδρας ἐς ἀλλοδαποὺς ἵνα περ τάδε τοι σόα μίμνῃ,\nἦ ἤδη πάντες καταλείπετε Ἴλιον ἱρὴν\nδειδιότες· τοῖος γὰρ ἀνὴρ ὤριστος ὄλωλε\nσὸς πάϊς· οὐ μὲν γάρ τι μάχης ἐπιδεύετʼ Ἀχαιῶν.\nτὸν δʼ ἠμείβετʼ ἔπειτα γέρων Πρίαμος θεοειδής·\nτίς δὲ σύ ἐσσι φέριστε τέων δʼ ἔξεσσι τοκήων;\nὥς μοι καλὰ τὸν οἶτον ἀπότμου παιδὸς ἔνισπες.\nτὸν δʼ αὖτε προσέειπε διάκτορος ἀργεϊφόντης·\nπειρᾷ ἐμεῖο γεραιὲ καὶ εἴρεαι Ἕκτορα δῖον.\nτὸν μὲν ἐγὼ μάλα πολλὰ μάχῃ ἔνι κυδιανείρῃ\nὀφθαλμοῖσιν ὄπωπα, καὶ εὖτʼ ἐπὶ νηυσὶν ἐλάσσας\nἈργείους κτείνεσκε δαΐζων ὀξέϊ χαλκῷ·\nἡμεῖς δʼ ἑσταότες θαυμάζομεν· οὐ γὰρ Ἀχιλλεὺς\nεἴα μάρνασθαι κεχολωμένος Ἀτρεΐωνι.\nτοῦ γὰρ ἐγὼ θεράπων, μία δʼ ἤγαγε νηῦς εὐεργής·\nΜυρμιδόνων δʼ ἔξειμι, πατὴρ δέ μοί ἐστι Πολύκτωρ.\nἀφνειὸς μὲν ὅ γʼ ἐστί, γέρων δὲ δὴ ὡς σύ περ ὧδε,\nἓξ δέ οἱ υἷες ἔασιν, ἐγὼ δέ οἱ ἕβδομός εἰμι·\nτῶν μέτα παλλόμενος κλήρῳ λάχον ἐνθάδʼ ἕπεσθαι.\nνῦν δʼ ἦλθον πεδίον δʼ ἀπὸ νηῶν· ἠῶθεν γὰρ\nθήσονται περὶ ἄστυ μάχην ἑλίκωπες Ἀχαιοί.\nἀσχαλόωσι γὰρ οἵδε καθήμενοι, οὐδὲ δύνανται\nἴσχειν ἐσσυμένους πολέμου βασιλῆες Ἀχαιῶν.\nτὸν δʼ ἠμείβετʼ ἔπειτα γέρων Πρίαμος θεοειδής·\nεἰ μὲν δὴ θεράπων Πηληϊάδεω Ἀχιλῆος\nεἴς, ἄγε δή μοι πᾶσαν ἀληθείην κατάλεξον,\nἢ ἔτι πὰρ νήεσσιν ἐμὸς πάϊς, ἦέ μιν ἤδη\nᾗσι κυσὶν μελεϊστὶ ταμὼν προύθηκεν Ἀχιλλεύς.\nτὸν δʼ αὖτε προσέειπε διάκτορος ἀργεϊφόντης·\nὦ γέρον οὔ πω τόν γε κύνες φάγον οὐδʼ οἰωνοί,\nἀλλʼ ἔτι κεῖνος κεῖται Ἀχιλλῆος παρὰ νηῒ\nαὔτως ἐν κλισίῃσι· δυωδεκάτη δέ οἱ ἠὼς\nκειμένῳ, οὐδέ τί οἱ χρὼς σήπεται, οὐδέ μιν εὐλαὶ\nἔσθουσʼ, αἵ ῥά τε φῶτας ἀρηϊφάτους κατέδουσιν.\nἦ μέν μιν περὶ σῆμα ἑοῦ ἑτάροιο φίλοιο\nἕλκει ἀκηδέστως ἠὼς ὅτε δῖα φανήῃ,\nοὐδέ μιν αἰσχύνει· θηοῖό κεν αὐτὸς ἐπελθὼν\nοἷον ἐερσήεις κεῖται, περὶ δʼ αἷμα νένιπται,\nοὐδέ ποθι μιαρός· σὺν δʼ ἕλκεα πάντα μέμυκεν\nὅσσʼ ἐτύπη· πολέες γὰρ ἐν αὐτῷ χαλκὸν ἔλασσαν.\nὥς τοι κήδονται μάκαρες θεοὶ υἷος ἑῆος\nκαὶ νέκυός περ ἐόντος, ἐπεί σφι φίλος περὶ κῆρι.\nὣς φάτο, γήθησεν δʼ ὃ γέρων, καὶ ἀμείβετο μύθῳ·\nὦ τέκος, ἦ ῥʼ ἀγαθὸν καὶ ἐναίσιμα δῶρα διδοῦναι\nἀθανάτοις, ἐπεὶ οὔ ποτʼ ἐμὸς πάϊς, εἴ ποτʼ ἔην γε,\nλήθετʼ ἐνὶ μεγάροισι θεῶν οἳ Ὄλυμπον ἔχουσι·\nτώ οἱ ἀπεμνήσαντο καὶ ἐν θανάτοιό περ αἴσῃ.\nἀλλʼ ἄγε δὴ τόδε δέξαι ἐμεῦ πάρα καλὸν ἄλεισον,\nαὐτόν τε ῥῦσαι, πέμψον δέ με σύν γε θεοῖσιν,\nὄφρά κεν ἐς κλισίην Πηληϊάδεω ἀφίκωμαι.\nτὸν δʼ αὖτε προσέειπε διάκτορος ἀργεϊφόντης·\nπειρᾷ ἐμεῖο γεραιὲ νεωτέρου, οὐδέ με πείσεις,\nὅς με κέλῃ σέο δῶρα παρὲξ Ἀχιλῆα δέχεσθαι.\nτὸν μὲν ἐγὼ δείδοικα καὶ αἰδέομαι περὶ κῆρι\nσυλεύειν, μή μοί τι κακὸν μετόπισθε γένηται.\nσοὶ δʼ ἂν ἐγὼ πομπὸς καί κε κλυτὸν Ἄργος ἱκοίμην,\nἐνδυκέως ἐν νηῒ θοῇ ἢ πεζὸς ὁμαρτέων·\nοὐκ ἄν τίς τοι πομπὸν ὀνοσσάμενος μαχέσαιτο.\nἦ καὶ ἀναΐξας ἐριούνιος ἅρμα καὶ ἵππους\nκαρπαλίμως μάστιγα καὶ ἡνία λάζετο χερσίν,\nἐν δʼ ἔπνευσʼ ἵπποισι καὶ ἡμιόνοις μένος ἠΰ.\nἀλλʼ ὅτε δὴ πύργους τε νεῶν καὶ τάφρον ἵκοντο,\nοἳ δὲ νέον περὶ δόρπα φυλακτῆρες πονέοντο,\nτοῖσι δʼ ἐφʼ ὕπνον ἔχευε διάκτορος ἀργεϊφόντης\nπᾶσιν, ἄφαρ δʼ ὤϊξε πύλας καὶ ἀπῶσεν ὀχῆας,\nἐς δʼ ἄγαγε Πρίαμόν τε καὶ ἀγλαὰ δῶρʼ ἐπʼ ἀπήνης.\nἀλλʼ ὅτε δὴ κλισίην Πηληϊάδεω ἀφίκοντο\nὑψηλήν, τὴν Μυρμιδόνες ποίησαν ἄνακτι\nδοῦρʼ ἐλάτης κέρσαντες· ἀτὰρ καθύπερθεν ἔρεψαν\nλαχνήεντʼ ὄροφον λειμωνόθεν ἀμήσαντες·\nἀμφὶ δέ οἱ μεγάλην αὐλὴν ποίησαν ἄνακτι\nσταυροῖσιν πυκινοῖσι· θύρην δʼ ἔχε μοῦνος ἐπιβλὴς\nεἰλάτινος, τὸν τρεῖς μὲν ἐπιρρήσσεσκον Ἀχαιοί,\nτρεῖς δʼ ἀναοίγεσκον μεγάλην κληῗδα θυράων\nτῶν ἄλλων· Ἀχιλεὺς δʼ ἄρʼ ἐπιρρήσσεσκε καὶ οἶος·\nδή ῥα τόθʼ Ἑρμείας ἐριούνιος ᾦξε γέροντι,\nἐς δʼ ἄγαγε κλυτὰ δῶρα ποδώκεϊ Πηλεΐωνι,\nἐξ ἵππων δʼ ἀπέβαινεν ἐπὶ χθόνα φώνησέν τε·\nὦ γέρον ἤτοι ἐγὼ θεὸς ἄμβροτος εἰλήλουθα\nἙρμείας· σοὶ γάρ με πατὴρ ἅμα πομπὸν ὄπασσεν.\nἀλλʼ ἤτοι μὲν ἐγὼ πάλιν εἴσομαι, οὐδʼ Ἀχιλῆος\nὀφθαλμοὺς εἴσειμι· νεμεσσητὸν δέ κεν εἴη\nἀθάνατον θεὸν ὧδε βροτοὺς ἀγαπαζέμεν ἄντην·\nτύνη δʼ εἰσελθὼν λαβὲ γούνατα Πηλεΐωνος,\nκαί μιν ὑπὲρ πατρὸς καὶ μητέρος ἠϋκόμοιο\nλίσσεο καὶ τέκεος, ἵνα οἱ σὺν θυμὸν ὀρίνῃς.\nὣς ἄρα φωνήσας ἀπέβη πρὸς μακρὸν Ὄλυμπον\nἙρμείας· Πρίαμος δʼ ἐξ ἵππων ἆλτο χαμᾶζε,\nἸδαῖον δὲ κατʼ αὖθι λίπεν· ὃ δὲ μίμνεν ἐρύκων\nἵππους ἡμιόνους τε· γέρων δʼ ἰθὺς κίεν οἴκου,\nτῇ ῥʼ Ἀχιλεὺς ἵζεσκε Διῒ φίλος· ἐν δέ μιν αὐτὸν\nεὗρʼ, ἕταροι δʼ ἀπάνευθε καθήατο· τὼ δὲ δύʼ οἴω\nἥρως Αὐτομέδων τε καὶ Ἄλκιμος ὄζος Ἄρηος\nποίπνυον παρεόντε· νέον δʼ ἀπέληγεν ἐδωδῆς\nἔσθων καὶ πίνων· ἔτι καὶ παρέκειτο τράπεζα.\nτοὺς δʼ ἔλαθʼ εἰσελθὼν Πρίαμος μέγας, ἄγχι δʼ ἄρα στὰς\nχερσὶν Ἀχιλλῆος λάβε γούνατα καὶ κύσε χεῖρας\nδεινὰς ἀνδροφόνους, αἵ οἱ πολέας κτάνον υἷας.\nὡς δʼ ὅτʼ ἂν ἄνδρʼ ἄτη πυκινὴ λάβῃ, ὅς τʼ ἐνὶ πάτρῃ\nφῶτα κατακτείνας ἄλλων ἐξίκετο δῆμον\nἀνδρὸς ἐς ἀφνειοῦ, θάμβος δʼ ἔχει εἰσορόωντας,\nὣς Ἀχιλεὺς θάμβησεν ἰδὼν Πρίαμον θεοειδέα·\nθάμβησαν δὲ καὶ ἄλλοι, ἐς ἀλλήλους δὲ ἴδοντο.\nτὸν καὶ λισσόμενος Πρίαμος πρὸς μῦθον ἔειπε·\nμνῆσαι πατρὸς σοῖο θεοῖς ἐπιείκελʼ Ἀχιλλεῦ,\nτηλίκου ὥς περ ἐγών, ὀλοῷ ἐπὶ γήραος οὐδῷ·\nκαὶ μέν που κεῖνον περιναιέται ἀμφὶς ἐόντες\nτείρουσʼ, οὐδέ τίς ἐστιν ἀρὴν καὶ λοιγὸν ἀμῦναι.\nἀλλʼ ἤτοι κεῖνός γε σέθεν ζώοντος ἀκούων\nχαίρει τʼ ἐν θυμῷ, ἐπί τʼ ἔλπεται ἤματα πάντα\nὄψεσθαι φίλον υἱὸν ἀπὸ Τροίηθεν ἰόντα·\nαὐτὰρ ἐγὼ πανάποτμος, ἐπεὶ τέκον υἷας ἀρίστους\nΤροίῃ ἐν εὐρείῃ, τῶν δʼ οὔ τινά φημι λελεῖφθαι.\nπεντήκοντά μοι ἦσαν ὅτʼ ἤλυθον υἷες Ἀχαιῶν·\nἐννεακαίδεκα μέν μοι ἰῆς ἐκ νηδύος ἦσαν,\nτοὺς δʼ ἄλλους μοι ἔτικτον ἐνὶ μεγάροισι γυναῖκες.\nτῶν μὲν πολλῶν θοῦρος Ἄρης ὑπὸ γούνατʼ ἔλυσεν·\nὃς δέ μοι οἶος ἔην, εἴρυτο δὲ ἄστυ καὶ αὐτούς,\nτὸν σὺ πρῴην κτεῖνας ἀμυνόμενον περὶ πάτρης\nἝκτορα· τοῦ νῦν εἵνεχʼ ἱκάνω νῆας Ἀχαιῶν\nλυσόμενος παρὰ σεῖο, φέρω δʼ ἀπερείσιʼ ἄποινα.\nἀλλʼ αἰδεῖο θεοὺς Ἀχιλεῦ, αὐτόν τʼ ἐλέησον\nμνησάμενος σοῦ πατρός· ἐγὼ δʼ ἐλεεινότερός περ,\nἔτλην δʼ οἷʼ οὔ πώ τις ἐπιχθόνιος βροτὸς ἄλλος,\nἀνδρὸς παιδοφόνοιο ποτὶ στόμα χεῖρʼ ὀρέγεσθαι.\nὣς φάτο, τῷ δʼ ἄρα πατρὸς ὑφʼ ἵμερον ὦρσε γόοιο·\nἁψάμενος δʼ ἄρα χειρὸς ἀπώσατο ἦκα γέροντα.\nτὼ δὲ μνησαμένω ὃ μὲν Ἕκτορος ἀνδροφόνοιο\nκλαῖʼ ἁδινὰ προπάροιθε ποδῶν Ἀχιλῆος ἐλυσθείς,\nαὐτὰρ Ἀχιλλεὺς κλαῖεν ἑὸν πατέρʼ, ἄλλοτε δʼ αὖτε\nΠάτροκλον· τῶν δὲ στοναχὴ κατὰ δώματʼ ὀρώρει.\nαὐτὰρ ἐπεί ῥα γόοιο τετάρπετο δῖος Ἀχιλλεύς,\nκαί οἱ ἀπὸ πραπίδων ἦλθʼ ἵμερος ἠδʼ ἀπὸ γυίων,\nαὐτίκʼ ἀπὸ θρόνου ὦρτο, γέροντα δὲ χειρὸς ἀνίστη\nοἰκτίρων πολιόν τε κάρη πολιόν τε γένειον,\nκαί μιν φωνήσας ἔπεα πτερόεντα προσηύδα·\nἆ δείλʼ, ἦ δὴ πολλὰ κάκʼ ἄνσχεο σὸν κατὰ θυμόν.\nπῶς ἔτλης ἐπὶ νῆας Ἀχαιῶν ἐλθέμεν οἶος\nἀνδρὸς ἐς ὀφθαλμοὺς ὅς τοι πολέας τε καὶ ἐσθλοὺς\nυἱέας ἐξενάριξα; σιδήρειόν νύ τοι ἦτορ.\nἀλλʼ ἄγε δὴ κατʼ ἄρʼ ἕζευ ἐπὶ θρόνου, ἄλγεα δʼ ἔμπης\nἐν θυμῷ κατακεῖσθαι ἐάσομεν ἀχνύμενοί περ·\nοὐ γάρ τις πρῆξις πέλεται κρυεροῖο γόοιο·\nὡς γὰρ ἐπεκλώσαντο θεοὶ δειλοῖσι βροτοῖσι\nζώειν ἀχνυμένοις· αὐτοὶ δέ τʼ ἀκηδέες εἰσί.\nδοιοὶ γάρ τε πίθοι κατακείαται ἐν Διὸς οὔδει\nδώρων οἷα δίδωσι κακῶν, ἕτερος δὲ ἑάων·\nᾧ μέν κʼ ἀμμίξας δώῃ Ζεὺς τερπικέραυνος,\nἄλλοτε μέν τε κακῷ ὅ γε κύρεται, ἄλλοτε δʼ ἐσθλῷ·\nᾧ δέ κε τῶν λυγρῶν δώῃ, λωβητὸν ἔθηκε,\nκαί ἑ κακὴ βούβρωστις ἐπὶ χθόνα δῖαν ἐλαύνει,\nφοιτᾷ δʼ οὔτε θεοῖσι τετιμένος οὔτε βροτοῖσιν.\nὣς μὲν καὶ Πηλῆϊ θεοὶ δόσαν ἀγλαὰ δῶρα\nἐκ γενετῆς· πάντας γὰρ ἐπʼ ἀνθρώπους ἐκέκαστο\nὄλβῳ τε πλούτῳ τε, ἄνασσε δὲ Μυρμιδόνεσσι,\nκαί οἱ θνητῷ ἐόντι θεὰν ποίησαν ἄκοιτιν.\nἀλλʼ ἐπὶ καὶ τῷ θῆκε θεὸς κακόν, ὅττί οἱ οὔ τι\nπαίδων ἐν μεγάροισι γονὴ γένετο κρειόντων,\nἀλλʼ ἕνα παῖδα τέκεν παναώριον· οὐδέ νυ τόν γε\nγηράσκοντα κομίζω, ἐπεὶ μάλα τηλόθι πάτρης\nἧμαι ἐνὶ Τροίῃ, σέ τε κήδων ἠδὲ σὰ τέκνα.\nκαὶ σὲ γέρον τὸ πρὶν μὲν ἀκούομεν ὄλβιον εἶναι·\nὅσσον Λέσβος ἄνω Μάκαρος ἕδος ἐντὸς ἐέργει\nκαὶ Φρυγίη καθύπερθε καὶ Ἑλλήσποντος ἀπείρων,\nτῶν σε γέρον πλούτῳ τε καὶ υἱάσι φασὶ κεκάσθαι.\nαὐτὰρ ἐπεί τοι πῆμα τόδʼ ἤγαγον Οὐρανίωνες\nαἰεί τοι περὶ ἄστυ μάχαι τʼ ἀνδροκτασίαι τε.\nἄνσχεο, μὴ δʼ ἀλίαστον ὀδύρεο σὸν κατὰ θυμόν·\nοὐ γάρ τι πρήξεις ἀκαχήμενος υἷος ἑῆος,\nοὐδέ μιν ἀνστήσεις, πρὶν καὶ κακὸν ἄλλο πάθῃσθα.\nτὸν δʼ ἠμείβετʼ ἔπειτα γέρων Πρίαμος θεοειδής·\nμή πω μʼ ἐς θρόνον ἵζε διοτρεφὲς ὄφρά κεν Ἕκτωρ\nκεῖται ἐνὶ κλισίῃσιν ἀκηδής, ἀλλὰ τάχιστα\nλῦσον ἵνʼ ὀφθαλμοῖσιν ἴδω· σὺ δὲ δέξαι ἄποινα\nπολλά, τά τοι φέρομεν· σὺ δὲ τῶνδʼ ἀπόναιο, καὶ ἔλθοις\nσὴν ἐς πατρίδα γαῖαν, ἐπεί με πρῶτον ἔασας\nαὐτόν τε ζώειν καὶ ὁρᾶν φάος ἠελίοιο.\nτὸν δʼ ἄρʼ ὑπόδρα ἰδὼν προσέφη πόδας ὠκὺς Ἀχιλλεύς·\nμηκέτι νῦν μʼ ἐρέθιζε γέρον· νοέω δὲ καὶ αὐτὸς\nἝκτορά τοι λῦσαι, Διόθεν δέ μοι ἄγγελος ἦλθε\nμήτηρ, ἥ μʼ ἔτεκεν, θυγάτηρ ἁλίοιο γέροντος.\nκαὶ δέ σε γιγνώσκω Πρίαμε φρεσίν, οὐδέ με λήθεις,\nὅττι θεῶν τίς σʼ ἦγε θοὰς ἐπὶ νῆας Ἀχαιῶν.\nοὐ γάρ κε τλαίη βροτὸς ἐλθέμεν, οὐδὲ μάλʼ ἡβῶν,\nἐς στρατόν· οὐδὲ γὰρ ἂν φυλάκους λάθοι, οὐδέ κʼ ὀχῆα\nῥεῖα μετοχλίσσειε θυράων ἡμετεράων.\nτὼ νῦν μή μοι μᾶλλον ἐν ἄλγεσι θυμὸν ὀρίνῃς,\nμή σε γέρον οὐδʼ αὐτὸν ἐνὶ κλισίῃσιν ἐάσω\nκαὶ ἱκέτην περ ἐόντα, Διὸς δʼ ἀλίτωμαι ἐφετμάς.\nὣς ἔφατʼ, ἔδεισεν δʼ ὃ γέρων καὶ ἐπείθετο μύθῳ.\nΠηλεΐδης δʼ οἴκοιο λέων ὣς ἆλτο θύραζε\nοὐκ οἶος, ἅμα τῷ γε δύω θεράποντες ἕποντο\nἥρως Αὐτομέδων ἠδʼ Ἄλκιμος, οὕς ῥα μάλιστα\nτῖʼ Ἀχιλεὺς ἑτάρων μετὰ Πάτροκλόν γε θανόντα,\nοἳ τόθʼ ὑπὸ ζυγόφιν λύον ἵππους ἡμιόνους τε,\nἐς δʼ ἄγαγον κήρυκα καλήτορα τοῖο γέροντος,\nκὰδ δʼ ἐπὶ δίφρου εἷσαν· ἐϋξέστου δʼ ἀπʼ ἀπήνης\nᾕρεον Ἑκτορέης κεφαλῆς ἀπερείσιʼ ἄποινα.\nκὰδ δʼ ἔλιπον δύο φάρεʼ ἐΰννητόν τε χιτῶνα,\nὄφρα νέκυν πυκάσας δοίη οἶκον δὲ φέρεσθαι.\nδμῳὰς δʼ ἐκκαλέσας λοῦσαι κέλετʼ ἀμφί τʼ ἀλεῖψαι\nνόσφιν ἀειράσας, ὡς μὴ Πρίαμος ἴδοι υἱόν,\nμὴ ὃ μὲν ἀχνυμένῃ κραδίῃ χόλον οὐκ ἐρύσαιτο\nπαῖδα ἰδών, Ἀχιλῆϊ δʼ ὀρινθείη φίλον ἦτορ,\nκαί ἑ κατακτείνειε, Διὸς δʼ ἀλίτηται ἐφετμάς.\nτὸν δʼ ἐπεὶ οὖν δμῳαὶ λοῦσαν καὶ χρῖσαν ἐλαίῳ,\nἀμφὶ δέ μιν φᾶρος καλὸν βάλον ἠδὲ χιτῶνα,\nαὐτὸς τόν γʼ Ἀχιλεὺς λεχέων ἐπέθηκεν ἀείρας,\nσὺν δʼ ἕταροι ἤειραν ἐϋξέστην ἐπʼ ἀπήνην.\nᾤμωξέν τʼ ἄρʼ ἔπειτα, φίλον δʼ ὀνόμηνεν ἑταῖρον·\nμή μοι Πάτροκλε σκυδμαινέμεν, αἴ κε πύθηαι\nεἰν Ἄϊδός περ ἐὼν ὅτι Ἕκτορα δῖον ἔλυσα\nπατρὶ φίλῳ, ἐπεὶ οὔ μοι ἀεικέα δῶκεν ἄποινα.\nσοὶ δʼ αὖ ἐγὼ καὶ τῶνδʼ ἀποδάσσομαι ὅσσʼ ἐπέοικεν.\nἦ ῥα, καὶ ἐς κλισίην πάλιν ἤϊε δῖος Ἀχιλλεύς,\nἕζετο δʼ ἐν κλισμῷ πολυδαιδάλῳ ἔνθεν ἀνέστη\nτοίχου τοῦ ἑτέρου, ποτὶ δὲ Πρίαμον φάτο μῦθον·\nυἱὸς μὲν δή τοι λέλυται γέρον ὡς ἐκέλευες,\nκεῖται δʼ ἐν λεχέεσσʼ· ἅμα δʼ ἠοῖ φαινομένηφιν\nὄψεαι αὐτὸς ἄγων· νῦν δὲ μνησώμεθα δόρπου.\nκαὶ γάρ τʼ ἠΰκομος Νιόβη ἐμνήσατο σίτου,\nτῇ περ δώδεκα παῖδες ἐνὶ μεγάροισιν ὄλοντο\nἓξ μὲν θυγατέρες, ἓξ δʼ υἱέες ἡβώοντες.\nτοὺς μὲν Ἀπόλλων πέφνεν ἀπʼ ἀργυρέοιο βιοῖο\nχωόμενος Νιόβῃ, τὰς δʼ Ἄρτεμις ἰοχέαιρα,\nοὕνεκʼ ἄρα Λητοῖ ἰσάσκετο καλλιπαρῄῳ·\nφῆ δοιὼ τεκέειν, ἣ δʼ αὐτὴ γείνατο πολλούς·\nτὼ δʼ ἄρα καὶ δοιώ περ ἐόντʼ ἀπὸ πάντας ὄλεσσαν.\nοἳ μὲν ἄρʼ ἐννῆμαρ κέατʼ ἐν φόνῳ, οὐδέ τις ἦεν\nκατθάψαι, λαοὺς δὲ λίθους ποίησε Κρονίων·\nτοὺς δʼ ἄρα τῇ δεκάτῃ θάψαν θεοὶ Οὐρανίωνες.\nἣ δʼ ἄρα σίτου μνήσατʼ, ἐπεὶ κάμε δάκρυ χέουσα.\nνῦν δέ που ἐν πέτρῃσιν ἐν οὔρεσιν οἰοπόλοισιν\nἐν Σιπύλῳ, ὅθι φασὶ θεάων ἔμμεναι εὐνὰς\nνυμφάων, αἵ τʼ ἀμφʼ Ἀχελώϊον ἐρρώσαντο,\nἔνθα λίθος περ ἐοῦσα θεῶν ἐκ κήδεα πέσσει.\nἀλλʼ ἄγε δὴ καὶ νῶϊ μεδώμεθα δῖε γεραιὲ\nσίτου· ἔπειτά κεν αὖτε φίλον παῖδα κλαίοισθα\nἼλιον εἰσαγαγών· πολυδάκρυτος δέ τοι ἔσται.\nἦ καὶ ἀναΐξας ὄϊν ἄργυφον ὠκὺς Ἀχιλλεὺς\nσφάξʼ· ἕταροι δʼ ἔδερόν τε καὶ ἄμφεπον εὖ κατὰ κόσμον,\nμίστυλλόν τʼ ἄρʼ ἐπισταμένως πεῖράν τʼ ὀβελοῖσιν,\nὄπτησάν τε περιφραδέως, ἐρύσαντό τε πάντα.\nΑὐτομέδων δʼ ἄρα σῖτον ἑλὼν ἐπένειμε τραπέζῃ\nκαλοῖς ἐν κανέοισιν· ἀτὰρ κρέα νεῖμεν Ἀχιλλεύς.\nοἳ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nἤτοι Δαρδανίδης Πρίαμος θαύμαζʼ Ἀχιλῆα\nὅσσος ἔην οἷός τε· θεοῖσι γὰρ ἄντα ἐῴκει·\nαὐτὰρ ὃ Δαρδανίδην Πρίαμον θαύμαζεν Ἀχιλλεὺς\nεἰσορόων ὄψίν τʼ ἀγαθὴν καὶ μῦθον ἀκούων.\nαὐτὰρ ἐπεὶ τάρπησαν ἐς ἀλλήλους ὁρόωντες,\nτὸν πρότερος προσέειπε γέρων Πρίαμος θεοειδής·\nλέξον νῦν με τάχιστα διοτρεφές, ὄφρα καὶ ἤδη\nὕπνῳ ὕπο γλυκερῷ ταρπώμεθα κοιμηθέντες·\nοὐ γάρ πω μύσαν ὄσσε ὑπὸ βλεφάροισιν ἐμοῖσιν\nἐξ οὗ σῇς ὑπὸ χερσὶν ἐμὸς πάϊς ὤλεσε θυμόν,\nἀλλʼ αἰεὶ στενάχω καὶ κήδεα μυρία πέσσω\nαὐλῆς ἐν χόρτοισι κυλινδόμενος κατὰ κόπρον.\nνῦν δὴ καὶ σίτου πασάμην καὶ αἴθοπα οἶνον\nλαυκανίης καθέηκα· πάρος γε μὲν οὔ τι πεπάσμην.\nἦ ῥʼ, Ἀχιλεὺς δʼ ἑτάροισιν ἰδὲ δμῳῇσι κέλευσε\nδέμνιʼ ὑπʼ αἰθούσῃ θέμεναι καὶ ῥήγεα καλὰ\nπορφύρεʼ ἐμβαλέειν, στορέσαι τʼ ἐφύπερθε τάπητας,\nχλαίνας τʼ ἐνθέμεναι οὔλας καθύπερθεν ἕσασθαι.\nαἳ δʼ ἴσαν ἐκ μεγάροιο δάος μετὰ χερσὶν ἔχουσαι,\nαἶψα δʼ ἄρα στόρεσαν δοιὼ λέχεʼ ἐγκονέουσαι.\nτὸν δʼ ἐπικερτομέων προσέφη πόδας ὠκὺς Ἀχιλλεύς·\nἐκτὸς μὲν δὴ λέξο γέρον φίλε, μή τις Ἀχαιῶν\nἐνθάδʼ ἐπέλθῃσιν βουληφόρος, οἵ τέ μοι αἰεὶ\nβουλὰς βουλεύουσι παρήμενοι, ἣ θέμις ἐστί·\nτῶν εἴ τίς σε ἴδοιτο θοὴν διὰ νύκτα μέλαιναν,\nαὐτίκʼ ἂν ἐξείποι Ἀγαμέμνονι ποιμένι λαῶν,\nκαί κεν ἀνάβλησις λύσιος νεκροῖο γένηται.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nποσσῆμαρ μέμονας κτερεϊζέμεν Ἕκτορα δῖον,\nὄφρα τέως αὐτός τε μένω καὶ λαὸν ἐρύκω.\nτὸν δʼ ἠμείβετʼ ἔπειτα γέρων Πρίαμος θεοειδής·\nεἰ μὲν δή μʼ ἐθέλεις τελέσαι τάφον Ἕκτορι δίῳ,\nὧδέ κέ μοι ῥέζων Ἀχιλεῦ κεχαρισμένα θείης.\nοἶσθα γὰρ ὡς κατὰ ἄστυ ἐέλμεθα, τηλόθι δʼ ὕλη\nἀξέμεν ἐξ ὄρεος, μάλα δὲ Τρῶες δεδίασιν.\nἐννῆμαρ μέν κʼ αὐτὸν ἐνὶ μεγάροις γοάοιμεν,\nτῇ δεκάτῃ δέ κε θάπτοιμεν δαινῦτό τε λαός,\nἑνδεκάτῃ δέ κε τύμβον ἐπʼ αὐτῷ ποιήσαιμεν,\nτῇ δὲ δυωδεκάτῃ πολεμίξομεν εἴ περ ἀνάγκη.\nτὸν δʼ αὖτε προσέειπε ποδάρκης δῖος Ἀχιλλεύς·\nἔσται τοι καὶ ταῦτα γέρον Πρίαμʼ ὡς σὺ κελεύεις·\nσχήσω γὰρ πόλεμον τόσσον χρόνον ὅσσον ἄνωγας.\nὣς ἄρα φωνήσας ἐπὶ καρπῷ χεῖρα γέροντος\nἔλλαβε δεξιτερήν, μή πως δείσειʼ ἐνὶ θυμῷ.\nοἳ μὲν ἄρʼ ἐν προδόμῳ δόμου αὐτόθι κοιμήσαντο\nκῆρυξ καὶ Πρίαμος πυκινὰ φρεσὶ μήδεʼ ἔχοντες,\nαὐτὰρ Ἀχιλλεὺς εὗδε μυχῷ κλισίης ἐϋπήκτου·\nτῷ δὲ Βρισηῒς παρελέξατο καλλιπάρῃος.\nἄλλοι μέν ῥα θεοί τε καὶ ἀνέρες ἱπποκορυσταὶ\nεὗδον παννύχιοι μαλακῷ δεδμημένοι ὕπνῳ·\nἀλλʼ οὐχ Ἑρμείαν ἐριούνιον ὕπνος ἔμαρπτεν\nὁρμαίνοντʼ ἀνὰ θυμὸν ὅπως Πρίαμον βασιλῆα\nνηῶν ἐκπέμψειε λαθὼν ἱεροὺς πυλαωρούς.\nστῆ δʼ ἄρʼ ὑπὲρ κεφαλῆς καί μιν πρὸς μῦθον ἔειπεν·\nὦ γέρον οὔ νύ τι σοί γε μέλει κακόν, οἷον ἔθʼ εὕδεις\nἀνδράσιν ἐν δηΐοισιν, ἐπεί σʼ εἴασεν Ἀχιλλεύς.\nκαὶ νῦν μὲν φίλον υἱὸν ἐλύσαο, πολλὰ δʼ ἔδωκας·\nσεῖο δέ κε ζωοῦ καὶ τρὶς τόσα δοῖεν ἄποινα\nπαῖδες τοὶ μετόπισθε λελειμμένοι, αἴ κʼ Ἀγαμέμνων\nγνώῃ σʼ Ἀτρεΐδης, γνώωσι δὲ πάντες Ἀχαιοί.\nὣς ἔφατʼ, ἔδεισεν δʼ ὃ γέρων, κήρυκα δʼ ἀνίστη.\nτοῖσιν δʼ Ἑρμείας ζεῦξʼ ἵππους ἡμιόνους τε,\nῥίμφα δʼ ἄρʼ αὐτὸς ἔλαυνε κατὰ στρατόν, οὐδέ τις ἔγνω.\nἀλλʼ ὅτε δὴ πόρον ἷξον ἐϋρρεῖος ποταμοῖο\nΞάνθου δινήεντος, ὃν ἀθάνατος τέκετο Ζεύς,\nἙρμείας μὲν ἔπειτʼ ἀπέβη πρὸς μακρὸν Ὄλυμπον,\nἨὼς δὲ κροκόπεπλος ἐκίδνατο πᾶσαν ἐπʼ αἶαν,\nοἳ δʼ εἰς ἄστυ ἔλων οἰμωγῇ τε στοναχῇ τε\nἵππους, ἡμίονοι δὲ νέκυν φέρον. οὐδέ τις ἄλλος\nἔγνω πρόσθʼ ἀνδρῶν καλλιζώνων τε γυναικῶν,\nἀλλʼ ἄρα Κασσάνδρη ἰκέλη χρυσῇ Ἀφροδίτῃ\nΠέργαμον εἰσαναβᾶσα φίλον πατέρʼ εἰσενόησεν\nἑσταότʼ ἐν δίφρῳ, κήρυκά τε ἀστυβοώτην·\nτὸν δʼ ἄρʼ ἐφʼ ἡμιόνων ἴδε κείμενον ἐν λεχέεσσι·\nκώκυσέν τʼ ἄρʼ ἔπειτα γέγωνέ τε πᾶν κατὰ ἄστυ·\nὄψεσθε Τρῶες καὶ Τρῳάδες Ἕκτορʼ ἰόντες,\nεἴ ποτε καὶ ζώοντι μάχης ἐκνοστήσαντι\nχαίρετʼ, ἐπεὶ μέγα χάρμα πόλει τʼ ἦν παντί τε δήμῳ.\nὣς ἔφατʼ, οὐδέ τις αὐτόθʼ ἐνὶ πτόλεϊ λίπετʼ ἀνὴρ\nοὐδὲ γυνή· πάντας γὰρ ἀάσχετον ἵκετο πένθος·\nἀγχοῦ δὲ ξύμβληντο πυλάων νεκρὸν ἄγοντι.\nπρῶται τόν γʼ ἄλοχός τε φίλη καὶ πότνια μήτηρ\nτιλλέσθην ἐπʼ ἄμαξαν ἐΰτροχον ἀΐξασαι\nἁπτόμεναι κεφαλῆς· κλαίων δʼ ἀμφίσταθʼ ὅμιλος.\nκαί νύ κε δὴ πρόπαν ἦμαρ ἐς ἠέλιον καταδύντα\nἝκτορα δάκρυ χέοντες ὀδύροντο πρὸ πυλάων,\nεἰ μὴ ἄρʼ ἐκ δίφροιο γέρων λαοῖσι μετηύδα·\nεἴξατέ μοι οὐρεῦσι διελθέμεν· αὐτὰρ ἔπειτα\nἄσεσθε κλαυθμοῖο, ἐπὴν ἀγάγωμι δόμον δέ.\nὣς ἔφαθʼ, οἳ δὲ διέστησαν καὶ εἶξαν ἀπήνῃ.\nοἳ δʼ ἐπεὶ εἰσάγαγον κλυτὰ δώματα, τὸν μὲν ἔπειτα\nτρητοῖς ἐν λεχέεσσι θέσαν, παρὰ δʼ εἷσαν ἀοιδοὺς\nθρήνων ἐξάρχους, οἵ τε στονόεσσαν ἀοιδὴν\nοἳ μὲν ἄρʼ ἐθρήνεον, ἐπὶ δὲ στενάχοντο γυναῖκες.\nτῇσιν δʼ Ἀνδρομάχη λευκώλενος ἦρχε γόοιο\nἝκτορος ἀνδροφόνοιο κάρη μετὰ χερσὶν ἔχουσα·\nἆνερ ἀπʼ αἰῶνος νέος ὤλεο, κὰδ δέ με χήρην\nλείπεις ἐν μεγάροισι· πάϊς δʼ ἔτι νήπιος αὔτως\nὃν τέκομεν σύ τʼ ἐγώ τε δυσάμμοροι, οὐδέ μιν οἴω\nἥβην ἵξεσθαι· πρὶν γὰρ πόλις ἥδε κατʼ ἄκρης\nπέρσεται· ἦ γὰρ ὄλωλας ἐπίσκοπος, ὅς τέ μιν αὐτὴν\nῥύσκευ, ἔχες δʼ ἀλόχους κεδνὰς καὶ νήπια τέκνα,\nαἳ δή τοι τάχα νηυσὶν ὀχήσονται γλαφυρῇσι,\nκαὶ μὲν ἐγὼ μετὰ τῇσι· σὺ δʼ αὖ τέκος ἢ ἐμοὶ αὐτῇ\nἕψεαι, ἔνθά κεν ἔργα ἀεικέα ἐργάζοιο\nἀθλεύων πρὸ ἄνακτος ἀμειλίχου, ἤ τις Ἀχαιῶν\nῥίψει χειρὸς ἑλὼν ἀπὸ πύργου λυγρὸν ὄλεθρον\nχωόμενος, ᾧ δή που ἀδελφεὸν ἔκτανεν Ἕκτωρ\nἢ πατέρʼ ἠὲ καὶ υἱόν, ἐπεὶ μάλα πολλοὶ Ἀχαιῶν\nἝκτορος ἐν παλάμῃσιν ὀδὰξ ἕλον ἄσπετον οὖδας.\nοὐ γὰρ μείλιχος ἔσκε πατὴρ τεὸς ἐν δαῒ λυγρῇ·\nτὼ καί μιν λαοὶ μὲν ὀδύρονται κατὰ ἄστυ,\nἀρητὸν δὲ τοκεῦσι γόον καὶ πένθος ἔθηκας\nἝκτορ· ἐμοὶ δὲ μάλιστα λελείψεται ἄλγεα λυγρά.\nοὐ γάρ μοι θνῄσκων λεχέων ἐκ χεῖρας ὄρεξας,\nοὐδέ τί μοι εἶπες πυκινὸν ἔπος, οὗ τέ κεν αἰεὶ\nμεμνῄμην νύκτάς τε καὶ ἤματα δάκρυ χέουσα.\nὣς ἔφατο κλαίουσʼ, ἐπὶ δὲ στενάχοντο γυναῖκες.\nτῇσιν δʼ αὖθʼ Ἑκάβη ἁδινοῦ ἐξῆρχε γόοιο·\nἝκτορ ἐμῷ θυμῷ πάντων πολὺ φίλτατε παίδων,\nἦ μέν μοι ζωός περ ἐὼν φίλος ἦσθα θεοῖσιν·\nοἳ δʼ ἄρα σεῦ κήδοντο καὶ ἐν θανάτοιό περ αἴσῃ.\nἄλλους μὲν γὰρ παῖδας ἐμοὺς πόδας ὠκὺς Ἀχιλλεὺς\nπέρνασχʼ ὅν τινʼ ἕλεσκε πέρην ἁλὸς ἀτρυγέτοιο,\nἐς Σάμον ἔς τʼ Ἴμβρον καὶ Λῆμνον ἀμιχθαλόεσσαν·\nσεῦ δʼ ἐπεὶ ἐξέλετο ψυχὴν ταναήκεϊ χαλκῷ,\nπολλὰ ῥυστάζεσκεν ἑοῦ περὶ σῆμʼ ἑτάροιο\nΠατρόκλου, τὸν ἔπεφνες· ἀνέστησεν δέ μιν οὐδʼ ὧς.\nνῦν δέ μοι ἑρσήεις καὶ πρόσφατος ἐν μεγάροισι\nκεῖσαι, τῷ ἴκελος ὅν τʼ ἀργυρότοξος Ἀπόλλων\nοἷς ἀγανοῖσι βέλεσσιν ἐποιχόμενος κατέπεφνεν.\nὣς ἔφατο κλαίουσα, γόον δʼ ἀλίαστον ὄρινε.\nτῇσι δʼ ἔπειθʼ Ἑλένη τριτάτη ἐξῆρχε γόοιο·\nἝκτορ ἐμῷ θυμῷ δαέρων πολὺ φίλτατε πάντων,\nἦ μέν μοι πόσις ἐστὶν Ἀλέξανδρος θεοειδής,\nὅς μʼ ἄγαγε Τροίηνδʼ· ὡς πρὶν ὤφελλον ὀλέσθαι.\nἤδη γὰρ νῦν μοι τόδε εἰκοστὸν ἔτος ἐστὶν\nἐξ οὗ κεῖθεν ἔβην καὶ ἐμῆς ἀπελήλυθα πάτρης·\nἀλλʼ οὔ πω σεῦ ἄκουσα κακὸν ἔπος οὐδʼ ἀσύφηλον·\nἀλλʼ εἴ τίς με καὶ ἄλλος ἐνὶ μεγάροισιν ἐνίπτοι\nδαέρων ἢ γαλόων ἢ εἰνατέρων εὐπέπλων,\nἢ ἑκυρή, ἑκυρὸς δὲ πατὴρ ὣς ἤπιος αἰεί,\nἀλλὰ σὺ τὸν ἐπέεσσι παραιφάμενος κατέρυκες\nσῇ τʼ ἀγανοφροσύνῃ καὶ σοῖς ἀγανοῖς ἐπέεσσι.\nτὼ σέ θʼ ἅμα κλαίω καὶ ἔμʼ ἄμμορον ἀχνυμένη κῆρ·\nοὐ γάρ τίς μοι ἔτʼ ἄλλος ἐνὶ Τροίῃ εὐρείῃ\nἤπιος οὐδὲ φίλος, πάντες δέ με πεφρίκασιν.\nὣς ἔφατο κλαίουσʼ, ἐπὶ δʼ ἔστενε δῆμος ἀπείρων.\nλαοῖσιν δʼ ὃ γέρων Πρίαμος μετὰ μῦθον ἔειπεν·\nἄξετε νῦν Τρῶες ξύλα ἄστυ δέ, μὴ δέ τι θυμῷ\nδείσητʼ Ἀργείων πυκινὸν λόχον· ἦ γὰρ Ἀχιλλεὺς\nπέμπων μʼ ὧδʼ ἐπέτελλε μελαινάων ἀπὸ νηῶν\nμὴ πρὶν πημανέειν πρὶν δωδεκάτη μόλῃ ἠώς.\nὣς ἔφαθʼ, οἳ δʼ ὑπʼ ἀμάξῃσιν βόας ἡμιόνους τε\nζεύγνυσαν, αἶψα δʼ ἔπειτα πρὸ ἄστεος ἠγερέθοντο.\nἐννῆμαρ μὲν τοί γε ἀγίνεον ἄσπετον ὕλην·\nἀλλʼ ὅτε δὴ δεκάτη ἐφάνη φαεσίμβροτος ἠώς,\nκαὶ τότʼ ἄρʼ ἐξέφερον θρασὺν Ἕκτορα δάκρυ χέοντες,\nἐν δὲ πυρῇ ὑπάτῃ νεκρὸν θέσαν, ἐν δʼ ἔβαλον πῦρ.\nἦμος δʼ ἠριγένεια φάνη ῥοδοδάκτυλος Ἠώς,\nτῆμος ἄρʼ ἀμφὶ πυρὴν κλυτοῦ Ἕκτορος ἔγρετο λαός.\nαὐτὰρ ἐπεί ῥʼ ἤγερθεν ὁμηγερέες τʼ ἐγένοντο\nπρῶτον μὲν κατὰ πυρκαϊὴν σβέσαν αἴθοπι οἴνῳ\nπᾶσαν, ὁπόσσον ἐπέσχε πυρὸς μένος· αὐτὰρ ἔπειτα\nὀστέα λευκὰ λέγοντο κασίγνητοί θʼ ἕταροί τε\nμυρόμενοι, θαλερὸν δὲ κατείβετο δάκρυ παρειῶν.\nκαὶ τά γε χρυσείην ἐς λάρνακα θῆκαν ἑλόντες\nπορφυρέοις πέπλοισι καλύψαντες μαλακοῖσιν.\nαἶψα δʼ ἄρʼ ἐς κοίλην κάπετον θέσαν, αὐτὰρ ὕπερθε\nπυκνοῖσιν λάεσσι κατεστόρεσαν μεγάλοισι·\nῥίμφα δὲ σῆμʼ ἔχεαν, περὶ δὲ σκοποὶ ἥατο πάντῃ,\nμὴ πρὶν ἐφορμηθεῖεν ἐϋκνήμιδες Ἀχαιοί.\nχεύαντες δὲ τὸ σῆμα πάλιν κίον· αὐτὰρ ἔπειτα\nεὖ συναγειρόμενοι δαίνυντʼ ἐρικυδέα δαῖτα\nδώμασιν ἐν Πριάμοιο διοτρεφέος βασιλῆος.\nὣς οἵ γʼ ἀμφίεπον τάφον Ἕκτορος ἱπποδάμοιο.\n"};
