var sequence = {"name":"Homer. Odyssey","data":"ἄνδρα μοι ἔννεπε, μοῦσα, πολύτροπον, ὃς μάλα πολλὰ\nπλάγχθη, ἐπεὶ Τροίης ἱερὸν πτολίεθρον ἔπερσεν·\nπολλῶν δʼ ἀνθρώπων ἴδεν ἄστεα καὶ νόον ἔγνω,\nπολλὰ δʼ ὅ γʼ ἐν πόντῳ πάθεν ἄλγεα ὃν κατὰ θυμόν,\nἀρνύμενος ἥν τε ψυχὴν καὶ νόστον ἑταίρων.\nἀλλʼ οὐδʼ ὣς ἑτάρους ἐρρύσατο, ἱέμενός περ·\nαὐτῶν γὰρ σφετέρῃσιν ἀτασθαλίῃσιν ὄλοντο,\nνήπιοι, οἳ κατὰ βοῦς Ὑπερίονος Ἠελίοιο\nἤσθιον· αὐτὰρ ὁ τοῖσιν ἀφείλετο νόστιμον ἦμαρ.\nτῶν ἁμόθεν γε, θεά, θύγατερ Διός, εἰπὲ καὶ ἡμῖν.\nἔνθʼ ἄλλοι μὲν πάντες, ὅσοι φύγον αἰπὺν\nὄλεθρον,\nοἴκοι ἔσαν, πόλεμόν τε πεφευγότες ἠδὲ θάλασσαν·\nτὸν δʼ οἶον νόστου κεχρημένον ἠδὲ γυναικὸς\nνύμφη πότνιʼ ἔρυκε Καλυψὼ δῖα θεάων\nἐν σπέσσι γλαφυροῖσι, λιλαιομένη πόσιν εἶναι.\nἀλλʼ ὅτε δὴ ἔτος ἦλθε περιπλομένων ἐνιαυτῶν,\nτῷ οἱ ἐπεκλώσαντο θεοὶ οἶκόνδε νέεσθαι\nεἰς Ἰθάκην, οὐδʼ ἔνθα πεφυγμένος ἦεν ἀέθλων\nκαὶ μετὰ οἷσι φίλοισι. θεοὶ δʼ ἐλέαιρον ἅπαντες\nνόσφι Ποσειδάωνος· ὁ δʼ ἀσπερχὲς μενέαινεν\nἀντιθέῳ Ὀδυσῆι πάρος ἣν γαῖαν ἱκέσθαι.\nἀλλʼ ὁ μὲν Αἰθίοπας μετεκίαθε τηλόθʼ ἐόντας,\nΑἰθίοπας τοὶ διχθὰ δεδαίαται, ἔσχατοι ἀνδρῶν,\nοἱ μὲν δυσομένου Ὑπερίονος οἱ δʼ ἀνιόντος,\nἀντιόων ταύρων τε καὶ ἀρνειῶν ἑκατόμβης.\nἔνθʼ ὅ γʼ ἐτέρπετο δαιτὶ παρήμενος· οἱ δὲ δὴ ἄλλοι\nΖηνὸς ἐνὶ μεγάροισιν Ὀλυμπίου ἁθρόοι ἦσαν.\nτοῖσι δὲ μύθων ἦρχε πατὴρ ἀνδρῶν τε θεῶν τε·\nμνήσατο γὰρ κατὰ θυμὸν ἀμύμονος Αἰγίσθοιο,\nτόν ῥʼ Ἀγαμεμνονίδης τηλεκλυτὸς ἔκτανʼ Ὀρέστης·\nτοῦ ὅ γʼ ἐπιμνησθεὶς ἔπεʼ ἀθανάτοισι μετηύδα·\nὢ πόποι, οἷον δή νυ θεοὺς βροτοὶ αἰτιόωνται·\nἐξ ἡμέων γάρ φασι κάκʼ ἔμμεναι, οἱ δὲ καὶ αὐτοὶ\nσφῇσιν ἀτασθαλίῃσιν ὑπὲρ μόρον ἄλγεʼ ἔχουσιν,\nὡς καὶ νῦν Αἴγισθος ὑπὲρ μόρον Ἀτρεΐδαο\nγῆμʼ ἄλοχον μνηστήν, τὸν δʼ ἔκτανε νοστήσαντα,\nεἰδὼς αἰπὺν ὄλεθρον, ἐπεὶ πρό οἱ εἴπομεν ἡμεῖς,\nἙρμείαν πέμψαντες, ἐύσκοπον ἀργεϊφόντην,\nμήτʼ αὐτὸν κτείνειν μήτε μνάασθαι ἄκοιτιν·\nἐκ γὰρ Ὀρέσταο τίσις ἔσσεται Ἀτρεΐδαο,\nὁππότʼ ἂν ἡβήσῃ τε καὶ ἧς ἱμείρεται αἴης.\nὣς ἔφαθʼ Ἑρμείας, ἀλλʼ οὐ φρένας Αἰγίσθοιο\nπεῖθʼ ἀγαθὰ φρονέων· νῦν δʼ ἁθρόα πάντʼ ἀπέτισεν.\nτὸν δʼ ἠμείβετʼ ἔπειτα θεά, γλαυκῶπις Ἀθήνη·\nὦ πάτερ ἡμέτερε Κρονίδη, ὕπατε κρειόντων,\nκαὶ λίην κεῖνός γε ἐοικότι κεῖται ὀλέθρῳ·\nὡς ἀπόλοιτο καὶ ἄλλος, ὅτις τοιαῦτά γε ῥέζοι·\nἀλλά μοι ἀμφʼ Ὀδυσῆι δαΐφρονι δαίεται ἦτορ,\nδυσμόρῳ, ὃς δὴ δηθὰ φίλων ἄπο πήματα πάσχει\nνήσῳ ἐν ἀμφιρύτῃ, ὅθι τʼ ὀμφαλός ἐστι θαλάσσης.\nνῆσος δενδρήεσσα, θεὰ δʼ ἐν δώματα ναίει,\nἌτλαντος θυγάτηρ ὀλοόφρονος, ὅς τε θαλάσσης\nπάσης βένθεα οἶδεν, ἔχει δέ τε κίονας αὐτὸς\nμακράς, αἳ γαῖάν τε καὶ οὐρανὸν ἀμφὶς ἔχουσιν.\nτοῦ θυγάτηρ δύστηνον ὀδυρόμενον κατερύκει,\nαἰεὶ δὲ μαλακοῖσι καὶ αἱμυλίοισι λόγοισιν\nθέλγει, ὅπως Ἰθάκης ἐπιλήσεται· αὐτὰρ Ὀδυσσεύς,\nἱέμενος καὶ καπνὸν ἀποθρῴσκοντα νοῆσαι\nἧς γαίης, θανέειν ἱμείρεται. οὐδέ νυ σοί περ\nἐντρέπεται φίλον ἦτορ, Ὀλύμπιε. οὔ νύ τʼ Ὀδυσσεὺς\nἈργείων παρὰ νηυσὶ χαρίζετο ἱερὰ ῥέζων\nΤροίῃ ἐν εὐρείῃ; τί νύ οἱ τόσον ὠδύσαο, Ζεῦ;\nτὴν δʼ ἀπαμειβόμενος προσέφη νεφεληγερέτα Ζεύς·\nτέκνον ἐμόν, ποῖόν σε ἔπος φύγεν ἕρκος ὀδόντων.\nπῶς ἂν ἔπειτʼ Ὀδυσῆος ἐγὼ θείοιο λαθοίμην,\nὃς περὶ μὲν νόον ἐστὶ βροτῶν, περὶ δʼ ἱρὰ θεοῖσιν\nἀθανάτοισιν ἔδωκε, τοὶ οὐρανὸν εὐρὺν ἔχουσιν;\nἀλλὰ Ποσειδάων γαιήοχος ἀσκελὲς αἰεὶ\nΚύκλωπος κεχόλωται, ὃν ὀφθαλμοῦ ἀλάωσεν,\nἀντίθεον Πολύφημον, ὅου κράτος ἐστὶ μέγιστον\nπᾶσιν Κυκλώπεσσι· Θόωσα δέ μιν τέκε νύμφη,\nΦόρκυνος θυγάτηρ ἁλὸς ἀτρυγέτοιο μέδοντος,\nἐν σπέσσι γλαφυροῖσι Ποσειδάωνι μιγεῖσα.\nἐκ τοῦ δὴ Ὀδυσῆα Ποσειδάων ἐνοσίχθων\nοὔ τι κατακτείνει, πλάζει δʼ ἀπὸ πατρίδος αἴης.\nἀλλʼ ἄγεθʼ, ἡμεῖς οἵδε περιφραζώμεθα πάντες\nνόστον, ὅπως ἔλθῃσι· Ποσειδάων δὲ μεθήσει\nὃν χόλον· οὐ μὲν γάρ τι δυνήσεται ἀντία πάντων\nἀθανάτων ἀέκητι θεῶν ἐριδαινέμεν οἶος.\nτὸν δʼ ἠμείβετʼ ἔπειτα θεά, γλαυκῶπις Ἀθήνη·\nὦ πάτερ ἡμέτερε Κρονίδη, ὕπατε κρειόντων,\nεἰ μὲν δὴ νῦν τοῦτο φίλον μακάρεσσι θεοῖσιν,\nνοστῆσαι Ὀδυσῆα πολύφρονα ὅνδε δόμονδε,\nἙρμείαν μὲν ἔπειτα διάκτορον ἀργεϊφόντην\nνῆσον ἐς Ὠγυγίην ὀτρύνομεν, ὄφρα τάχιστα\nνύμφῃ ἐυπλοκάμῳ εἴπῃ νημερτέα βουλήν,\nνόστον Ὀδυσσῆος ταλασίφρονος, ὥς κε νέηται·\nαὐτὰρ ἐγὼν Ἰθάκηνδʼ ἐσελεύσομαι, ὄφρα οἱ υἱὸν\nμᾶλλον ἐποτρύνω καί οἱ μένος ἐν φρεσὶ θείω,\nεἰς ἀγορὴν καλέσαντα κάρη κομόωντας Ἀχαιοὺς\nπᾶσι μνηστήρεσσιν ἀπειπέμεν, οἵ τέ οἱ αἰεὶ\nμῆλʼ ἁδινὰ σφάζουσι καὶ εἰλίποδας ἕλικας βοῦς.\nπέμψω δʼ ἐς Σπάρτην τε καὶ ἐς Πύλον ἠμαθόεντα\nνόστον πευσόμενον πατρὸς φίλου, ἤν που ἀκούσῃ,\nἠδʼ ἵνα μιν κλέος ἐσθλὸν ἐν ἀνθρώποισιν ἔχῃσιν.\nὣς εἰποῦσʼ ὑπὸ ποσσὶν ἐδήσατο καλὰ πέδιλα,\nἀμβρόσια χρύσεια, τά μιν φέρον ἠμὲν ἐφʼ ὑγρὴν\nἠδʼ ἐπʼ ἀπείρονα γαῖαν ἅμα πνοιῇς ἀνέμοιο·\nεἵλετο δʼ ἄλκιμον ἔγχος, ἀκαχμένον ὀξέι χαλκῷ,\nβριθὺ μέγα στιβαρόν, τῷ δάμνησι στίχας ἀνδρῶν\nἡρώων, τοῖσίν τε κοτέσσεται ὀβριμοπάτρη.\nβῆ δὲ κατʼ Οὐλύμποιο καρήνων ἀίξασα,\nστῆ δʼ Ἰθάκης ἐνὶ δήμῳ ἐπὶ προθύροις Ὀδυσῆος,\nοὐδοῦ ἐπʼ αὐλείου· παλάμῃ δʼ ἔχε χάλκεον ἔγχος,\nεἰδομένη ξείνῳ, Ταφίων ἡγήτορι Μέντῃ.\nεὗρε δʼ ἄρα μνηστῆρας ἀγήνορας. οἱ μὲν ἔπειτα\nπεσσοῖσι προπάροιθε θυράων θυμὸν ἔτερπον\nἥμενοι ἐν ῥινοῖσι βοῶν, οὓς ἔκτανον αὐτοί·\nκήρυκες δʼ αὐτοῖσι καὶ ὀτρηροὶ θεράποντες\nοἱ μὲν οἶνον ἔμισγον ἐνὶ κρητῆρσι καὶ ὕδωρ,\nοἱ δʼ αὖτε σπόγγοισι πολυτρήτοισι τραπέζας\nνίζον καὶ πρότιθεν, τοὶ δὲ κρέα πολλὰ δατεῦντο.\nτὴν δὲ πολὺ πρῶτος ἴδε Τηλέμαχος θεοειδής,\nἧστο γὰρ ἐν μνηστῆρσι φίλον τετιημένος ἦτορ,\nὀσσόμενος πατέρʼ ἐσθλὸν ἐνὶ φρεσίν, εἴ ποθεν ἐλθὼν\nμνηστήρων τῶν μὲν σκέδασιν κατὰ δώματα θείη,\nτιμὴν δʼ αὐτὸς ἔχοι καὶ δώμασιν οἷσιν ἀνάσσοι.\nτὰ φρονέων, μνηστῆρσι μεθήμενος, εἴσιδʼ Ἀθήνην.\nβῆ δʼ ἰθὺς προθύροιο, νεμεσσήθη δʼ ἐνὶ θυμῷ\nξεῖνον δηθὰ θύρῃσιν ἐφεστάμεν· ἐγγύθι δὲ στὰς\nχεῖρʼ ἕλε δεξιτερὴν καὶ ἐδέξατο χάλκεον ἔγχος,\nκαί μιν φωνήσας ἔπεα πτερόεντα προσηύδα·\nχαῖρε, ξεῖνε, παρʼ ἄμμι φιλήσεαι· αὐτὰρ\nἔπειτα\nδείπνου πασσάμενος μυθήσεαι ὅττεό σε χρή.\nὣς εἰπὼν ἡγεῖθʼ, ἡ δʼ ἕσπετο Παλλὰς Ἀθήνη.\nοἱ δʼ ὅτε δή ῥʼ ἔντοσθεν ἔσαν δόμου ὑψηλοῖο,\nἔγχος μέν ῥʼ ἔστησε φέρων πρὸς κίονα μακρὴν\nδουροδόκης ἔντοσθεν ἐυξόου, ἔνθα περ ἄλλα\nἔγχεʼ Ὀδυσσῆος ταλασίφρονος ἵστατο πολλά,\nαὐτὴν δʼ ἐς θρόνον εἷσεν ἄγων, ὑπὸ λῖτα πετάσσας,\nκαλὸν δαιδάλεον· ὑπὸ δὲ θρῆνυς ποσὶν ἦεν.\nπὰρ δʼ αὐτὸς κλισμὸν θέτο ποικίλον, ἔκτοθεν ἄλλων\nμνηστήρων, μὴ ξεῖνος ἀνιηθεὶς ὀρυμαγδῷ\nδείπνῳ ἁδήσειεν, ὑπερφιάλοισι μετελθών,\nἠδʼ ἵνα μιν περὶ πατρὸς ἀποιχομένοιο ἔροιτο.\nχέρνιβα δʼ ἀμφίπολος προχόῳ ἐπέχευε φέρουσα\nκαλῇ χρυσείῃ, ὑπὲρ ἀργυρέοιο λέβητος,\nνίψασθαι· παρὰ δὲ ξεστὴν ἐτάνυσσε τράπεζαν.\nσῖτον δʼ αἰδοίη ταμίη παρέθηκε φέρουσα,\nεἴδατα πόλλʼ ἐπιθεῖσα, χαριζομένη παρεόντων·\nδαιτρὸς δὲ κρειῶν πίνακας παρέθηκεν ἀείρας\nπαντοίων, παρὰ δέ σφι τίθει χρύσεια κύπελλα·\nκῆρυξ δʼ αὐτοῖσιν θάμʼ ἐπῴχετο οἰνοχοεύων.\nἐς δʼ ἦλθον μνηστῆρες ἀγήνορες. οἱ μὲν ἔπειτα\nἑξείης ἕζοντο κατὰ κλισμούς τε θρόνους τε,\nτοῖσι δὲ κήρυκες μὲν ὕδωρ ἐπὶ χεῖρας ἔχευαν,\nσῖτον δὲ δμῳαὶ παρενήνεον ἐν κανέοισιν,\nκοῦροι δὲ κρητῆρας ἐπεστέψαντο ποτοῖο.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο\nμνηστῆρες, τοῖσιν μὲν ἐνὶ φρεσὶν ἄλλα μεμήλει,\nμολπή τʼ ὀρχηστύς τε· τὰ γάρ τʼ ἀναθήματα δαιτός·\nκῆρυξ δʼ ἐν χερσὶν κίθαριν περικαλλέα θῆκεν\nΦημίῳ, ὅς ῥʼ ἤειδε παρὰ μνηστῆρσιν ἀνάγκῃ.\nἦ τοι ὁ φορμίζων ἀνεβάλλετο καλὸν ἀείδειν.\nαὐτὰρ Τηλέμαχος προσέφη γλαυκῶπιν Ἀθήνην,\nἄγχι σχὼν κεφαλήν, ἵνα μὴ πευθοίαθʼ οἱ ἄλλοι·\nξεῖνε φίλʼ, ἦ καί μοι νεμεσήσεαι ὅττι κεν εἴπω;\nτούτοισιν μὲν ταῦτα μέλει, κίθαρις καὶ ἀοιδή,\nῥεῖʼ, ἐπεὶ ἀλλότριον βίοτον νήποινον ἔδουσιν,\nἀνέρος, οὗ δή που λεύκʼ ὀστέα πύθεται ὄμβρῳ\nκείμενʼ ἐπʼ ἠπείρου, ἢ εἰν ἁλὶ κῦμα κυλίνδει.\nεἰ κεῖνόν γʼ Ἰθάκηνδε ἰδοίατο νοστήσαντα,\nπάντες κʼ ἀρησαίατʼ ἐλαφρότεροι πόδας εἶναι\nἢ ἀφνειότεροι χρυσοῖό τε ἐσθῆτός τε.\nνῦν δʼ ὁ μὲν ὣς ἀπόλωλε κακὸν μόρον, οὐδέ τις ἡμῖν\nθαλπωρή, εἴ πέρ τις ἐπιχθονίων ἀνθρώπων\nφῇσιν ἐλεύσεσθαι· τοῦ δʼ ὤλετο νόστιμον ἦμαρ.\nἀλλʼ ἄγε μοι τόδε εἰπὲ καὶ ἀτρεκέως κατάλεξον·\nτίς πόθεν εἰς ἀνδρῶν; πόθι τοι πόλις ἠδὲ τοκῆες;\nὁπποίης τʼ ἐπὶ νηὸς ἀφίκεο· πῶς δέ σε ναῦται\nἤγαγον εἰς Ἰθάκην; τίνες ἔμμεναι εὐχετόωντο;\nοὐ μὲν γάρ τί σε πεζὸν ὀίομαι ἐνθάδʼ ἱκέσθαι.\nκαί μοι τοῦτʼ ἀγόρευσον ἐτήτυμον, ὄφρʼ ἐὺ εἰδῶ,\nἠὲ νέον μεθέπεις ἦ καὶ πατρώιός ἐσσι\nξεῖνος, ἐπεὶ πολλοὶ ἴσαν ἀνέρες ἡμέτερον δῶ\nἄλλοι, ἐπεὶ καὶ κεῖνος ἐπίστροφος ἦν ἀνθρώπων.\nτὸν δʼ αὖτε προσέειπε θεά, γλαυκῶπις Ἀθήνη·\nτοιγὰρ ἐγώ τοι ταῦτα μάλʼ ἀτρεκέως ἀγορεύσω.\nΜέντης Ἀγχιάλοιο δαΐφρονος εὔχομαι εἶναι\nυἱός, ἀτὰρ Ταφίοισι φιληρέτμοισιν ἀνάσσω.\nνῦν δʼ ὧδε ξὺν νηὶ κατήλυθον ἠδʼ ἑτάροισιν\nπλέων ἐπὶ οἴνοπα πόντον ἐπʼ ἀλλοθρόους ἀνθρώπους,\nἐς Τεμέσην μετὰ χαλκόν, ἄγω δʼ αἴθωνα σίδηρον.\nνηῦς δέ μοι ἥδʼ ἕστηκεν ἐπʼ ἀγροῦ νόσφι πόληος,\nἐν λιμένι Ῥείθρῳ ὑπὸ Νηίῳ ὑλήεντι.\nξεῖνοι δʼ ἀλλήλων πατρώιοι εὐχόμεθʼ εἶναι\nἐξ ἀρχῆς, εἴ πέρ τε γέροντʼ εἴρηαι ἐπελθὼν\nΛαέρτην ἥρωα, τὸν οὐκέτι φασὶ πόλινδε\nἔρχεσθʼ, ἀλλʼ ἀπάνευθεν ἐπʼ ἀγροῦ πήματα πάσχειν\nγρηὶ σὺν ἀμφιπόλῳ, ἥ οἱ βρῶσίν τε πόσιν τε\nπαρτιθεῖ, εὖτʼ ἄν μιν κάματος κατὰ γυῖα λάβῃσιν\nἑρπύζοντʼ ἀνὰ γουνὸν ἀλωῆς οἰνοπέδοιο.\nνῦν δʼ ἦλθον· δὴ γάρ μιν ἔφαντʼ ἐπιδήμιον εἶναι,\nσὸν πατέρʼ· ἀλλά νυ τόν γε θεοὶ βλάπτουσι κελεύθου.\nοὐ γάρ πω τέθνηκεν ἐπὶ χθονὶ δῖος Ὀδυσσεύς,\nἀλλʼ ἔτι που ζωὸς κατερύκεται εὐρέι πόντῳ\nνήσῳ ἐν ἀμφιρύτῃ, χαλεποὶ δέ μιν ἄνδρες ἔχουσιν\nἄγριοι, οἵ που κεῖνον ἐρυκανόωσʼ ἀέκοντα.\nαὐτὰρ νῦν τοι ἐγὼ μαντεύσομαι, ὡς ἐνὶ θυμῷ\nἀθάνατοι βάλλουσι καὶ ὡς τελέεσθαι ὀίω,\nοὔτε τι μάντις ἐὼν οὔτʼ οἰωνῶν σάφα εἰδώς.\nοὔ τοι ἔτι δηρόν γε φίλης ἀπὸ πατρίδος αἴης\nἔσσεται, οὐδʼ εἴ πέρ τε σιδήρεα δέσματʼ ἔχῃσιν·\nφράσσεται ὥς κε νέηται, ἐπεὶ πολυμήχανός ἐστιν.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nεἰ δὴ ἐξ αὐτοῖο τόσος πάϊς εἰς Ὀδυσῆος.\nαἰνῶς μὲν κεφαλήν τε καὶ ὄμματα καλὰ ἔοικας\nκείνῳ, ἐπεὶ θαμὰ τοῖον ἐμισγόμεθʼ ἀλλήλοισιν,\nπρίν γε τὸν ἐς Τροίην ἀναβήμεναι, ἔνθα περ ἄλλοι\nἈργείων οἱ ἄριστοι ἔβαν κοίλῃς ἐνὶ νηυσίν·\nἐκ τοῦ δʼ οὔτʼ Ὀδυσῆα ἐγὼν ἴδον οὔτʼ ἔμʼ ἐκεῖνος.\nτὴν δʼ αὖ Τηλέμαχος πεπνυμένος ἀντίον ηὔδα·\nτοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.\nμήτηρ μέν τέ μέ φησι τοῦ ἔμμεναι, αὐτὰρ ἐγώ γε\nοὐκ οἶδʼ· οὐ γάρ πώ τις ἑὸν γόνον αὐτὸς ἀνέγνω.\nὡς δὴ ἐγώ γʼ ὄφελον μάκαρός νύ τευ ἔμμεναι υἱὸς\nἀνέρος, ὃν κτεάτεσσιν ἑοῖς ἔπι γῆρας ἔτετμε.\nνῦν δʼ ὃς ἀποτμότατος γένετο θνητῶν ἀνθρώπων,\nτοῦ μʼ ἔκ φασι γενέσθαι, ἐπεὶ σύ με τοῦτʼ ἐρεείνεις.\nτὸν δʼ αὖτε προσέειπε θεά, γλαυκῶπις Ἀθήνη·\nοὐ μέν τοι γενεήν γε θεοὶ νώνυμνον ὀπίσσω\nθῆκαν, ἐπεὶ σέ γε τοῖον ἐγείνατο Πηνελόπεια.\nἀλλʼ ἄγε μοι τόδε εἰπὲ καὶ ἀτρεκέως κατάλεξον·\nτίς δαίς, τίς δὲ ὅμιλος ὅδʼ ἔπλετο; τίπτε δέ σε χρεώ;\nεἰλαπίνη ἠὲ γάμος; ἐπεὶ οὐκ ἔρανος τάδε γʼ ἐστίν·\nὥς τέ μοι ὑβρίζοντες ὑπερφιάλως δοκέουσι\nδαίνυσθαι κατὰ δῶμα. νεμεσσήσαιτό κεν ἀνὴρ\nαἴσχεα πόλλʼ ὁρόων, ὅς τις πινυτός γε μετέλθοι.\nτὴν δʼ αὖ Τηλέμαχος πεπνυμένος ἀντίον ηὔδα·\nξεῖνʼ, ἐπεὶ ἂρ δὴ ταῦτά μʼ ἀνείρεαι ἠδὲ μεταλλᾷς,\nμέλλεν μέν ποτε οἶκος ὅδʼ ἀφνειὸς καὶ ἀμύμων\nἔμμεναι, ὄφρʼ ἔτι κεῖνος ἀνὴρ ἐπιδήμιος ἦεν·\nνῦν δʼ ἑτέρως ἐβόλοντο θεοὶ κακὰ μητιόωντες,\nοἳ κεῖνον μὲν ἄιστον ἐποίησαν περὶ πάντων\nἀνθρώπων, ἐπεὶ οὔ κε θανόντι περ ὧδʼ ἀκαχοίμην,\nεἰ μετὰ οἷς ἑτάροισι δάμη Τρώων ἐνὶ δήμῳ,\nἠὲ φίλων ἐν χερσίν, ἐπεὶ πόλεμον τολύπευσεν.\nτῷ κέν οἱ τύμβον μὲν ἐποίησαν Παναχαιοί,\nἠδέ κε καὶ ᾧ παιδὶ μέγα κλέος ἤρατʼ ὀπίσσω.\nνῦν δέ μιν ἀκλειῶς ἅρπυιαι ἀνηρείψαντο·\nοἴχετʼ ἄιστος ἄπυστος, ἐμοὶ δʼ ὀδύνας τε γόους τε\nκάλλιπεν. οὐδέ τι κεῖνον ὀδυρόμενος στεναχίζω\nοἶον, ἐπεί νύ μοι ἄλλα θεοὶ κακὰ κήδεʼ ἔτευξαν.\nὅσσοι γὰρ νήσοισιν ἐπικρατέουσιν ἄριστοι,\nΔουλιχίῳ τε Σάμῃ τε καὶ ὑλήεντι Ζακύνθῳ,\nἠδʼ ὅσσοι κραναὴν Ἰθάκην κάτα κοιρανέουσιν,\nτόσσοι μητέρʼ ἐμὴν μνῶνται, τρύχουσι δὲ οἶκον.\nἡ δʼ οὔτʼ ἀρνεῖται στυγερὸν γάμον οὔτε τελευτὴν\nποιῆσαι δύναται· τοὶ δὲ φθινύθουσιν ἔδοντες\nοἶκον ἐμόν· τάχα δή με διαρραίσουσι καὶ αὐτόν.\nτὸν δʼ ἐπαλαστήσασα προσηύδα Παλλὰς Ἀθήνη·\nὢ πόποι, ἦ δὴ πολλὸν ἀποιχομένου Ὀδυσῆος\nδεύῃ, ὅ κε μνηστῆρσιν ἀναιδέσι χεῖρας ἐφείη.\nεἰ γὰρ νῦν ἐλθὼν δόμου ἐν πρώτῃσι θύρῃσι\nσταίη, ἔχων πήληκα καὶ ἀσπίδα καὶ δύο δοῦρε,\nτοῖος ἐὼν οἷόν μιν ἐγὼ τὰ πρῶτʼ ἐνόησα\nοἴκῳ ἐν ἡμετέρῳ πίνοντά τε τερπόμενόν τε,\nἐξ Ἐφύρης ἀνιόντα παρʼ Ἴλου Μερμερίδαο—\nᾤχετο γὰρ καὶ κεῖσε θοῆς ἐπὶ νηὸς Ὀδυσσεὺς\nφάρμακον ἀνδροφόνον διζήμενος, ὄφρα οἱ εἴη\nἰοὺς χρίεσθαι χαλκήρεας· ἀλλʼ ὁ μὲν οὔ οἱ\nδῶκεν, ἐπεί ῥα θεοὺς νεμεσίζετο αἰὲν ἐόντας,\nἀλλὰ πατήρ οἱ δῶκεν ἐμός· φιλέεσκε γὰρ αἰνῶς—\nτοῖος ἐὼν μνηστῆρσιν ὁμιλήσειεν Ὀδυσσεύς·\nπάντες κʼ ὠκύμοροί τε γενοίατο πικρόγαμοί τε.\nἀλλʼ ἦ τοι μὲν ταῦτα θεῶν ἐν γούνασι κεῖται,\nἤ κεν νοστήσας ἀποτίσεται, ἦε καὶ οὐκί,\nοἷσιν ἐνὶ μεγάροισι· σὲ δὲ φράζεσθαι ἄνωγα,\nὅππως κε μνηστῆρας ἀπώσεαι ἐκ μεγάροιο.\nεἰ δʼ ἄγε νῦν ξυνίει καὶ ἐμῶν ἐμπάζεο μύθων·\nαὔριον εἰς ἀγορὴν καλέσας ἥρωας Ἀχαιοὺς\nμῦθον πέφραδε πᾶσι, θεοὶ δʼ ἐπὶ μάρτυροι ἔστων.\nμνηστῆρας μὲν ἐπὶ σφέτερα σκίδνασθαι ἄνωχθι,\nμητέρα δʼ, εἴ οἱ θυμὸς ἐφορμᾶται γαμέεσθαι,\nἂψ ἴτω ἐς μέγαρον πατρὸς μέγα δυναμένοιο·\nοἱ δὲ γάμον τεύξουσι καὶ ἀρτυνέουσιν ἔεδνα\nπολλὰ μάλʼ, ὅσσα ἔοικε φίλης ἐπὶ παιδὸς ἕπεσθαι.\nσοὶ δʼ αὐτῷ πυκινῶς ὑποθήσομαι, αἴ κε πίθηαι·\nνῆʼ ἄρσας ἐρέτῃσιν ἐείκοσιν, ἥ τις ἀρίστη,\nἔρχεο πευσόμενος πατρὸς δὴν οἰχομένοιο,\nἤν τίς τοι εἴπῃσι βροτῶν, ἢ ὄσσαν ἀκούσῃς\nἐκ Διός, ἥ τε μάλιστα φέρει κλέος ἀνθρώποισι.\nπρῶτα μὲν ἐς Πύλον ἐλθὲ καὶ εἴρεο Νέστορα δῖον,\nκεῖθεν δὲ Σπάρτηνδε παρὰ ξανθὸν Μενέλαον·\nὃς γὰρ δεύτατος ἦλθεν Ἀχαιῶν χαλκοχιτώνων.\nεἰ μέν κεν πατρὸς βίοτον καὶ νόστον ἀκούσῃς,\nἦ τʼ ἂν τρυχόμενός περ ἔτι τλαίης ἐνιαυτόν·\nεἰ δέ κε τεθνηῶτος ἀκούσῃς μηδʼ ἔτʼ ἐόντος,\nνοστήσας δὴ ἔπειτα φίλην ἐς πατρίδα γαῖαν\nσῆμά τέ οἱ χεῦαι καὶ ἐπὶ κτέρεα κτερεΐξαι\nπολλὰ μάλʼ, ὅσσα ἔοικε, καὶ ἀνέρι μητέρα δοῦναι.\nαὐτὰρ ἐπὴν δὴ ταῦτα τελευτήσῃς τε καὶ ἔρξῃς,\nφράζεσθαι δὴ ἔπειτα κατὰ φρένα καὶ κατὰ θυμὸν\nὅππως κε μνηστῆρας ἐνὶ μεγάροισι τεοῖσι\nκτείνῃς ἠὲ δόλῳ ἢ ἀμφαδόν· οὐδέ τί σε χρὴ\nνηπιάας ὀχέειν, ἐπεὶ οὐκέτι τηλίκος ἐσσι.\nἢ οὐκ ἀίεις οἷον κλέος ἔλλαβε δῖος Ὀρέστης\nπάντας ἐπʼ ἀνθρώπους, ἐπεὶ ἔκτανε πατροφονῆα,\nΑἴγισθον δολόμητιν, ὅ οἱ πατέρα κλυτὸν ἔκτα;\nκαὶ σύ, φίλος, μάλα γάρ σʼ ὁρόω καλόν τε μέγαν τε,\nἄλκιμος ἔσσʼ, ἵνα τίς σε καὶ ὀψιγόνων ἐὺ εἴπῃ.\nαὐτὰρ ἐγὼν ἐπὶ νῆα θοὴν κατελεύσομαι ἤδη\nἠδʼ ἑτάρους, οἵ πού με μάλʼ ἀσχαλόωσι μένοντες·\nσοὶ δʼ αὐτῷ μελέτω, καὶ ἐμῶν ἐμπάζεο μύθων.\nτὴν δʼ αὖ Τηλέμαχος πεπνυμένος ἀντίον ηὔδα·\nξεῖνʼ, ἦ τοι μὲν ταῦτα φίλα φρονέων ἀγορεύεις,\nὥς τε πατὴρ ᾧ παιδί, καὶ οὔ ποτε λήσομαι αὐτῶν.\nἀλλʼ ἄγε νῦν ἐπίμεινον, ἐπειγόμενός περ ὁδοῖο,\nὄφρα λοεσσάμενός τε τεταρπόμενός τε φίλον κῆρ,\nδῶρον ἔχων ἐπὶ νῆα κίῃς, χαίρων ἐνὶ θυμῷ,\nτιμῆεν, μάλα καλόν, ὅ τοι κειμήλιον ἔσται\nἐξ ἐμεῦ, οἷα φίλοι ξεῖνοι ξείνοισι διδοῦσι.\nτὸν δʼ ἠμείβετʼ ἔπειτα θεά, γλαυκῶπις Ἀθήνη·\nμή μʼ ἔτι νῦν κατέρυκε, λιλαιόμενόν περ ὁδοῖο.\nδῶρον δʼ ὅττι κέ μοι δοῦναι φίλον ἦτορ ἀνώγῃ,\nαὖτις ἀνερχομένῳ δόμεναι οἶκόνδε φέρεσθαι,\nκαὶ μάλα καλὸν ἑλών· σοὶ δʼ ἄξιον ἔσται ἀμοιβῆς.\nἡ μὲν ἄρʼ ὣς εἰποῦσʼ ἀπέβη γλαυκῶπις Ἀθήνη,\nὄρνις δʼ ὣς ἀνόπαια διέπτατο· τῷ δʼ ἐνὶ θυμῷ\nθῆκε μένος καὶ θάρσος, ὑπέμνησέν τέ ἑ πατρὸς\nμᾶλλον ἔτʼ ἢ τὸ πάροιθεν. ὁ δὲ φρεσὶν ᾗσι νοήσας\nθάμβησεν κατὰ θυμόν· ὀίσατο γὰρ θεὸν εἶναι.\nαὐτίκα δὲ μνηστῆρας ἐπῴχετο ἰσόθεος φώς.\nτοῖσι δʼ ἀοιδὸς ἄειδε περικλυτός, οἱ δὲ σιωπῇ\nἥατʼ ἀκούοντες· ὁ δʼ Ἀχαιῶν νόστον ἄειδε\nλυγρόν, ὃν ἐκ Τροίης ἐπετείλατο Παλλὰς Ἀθήνη.\nτοῦ δʼ ὑπερωιόθεν φρεσὶ σύνθετο θέσπιν ἀοιδὴν\nκούρη Ἰκαρίοιο, περίφρων Πηνελόπεια·\nκλίμακα δʼ ὑψηλὴν κατεβήσετο οἷο δόμοιο,\nοὐκ οἴη, ἅμα τῇ γε καὶ ἀμφίπολοι δύʼ ἕποντο.\nἡ δʼ ὅτε δὴ μνηστῆρας ἀφίκετο δῖα γυναικῶν,\nστῆ ῥα παρὰ σταθμὸν τέγεος πύκα ποιητοῖο,\nἄντα παρειάων σχομένη λιπαρὰ κρήδεμνα·\nἀμφίπολος δʼ ἄρα οἱ κεδνὴ ἑκάτερθε παρέστη.\nδακρύσασα δʼ ἔπειτα προσηύδα θεῖον ἀοιδόν·\nΦήμιε, πολλὰ γὰρ ἄλλα βροτῶν θελκτήρια\nοἶδας,\nἔργʼ ἀνδρῶν τε θεῶν τε, τά τε κλείουσιν ἀοιδοί·\nτῶν ἕν γέ σφιν ἄειδε παρήμενος, οἱ δὲ σιωπῇ\nοἶνον πινόντων· ταύτης δʼ ἀποπαύεʼ ἀοιδῆς\nλυγρῆς, ἥ τέ μοι αἰεὶ ἐνὶ στήθεσσι φίλον κῆρ\nτείρει, ἐπεί με μάλιστα καθίκετο πένθος ἄλαστον.\nτοίην γὰρ κεφαλὴν ποθέω μεμνημένη αἰεί,\nἀνδρός, τοῦ κλέος εὐρὺ καθʼ Ἑλλάδα καὶ μέσον Ἄργος.\nτὴν δʼ αὖ Τηλέμαχος πεπνυμένος ἀντίον ηὔδα·\nμῆτερ ἐμή, τί τʼ ἄρα φθονέεις ἐρίηρον ἀοιδὸν\nτέρπειν ὅππῃ οἱ νόος ὄρνυται; οὔ νύ τʼ ἀοιδοὶ\nαἴτιοι, ἀλλά ποθι Ζεὺς αἴτιος, ὅς τε δίδωσιν\nἀνδράσιν ἀλφηστῇσιν, ὅπως ἐθέλῃσιν, ἑκάστῳ.\nτούτῳ δʼ οὐ νέμεσις Δαναῶν κακὸν οἶτον ἀείδειν·\nτὴν γὰρ ἀοιδὴν μᾶλλον ἐπικλείουσʼ ἄνθρωποι,\nἥ τις ἀκουόντεσσι νεωτάτη ἀμφιπέληται.\nσοὶ δʼ ἐπιτολμάτω κραδίη καὶ θυμὸς ἀκούειν·\nοὐ γὰρ Ὀδυσσεὺς οἶος ἀπώλεσε νόστιμον ἦμαρ\nἐν Τροίῃ, πολλοὶ δὲ καὶ ἄλλοι φῶτες ὄλοντο.\nἀλλʼ εἰς οἶκον ἰοῦσα τὰ σʼ αὐτῆς ἔργα κόμιζε,\nἱστόν τʼ ἠλακάτην τε, καὶ ἀμφιπόλοισι κέλευε\nἔργον ἐποίχεσθαι· μῦθος δʼ ἄνδρεσσι μελήσει\nπᾶσι, μάλιστα δʼ ἐμοί· τοῦ γὰρ κράτος ἔστʼ ἐνὶ οἴκῳ.\nἡ μὲν θαμβήσασα πάλιν οἶκόνδε βεβήκει·\nπαιδὸς γὰρ μῦθον πεπνυμένον ἔνθετο θυμῷ.\nἐς δʼ ὑπερῷʼ ἀναβᾶσα σὺν ἀμφιπόλοισι γυναιξὶ\nκλαῖεν ἔπειτʼ Ὀδυσῆα φίλον πόσιν, ὄφρα οἱ ὕπνον\nἡδὺν ἐπὶ βλεφάροισι βάλε γλαυκῶπις Ἀθήνη.\nμνηστῆρες δʼ ὁμάδησαν ἀνὰ μέγαρα σκιόεντα,\nπάντες δʼ ἠρήσαντο παραὶ λεχέεσσι κλιθῆναι.\nτοῖσι δὲ Τηλέμαχος πεπνυμένος ἤρχετο μύθων·\nμητρὸς ἐμῆς μνηστῆρες ὑπέρβιον ὕβριν\nἔχοντες,\nνῦν μὲν δαινύμενοι τερπώμεθα, μηδὲ βοητὺς\nἔστω, ἐπεὶ τόδε καλὸν ἀκουέμεν ἐστὶν ἀοιδοῦ\nτοιοῦδʼ οἷος ὅδʼ ἐστί, θεοῖς ἐναλίγκιος αὐδήν.\nἠῶθεν δʼ ἀγορήνδε καθεζώμεσθα κιόντες\nπάντες, ἵνʼ ὕμιν μῦθον ἀπηλεγέως ἀποείπω,\nἐξιέναι μεγάρων· ἄλλας δʼ ἀλεγύνετε δαῖτας,\nὑμὰ κτήματʼ ἔδοντες, ἀμειβόμενοι κατὰ οἴκους.\nεἰ δʼ ὕμιν δοκέει τόδε λωίτερον καὶ ἄμεινον\nἔμμεναι, ἀνδρὸς ἑνὸς βίοτον νήποινον ὀλέσθαι,\nκείρετʼ· ἐγὼ δὲ θεοὺς ἐπιβώσομαι αἰὲν ἐόντας,\nαἴ κέ ποθι Ζεὺς δῷσι παλίντιτα ἔργα γενέσθαι·\nνήποινοί κεν ἔπειτα δόμων ἔντοσθεν ὄλοισθε.\nὣς ἔφαθʼ, οἱ δʼ ἄρα πάντες ὀδὰξ ἐν χείλεσι\nφύντες\nΤηλέμαχον θαύμαζον, ὃ θαρσαλέως ἀγόρευεν.\nτὸν δʼ αὖτʼ Ἀντίνοος προσέφη, Εὐπείθεος υἱός·\nΤηλέμαχʼ, ἦ μάλα δή σε διδάσκουσιν θεοὶ αὐτοὶ\nὑψαγόρην τʼ ἔμεναι καὶ θαρσαλέως ἀγορεύειν·\nμὴ σέ γʼ ἐν ἀμφιάλῳ Ἰθάκῃ βασιλῆα Κρονίων\nποιήσειεν, ὅ τοι γενεῇ πατρώιόν ἐστιν.\nτὸν δʼ αὖ Τηλέμαχος πεπνυμένος ἀντίον ηὔδα·\nἈντίνοʼ, ἦ καί μοι νεμεσήσεαι ὅττι κεν εἴπω;\nκαί κεν τοῦτʼ ἐθέλοιμι Διός γε διδόντος ἀρέσθαι.\nἦ φῂς τοῦτο κάκιστον ἐν ἀνθρώποισι τετύχθαι;\nοὐ μὲν γάρ τι κακὸν βασιλευέμεν· αἶψά τέ οἱ δῶ\nἀφνειὸν πέλεται καὶ τιμηέστερος αὐτός.\nἀλλʼ ἦ τοι βασιλῆες Ἀχαιῶν εἰσὶ καὶ ἄλλοι\nπολλοὶ ἐν ἀμφιάλῳ Ἰθάκῃ, νέοι ἠδὲ παλαιοί,\nτῶν κέν τις τόδʼ ἔχῃσιν, ἐπεὶ θάνε δῖος Ὀδυσσεύς·\nαὐτὰρ ἐγὼν οἴκοιο ἄναξ ἔσομʼ ἡμετέροιο\nκαὶ δμώων, οὕς μοι ληίσσατο δῖος Ὀδυσσεύς.\nτὸν δʼ αὖτʼ Εὐρύμαχος Πολύβου πάϊς ἀντίον ηὔδα·\nΤηλέμαχʼ, ἦ τοι ταῦτα θεῶν ἐν γούνασι κεῖται,\nὅς τις ἐν ἀμφιάλῳ Ἰθάκῃ βασιλεύσει Ἀχαιῶν·\nκτήματα δʼ αὐτὸς ἔχοις καὶ δώμασιν οἷσιν ἀνάσσοις.\nμὴ γὰρ ὅ γʼ ἔλθοι ἀνὴρ ὅς τίς σʼ ἀέκοντα βίηφιν\nκτήματʼ ἀπορραίσει, Ἰθάκης ἔτι ναιετοώσης.\nἀλλʼ ἐθέλω σε, φέριστε, περὶ ξείνοιο ἐρέσθαι,\nὁππόθεν οὗτος ἀνήρ, ποίης δʼ ἐξ εὔχεται εἶναι\nγαίης, ποῦ δέ νύ οἱ γενεὴ καὶ πατρὶς ἄρουρα.\nἠέ τινʼ ἀγγελίην πατρὸς φέρει ἐρχομένοιο,\nἦ ἑὸν αὐτοῦ χρεῖος ἐελδόμενος τόδʼ ἱκάνει;\nοἷον ἀναΐξας ἄφαρ οἴχεται, οὐδʼ ὑπέμεινε\nγνώμεναι· οὐ μὲν γάρ τι κακῷ εἰς ὦπα ἐῴκει.\nτὸν δʼ αὖ Τηλέμαχος πεπνυμένος ἀντίον ηὔδα·\nΕὐρύμαχʼ, ἦ τοι νόστος ἀπώλετο πατρὸς ἐμοῖο·\nοὔτʼ οὖν ἀγγελίῃ ἔτι πείθομαι, εἴ ποθεν ἔλθοι,\nοὔτε θεοπροπίης ἐμπάζομαι, ἥν τινα μήτηρ\nἐς μέγαρον καλέσασα θεοπρόπον ἐξερέηται.\nξεῖνος δʼ οὗτος ἐμὸς πατρώιος ἐκ Τάφου ἐστίν,\nΜέντης δʼ Ἀγχιάλοιο δαΐφρονος εὔχεται εἶναι\nυἱός, ἀτὰρ Ταφίοισι φιληρέτμοισιν ἀνάσσει.\nὣς φάτο Τηλέμαχος, φρεσὶ δʼ ἀθανάτην θεὸν ἔγνω.\nοἱ δʼ εἰς ὀρχηστύν τε καὶ ἱμερόεσσαν ἀοιδὴν\nτρεψάμενοι τέρποντο, μένον δʼ ἐπὶ ἕσπερον ἐλθεῖν.\nτοῖσι δὲ τερπομένοισι μέλας ἐπὶ ἕσπερος ἦλθε·\nδὴ τότε κακκείοντες ἔβαν οἶκόνδε ἕκαστος.\nΤηλέμαχος δʼ, ὅθι οἱ θάλαμος περικαλλέος αὐλῆς\nὑψηλὸς δέδμητο περισκέπτῳ ἐνὶ χώρῳ,\nἔνθʼ ἔβη εἰς εὐνὴν πολλὰ φρεσὶ μερμηρίζων.\nτῷ δʼ ἄρʼ ἅμʼ αἰθομένας δαΐδας φέρε κεδνὰ ἰδυῖα\nΕὐρύκλειʼ, Ὦπος θυγάτηρ Πεισηνορίδαο,\nτήν ποτε Λαέρτης πρίατο κτεάτεσσιν ἑοῖσιν\nπρωθήβην ἔτʼ ἐοῦσαν, ἐεικοσάβοια δʼ ἔδωκεν,\nἶσα δέ μιν κεδνῇ ἀλόχῳ τίεν ἐν μεγάροισιν,\nεὐνῇ δʼ οὔ ποτʼ ἔμικτο, χόλον δʼ ἀλέεινε γυναικός·\nἥ οἱ ἅμʼ αἰθομένας δαΐδας φέρε, καί ἑ μάλιστα\nδμῳάων φιλέεσκε, καὶ ἔτρεφε τυτθὸν ἐόντα.\nὤιξεν δὲ θύρας θαλάμου πύκα ποιητοῖο,\nἕζετο δʼ ἐν λέκτρῳ, μαλακὸν δʼ ἔκδυνε χιτῶνα·\nκαὶ τὸν μὲν γραίης πυκιμηδέος ἔμβαλε χερσίν.\nἡ μὲν τὸν πτύξασα καὶ ἀσκήσασα χιτῶνα,\nπασσάλῳ ἀγκρεμάσασα παρὰ τρητοῖσι λέχεσσι\nβῆ ῥʼ ἴμεν ἐκ θαλάμοιο, θύρην δʼ ἐπέρυσσε κορώνῃ\nἀργυρέῃ, ἐπὶ δὲ κληῖδʼ ἐτάνυσσεν ἱμάντι.\nἔνθʼ ὅ γε παννύχιος, κεκαλυμμένος οἰὸς ἀώτῳ,\nβούλευε φρεσὶν ᾗσιν ὁδὸν τὴν πέφραδʼ Ἀθήνη.\nἦμος δʼ ἠριγένεια φάνη ῥοδοδάκτυλος Ἠώς,\nὤρνυτʼ ἄρʼ ἐξ εὐνῆφιν Ὀδυσσῆος φίλος υἱὸς\nεἵματα ἑσσάμενος, περὶ δὲ ξίφος ὀξὺ θέτʼ ὤμῳ,\nποσσὶ δʼ ὑπὸ λιπαροῖσιν ἐδήσατο καλὰ πέδιλα,\nβῆ δʼ ἴμεν ἐκ θαλάμοιο θεῷ ἐναλίγκιος ἄντην.\nαἶψα δὲ κηρύκεσσι λιγυφθόγγοισι κέλευσε\nκηρύσσειν ἀγορήνδε κάρη κομόωντας Ἀχαιούς.\nοἱ μὲν ἐκήρυσσον, τοὶ δʼ ἠγείροντο μάλʼ ὦκα.\nαὐτὰρ ἐπεί ῥʼ ἤγερθεν ὁμηγερέες τʼ ἐγένοντο,\nβῆ ῥʼ ἴμεν εἰς ἀγορήν, παλάμῃ δʼ ἔχε χάλκεον ἔγχος,\nοὐκ οἶος, ἅμα τῷ γε δύω κύνες ἀργοὶ ἕποντο.\nθεσπεσίην δʼ ἄρα τῷ γε χάριν κατέχευεν Ἀθήνη.\nτὸν δʼ ἄρα πάντες λαοὶ ἐπερχόμενον θηεῦντο·\nἕζετο δʼ ἐν πατρὸς θώκῳ, εἶξαν δὲ γέροντες.\nτοῖσι δʼ ἔπειθʼ ἥρως Αἰγύπτιος ἦρχʼ ἀγορεύειν,\nὃς δὴ γήραϊ κυφὸς ἔην καὶ μυρία ᾔδη.\nκαὶ γὰρ τοῦ φίλος υἱὸς ἅμʼ ἀντιθέῳ Ὀδυσῆι\nἼλιον εἰς ἐύπωλον ἔβη κοίλῃς ἐνὶ νηυσίν,\nἌντιφος αἰχμητής· τὸν δʼ ἄγριος ἔκτανε Κύκλωψ\nἐν σπῆι γλαφυρῷ, πύματον δʼ ὡπλίσσατο δόρπον.\nτρεῖς δέ οἱ ἄλλοι ἔσαν, καὶ ὁ μὲν μνηστῆρσιν ὁμίλει,\nΕὐρύνομος, δύο δʼ αἰὲν ἔχον πατρώια ἔργα.\nἀλλʼ οὐδʼ ὣς τοῦ λήθετʼ ὀδυρόμενος καὶ ἀχεύων.\nτοῦ ὅ γε δάκρυ χέων ἀγορήσατο καὶ μετέειπε·\nκέκλυτε δὴ νῦν μευ, Ἰθακήσιοι, ὅττι κεν\nεἴπω·\nοὔτε ποθʼ ἡμετέρη ἀγορὴ γένετʼ οὔτε θόωκος\nἐξ οὗ Ὀδυσσεὺς δῖος ἔβη κοίλῃς ἐνὶ νηυσί.\nνῦν δὲ τίς ὧδʼ ἤγειρε; τίνα χρειὼ τόσον ἵκει\nἠὲ νέων ἀνδρῶν ἢ οἳ προγενέστεροί εἰσιν;\nἠέ τινʼ ἀγγελίην στρατοῦ ἔκλυεν ἐρχομένοιο,\nἥν χʼ ἡμῖν σάφα εἴποι, ὅτε πρότερός γε πύθοιτο;\nἦέ τι δήμιον ἄλλο πιφαύσκεται ἠδʼ ἀγορεύει;\nἐσθλός μοι δοκεῖ εἶναι, ὀνήμενος. εἴθε οἱ αὐτῷ\nΖεὺς ἀγαθὸν τελέσειεν, ὅτι φρεσὶν ᾗσι μενοινᾷ.\nὣς φάτο, χαῖρε δὲ φήμῃ Ὀδυσσῆος φίλος υἱός,\nοὐδʼ ἄρʼ ἔτι δὴν ἧστο, μενοίνησεν δʼ ἀγορεύειν,\nστῆ δὲ μέσῃ ἀγορῇ· σκῆπτρον δέ οἱ ἔμβαλε χειρὶ\nκῆρυξ Πεισήνωρ πεπνυμένα μήδεα εἰδώς.\nπρῶτον ἔπειτα γέροντα καθαπτόμενος προσέειπεν·\nὦ γέρον, οὐχ ἑκὰς οὗτος ἀνήρ, τάχα δʼ εἴσεαι\nαὐτός,\nὃς λαὸν ἤγειρα· μάλιστα δέ μʼ ἄλγος ἱκάνει.\nοὔτε τινʼ ἀγγελίην στρατοῦ ἔκλυον ἐρχομένοιο,\nἥν χʼ ὑμῖν σάφα εἴπω, ὅτε πρότερός γε πυθοίμην,\nοὔτε τι δήμιον ἄλλο πιφαύσκομαι οὐδʼ ἀγορεύω,\nἀλλʼ ἐμὸν αὐτοῦ χρεῖος, ὅ μοι κακὰ ἔμπεσεν οἴκῳ\nδοιά· τὸ μὲν πατέρʼ ἐσθλὸν ἀπώλεσα, ὅς ποτʼ ἐν ὑμῖν\nτοίσδεσσιν βασίλευε, πατὴρ δʼ ὣς ἤπιος ἦεν·\nνῦν δʼ αὖ καὶ πολὺ μεῖζον, ὃ δὴ τάχα οἶκον ἅπαντα\nπάγχυ διαρραίσει, βίοτον δʼ ἀπὸ πάμπαν ὀλέσσει.\nμητέρι μοι μνηστῆρες ἐπέχραον οὐκ ἐθελούσῃ,\nτῶν ἀνδρῶν φίλοι υἷες, οἳ ἐνθάδε γʼ εἰσὶν ἄριστοι,\nοἳ πατρὸς μὲν ἐς οἶκον ἀπερρίγασι νέεσθαι\nἸκαρίου, ὥς κʼ αὐτὸς ἐεδνώσαιτο θύγατρα,\nδοίη δʼ ᾧ κʼ ἐθέλοι καί οἱ κεχαρισμένος ἔλθοι·\nοἱ δʼ εἰς ἡμέτερον πωλεύμενοι ἤματα πάντα,\nβοῦς ἱερεύοντες καὶ ὄις καὶ πίονας αἶγας\nεἰλαπινάζουσιν πίνουσί τε αἴθοπα οἶνον\nμαψιδίως· τὰ δὲ πολλὰ κατάνεται. οὐ γὰρ ἔπʼ ἀνήρ,\nοἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.\nἡμεῖς δʼ οὔ νύ τι τοῖοι ἀμυνέμεν· ἦ καὶ ἔπειτα\nλευγαλέοι τʼ ἐσόμεσθα καὶ οὐ δεδαηκότες ἀλκήν.\nἦ τʼ ἂν ἀμυναίμην, εἴ μοι δύναμίς γε παρείη.\nοὐ γὰρ ἔτʼ ἀνσχετὰ ἔργα τετεύχαται, οὐδʼ ἔτι καλῶς\nοἶκος ἐμὸς διόλωλε. νεμεσσήθητε καὶ αὐτοί,\nἄλλους τʼ αἰδέσθητε περικτίονας ἀνθρώπους,\nοἳ περιναιετάουσι· θεῶν δʼ ὑποδείσατε μῆνιν,\nμή τι μεταστρέψωσιν ἀγασσάμενοι κακὰ ἔργα.\nλίσσομαι ἠμὲν Ζηνὸς Ὀλυμπίου ἠδὲ Θέμιστος,\nἥ τʼ ἀνδρῶν ἀγορὰς ἠμὲν λύει ἠδὲ καθίζει·\nσχέσθε, φίλοι, καί μʼ οἶον ἐάσατε πένθεϊ λυγρῷ\nτείρεσθʼ, εἰ μή πού τι πατὴρ ἐμὸς ἐσθλὸς Ὀδυσσεὺς\nδυσμενέων κάκʼ ἔρεξεν ἐυκνήμιδας Ἀχαιούς,\nτῶν μʼ ἀποτινύμενοι κακὰ ῥέζετε δυσμενέοντες,\nτούτους ὀτρύνοντες. ἐμοὶ δέ κε κέρδιον εἴη\nὑμέας ἐσθέμεναι κειμήλιά τε πρόβασίν τε.\nεἴ χʼ ὑμεῖς γε φάγοιτε, τάχʼ ἄν ποτε καὶ τίσις εἴη·\nτόφρα γὰρ ἂν κατὰ ἄστυ ποτιπτυσσοίμεθα μύθῳ\nχρήματʼ ἀπαιτίζοντες, ἕως κʼ ἀπὸ πάντα δοθείη·\nνῦν δέ μοι ἀπρήκτους ὀδύνας ἐμβάλλετε θυμῷ.\nὣς φάτο χωόμενος, ποτὶ δὲ σκῆπτρον βάλε γαίῃ\nδάκρυʼ ἀναπρήσας· οἶκτος δʼ ἕλε λαὸν ἅπαντα.\nἔνθʼ ἄλλοι μὲν πάντες ἀκὴν ἔσαν, οὐδέ τις ἔτλη\nΤηλέμαχον μύθοισιν ἀμείψασθαι χαλεποῖσιν·\nἈντίνοος δέ μιν οἶος ἀμειβόμενος προσέειπε·\nΤηλέμαχʼ ὑψαγόρη, μένος ἄσχετε, ποῖον ἔειπες\nἡμέας αἰσχύνων· ἐθέλοις δέ κε μῶμον ἀνάψαι.\nσοὶ δʼ οὔ τι μνηστῆρες Ἀχαιῶν αἴτιοί εἰσιν,\nἀλλὰ φίλη μήτηρ, ἥ τοι πέρι κέρδεα οἶδεν.\nἤδη γὰρ τρίτον ἐστὶν ἔτος, τάχα δʼ εἶσι τέταρτον,\nἐξ οὗ ἀτέμβει θυμὸν ἐνὶ στήθεσσιν Ἀχαιῶν.\nπάντας μέν ῥʼ ἔλπει καὶ ὑπίσχεται ἀνδρὶ ἑκάστῳ\nἀγγελίας προϊεῖσα, νόος δέ οἱ ἄλλα μενοινᾷ.\nἡ δὲ δόλον τόνδʼ ἄλλον ἐνὶ φρεσὶ μερμήριξε·\nστησαμένη μέγαν ἱστὸν ἐνὶ μεγάροισιν ὕφαινε,\nλεπτὸν καὶ περίμετρον· ἄφαρ δʼ ἡμῖν μετέειπε·\nκοῦροι ἐμοὶ μνηστῆρες, ἐπεὶ θάνε δῖος\nὈδυσσεύς,\nμίμνετʼ ἐπειγόμενοι τὸν ἐμὸν γάμον, εἰς ὅ κε φᾶρος\nἐκτελέσω, μή μοι μεταμώνια νήματʼ ὄληται,\nΛαέρτῃ ἥρωι ταφήιον, εἰς ὅτε κέν μιν\nμοῖρʼ ὀλοὴ καθέλῃσι τανηλεγέος θανάτοιο,\nμή τίς μοι κατὰ δῆμον Ἀχαιϊάδων νεμεσήσῃ.\nαἴ κεν ἄτερ σπείρου κεῖται πολλὰ κτεατίσσας.\nὣς ἔφαθʼ, ἡμῖν δʼ αὖτʼ ἐπεπείθετο θυμὸς\nἀγήνωρ.\nἔνθα καὶ ἠματίη μὲν ὑφαίνεσκεν μέγαν ἱστόν,\nνύκτας δʼ ἀλλύεσκεν, ἐπεὶ δαΐδας παραθεῖτο.\nὣς τρίετες μὲν ἔληθε δόλῳ καὶ ἔπειθεν Ἀχαιούς·\nἀλλʼ ὅτε τέτρατον ἦλθεν ἔτος καὶ ἐπήλυθον ὧραι,\nκαὶ τότε δή τις ἔειπε γυναικῶν, ἣ σάφα ᾔδη,\nκαὶ τήν γʼ ἀλλύουσαν ἐφεύρομεν ἀγλαὸν ἱστόν.\nὣς τὸ μὲν ἐξετέλεσσε καὶ οὐκ ἐθέλουσʼ ὑπʼ ἀνάγκης·\nσοὶ δʼ ὧδε μνηστῆρες ὑποκρίνονται, ἵνʼ εἰδῇς\nαὐτὸς σῷ θυμῷ, εἰδῶσι δὲ πάντες Ἀχαιοί·\nμητέρα σὴν ἀπόπεμψον, ἄνωχθι δέ μιν γαμέεσθαι\nτῷ ὅτεῴ τε πατὴρ κέλεται καὶ ἁνδάνει αὐτῇ.\nεἰ δʼ ἔτʼ ἀνιήσει γε πολὺν χρόνον υἷας Ἀχαιῶν,\nτὰ φρονέουσʼ ἀνὰ θυμόν, ὅ οἱ πέρι δῶκεν Ἀθήνη\nἔργα τʼ ἐπίστασθαι περικαλλέα καὶ φρένας ἐσθλὰς\nκέρδεά θʼ, οἷʼ οὔ πώ τινʼ ἀκούομεν οὐδὲ παλαιῶν,\nτάων αἳ πάρος ἦσαν ἐυπλοκαμῖδες Ἀχαιαί,\nΤυρώ τʼ Ἀλκμήνη τε ἐυστέφανός τε Μυκήνη·\nτάων οὔ τις ὁμοῖα νοήματα Πηνελοπείῃ\nᾔδη· ἀτὰρ μὲν τοῦτό γʼ ἐναίσιμον οὐκ ἐνόησε.\nτόφρα γὰρ οὖν βίοτόν τε τεὸν καὶ κτήματʼ ἔδονται,\nὄφρα κε κείνη τοῦτον ἔχῃ νόον, ὅν τινά οἱ νῦν\nἐν στήθεσσι τιθεῖσι θεοί. μέγα μὲν κλέος αὐτῇ\nποιεῖτʼ, αὐτὰρ σοί γε ποθὴν πολέος βιότοιο.\nἡμεῖς δʼ οὔτʼ ἐπὶ ἔργα πάρος γʼ ἴμεν οὔτε πῃ ἄλλῃ,\nπρίν γʼ αὐτὴν γήμασθαι Ἀχαιῶν ᾧ κʼ ἐθέλῃσι.\nτὸν δʼ αὖ Τηλέμαχος πεπνυμένος ἀντίον ηὔδα·\nἈντίνοʼ, οὔ πως ἔστι δόμων ἀέκουσαν ἀπῶσαι\nἥ μʼ ἔτεχʼ, ἥ μʼ ἔθρεψε· πατὴρ δʼ ἐμὸς ἄλλοθι γαίης,\nζώει ὅ γʼ ἦ τέθνηκε· κακὸν δέ με πόλλʼ ἀποτίνειν\nἸκαρίῳ, αἴ κʼ αὐτὸς ἑκὼν ἀπὸ μητέρα πέμψω.\nἐκ γὰρ τοῦ πατρὸς κακὰ πείσομαι, ἄλλα δὲ δαίμων\nδώσει, ἐπεὶ μήτηρ στυγερὰς ἀρήσετʼ ἐρινῦς\nοἴκου ἀπερχομένη· νέμεσις δέ μοι ἐξ ἀνθρώπων\nἔσσεται· ὣς οὐ τοῦτον ἐγώ ποτε μῦθον ἐνίψω.\nὑμέτερος δʼ εἰ μὲν θυμὸς νεμεσίζεται αὐτῶν,\nἔξιτέ μοι μεγάρων, ἄλλας δʼ ἀλεγύνετε δαῖτας\nὑμὰ κτήματʼ ἔδοντες ἀμειβόμενοι κατὰ οἴκους.\nεἰ δʼ ὑμῖν δοκέει τόδε λωίτερον καὶ ἄμεινον\nἔμμεναι, ἀνδρὸς ἑνὸς βίοτον νήποινον ὀλέσθαι,\nκείρετʼ· ἐγὼ δὲ θεοὺς ἐπιβώσομαι αἰὲν ἐόντας,\nαἴ κέ ποθι Ζεὺς δῷσι παλίντιτα ἔργα γενέσθαι.\nνήποινοί κεν ἔπειτα δόμων ἔντοσθεν ὄλοισθε.\nὣς φάτο Τηλέμαχος, τῷ δʼ αἰετὼ εὐρύοπα Ζεὺς\nὑψόθεν ἐκ κορυφῆς ὄρεος προέηκε πέτεσθαι.\nτὼ δʼ ἕως μέν ῥʼ ἐπέτοντο μετὰ πνοιῇς ἀνέμοιο\nπλησίω ἀλλήλοισι τιταινομένω πτερύγεσσιν·\nἀλλʼ ὅτε δὴ μέσσην ἀγορὴν πολύφημον ἱκέσθην,\nἔνθʼ ἐπιδινηθέντε τιναξάσθην πτερὰ πυκνά,\nἐς δʼ ἰδέτην πάντων κεφαλάς, ὄσσοντο δʼ ὄλεθρον·\nδρυψαμένω δʼ ὀνύχεσσι παρειὰς ἀμφί τε δειρὰς\nδεξιὼ ἤιξαν διά τʼ οἰκία καὶ πόλιν αὐτῶν.\nθάμβησαν δʼ ὄρνιθας, ἐπεὶ ἴδον ὀφθαλμοῖσιν·\nὥρμηναν δʼ ἀνὰ θυμὸν ἅ περ τελέεσθαι ἔμελλον.\nτοῖσι δὲ καὶ μετέειπε γέρων ἥρως Ἁλιθέρσης\nΜαστορίδης· ὁ γὰρ οἶος ὁμηλικίην ἐκέκαστο\nὄρνιθας γνῶναι καὶ ἐναίσιμα μυθήσασθαι·\nὅ σφιν ἐὺ φρονέων ἀγορήσατο καὶ μετέειπε·\nκέκλυτε δὴ νῦν μευ, Ἰθακήσιοι, ὅττι κεν\nεἴπω·\nμνηστῆρσιν δὲ μάλιστα πιφαυσκόμενος τάδε εἴρω·\nτοῖσιν γὰρ μέγα πῆμα κυλίνδεται· οὐ γὰρ Ὀδυσσεὺς\nδὴν ἀπάνευθε φίλων ὧν ἔσσεται, ἀλλά που ἤδη\nἐγγὺς ἐὼν τοῖσδεσσι φόνον καὶ κῆρα φυτεύει\nπάντεσσιν· πολέσιν δὲ καὶ ἄλλοισιν κακὸν ἔσται,\nοἳ νεμόμεσθʼ Ἰθάκην ἐυδείελον. ἀλλὰ πολὺ πρὶν\nφραζώμεσθʼ, ὥς κεν καταπαύσομεν· οἱ δὲ καὶ αὐτοὶ\nπαυέσθων· καὶ γάρ σφιν ἄφαρ τόδε λώιόν ἐστιν.\nοὐ γὰρ ἀπείρητος μαντεύομαι, ἀλλʼ ἐὺ εἰδώς·\nκαὶ γὰρ κείνῳ φημὶ τελευτηθῆναι ἅπαντα,\nὥς οἱ ἐμυθεόμην, ὅτε Ἴλιον εἰσανέβαινον\nἈργεῖοι, μετὰ δέ σφιν ἔβη πολύμητις Ὀδυσσεύς.\nφῆν κακὰ πολλὰ παθόντʼ, ὀλέσαντʼ ἄπο πάντας ἑταίρους,\nἄγνωστον πάντεσσιν ἐεικοστῷ ἐνιαυτῷ\nοἴκαδʼ ἐλεύσεσθαι· τὰ δὲ δὴ νῦν πάντα τελεῖται.\nτὸν δʼ αὖτʼ Εὐρύμαχος Πολύβου πάϊς ἀντίον ηὔδα·\nὦ γέρον, εἰ δʼ ἄγε νῦν μαντεύεο σοῖσι τέκεσσιν\nοἴκαδʼ ἰών, μή πού τι κακὸν πάσχωσιν ὀπίσσω·\nταῦτα δʼ ἐγὼ σέο πολλὸν ἀμείνων μαντεύεσθαι.\nὄρνιθες δέ τε πολλοὶ ὑπʼ αὐγὰς ἠελίοιο\nφοιτῶσʼ, οὐδέ τε πάντες ἐναίσιμοι· αὐτὰρ Ὀδυσσεὺς\nὤλετο τῆλʼ, ὡς καὶ σὺ καταφθίσθαι σὺν ἐκείνῳ\nὤφελες. οὐκ ἂν τόσσα θεοπροπέων ἀγόρευες,\nοὐδέ κε Τηλέμαχον κεχολωμένον ὧδʼ ἀνιείης,\nσῷ οἴκῳ δῶρον ποτιδέγμενος, αἴ κε πόρῃσιν.\nἀλλʼ ἔκ τοι ἐρέω, τὸ δὲ καὶ τετελεσμένον ἔσται·\nαἴ κε νεώτερον ἄνδρα παλαιά τε πολλά τε εἰδὼς\nπαρφάμενος ἐπέεσσιν ἐποτρύνῃς χαλεπαίνειν,\nαὐτῷ μέν οἱ πρῶτον ἀνιηρέστερον ἔσται,\nπρῆξαι δʼ ἔμπης οὔ τι δυνήσεται εἵνεκα τῶνδε·\nσοὶ δέ, γέρον, θωὴν ἐπιθήσομεν, ἥν κʼ ἐνὶ θυμῷ\nτίνων ἀσχάλλῃς· χαλεπὸν δέ τοι ἔσσεται ἄλγος.\nΤηλεμάχῳ δʼ ἐν πᾶσιν ἐγὼν ὑποθήσομαι αὐτός·\nμητέρα ἣν ἐς πατρὸς ἀνωγέτω ἀπονέεσθαι·\nοἱ δὲ γάμον τεύξουσι καὶ ἀρτυνέουσιν ἔεδνα\nπολλὰ μάλʼ, ὅσσα ἔοικε φίλης ἐπὶ παιδὸς ἕπεσθαι.\nοὐ γὰρ πρὶν παύσεσθαι ὀίομαι υἷας Ἀχαιῶν\nμνηστύος ἀργαλέης, ἐπεὶ οὔ τινα δείδιμεν ἔμπης,\nοὔτʼ οὖν Τηλέμαχον μάλα περ πολύμυθον ἐόντα,\nοὔτε θεοπροπίης ἐμπαζόμεθʼ, ἣν σύ, γεραιέ,\nμυθέαι ἀκράαντον, ἀπεχθάνεαι δʼ ἔτι μᾶλλον.\nχρήματα δʼ αὖτε κακῶς βεβρώσεται, οὐδέ ποτʼ ἶσα\nἔσσεται, ὄφρα κεν ἥ γε διατρίβῃσιν Ἀχαιοὺς\nὃν γάμον· ἡμεῖς δʼ αὖ ποτιδέγμενοι ἤματα πάντα\nεἵνεκα τῆς ἀρετῆς ἐριδαίνομεν, οὐδὲ μετʼ ἄλλας\nἐρχόμεθʼ, ἃς ἐπιεικὲς ὀπυιέμεν ἐστὶν ἑκάστῳ.\nτὸν δʼ αὖ Τηλέμαχος πεπνυμένος ἀντίον ηὔδα·\nΕὐρύμαχʼ ἠδὲ καὶ ἄλλοι, ὅσοι μνηστῆρες ἀγαυοί,\nταῦτα μὲν οὐχ ὑμέας ἔτι λίσσομαι οὐδʼ ἀγορεύω·\nἤδη γὰρ τὰ ἴσασι θεοὶ καὶ πάντες Ἀχαιοί.\nἀλλʼ ἄγε μοι δότε νῆα θοὴν καὶ εἴκοσʼ ἑταίρους,\nοἵ κέ μοι ἔνθα καὶ ἔνθα διαπρήσσωσι κέλευθον.\nεἶμι γὰρ ἐς Σπάρτην τε καὶ ἐς Πύλον ἠμαθόεντα\nνόστον πευσόμενος πατρὸς δὴν οἰχομένοιο,\nἤν τίς μοι εἴπῃσι βροτῶν ἢ ὄσσαν ἀκούσω\nἐκ Διός, ἥ τε μάλιστα φέρει κλέος ἀνθρώποισιν·\nεἰ μέν κεν πατρὸς βίοτον καὶ νόστον ἀκούσω,\nἦ τʼ ἄν, τρυχόμενός περ, ἔτι τλαίην ἐνιαυτόν·\nεἰ δέ κε τεθνηῶτος ἀκούσω μηδʼ ἔτʼ ἐόντος,\nνοστήσας δὴ ἔπειτα φίλην ἐς πατρίδα γαῖαν\nσῆμά τέ οἱ χεύω καὶ ἐπὶ κτέρεα κτερεΐξω\nπολλὰ μάλʼ, ὅσσα ἔοικε, καὶ ἀνέρι μητέρα δώσω.\nἦ τοι ὅ γʼ ὣς εἰπὼν κατʼ ἄρʼ ἕζετο, τοῖσι δʼ\nἀνέστη\nΜέντωρ, ὅς ῥʼ Ὀδυσῆος ἀμύμονος ἦεν ἑταῖρος,\nκαί οἱ ἰὼν ἐν νηυσὶν ἐπέτρεπεν οἶκον ἅπαντα,\nπείθεσθαί τε γέροντι καὶ ἔμπεδα πάντα φυλάσσειν·\nὅ σφιν ἐὺ φρονέων ἀγορήσατο καὶ μετέειπεν·\nκέκλυτε δὴ νῦν μευ, Ἰθακήσιοι, ὅττι κεν\nεἴπω·\nμή τις ἔτι πρόφρων ἀγανὸς καὶ ἤπιος ἔστω\nσκηπτοῦχος βασιλεύς, μηδὲ φρεσὶν αἴσιμα εἰδώς,\nἀλλʼ αἰεὶ χαλεπός τʼ εἴη καὶ αἴσυλα ῥέζοι·\nὡς οὔ τις μέμνηται Ὀδυσσῆος θείοιο\nλαῶν οἷσιν ἄνασσε, πατὴρ δʼ ὣς ἤπιος ἦεν.\nἀλλʼ ἦ τοι μνηστῆρας ἀγήνορας οὔ τι μεγαίρω\nἔρδειν ἔργα βίαια κακορραφίῃσι νόοιο·\nσφὰς γὰρ παρθέμενοι κεφαλὰς κατέδουσι βιαίως\nοἶκον Ὀδυσσῆος, τὸν δʼ οὐκέτι φασὶ νέεσθαι.\nνῦν δʼ ἄλλῳ δήμῳ νεμεσίζομαι, οἷον ἅπαντες\nἧσθʼ ἄνεῳ, ἀτὰρ οὔ τι καθαπτόμενοι ἐπέεσσι\nπαύρους μνηστῆρας καταπαύετε πολλοὶ ἐόντες.\nτὸν δʼ Εὐηνορίδης Λειώκριτος ἀντίον ηὔδα·\nΜέντορ ἀταρτηρέ, φρένας ἠλεέ, ποῖον ἔειπες\nἡμέας ὀτρύνων καταπαυέμεν. ἀργαλέον δὲ\nἀνδράσι καὶ πλεόνεσσι μαχήσασθαι περὶ δαιτί.\nεἴ περ γάρ κʼ Ὀδυσεὺς Ἰθακήσιος αὐτὸς ἐπελθὼν\nδαινυμένους κατὰ δῶμα ἑὸν μνηστῆρας ἀγαυοὺς\nἐξελάσαι μεγάροιο μενοινήσειʼ ἐνὶ θυμῷ,\nοὔ κέν οἱ κεχάροιτο γυνή, μάλα περ χατέουσα,\nἐλθόντʼ, ἀλλά κεν αὐτοῦ ἀεικέα πότμον ἐπίσποι,\nεἰ πλεόνεσσι μάχοιτο· σὺ δʼ οὐ κατὰ μοῖραν ἔειπες.\nἀλλʼ ἄγε, λαοὶ μὲν σκίδνασθʼ ἐπὶ ἔργα ἕκαστος,\nτούτῳ δʼ ὀτρυνέει Μέντωρ ὁδὸν ἠδʼ Ἁλιθέρσης,\nοἵ τέ οἱ ἐξ ἀρχῆς πατρώιοί εἰσιν ἑταῖροι.\nἀλλʼ ὀίω, καὶ δηθὰ καθήμενος ἀγγελιάων\nπεύσεται εἰν Ἰθάκῃ, τελέει δʼ ὁδὸν οὔ ποτε ταύτην.\nὣς ἄρʼ ἐφώνησεν, λῦσεν δʼ ἀγορὴν αἰψηρήν.\nοἱ μὲν ἄρʼ ἐσκίδναντο ἑὰ πρὸς δώμαθʼ ἕκαστος,\nμνηστῆρες δʼ ἐς δώματʼ ἴσαν θείου Ὀδυσῆος.\nΤηλέμαχος δʼ ἀπάνευθε κιὼν ἐπὶ θῖνα θαλάσσης,\nχεῖρας νιψάμενος πολιῆς ἁλὸς εὔχετʼ Ἀθήνῃ·\nκλῦθί μευ, ὃ χθιζὸς θεὸς ἤλυθες ἡμέτερον δῶ\nκαί μʼ ἐν νηὶ κέλευσας ἐπʼ ἠεροειδέα πόντον\nνόστον πευσόμενον πατρὸς δὴν οἰχομένοιο\nἔρχεσθαι· τὰ δὲ πάντα διατρίβουσιν Ἀχαιοί,\nμνηστῆρες δὲ μάλιστα κακῶς ὑπερηνορέοντες.\nὣς ἔφατʼ εὐχόμενος, σχεδόθεν δέ οἱ ἦλθεν Ἀθήνη,\nΜέντορι εἰδομένη ἠμὲν δέμας ἠδὲ καὶ αὐδήν,\nκαί μιν φωνήσασʼ ἔπεα πτερόεντα προσηύδα·\nΤηλέμαχʼ, οὐδʼ ὄπιθεν κακὸς ἔσσεαι οὐδʼ\nἀνοήμων,\nεἰ δή τοι σοῦ πατρὸς ἐνέστακται μένος ἠύ,\nοἷος κεῖνος ἔην τελέσαι ἔργον τε ἔπος τε·\nοὔ τοι ἔπειθʼ ἁλίη ὁδὸς ἔσσεται οὐδʼ ἀτέλεστος.\nεἰ δʼ οὐ κείνου γʼ ἐσσὶ γόνος καὶ Πηνελοπείης,\nοὐ σέ γʼ ἔπειτα ἔολπα τελευτήσειν, ἃ μενοινᾷς.\nπαῦροι γάρ τοι παῖδες ὁμοῖοι πατρὶ πέλονται,\nοἱ πλέονες κακίους, παῦροι δέ τε πατρὸς ἀρείους.\nἀλλʼ ἐπεὶ οὐδʼ ὄπιθεν κακὸς ἔσσεαι οὐδʼ ἀνοήμων,\nοὐδέ σε πάγχυ γε μῆτις Ὀδυσσῆος προλέλοιπεν,\nἐλπωρή τοι ἔπειτα τελευτῆσαι τάδε ἔργα.\nτῶ νῦν μνηστήρων μὲν ἔα βουλήν τε νόον τε\nἀφραδέων, ἐπεὶ οὔ τι νοήμονες οὐδὲ δίκαιοι·\nοὐδέ τι ἴσασιν θάνατον καὶ κῆρα μέλαιναν,\nὃς δή σφι σχεδόν ἐστιν, ἐπʼ ἤματι πάντας ὀλέσθαι.\nσοὶ δʼ ὁδὸς οὐκέτι δηρὸν ἀπέσσεται ἣν σὺ μενοινᾷς·\nτοῖος γάρ τοι ἑταῖρος ἐγὼ πατρώιός εἰμι,\nὅς τοι νῆα θοὴν στελέω καὶ ἅμʼ ἕψομαι αὐτός.\nἀλλὰ σὺ μὲν πρὸς δώματʼ ἰὼν μνηστῆρσιν ὁμίλει,\nὅπλισσόν τʼ ἤια καὶ ἄγγεσιν ἄρσον ἅπαντα,\nοἶνον ἐν ἀμφιφορεῦσι, καὶ ἄλφιτα, μυελὸν ἀνδρῶν,\nδέρμασιν ἐν πυκινοῖσιν· ἐγὼ δʼ ἀνὰ δῆμον ἑταίρους\nαἶψʼ ἐθελοντῆρας συλλέξομαι. εἰσὶ δὲ νῆες\nπολλαὶ ἐν ἀμφιάλῳ Ἰθάκῃ, νέαι ἠδὲ παλαιαί·\nτάων μέν τοι ἐγὼν ἐπιόψομαι ἥ τις ἀρίστη,\nὦκα δʼ ἐφοπλίσσαντες ἐνήσομεν εὐρέι πόντῳ.\nὣς φάτʼ Ἀθηναίη κούρη Διός· οὐδʼ ἄρʼ ἔτι δὴν\nΤηλέμαχος παρέμιμνεν, ἐπεὶ θεοῦ ἔκλυεν αὐδήν.\nβῆ δʼ ἰέναι πρὸς δῶμα, φίλον τετιημένος ἦτορ,\nεὗρε δʼ ἄρα μνηστῆρας ἀγήνορας ἐν μεγάροισιν,\nαἶγας ἀνιεμένους σιάλους θʼ εὕοντας ἐν αὐλῇ.\nἈντίνοος δʼ ἰθὺς γελάσας κίε Τηλεμάχοιο,\nἔν τʼ ἄρα οἱ φῦ χειρί, ἔπος τʼ ἔφατʼ ἔκ τʼ ὀνόμαζε·\nΤηλέμαχʼ ὑψαγόρη, μένος ἄσχετε, μή τί τοι\nἄλλο\nἐν στήθεσσι κακὸν μελέτω ἔργον τε ἔπος τε,\nἀλλά μοι ἐσθιέμεν καὶ πινέμεν, ὡς τὸ πάρος περ.\nταῦτα δέ τοι μάλα πάντα τελευτήσουσιν Ἀχαιοί,\nνῆα καὶ ἐξαίτους ἐρέτας, ἵνα θᾶσσον ἵκηαι\nἐς Πύλον ἠγαθέην μετʼ ἀγαυοῦ πατρὸς ἀκουήν.\nτὸν δʼ αὖ Τηλέμαχος πεπνυμένος ἀντίον ηὔδα·\nἈντίνοʼ, οὔ πως ἔστιν ὑπερφιάλοισι μεθʼ ὑμῖν\nδαίνυσθαί τʼ ἀκέοντα καὶ εὐφραίνεσθαι ἕκηλον.\nἦ οὐχ ἅλις ὡς τὸ πάροιθεν ἐκείρετε πολλὰ καὶ ἐσθλὰ\nκτήματʼ ἐμά, μνηστῆρες, ἐγὼ δʼ ἔτι νήπιος ἦα;\nνῦν δʼ ὅτε δὴ μέγας εἰμὶ καὶ ἄλλων μῦθον ἀκούων\nπυνθάνομαι, καὶ δή μοι ἀέξεται ἔνδοθι θυμός,\nπειρήσω, ὥς κʼ ὔμμι κακὰς ἐπὶ κῆρας ἰήλω,\nἠὲ Πύλονδʼ ἐλθών, ἢ αὐτοῦ τῷδʼ ἐνὶ δήμῳ.\nεἶμι μέν, οὐδʼ ἁλίη ὁδὸς ἔσσεται ἣν ἀγορεύω,\nἔμπορος· οὐ γὰρ νηὸς ἐπήβολος οὐδʼ ἐρετάων\nγίγνομαι· ὥς νύ που ὔμμιν ἐείσατο κέρδιον εἶναι.\nἦ ῥα, καὶ ἐκ χειρὸς χεῖρα σπάσατʼ Ἀντινόοιο\nῥεῖα· μνηστῆρες δὲ δόμον κάτα δαῖτα πένοντο.\nοἱ δʼ ἐπελώβευον καὶ ἐκερτόμεον ἐπέεσσιν.\nὧδε δέ τις εἴπεσκε νέων ὑπερηνορεόντων·\nἦ μάλα Τηλέμαχος φόνον ἡμῖν μερμηρίζει.\nἤ τινας ἐκ Πύλου ἄξει ἀμύντορας ἠμαθόεντος\nἢ ὅ γε καὶ Σπάρτηθεν, ἐπεί νύ περ ἵεται αἰνῶς·\nἠὲ καὶ εἰς Ἐφύρην ἐθέλει, πίειραν ἄρουραν,\nἐλθεῖν, ὄφρʼ ἔνθεν θυμοφθόρα φάρμακʼ ἐνείκῃ,\nἐν δὲ βάλῃ κρητῆρι καὶ ἡμέας πάντας ὀλέσσῃ.\nἄλλος δʼ αὖτʼ εἴπεσκε νέων ὑπερηνορεόντων·\nτίς δʼ οἶδʼ, εἴ κε καὶ αὐτὸς ἰὼν κοίλης ἐπὶ νηὸς\nτῆλε φίλων ἀπόληται ἀλώμενος ὥς περ Ὀδυσσεύς;\nοὕτω κεν καὶ μᾶλλον ὀφέλλειεν πόνον ἄμμιν·\nκτήματα γάρ κεν πάντα δασαίμεθα, οἰκία δʼ αὖτε\nτούτου μητέρι δοῖμεν ἔχειν ἠδʼ ὅς τις ὀπυίοι.\nὣς φάν, ὁ δʼ ὑψόροφον θάλαμον κατεβήσετο πατρὸς\nεὐρύν, ὅθι νητὸς χρυσὸς καὶ χαλκὸς ἔκειτο\nἐσθής τʼ ἐν χηλοῖσιν ἅλις τʼ ἐυῶδες ἔλαιον·\nἐν δὲ πίθοι οἴνοιο παλαιοῦ ἡδυπότοιο\nἕστασαν, ἄκρητον θεῖον ποτὸν ἐντὸς ἔχοντες,\nἑξείης ποτὶ τοῖχον ἀρηρότες, εἴ ποτʼ Ὀδυσσεὺς\nοἴκαδε νοστήσειε καὶ ἄλγεα πολλὰ μογήσας.\nκληισταὶ δʼ ἔπεσαν σανίδες πυκινῶς ἀραρυῖαι,\nδικλίδες· ἐν δὲ γυνὴ ταμίη νύκτας τε καὶ ἦμαρ\nἔσχʼ, ἣ πάντʼ ἐφύλασσε νόου πολυϊδρείῃσιν,\nΕὐρύκλειʼ, Ὦπος θυγάτηρ Πεισηνορίδαο.\nτὴν τότε Τηλέμαχος προσέφη θαλαμόνδε καλέσσας·\nμαῖʼ, ἄγε δή μοι οἶνον ἐν ἀμφιφορεῦσιν\nἄφυσσον\nἡδύν, ὅτις μετὰ τὸν λαρώτατος ὃν σὺ φυλάσσεις\nκεῖνον ὀιομένη τὸν κάμμορον, εἴ ποθεν ἔλθοι\nδιογενὴς Ὀδυσεὺς θάνατον καὶ κῆρας ἀλύξας.\nδώδεκα δʼ ἔμπλησον καὶ πώμασιν ἄρσον ἅπαντας.\nἐν δέ μοι ἄλφιτα χεῦον ἐϋρραφέεσσι δοροῖσιν·\nεἴκοσι δʼ ἔστω μέτρα μυληφάτου ἀλφίτου ἀκτῆς.\nαὐτὴ δʼ οἴη ἴσθι· τὰ δʼ ἁθρόα πάντα τετύχθω·\nἑσπέριος γὰρ ἐγὼν αἱρήσομαι, ὁππότε κεν δὴ\nμήτηρ εἰς ὑπερῷʼ ἀναβῇ κοίτου τε μέδηται.\nεἶμι γὰρ ἐς Σπάρτην τε καὶ ἐς Πύλον ἠμαθόεντα\nνόστον πευσόμενος πατρὸς φίλου, ἤν που ἀκούσω.\nὣς φάτο, κώκυσεν δὲ φίλη τροφὸς Εὐρύκλεια,\nκαί ῥʼ ὀλοφυρομένη ἔπεα πτερόεντα προσηύδα·\nτίπτε δέ τοι, φίλε τέκνον, ἐνὶ φρεσὶ τοῦτο νόημα\nἔπλετο; πῇ δʼ ἐθέλεις ἰέναι πολλὴν ἐπὶ γαῖαν\nμοῦνος ἐὼν ἀγαπητός; ὁ δʼ ὤλετο τηλόθι πάτρης\nδιογενὴς Ὀδυσεὺς ἀλλογνώτῳ ἐνὶ δήμῳ.\nοἱ δέ τοι αὐτίκʼ ἰόντι κακὰ φράσσονται ὀπίσσω,\nὥς κε δόλῳ φθίῃς, τάδε δʼ αὐτοὶ πάντα δάσονται.\nἀλλὰ μένʼ αὖθʼ ἐπὶ σοῖσι καθήμενος· οὐδέ τί σε χρὴ\nπόντον ἐπʼ ἀτρύγετον κακὰ πάσχειν οὐδʼ ἀλάλησθαι.\nτὴν δʼ αὖ Τηλέμαχος πεπνυμένος ἀντίον ηὔδα·\nθάρσει, μαῖʼ, ἐπεὶ οὔ τοι ἄνευ θεοῦ ἥδε γε βουλή.\nἀλλʼ ὄμοσον μὴ μητρὶ φίλῃ τάδε μυθήσασθαι,\nπρίν γʼ ὅτʼ ἂν ἑνδεκάτη τε δυωδεκάτη τε γένηται,\nἢ αὐτὴν ποθέσαι καὶ ἀφορμηθέντος ἀκοῦσαι,\nὡς ἂν μὴ κλαίουσα κατὰ χρόα καλὸν ἰάπτῃ.\nὣς ἄρʼ ἔφη, γρῆυς δὲ θεῶν μέγαν ὅρκον ἀπώμνυ.\nαὐτὰρ ἐπεί ῥʼ ὄμοσέν τε τελεύτησέν τε τὸν ὅρκον,\nαὐτίκʼ ἔπειτά οἱ οἶνον ἐν ἀμφιφορεῦσιν ἄφυσσεν,\nἐν δέ οἱ ἄλφιτα χεῦεν ἐϋρραφέεσσι δοροῖσι.\nΤηλέμαχος δʼ ἐς δώματʼ ἰὼν μνηστῆρσιν ὁμίλει.\nἔνθʼ αὖτʼ ἄλλʼ ἐνόησε θεά, γλαυκῶπις Ἀθήνη.\nΤηλεμάχῳ ἐικυῖα κατὰ πτόλιν ᾤχετο πάντῃ,\nκαί ῥα ἑκάστῳ φωτὶ παρισταμένη φάτο μῦθον,\nἑσπερίους δʼ ἐπὶ νῆα θοὴν ἀγέρεσθαι ἀνώγει.\nἡ δʼ αὖτε Φρονίοιο Νοήμονα φαίδιμον υἱὸν\nᾔτεε νῆα θοήν· ὁ δέ οἱ πρόφρων ὑπέδεκτο.\nδύσετό τʼ ἠέλιος σκιόωντό τε πᾶσαι ἀγυιαί,\nκαὶ τότε νῆα θοὴν ἅλαδʼ εἴρυσε, πάντα δʼ ἐν αὐτῇ\nὅπλʼ ἐτίθει, τά τε νῆες ἐύσσελμοι φορέουσι.\nστῆσε δʼ ἐπʼ ἐσχατιῇ λιμένος, περὶ δʼ ἐσθλοὶ ἑταῖροι\nἁθρόοι ἠγερέθοντο· θεὰ δʼ ὤτρυνεν ἕκαστον.\nἔνθʼ αὖτʼ ἄλλʼ ἐνόησε θεά, γλαυκῶπις Ἀθήνη.\nβῆ ῤʼ ἰέναι πρὸς δώματʼ Ὀδυσσῆος θείοιο·\nἔνθα μνηστήρεσσιν ἐπὶ γλυκὺν ὕπνον ἔχευε,\nπλάζε δὲ πίνοντας, χειρῶν δʼ ἔκβαλλε κύπελλα.\nοἱ δʼ εὕδειν ὤρνυντο κατὰ πτόλιν, οὐδʼ ἄρʼ ἔτι δὴν\nἥατʼ, ἐπεί σφισιν ὕπνος ἐπὶ βλεφάροισιν ἔπιπτεν.\nαὐτὰρ Τηλέμαχον προσέφη γλαυκῶπις Ἀθήνη\nἐκπροκαλεσσαμένη μεγάρων ἐὺ ναιεταόντων,\nΜέντορι εἰδομένη ἠμὲν δέμας ἠδὲ καὶ αὐδήν·\nΤηλέμαχʼ, ἤδη μέν τοι ἐυκνήμιδες ἑταῖροι\nἥατʼ ἐπήρετμοι τὴν σὴν ποτιδέγμενοι ὁρμήν·\nἀλλʼ ἴομεν, μὴ δηθὰ διατρίβωμεν ὁδοῖο.\nὣς ἄρα φωνήσασʼ ἡγήσατο Παλλὰς Ἀθήνη\nκαρπαλίμως· ὁ δʼ ἔπειτα μετʼ ἴχνια βαῖνε θεοῖο.\nαὐτὰρ ἐπεί ῥʼ ἐπὶ νῆα κατήλυθον ἠδὲ θάλασσαν,\nεὗρον ἔπειτʼ ἐπὶ θινὶ κάρη κομόωντας ἑταίρους.\nτοῖσι δὲ καὶ μετέειφʼ ἱερὴ ἲς Τηλεμάχοιο·\nδεῦτε, φίλοι, ἤια φερώμεθα· πάντα γὰρ ἤδη\nἁθρόʼ ἐνὶ μεγάρῳ. μήτηρ δʼ ἐμὴ οὔ τι πέπυσται,\nοὐδʼ ἄλλαι δμωαί, μία δʼ οἴη μῦθον ἄκουσεν.\nὣς ἄρα φωνήσας ἡγήσατο, τοὶ δʼ ἅμʼ ἕποντο.\nοἱ δʼ ἄρα πάντα φέροντες ἐυσσέλμῳ ἐπὶ νηὶ\nκάτθεσαν, ὡς ἐκέλευσεν Ὀδυσσῆος φίλος υἱός.\nἂν δʼ ἄρα Τηλέμαχος νηὸς βαῖνʼ, ἦρχε δʼ Ἀθήνη,\nνηὶ δʼ ἐνὶ πρυμνῇ κατʼ ἄρʼ ἕζετο· ἄγχι δʼ ἄρʼ αὐτῆς\nἕζετο Τηλέμαχος. τοὶ δὲ πρυμνήσιʼ ἔλυσαν,\nἂν δὲ καὶ αὐτοὶ βάντες ἐπὶ κληῖσι καθῖζον.\nτοῖσιν δʼ ἴκμενον οὖρον ἵει γλαυκῶπις Ἀθήνη,\nἀκραῆ Ζέφυρον, κελάδοντʼ ἐπὶ οἴνοπα πόντον.\nΤηλέμαχος δʼ ἑτάροισιν ἐποτρύνας ἐκέλευσεν\nὅπλων ἅπτεσθαι· τοὶ δʼ ὀτρύνοντος ἄκουσαν.\nἱστὸν δʼ εἰλάτινον κοίλης ἔντοσθε μεσόδμης\nστῆσαν ἀείραντες, κατὰ δὲ προτόνοισιν ἔδησαν,\nἕλκον δʼ ἱστία λευκὰ ἐυστρέπτοισι βοεῦσιν.\nἔπρησεν δʼ ἄνεμος μέσον ἱστίον, ἀμφὶ δὲ κῦμα\nστείρῃ πορφύρεον μεγάλʼ ἴαχε νηὸς ἰούσης·\nἡ δʼ ἔθεεν κατὰ κῦμα διαπρήσσουσα κέλευθον.\nδησάμενοι δʼ ἄρα ὅπλα θοὴν ἀνὰ νῆα μέλαιναν\nστήσαντο κρητῆρας ἐπιστεφέας οἴνοιο,\nλεῖβον δʼ ἀθανάτοισι θεοῖς αἰειγενέτῃσιν,\nἐκ πάντων δὲ μάλιστα Διὸς γλαυκώπιδι κούρῃ.\nπαννυχίη μέν ῥʼ ἥ γε καὶ ἠῶ πεῖρε κέλευθον.\nἨέλιος δʼ ἀνόρουσε, λιπὼν περικαλλέα λίμνην,\nοὐρανὸν ἐς πολύχαλκον, ἵνʼ ἀθανάτοισι φαείνοι\nκαὶ θνητοῖσι βροτοῖσιν ἐπὶ ζείδωρον ἄρουραν·\nοἱ δὲ Πύλον, Νηλῆος ἐυκτίμενον πτολίεθρον,\nἷξον· τοὶ δʼ ἐπὶ θινὶ θαλάσσης ἱερὰ ῥέζον,\nταύρους παμμέλανας, ἐνοσίχθονι κυανοχαίτῃ.\nἐννέα δʼ ἕδραι ἔσαν, πεντακόσιοι δʼ ἐν ἑκάστῃ\nἥατο καὶ προύχοντο ἑκάστοθι ἐννέα ταύρους.\nεὖθʼ οἱ σπλάγχνα πάσαντο, θεῷ δʼ ἐπὶ μηρίʼ ἔκαιον,\nοἱ δʼ ἰθὺς κατάγοντο ἰδʼ ἱστία νηὸς ἐίσης\nστεῖλαν ἀείραντες, τὴν δʼ ὥρμισαν, ἐκ δʼ ἔβαν αὐτοί·\nἐκ δʼ ἄρα Τηλέμαχος νηὸς βαῖνʼ, ἦρχε δʼ Ἀθήνη.\nτὸν προτέρη προσέειπε θεά, γλαυκῶπις Ἀθήνη·\nΤηλέμαχʼ, οὐ μέν σε χρὴ ἔτʼ αἰδοῦς, οὐδʼ\nἠβαιόν·\nτοὔνεκα γὰρ καὶ πόντον ἐπέπλως, ὄφρα πύθηαι\nπατρός, ὅπου κύθε γαῖα καὶ ὅν τινα πότμον ἐπέσπεν.\nἀλλʼ ἄγε νῦν ἰθὺς κίε Νέστορος ἱπποδάμοιο·\nεἴδομεν ἥν τινα μῆτιν ἐνὶ στήθεσσι κέκευθε.\nλίσσεσθαι δέ μιν αὐτός, ὅπως νημερτέα εἴπῃ·\nψεῦδος δʼ οὐκ ἐρέει· μάλα γὰρ πεπνυμένος ἐστί.\nτὴν δʼ αὖ Τηλέμαχος πεπνυμένος ἀντίον ηὔδα·\nΜέντορ, πῶς τʼ ἄρʼ ἴω; πῶς τʼ ἂρ προσπτύξομαι αὐτόν;\nοὐδέ τί πω μύθοισι πεπείρημαι πυκινοῖσιν·\nαἰδὼς δʼ αὖ νέον ἄνδρα γεραίτερον ἐξερέεσθαι.\nτὸν δʼ αὖτε προσέειπε θεά, γλαυκῶπις Ἀθήνη·\nΤηλέμαχʼ, ἄλλα μὲν αὐτὸς ἐνὶ φρεσὶ σῇσι νοήσεις,\nἄλλα δὲ καὶ δαίμων ὑποθήσεται· οὐ γὰρ ὀίω\nοὔ σε θεῶν ἀέκητι γενέσθαι τε τραφέμεν τε.\nὣς ἄρα φωνήσασʼ ἡγήσατο Παλλὰς Ἀθήνη\nκαρπαλίμως· ὁ δʼ ἔπειτα μετʼ ἴχνια βαῖνε θεοῖο.\nἷξον δʼ ἐς Πυλίων ἀνδρῶν ἄγυρίν τε καὶ ἕδρας,\nἔνθʼ ἄρα Νέστωρ ἧστο σὺν υἱάσιν, ἀμφὶ δʼ ἑταῖροι\nδαῖτʼ ἐντυνόμενοι κρέα τʼ ὤπτων ἄλλα τʼ ἔπειρον.\nοἱ δʼ ὡς οὖν ξείνους ἴδον, ἁθρόοι ἦλθον ἅπαντες,\nχερσίν τʼ ἠσπάζοντο καὶ ἑδριάασθαι ἄνωγον.\nπρῶτος Νεστορίδης Πεισίστρατος ἐγγύθεν ἐλθὼν\nἀμφοτέρων ἕλε χεῖρα καὶ ἵδρυσεν παρὰ δαιτὶ\nκώεσιν ἐν μαλακοῖσιν ἐπὶ ψαμάθοις ἁλίῃσιν\nπάρ τε κασιγνήτῳ Θρασυμήδεϊ καὶ πατέρι ᾧ·\nδῶκε δʼ ἄρα σπλάγχνων μοίρας, ἐν δʼ οἶνον ἔχευεν\nχρυσείῳ δέπαϊ· δειδισκόμενος δὲ προσηύδα\nΠαλλάδʼ Ἀθηναίην κούρην Διὸς αἰγιόχοιο·\nεὔχεο νῦν, ὦ ξεῖνε, Ποσειδάωνι ἄνακτι·\nτοῦ γὰρ καὶ δαίτης ἠντήσατε δεῦρο μολόντες.\nαὐτὰρ ἐπὴν σπείσῃς τε καὶ εὔξεαι, ἣ θέμις ἐστί,\nδὸς καὶ τούτῳ ἔπειτα δέπας μελιηδέος οἴνου\nσπεῖσαι, ἐπεὶ καὶ τοῦτον ὀίομαι ἀθανάτοισιν\nεὔχεσθαι· πάντες δὲ θεῶν χατέουσʼ ἄνθρωποι.\nἀλλὰ νεώτερός ἐστιν, ὁμηλικίη δʼ ἐμοὶ αὐτῷ·\nτοὔνεκα σοὶ προτέρῳ δώσω χρύσειον ἄλεισον.\nὣς εἰπὼν ἐν χειρὶ τίθει δέπας ἡδέος οἴνου·\nχαῖρε δʼ Ἀθηναίη πεπνυμένῳ ἀνδρὶ δικαίῳ,\nοὕνεκα οἷ προτέρῃ δῶκε χρύσειον ἄλεισον·\nαὐτίκα δʼ εὔχετο πολλὰ Ποσειδάωνι ἄνακτι·\nκλῦθι, Ποσείδαον γαιήοχε, μηδὲ μεγήρῃς\nἡμῖν εὐχομένοισι τελευτῆσαι τάδε ἔργα.\nΝέστορι μὲν πρώτιστα καὶ υἱάσι κῦδος ὄπαζε,\nαὐτὰρ ἔπειτʼ ἄλλοισι δίδου χαρίεσσαν ἀμοιβὴν\nσύμπασιν Πυλίοισιν ἀγακλειτῆς ἑκατόμβης.\nδὸς δʼ ἔτι Τηλέμαχον καὶ ἐμὲ πρήξαντα νέεσθαι,\nοὕνεκα δεῦρʼ ἱκόμεσθα θοῇ σὺν νηὶ μελαίνῃ.\nὣς ἄρʼ ἔπειτʼ ἠρᾶτο καὶ αὐτὴ πάντα τελεύτα.\nδῶκε δὲ Τηλεμάχῳ καλὸν δέπας ἀμφικύπελλον·\nὣς δʼ αὔτως ἠρᾶτο Ὀδυσσῆος φίλος υἱός.\nοἱ δʼ ἐπεὶ ὤπτησαν κρέʼ ὑπέρτερα καὶ ἐρύσαντο,\nμοίρας δασσάμενοι δαίνυντʼ ἐρικυδέα δαῖτα.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nτοῖς ἄρα μύθων ἦρχε Γερήνιος ἱππότα Νέστωρ·\nνῦν δὴ κάλλιόν ἐστι μεταλλῆσαι καὶ ἐρέσθαι\nξείνους, οἱ τινές εἰσιν, ἐπεὶ τάρπησαν ἐδωδῆς.\nὦ ξεῖνοι, τίνες ἐστέ; πόθεν πλεῖθʼ ὑγρὰ κέλευθα;\nἤ τι κατὰ πρῆξιν ἦ μαψιδίως ἀλάλησθε\nοἷά τε ληιστῆρες ὑπεὶρ ἅλα, τοί τʼ ἀλόωνται\nψυχὰς παρθέμενοι κακὸν ἀλλοδαποῖσι φέροντες;\nτὸν δʼ αὖ Τηλέμαχος πεπνυμένος ἀντίον ηὔδα\nθαρσήσας· αὐτὴ γὰρ ἐνὶ φρεσὶ θάρσος Ἀθήνη\nθῆχʼ, ἵνα μιν περὶ πατρὸς ἀποιχομένοιο ἔροιτο\nἠδʼ ἵνα μιν κλέος ἐσθλὸν ἐν ἀνθρώποισιν ἔχῃσιν·\nὦ Νέστορ Νηληϊάδη, μέγα κῦδος Ἀχαιῶν,\nεἴρεαι ὁππόθεν εἰμέν· ἐγὼ δέ κέ τοι καταλέξω.\nἡμεῖς ἐξ Ἰθάκης ὑπονηίου εἰλήλουθμεν·\nπρῆξις δʼ ἥδʼ ἰδίη, οὐ δήμιος, ἣν ἀγορεύω.\nπατρὸς ἐμοῦ κλέος εὐρὺ μετέρχομαι, ἤν που ἀκούσω,\nδίου Ὀδυσσῆος ταλασίφρονος, ὅν ποτέ φασι\nσὺν σοὶ μαρνάμενον Τρώων πόλιν ἐξαλαπάξαι.\nἄλλους μὲν γὰρ πάντας, ὅσοι Τρωσὶν πολέμιζον,\nπευθόμεθʼ, ἧχι ἕκαστος ἀπώλετο λυγρῷ ὀλέθρῳ,\nκείνου δʼ αὖ καὶ ὄλεθρον ἀπευθέα θῆκε Κρονίων.\nοὐ γάρ τις δύναται σάφα εἰπέμεν ὁππόθʼ ὄλωλεν,\nεἴθʼ ὅ γʼ ἐπʼ ἠπείρου δάμη ἀνδράσι δυσμενέεσσιν,\nεἴτε καὶ ἐν πελάγει μετὰ κύμασιν Ἀμφιτρίτης.\nτοὔνεκα νῦν τὰ σὰ γούναθʼ ἱκάνομαι, αἴ κʼ ἐθέλῃσθα\nκείνου λυγρὸν ὄλεθρον ἐνισπεῖν, εἴ που ὄπωπας\nὀφθαλμοῖσι τεοῖσιν ἢ ἄλλου μῦθον ἄκουσας\nπλαζομένου· πέρι γάρ μιν ὀιζυρὸν τέκε μήτηρ.\nμηδέ τί μʼ αἰδόμενος μειλίσσεο μηδʼ ἐλεαίρων,\nἀλλʼ εὖ μοι κατάλεξον ὅπως ἤντησας ὀπωπῆς.\nλίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεύς,\nἢ ἔπος ἠέ τι ἔργον ὑποστὰς ἐξετέλεσσε\nδήμῳ ἔνι Τρώων, ὅθι πάσχετε πήματʼ Ἀχαιοί,\nτῶν νῦν μοι μνῆσαι, καί μοι νημερτὲς ἐνίσπες.\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nὦ φίλʼ, ἐπεί μʼ ἔμνησας ὀιζύος, ἣν ἐν ἐκείνῳ\nδήμῳ ἀνέτλημεν μένος ἄσχετοι υἷες Ἀχαιῶν,\nἠμὲν ὅσα ξὺν νηυσὶν ἐπʼ ἠεροειδέα πόντον\nπλαζόμενοι κατὰ ληίδʼ, ὅπῃ ἄρξειεν Ἀχιλλεύς,\nἠδʼ ὅσα καὶ περὶ ἄστυ μέγα Πριάμοιο ἄνακτος\nμαρνάμεθʼ· ἔνθα δʼ ἔπειτα κατέκταθεν ὅσσοι ἄριστοι.\nἔνθα μὲν Αἴας κεῖται ἀρήιος, ἔνθα δʼ Ἀχιλλεύς,\nἔνθα δὲ Πάτροκλος, θεόφιν μήστωρ ἀτάλαντος,\nἔνθα δʼ ἐμὸς φίλος υἱός, ἅμα κρατερὸς καὶ ἀμύμων,\nἈντίλοχος, πέρι μὲν θείειν ταχὺς ἠδὲ μαχητής·\nἄλλα τε πόλλʼ ἐπὶ τοῖς πάθομεν κακά· τίς κεν ἐκεῖνα\nπάντα γε μυθήσαιτο καταθνητῶν ἀνθρώπων;\nοὐδʼ εἰ πεντάετές γε καὶ ἑξάετες παραμίμνων\nἐξερέοις ὅσα κεῖθι πάθον κακὰ δῖοι Ἀχαιοί·\nπρίν κεν ἀνιηθεὶς σὴν πατρίδα γαῖαν ἵκοιο.\nεἰνάετες γάρ σφιν κακὰ ῥάπτομεν ἀμφιέποντες\nπαντοίοισι δόλοισι, μόγις δʼ ἐτέλεσσε Κρονίων.\nἔνθʼ οὔ τίς ποτε μῆτιν ὁμοιωθήμεναι ἄντην\nἤθελʼ, ἐπεὶ μάλα πολλὸν ἐνίκα δῖος Ὀδυσσεὺς\nπαντοίοισι δόλοισι, πατὴρ τεός, εἰ ἐτεόν γε\nκείνου ἔκγονός ἐσσι· σέβας μʼ ἔχει εἰσορόωντα.\nἦ τοι γὰρ μῦθοί γε ἐοικότες, οὐδέ κε φαίης\nἄνδρα νεώτερον ὧδε ἐοικότα μυθήσασθαι.\nἔνθʼ ἦ τοι ἧος μὲν ἐγὼ καὶ δῖος Ὀδυσσεὺς\nοὔτε ποτʼ εἰν ἀγορῇ δίχʼ ἐβάζομεν οὔτʼ ἐνὶ βουλῇ,\nἀλλʼ ἕνα θυμὸν ἔχοντε νόῳ καὶ ἐπίφρονι βουλῇ\nφραζόμεθʼ Ἀργείοισιν ὅπως ὄχʼ ἄριστα γένοιτο.\nαὐτὰρ ἐπεὶ Πριάμοιο πόλιν διεπέρσαμεν αἰπήν,\nβῆμεν δʼ ἐν νήεσσι, θεὸς δʼ ἐκέδασσεν Ἀχαιούς,\nκαὶ τότε δὴ Ζεὺς λυγρὸν ἐνὶ φρεσὶ μήδετο νόστον\nἈργείοις, ἐπεὶ οὔ τι νοήμονες οὐδὲ δίκαιοι\nπάντες ἔσαν· τῶ σφεων πολέες κακὸν οἶτον ἐπέσπον\nμήνιος ἐξ ὀλοῆς γλαυκώπιδος ὀβριμοπάτρης.\nἥ τʼ ἔριν Ἀτρεΐδῃσι μετʼ ἀμφοτέροισιν ἔθηκε.\nτὼ δὲ καλεσσαμένω ἀγορὴν ἐς πάντας Ἀχαιούς,\nμάψ, ἀτὰρ οὐ κατὰ κόσμον, ἐς ἠέλιον καταδύντα,\nοἱ ἦλθον οἴνῳ βεβαρηότες υἷες Ἀχαιῶν,\nμῦθον μυθείσθην, τοῦ εἵνεκα λαὸν ἄγειραν.\nἔνθʼ ἤ τοι Μενέλαος ἀνώγει πάντας Ἀχαιοὺς\nνόστου μιμνήσκεσθαι ἐπʼ εὐρέα νῶτα θαλάσσης,\nοὐδʼ Ἀγαμέμνονι πάμπαν ἑήνδανε· βούλετο γάρ ῥα\nλαὸν ἐρυκακέειν ῥέξαι θʼ ἱερὰς ἑκατόμβας,\nὡς τὸν Ἀθηναίης δεινὸν χόλον ἐξακέσαιτο,\nνήπιος, οὐδὲ τὸ ᾔδη, ὃ οὐ πείσεσθαι ἔμελλεν·\nοὐ γάρ τʼ αἶψα θεῶν τρέπεται νόος αἰὲν ἐόντων.\nὣς τὼ μὲν χαλεποῖσιν ἀμειβομένω ἐπέεσσιν\nἕστασαν· οἱ δʼ ἀνόρουσαν ἐυκνήμιδες Ἀχαιοὶ\nἠχῇ θεσπεσίῃ, δίχα δέ σφισιν ἥνδανε βουλή.\nνύκτα μὲν ἀέσαμεν χαλεπὰ φρεσὶν ὁρμαίνοντες\nἀλλήλοις· ἐπὶ γὰρ Ζεὺς ἤρτυε πῆμα κακοῖο·\nἠῶθεν δʼ οἱ μὲν νέας ἕλκομεν εἰς ἅλα δῖαν\nκτήματά τʼ ἐντιθέμεσθα βαθυζώνους τε γυναῖκας.\nἡμίσεες δʼ ἄρα λαοὶ ἐρητύοντο μένοντες\nαὖθι παρʼ Ἀτρεΐδῃ Ἀγαμέμνονι, ποιμένι λαῶν·\nἡμίσεες δʼ ἀναβάντες ἐλαύνομεν· αἱ δὲ μάλʼ ὦκα\nἔπλεον, ἐστόρεσεν δὲ θεὸς μεγακήτεα πόντον.\nἐς Τένεδον δʼ ἐλθόντες ἐρέξαμεν ἱρὰ θεοῖσιν,\nοἴκαδε ἱέμενοι· Ζεὺς δʼ οὔ πω μήδετο νόστον,\nσχέτλιος, ὅς ῥʼ ἔριν ὦρσε κακὴν ἔπι δεύτερον αὖτις.\nοἱ μὲν ἀποστρέψαντες ἔβαν νέας ἀμφιελίσσας\nἀμφʼ Ὀδυσῆα ἄνακτα δαΐφρονα, ποικιλομήτην,\nαὖτις ἐπʼ Ἀτρεΐδῃ Ἀγαμέμνονι ἦρα φέροντες·\nαὐτὰρ ἐγὼ σὺν νηυσὶν ἀολλέσιν, αἵ μοι ἕποντο,\nφεῦγον, ἐπεὶ γίγνωσκον, ὃ δὴ κακὰ μήδετο δαίμων.\nφεῦγε δὲ Τυδέος υἱὸς ἀρήιος, ὦρσε δʼ ἑταίρους.\nὀψὲ δὲ δὴ μετὰ νῶι κίε ξανθὸς Μενέλαος,\nἐν Λέσβῳ δʼ ἔκιχεν δολιχὸν πλόον ὁρμαίνοντας,\nἢ καθύπερθε Χίοιο νεοίμεθα παιπαλοέσσης,\nνήσου ἔπι Ψυρίης, αὐτὴν ἐπʼ ἀριστέρʼ ἔχοντες,\nἦ ὑπένερθε Χίοιο, παρʼ ἠνεμόεντα Μίμαντα.\nᾐτέομεν δὲ θεὸν φῆναι τέρας· αὐτὰρ ὅ γʼ ἡμῖν\nδεῖξε, καὶ ἠνώγει πέλαγος μέσον εἰς Εὔβοιαν\nτέμνειν, ὄφρα τάχιστα ὑπὲκ κακότητα φύγοιμεν.\nὦρτο δʼ ἐπὶ λιγὺς οὖρος ἀήμεναι· αἱ δὲ μάλʼ ὦκα\nἰχθυόεντα κέλευθα διέδραμον, ἐς δὲ Γεραιστὸν\nἐννύχιαι κατάγοντο· Ποσειδάωνι δὲ ταύρων\nπόλλʼ ἐπὶ μῆρʼ ἔθεμεν, πέλαγος μέγα μετρήσαντες.\nτέτρατον ἦμαρ ἔην, ὅτʼ ἐν Ἄργεϊ νῆας ἐίσας\nΤυδεΐδεω ἕταροι Διομήδεος ἱπποδάμοιο\nἵστασαν· αὐτὰρ ἐγώ γε Πύλονδʼ ἔχον, οὐδέ ποτʼ ἔσβη\nοὖρος, ἐπεὶ δὴ πρῶτα θεὸς προέηκεν ἀῆναι.\nὣς ἦλθον, φίλε τέκνον, ἀπευθής, οὐδέ τι οἶδα\nκείνων, οἵ τʼ ἐσάωθεν Ἀχαιῶν οἵ τʼ ἀπόλοντο.\nὅσσα δʼ ἐνὶ μεγάροισι καθήμενος ἡμετέροισι\nπεύθομαι, ἣ θέμις ἐστί, δαήσεαι, οὐδέ σε κεύσω.\nεὖ μὲν Μυρμιδόνας φάσʼ ἐλθέμεν ἐγχεσιμώρους,\nοὓς ἄγʼ Ἀχιλλῆος μεγαθύμου φαίδιμος υἱός,\nεὖ δὲ Φιλοκτήτην, Ποιάντιον ἀγλαὸν υἱόν.\nπάντας δʼ Ἰδομενεὺς Κρήτην εἰσήγαγʼ ἑταίρους,\nοἳ φύγον ἐκ πολέμου, πόντος δέ οἱ οὔ τινʼ ἀπηύρα.\nἈτρεΐδην δὲ καὶ αὐτοὶ ἀκούετε, νόσφιν ἐόντες,\nὥς τʼ ἦλθʼ, ὥς τʼ Αἴγισθος ἐμήσατο λυγρὸν ὄλεθρον.\nἀλλʼ ἦ τοι κεῖνος μὲν ἐπισμυγερῶς ἀπέτισεν·\nὡς ἀγαθὸν καὶ παῖδα καταφθιμένοιο λιπέσθαι\nἀνδρός, ἐπεὶ καὶ κεῖνος ἐτίσατο πατροφονῆα,\nΑἴγισθον δολόμητιν, ὅ οἱ πατέρα κλυτὸν ἔκτα.\nκαὶ σὺ φίλος, μάλα γάρ σʼ ὁρόω καλόν τε μέγαν τε,\nἄλκιμος ἔσσʼ, ἵνα τίς σε καὶ ὀψιγόνων ἐὺ εἴπῃ.\nτὸν δʼ αὖ Τηλέμαχος πεπνυμένος ἀντίον ηὔδα·\nὦ Νέστορ Νηληϊάδη, μέγα κῦδος Ἀχαιῶν,\nκαὶ λίην κεῖνος μὲν ἐτίσατο, καί οἱ Ἀχαιοὶ\nοἴσουσι κλέος εὐρὺ καὶ ἐσσομένοισι πυθέσθαι·\nαἲ γὰρ ἐμοὶ τοσσήνδε θεοὶ δύναμιν περιθεῖεν,\nτίσασθαι μνηστῆρας ὑπερβασίης ἀλεγεινῆς,\nοἵ τέ μοι ὑβρίζοντες ἀτάσθαλα μηχανόωνται.\nἀλλʼ οὔ μοι τοιοῦτον ἐπέκλωσαν θεοὶ ὄλβον,\nπατρί τʼ ἐμῷ καὶ ἐμοί· νῦν δὲ χρὴ τετλάμεν ἔμπης.\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nὦ φίλʼ, ἐπεὶ δὴ ταῦτά μʼ ἀνέμνησας καὶ ἔειπες,\nφασὶ μνηστῆρας σῆς μητέρος εἵνεκα πολλοὺς\nἐν μεγάροις ἀέκητι σέθεν κακὰ μηχανάασθαι·\nεἰπέ μοι, ἠὲ ἑκὼν ὑποδάμνασαι, ἦ σέ γε λαοὶ\nἐχθαίρουσʼ ἀνὰ δῆμον, ἐπισπόμενοι θεοῦ ὀμφῇ.\nτίς δʼ οἶδʼ εἴ κέ ποτέ σφι βίας ἀποτίσεται ἐλθών,\nἢ ὅ γε μοῦνος ἐὼν ἢ καὶ σύμπαντες Ἀχαιοί;\nεἰ γάρ σʼ ὣς ἐθέλοι φιλέειν γλαυκῶπις Ἀθήνη,\nὡς τότʼ Ὀδυσσῆος περικήδετο κυδαλίμοιο\nδήμῳ ἔνι Τρώων, ὅθι πάσχομεν ἄλγεʼ Ἀχαιοί—\nοὐ γάρ πω ἴδον ὧδε θεοὺς ἀναφανδὰ φιλεῦντας,\nὡς κείνῳ ἀναφανδὰ παρίστατο Παλλὰς Ἀθήνη—\nεἴ σʼ οὕτως ἐθέλοι φιλέειν κήδοιτό τε θυμῷ,\nτῶ κέν τις κείνων γε καὶ ἐκλελάθοιτο γάμοιο.\nτὸν δʼ αὖ Τηλέμαχος πεπνυμένος ἀντίον ηὔδα·\nὦ γέρον, οὔ πω τοῦτο ἔπος τελέεσθαι ὀίω·\nλίην γὰρ μέγα εἶπες· ἄγη μʼ ἔχει. οὐκ ἂν ἐμοί γε\nἐλπομένῳ τὰ γένοιτʼ, οὐδʼ εἰ θεοὶ ὣς ἐθέλοιεν.\nτὸν δʼ αὖτε προσέειπε θεά, γλαυκῶπις Ἀθήνη·\nΤηλέμαχε, ποῖόν σε ἔπος φύγεν ἕρκος ὀδόντων.\nῥεῖα θεός γʼ ἐθέλων καὶ τηλόθεν ἄνδρα σαώσαι.\nβουλοίμην δʼ ἂν ἐγώ γε καὶ ἄλγεα πολλὰ μογήσας\nοἴκαδέ τʼ ἐλθέμεναι καὶ νόστιμον ἦμαρ ἰδέσθαι,\nἢ ἐλθὼν ἀπολέσθαι ἐφέστιος, ὡς Ἀγαμέμνων\nὤλεθʼ ὑπʼ Αἰγίσθοιο δόλῳ καὶ ἧς ἀλόχοιο.\nἀλλʼ ἦ τοι θάνατον μὲν ὁμοίιον οὐδὲ θεοί περ\nκαὶ φίλῳ ἀνδρὶ δύνανται ἀλαλκέμεν, ὁππότε κεν δὴ\nμοῖρʼ ὀλοὴ καθέλῃσι τανηλεγέος θανάτοιο.\nτὴν δʼ αὖ Τηλέμαχος πεπνυμένος ἀντίον ηὔδα·\nΜέντορ, μηκέτι ταῦτα λεγώμεθα κηδόμενοί περ·\nκείνῳ δʼ οὐκέτι νόστος ἐτήτυμος, ἀλλά οἱ ἤδη\nφράσσαντʼ ἀθάνατοι θάνατον καὶ κῆρα μέλαιναν.\nνῦν δʼ ἐθέλω ἔπος ἄλλο μεταλλῆσαι καὶ ἐρέσθαι\nΝέστορʼ, ἐπεὶ περὶ οἶδε δίκας ἠδὲ φρόνιν ἄλλων·\nτρὶς γὰρ δή μίν φασιν ἀνάξασθαι γένεʼ ἀνδρῶν·\nὥς τέ μοι ἀθάνατος ἰνδάλλεται εἰσοράασθαι.\nὦ Νέστορ Νηληϊάδη, σὺ δʼ ἀληθὲς ἐνίσπες·\nπῶς ἔθανʼ Ἀτρεΐδης εὐρὺ κρείων Ἀγαμέμνων;\nποῦ Μενέλαος ἔην; τίνα δʼ αὐτῷ μήσατʼ ὄλεθρον\nΑἴγισθος δολόμητις, ἐπεὶ κτάνε πολλὸν ἀρείω;\nἦ οὐκ Ἄργεος ἦεν Ἀχαιικοῦ, ἀλλά πῃ ἄλλῃ\nπλάζετʼ ἐπʼ ἀνθρώπους, ὁ δὲ θαρσήσας κατέπεφνε;\nτὸν δʼ ἠμείβετʼ ἔπειτα Γερήνιος ἱππότα Νέστωρ·\nτοιγὰρ ἐγώ τοι, τέκνον, ἀληθέα πάντʼ ἀγορεύσω.\nἦ τοι μὲν τάδε καὐτὸς ὀίεαι, ὥς κεν ἐτύχθη,\nεἰ ζωόν γʼ Αἴγισθον ἐνὶ μεγάροισιν ἔτετμεν\nἈτρεΐδης Τροίηθεν ἰών, ξανθὸς Μενέλαος·\nτῶ κέ οἱ οὐδὲ θανόντι χυτὴν ἐπὶ γαῖαν ἔχευαν,\nἀλλʼ ἄρα τόν γε κύνες τε καὶ οἰωνοὶ κατέδαψαν\nκείμενον ἐν πεδίῳ ἑκὰς ἄστεος, οὐδέ κέ τίς μιν\nκλαῦσεν Ἀχαιιάδων· μάλα γὰρ μέγα μήσατο ἔργον.\nἡμεῖς μὲν γὰρ κεῖθι πολέας τελέοντες ἀέθλους\nἥμεθʼ· ὁ δʼ εὔκηλος μυχῷ Ἄργεος ἱπποβότοιο\nπόλλʼ Ἀγαμεμνονέην ἄλοχον θέλγεσκʼ ἐπέεσσιν.\nἡ δʼ ἦ τοι τὸ πρὶν μὲν ἀναίνετο ἔργον ἀεικὲς\nδῖα Κλυταιμνήστρη· φρεσὶ γὰρ κέχρητʼ ἀγαθῇσι·\nπὰρ δʼ ἄρʼ ἔην καὶ ἀοιδὸς ἀνήρ, ᾧ πόλλʼ ἐπέτελλεν\nἈτρεΐδης Τροίηνδε κιὼν εἴρυσθαι ἄκοιτιν.\nἀλλʼ ὅτε δή μιν μοῖρα θεῶν ἐπέδησε δαμῆναι,\nδὴ τότε τὸν μὲν ἀοιδὸν ἄγων ἐς νῆσον ἐρήμην\nκάλλιπεν οἰωνοῖσιν ἕλωρ καὶ κύρμα γενέσθαι,\nτὴν δʼ ἐθέλων ἐθέλουσαν ἀνήγαγεν ὅνδε δόμονδε.\nπολλὰ δὲ μηρίʼ ἔκηε θεῶν ἱεροῖς ἐπὶ βωμοῖς,\nπολλὰ δʼ ἀγάλματʼ ἀνῆψεν, ὑφάσματά τε χρυσόν τε,\nἐκτελέσας μέγα ἔργον, ὃ οὔ ποτε ἔλπετο θυμῷ.\nἡμεῖς μὲν γὰρ ἅμα πλέομεν Τροίηθεν ἰόντες,\nἈτρεΐδης καὶ ἐγώ, φίλα εἰδότες ἀλλήλοισιν·\nἀλλʼ ὅτε Σούνιον ἱρὸν ἀφικόμεθʼ, ἄκρον Ἀθηνέων,\nἔνθα κυβερνήτην Μενελάου Φοῖβος Ἀπόλλων\nοἷς ἀγανοῖς βελέεσσιν ἐποιχόμενος κατέπεφνε,\nπηδάλιον μετὰ χερσὶ θεούσης νηὸς ἔχοντα,\nΦρόντιν Ὀνητορίδην, ὃς ἐκαίνυτο φῦλʼ ἀνθρώπων\nνῆα κυβερνῆσαι, ὁπότε σπέρχοιεν ἄελλαι.\nὣς ὁ μὲν ἔνθα κατέσχετʼ, ἐπειγόμενός περ ὁδοῖο,\nὄφρʼ ἕταρον θάπτοι καὶ ἐπὶ κτέρεα κτερίσειεν.\nἀλλʼ ὅτε δὴ καὶ κεῖνος ἰὼν ἐπὶ οἴνοπα πόντον\nἐν νηυσὶ γλαφυρῇσι Μαλειάων ὄρος αἰπὺ\nἷξε θέων, τότε δὴ στυγερὴν ὁδὸν εὐρύοπα Ζεὺς\nἐφράσατο, λιγέων δʼ ἀνέμων ἐπʼ ἀυτμένα χεῦε,\nκύματά τε τροφέοντο πελώρια, ἶσα ὄρεσσιν.\nἔνθα διατμήξας τὰς μὲν Κρήτῃ ἐπέλασσεν,\nἧχι Κύδωνες ἔναιον Ἰαρδάνου ἀμφὶ ῥέεθρα.\nἔστι δέ τις λισσὴ αἰπεῖά τε εἰς ἅλα πέτρη\nἐσχατιῇ Γόρτυνος ἐν ἠεροειδέι πόντῳ·\nἔνθα Νότος μέγα κῦμα ποτὶ σκαιὸν ῥίον ὠθεῖ,\nἐς Φαιστόν, μικρὸς δὲ λίθος μέγα κῦμʼ ἀποέργει.\nαἱ μὲν ἄρʼ ἔνθʼ ἦλθον, σπουδῇ δʼ ἤλυξαν ὄλεθρον\nἄνδρες, ἀτὰρ νῆάς γε ποτὶ σπιλάδεσσιν ἔαξαν\nκύματʼ· ἀτὰρ τὰς πέντε νέας κυανοπρῳρείους\nΑἰγύπτῳ ἐπέλασσε φέρων ἄνεμός τε καὶ ὕδωρ.\nὣς ὁ μὲν ἔνθα πολὺν βίοτον καὶ χρυσὸν ἀγείρων\nἠλᾶτο ξὺν νηυσὶ κατʼ ἀλλοθρόους ἀνθρώπους·\nτόφρα δὲ ταῦτʼ Αἴγισθος ἐμήσατο οἴκοθι λυγρά.\nἑπτάετες δʼ ἤνασσε πολυχρύσοιο Μυκήνης,\nκτείνας Ἀτρεΐδην, δέδμητο δὲ λαὸς ὑπʼ αὐτῷ.\nτῷ δέ οἱ ὀγδοάτῳ κακὸν ἤλυθε δῖος Ὀρέστης\nἂψ ἀπʼ Ἀθηνάων, κατὰ δʼ ἔκτανε πατροφονῆα,\nΑἴγισθον δολόμητιν, ὅ οἱ πατέρα κλυτὸν ἔκτα.\nἦ τοι ὁ τὸν κτείνας δαίνυ τάφον Ἀργείοισιν\nμητρός τε στυγερῆς καὶ ἀνάλκιδος Αἰγίσθοιο·\nαὐτῆμαρ δέ οἱ ἦλθε βοὴν ἀγαθὸς Μενέλαος\nπολλὰ κτήματʼ ἄγων, ὅσα οἱ νέες ἄχθος ἄειραν.\nκαὶ σύ, φίλος, μὴ δηθὰ δόμων ἄπο τῆλʼ\nἀλάλησο,\nκτήματά τε προλιπὼν ἄνδρας τʼ ἐν σοῖσι δόμοισιν\nοὕτω ὑπερφιάλους, μή τοι κατὰ πάντα φάγωσιν\nκτήματα δασσάμενοι, σὺ δὲ τηϋσίην ὁδὸν ἔλθῃς.\nἀλλʼ ἐς μὲν Μενέλαον ἐγὼ κέλομαι καὶ ἄνωγα\nἐλθεῖν· κεῖνος γὰρ νέον ἄλλοθεν εἰλήλουθεν,\nἐκ τῶν ἀνθρώπων, ὅθεν οὐκ ἔλποιτό γε θυμῷ\nἐλθέμεν, ὅν τινα πρῶτον ἀποσφήλωσιν ἄελλαι\nἐς πέλαγος μέγα τοῖον, ὅθεν τέ περ οὐδʼ οἰωνοὶ\nαὐτόετες οἰχνεῦσιν, ἐπεὶ μέγα τε δεινόν τε.\nἀλλʼ ἴθι νῦν σὺν νηί τε σῇ καὶ σοῖς ἑτάροισιν·\nεἰ δʼ ἐθέλεις πεζός, πάρα τοι δίφρος τε καὶ ἵπποι,\nπὰρ δέ τοι υἷες ἐμοί, οἵ τοι πομπῆες ἔσονται\nἐς Λακεδαίμονα δῖαν, ὅθι ξανθὸς Μενέλαος.\nλίσσεσθαι δέ μιν αὐτός, ἵνα νημερτὲς ἐνίσπῃ·\nψεῦδος δʼ οὐκ ἐρέει· μάλα γὰρ πεπνυμένος ἐστίν.\nὣς ἔφατʼ, ἠέλιος δʼ ἄρʼ ἔδυ καὶ ἐπὶ κνέφας\nἦλθε.\nτοῖσι δὲ καὶ μετέειπε θεά, γλαυκῶπις Ἀθήνη·\nὦ γέρον, ἦ τοι ταῦτα κατὰ μοῖραν κατέλεξας·\nἀλλʼ ἄγε τάμνετε μὲν γλώσσας, κεράασθε δὲ οἶνον,\nὄφρα Ποσειδάωνι καὶ ἄλλοις ἀθανάτοισιν\nσπείσαντες κοίτοιο μεδώμεθα· τοῖο γὰρ ὥρη.\nἤδη γὰρ φάος οἴχεθʼ ὑπὸ ζόφον, οὐδὲ ἔοικεν·\nδηθὰ θεῶν ἐν δαιτὶ θαασσέμεν, ἀλλὰ νέεσθαι.\nἦ ῥα Διὸς θυγάτηρ, οἱ δʼ ἔκλυον αὐδησάσης.\nτοῖσι δὲ κήρυκες μὲν ὕδωρ ἐπὶ χεῖρας ἔχευαν,\nκοῦροι δὲ κρητῆρας ἐπεστέψαντο ποτοῖο,\nνώμησαν δʼ ἄρα πᾶσιν ἐπαρξάμενοι δεπάεσσι·\nγλώσσας δʼ ἐν πυρὶ βάλλον, ἀνιστάμενοι δʼ ἐπέλειβον.\nαὐτὰρ ἐπεὶ σπεῖσάν τʼ ἔπιον θʼ, ὅσον ἤθελε θυμός,\nδὴ τότʼ Ἀθηναίη καὶ Τηλέμαχος θεοειδὴς\nἄμφω ἱέσθην κοίλην ἐπὶ νῆα νέεσθαι.\nΝέστωρ δʼ αὖ κατέρυκε καθαπτόμενος ἐπέεσσιν·\nΖεὺς τό γʼ ἀλεξήσειε καὶ ἀθάνατοι θεοὶ\nἄλλοι,\nὡς ὑμεῖς παρʼ ἐμεῖο θοὴν ἐπὶ νῆα κίοιτε\nὥς τέ τευ ἦ παρὰ πάμπαν ἀνείμονος ἠδὲ πενιχροῦ,\nᾧ οὔ τι χλαῖναι καὶ ῥήγεα πόλλʼ ἐνὶ οἴκῳ,\nοὔτʼ αὐτῷ μαλακῶς οὔτε ξείνοισιν ἐνεύδειν.\nαὐτὰρ ἐμοὶ πάρα μὲν χλαῖναι καὶ ῥήγεα καλά.\nοὔ θην δὴ τοῦδʼ ἀνδρὸς Ὀδυσσῆος φίλος υἱὸς\nνηὸς ἐπʼ ἰκριόφιν καταλέξεται, ὄφρʼ ἂν ἐγώ γε\nζώω, ἔπειτα δὲ παῖδες ἐνὶ μεγάροισι λίπωνται,\nξείνους ξεινίζειν, ὅς τίς κʼ ἐμὰ δώμαθʼ ἵκηται.\nτὸν δʼ αὖτε προσέειπε θεά, γλαυκῶπις Ἀθήνη·\nεὖ δὴ ταῦτά γʼ ἔφησθα, γέρον φίλε· σοὶ δὲ ἔοικεν\nΤηλέμαχον πείθεσθαι, ἐπεὶ πολὺ κάλλιον οὕτως.\nἀλλʼ οὗτος μὲν νῦν σοὶ ἅμʼ ἕψεται, ὄφρα κεν εὕδῃ\nσοῖσιν ἐνὶ μεγάροισιν· ἐγὼ δʼ ἐπὶ νῆα μέλαιναν\nεἶμʼ, ἵνα θαρσύνω θʼ ἑτάρους εἴπω τε ἕκαστα.\nοἶος γὰρ μετὰ τοῖσι γεραίτερος εὔχομαι εἶναι·\nοἱ δʼ ἄλλοι φιλότητι νεώτεροι ἄνδρες ἕπονται,\nπάντες ὁμηλικίη μεγαθύμου Τηλεμάχοιο.\nἔνθα κε λεξαίμην κοίλῃ παρὰ νηὶ μελαίνῃ\nνῦν· ἀτὰρ ἠῶθεν μετὰ Καύκωνας μεγαθύμους\nεἶμʼ ἔνθα χρεῖός μοι ὀφέλλεται, οὔ τι νέον γε\nοὐδʼ ὀλίγον. σὺ δὲ τοῦτον, ἐπεὶ τεὸν ἵκετο δῶμα,\nπέμψον σὺν δίφρῳ τε καὶ υἱέι· δὸς δέ οἱ ἵππους,\nοἵ τοι ἐλαφρότατοι θείειν καὶ κάρτος ἄριστοι.\nὣς ἄρα φωνήσασʼ ἀπέβη γλαυκῶπις Ἀθήνη\nφήνῃ εἰδομένη· θάμβος δʼ ἕλε πάντας ἰδόντας.\nθαύμαζεν δʼ ὁ γεραιός, ὅπως ἴδεν ὀφθαλμοῖς·\nΤηλεμάχου δʼ ἕλε χεῖρα, ἔπος τʼ ἔφατʼ ἔκ τʼ ὀνόμαζεν·\nὦ φίλος, οὔ σε ἔολπα κακὸν καὶ ἄναλκιν\nἔσεσθαι,\nεἰ δή τοι νέῳ ὧδε θεοὶ πομπῆες ἕπονται.\nοὐ μὲν γάρ τις ὅδʼ ἄλλος Ὀλύμπια δώματʼ ἐχόντων,\nἀλλὰ Διὸς θυγάτηρ, κυδίστη Τριτογένεια,\nἥ τοι καὶ πατέρʼ ἐσθλὸν ἐν Ἀργείοισιν ἐτίμα.\nἀλλὰ ἄνασσʼ ἵληθι, δίδωθι δέ μοι κλέος ἐσθλόν,\nαὐτῷ καὶ παίδεσσι καὶ αἰδοίῃ παρακοίτι·\nσοὶ δʼ αὖ ἐγὼ ῥέξω βοῦν ἦνιν εὐρυμέτωπον\nἀδμήτην, ἣν οὔ πω ὑπὸ ζυγὸν ἤγαγεν ἀνήρ·\nτήν τοι ἐγὼ ῥέξω χρυσὸν κέρασιν περιχεύας.\nὣς ἔφατʼ εὐχόμενος, τοῦ δʼ ἔκλυε Παλλὰς Ἀθήνη.\nτοῖσιν δʼ ἡγεμόνευε Γερήνιος ἱππότα Νέστωρ,\nυἱάσι καὶ γαμβροῖσιν, ἑὰ πρὸς δώματα καλά.\nἀλλʼ ὅτε δώμαθʼ ἵκοντο ἀγακλυτὰ τοῖο ἄνακτος,\nἑξείης ἕζοντο κατὰ κλισμούς τε θρόνους τε·\nτοῖς δʼ ὁ γέρων ἐλθοῦσιν ἀνὰ κρητῆρα κέρασσεν\nοἴνου ἡδυπότοιο, τὸν ἑνδεκάτῳ ἐνιαυτῷ\nὤιξεν ταμίη καὶ ἀπὸ κρήδεμνον ἔλυσε·\nτοῦ ὁ γέρων κρητῆρα κεράσσατο, πολλὰ δʼ Ἀθήνῃ\nεὔχετʼ ἀποσπένδων, κούρῃ Διὸς αἰγιόχοιο.\nαὐτὰρ ἐπεὶ σπεῖσάν τʼ ἔπιον θʼ, ὅσον ἤθελε\nθυμός,\nοἱ μὲν κακκείοντες ἔβαν οἶκόνδε ἕκαστος,\nτὸν δʼ αὐτοῦ κοίμησε Γερήνιος ἱππότα Νέστωρ,\nΤηλέμαχον, φίλον υἱὸν Ὀδυσσῆος θείοιο,\nτρητοῖς ἐν λεχέεσσιν ὑπʼ αἰθούσῃ ἐριδούπῳ,\nπὰρʼ δʼ ἄρʼ ἐυμμελίην Πεισίστρατον, ὄρχαμον ἀνδρῶν,\nὅς οἱ ἔτʼ ἠίθεος παίδων ἦν ἐν μεγάροισιν·\nαὐτὸς δʼ αὖτε καθεῦδε μυχῷ δόμου ὑψηλοῖο,\nτῷ δʼ ἄλοχος δέσποινα λέχος πόρσυνε καὶ εὐνήν.\nἦμος δʼ ἠριγένεια φάνη ῥοδοδάκτυλος Ἠώς,\nὤρνυτʼ ἄρʼ ἐξ εὐνῆφι Γερήνιος ἱππότα Νέστωρ,\nἐκ δʼ ἐλθὼν κατʼ ἄρʼ ἕζετʼ ἐπὶ ξεστοῖσι λίθοισιν,\nοἵ οἱ ἔσαν προπάροιθε θυράων ὑψηλάων,\nλευκοί, ἀποστίλβοντες ἀλείφατος· οἷς ἔπι μὲν πρὶν\nΝηλεὺς ἵζεσκεν, θεόφιν μήστωρ ἀτάλαντος·\nἀλλʼ ὁ μὲν ἤδη κηρὶ δαμεὶς Ἄϊδόσδε βεβήκει,\nΝέστωρ αὖ τότʼ ἐφῖζε Γερήνιος, οὖρος Ἀχαιῶν,\nσκῆπτρον ἔχων. περὶ δʼ υἷες ἀολλέες ἠγερέθοντο\nἐκ θαλάμων ἐλθόντες, Ἐχέφρων τε Στρατίος τε\nΠερσεύς τʼ Ἄρητός τε καὶ ἀντίθεος Θρασυμήδης.\nτοῖσι δʼ ἔπειθʼ ἕκτος Πεισίστρατος ἤλυθεν ἥρως,\nπὰρ δʼ ἄρα Τηλέμαχον θεοείκελον εἷσαν ἄγοντες.\nτοῖσι δὲ μύθων ἦρχε Γερήνιος ἱππότα Νέστωρ·\nκαρπαλίμως μοι, τέκνα φίλα, κρηήνατʼ ἐέλδωρ,\nὄφρʼ ἦ τοι πρώτιστα θεῶν ἱλάσσομʼ Ἀθήνην,\nἥ μοι ἐναργὴς ἦλθε θεοῦ ἐς δαῖτα θάλειαν.\nἀλλʼ ἄγʼ ὁ μὲν πεδίονδʼ ἐπὶ βοῦν, ἴτω, ὄφρα τάχιστα\nἔλθῃσιν, ἐλάσῃ δὲ βοῶν ἐπιβουκόλος ἀνήρ·\nεἷς δʼ ἐπὶ Τηλεμάχου μεγαθύμου νῆα μέλαιναν\nπάντας ἰὼν ἑτάρους ἀγέτω, λιπέτω δὲ δύʼ οἴους·\nεἷς δʼ αὖ χρυσοχόον Λαέρκεα δεῦρο κελέσθω\nἐλθεῖν, ὄφρα βοὸς χρυσὸν κέρασιν περιχεύῃ.\nοἱ δʼ ἄλλοι μένετʼ αὐτοῦ ἀολλέες, εἴπατε δʼ εἴσω\nδμῳῇσιν κατὰ δώματʼ ἀγακλυτὰ δαῖτα πένεσθαι,\nἕδρας τε ξύλα τʼ ἀμφὶ καὶ ἀγλαὸν οἰσέμεν ὕδωρ.\nὣς ἔφαθʼ, οἱ δʼ ἄρα πάντες ἐποίπνυον. ἦλθε μὲν ἂρ\nβοῦς\nἐκ πεδίου, ἦλθον δὲ θοῆς παρὰ νηὸς ἐίσης\nΤηλεμάχου ἕταροι μεγαλήτορος, ἦλθε δὲ χαλκεὺς\nὅπλʼ ἐν χερσὶν ἔχων χαλκήια, πείρατα τέχνης,\nἄκμονά τε σφῦραν τʼ ἐυποίητόν τε πυράγρην,\nοἷσίν τε χρυσὸν εἰργάζετο· ἦλθε δʼ Ἀθήνη\nἱρῶν ἀντιόωσα. γέρων δʼ ἱππηλάτα Νέστωρ\nχρυσὸν ἔδωχʼ· ὁ δʼ ἔπειτα βοὸς κέρασιν περίχευεν\nἀσκήσας, ἵνʼ ἄγαλμα θεὰ κεχάροιτο ἰδοῦσα.\nβοῦν δʼ ἀγέτην κεράων Στρατίος καὶ δῖος Ἐχέφρων.\nχέρνιβα δέ σφʼ Ἄρητος ἐν ἀνθεμόεντι λέβητι\nἤλυθεν ἐκ θαλάμοιο φέρων, ἑτέρῃ δʼ ἔχεν οὐλὰς\nἐν κανέῳ πέλεκυν δὲ μενεπτόλεμος Θρασυμήδης\nὀξὺν ἔχων ἐν χειρὶ παρίστατο βοῦν ἐπικόψων.\nΠερσεὺς δʼ ἀμνίον εἶχε· γέρων δʼ ἱππηλάτα Νέστωρ\nχέρνιβά τʼ οὐλοχύτας τε κατήρχετο, πολλὰ δʼ Ἀθήνῃ\nεὔχετʼ ἀπαρχόμενος, κεφαλῆς τρίχας ἐν πυρὶ βάλλων.\nαὐτὰρ ἐπεί ῥʼ εὔξαντο καὶ οὐλοχύτας προβάλοντο,\nαὐτίκα Νέστορος υἱὸς ὑπέρθυμος Θρασυμήδης\nἤλασεν ἄγχι στάς· πέλεκυς δʼ ἀπέκοψε τένοντας\nαὐχενίους, λῦσεν δὲ βοὸς μένος. αἱ δʼ ὀλόλυξαν\nθυγατέρες τε νυοί τε καὶ αἰδοίη παράκοιτις\nΝέστορος, Εὐρυδίκη, πρέσβα Κλυμένοιο θυγατρῶν.\nοἱ μὲν ἔπειτʼ ἀνελόντες ἀπὸ χθονὸς εὐρυοδείης\nἔσχον· ἀτὰρ σφάξεν Πεισίστρατος, ὄρχαμος ἀνδρῶν.\nτῆς δʼ ἐπεὶ ἐκ μέλαν αἷμα ῥύη, λίπε δʼ ὀστέα θυμός,\nαἶψʼ ἄρα μιν διέχευαν, ἄφαρ δʼ ἐκ μηρία τάμνον\nπάντα κατὰ μοῖραν, κατά τε κνίσῃ ἐκάλυψαν\nδίπτυχα ποιήσαντες, ἐπʼ αὐτῶν δʼ ὠμοθέτησαν.\nκαῖε δʼ ἐπὶ σχίζῃς ὁ γέρων, ἐπὶ δʼ αἴθοπα οἶνον\nλεῖβε· νέοι δὲ παρʼ αὐτὸν ἔχον πεμπώβολα χερσίν.\nαὐτὰρ ἐπεὶ κατὰ μῆρʼ ἐκάη καὶ σπλάγχνα πάσαντο,\nμίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν,\nὤπτων δʼ ἀκροπόρους ὀβελοὺς ἐν χερσὶν ἔχοντες.\nτόφρα δὲ Τηλέμαχον λοῦσεν καλὴ Πολυκάστη,\nΝέστορος ὁπλοτάτη θυγάτηρ Νηληϊάδαο.\nαὐτὰρ ἐπεὶ λοῦσέν τε καὶ ἔχρισεν λίπʼ ἐλαίῳ,\nἀμφὶ δέ μιν φᾶρος καλὸν βάλεν ἠδὲ χιτῶνα,\nἔκ ῥʼ ἀσαμίνθου βῆ δέμας ἀθανάτοισιν ὁμοῖος·\nπὰρ δʼ ὅ γε Νέστορʼ ἰὼν κατʼ ἄρʼ ἕζετο, ποιμένα λαῶν.\nοἱ δʼ ἐπεὶ ὤπτησαν κρέʼ ὑπέρτερα καὶ ἐρύσαντο,\nδαίνυνθʼ ἑζόμενοι· ἐπὶ δʼ ἀνέρες ἐσθλοὶ ὄροντο\nοἶνον οἰνοχοεῦντες ἐνὶ χρυσέοις δεπάεσσιν.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nτοῖσι δὲ μύθων ἦρχε Γερήνιος ἱππότα Νέστωρ·\nπαῖδες ἐμοί, ἄγε Τηλεμάχῳ καλλίτριχας ἵππους\nζεύξαθʼ ὑφʼ ἅρματʼ ἄγοντες, ἵνα πρήσσῃσιν ὁδοῖο.\nὣς ἔφαθʼ, οἱ δʼ ἄρα τοῦ μάλα μὲν κλύον ἠδʼ\nἐπίθοντο,\nκαρπαλίμως δʼ ἔζευξαν ὑφʼ ἅρμασιν ὠκέας ἵππους.\nἐν δὲ γυνὴ ταμίη σῖτον καὶ οἶνον ἔθηκεν\nὄψα τε, οἷα ἔδουσι διοτρεφέες βασιλῆες.\nἂν δʼ ἄρα Τηλέμαχος περικαλλέα βήσετο δίφρον·\nπὰρ δʼ ἄρα Νεστορίδης Πεισίστρατος, ὄρχαμος ἀνδρῶν,\nἐς δίφρον τʼ ἀνέβαινε καὶ ἡνία λάζετο χερσί,\nμάστιξεν δʼ ἐλάαν, τὼ δʼ οὐκ ἀέκοντε πετέσθην\nἐς πεδίον, λιπέτην δὲ Πύλου αἰπὺ πτολίεθρον.\nοἱ δὲ πανημέριοι σεῖον ζυγὸν ἀμφὶς ἔχοντες.\nδύσετό τʼ ἠέλιος σκιόωντό τε πᾶσαι ἀγυιαί,\nἐς Φηρὰς δʼ ἵκοντο Διοκλῆος ποτὶ δῶμα,\nυἱέος Ὀρτιλόχοιο, τὸν Ἀλφειὸς τέκε παῖδα.\nἔνθα δὲ νύκτʼ ἄεσαν, ὁ δὲ τοῖς πὰρ ξείνια θῆκεν.\nἦμος δʼ ἠριγένεια φάνη ῥοδοδάκτυλος Ἠώς,\nἵππους τε ζεύγνυντʼ ἀνά θʼ ἅρματα ποικίλʼ ἔβαινον·\nἐκ δʼ ἔλασαν προθύροιο καὶ αἰθούσης ἐριδούπου·\nμάστιξεν δʼ ἐλάαν, τὼ δʼ οὐκ ἀέκοντε πετέσθην.\nἷξον δʼ ἐς πεδίον πυρηφόρον, ἔνθα δʼ ἔπειτα\nἦνον ὁδόν· τοῖον γὰρ ὑπέκφερον ὠκέες ἵπποι.\nδύσετό τʼ ἠέλιος σκιόωντό τε πᾶσαι ἀγυιαί.\nοἱ δʼ ἷξον κοίλην Λακεδαίμονα κητώεσσαν,\nπρὸς δʼ ἄρα δώματʼ ἔλων Μενελάου κυδαλίμοιο.\nτὸν δʼ εὗρον δαινύντα γάμον πολλοῖσιν ἔτῃσιν\nυἱέος ἠδὲ θυγατρὸς ἀμύμονος ᾧ ἐνὶ οἴκῳ.\nτὴν μὲν Ἀχιλλῆος ῥηξήνορος υἱέι πέμπεν·\nἐν Τροίῃ γὰρ πρῶτον ὑπέσχετο καὶ κατένευσε\nδωσέμεναι, τοῖσιν δὲ θεοὶ γάμον ἐξετέλειον.\nτὴν ἄρʼ ὅ γʼ ἔνθʼ ἵπποισι καὶ ἅρμασι πέμπε νέεσθαι\nΜυρμιδόνων προτὶ ἄστυ περικλυτόν, οἷσιν ἄνασσεν.\nυἱέι δὲ Σπάρτηθεν Ἀλέκτορος ἤγετο κούρην,\nὅς οἱ τηλύγετος γένετο κρατερὸς Μεγαπένθης\nἐκ δούλης· Ἑλένῃ δὲ θεοὶ γόνον οὐκέτʼ ἔφαινον,\nἐπεὶ δὴ τὸ πρῶτον ἐγείνατο παῖδʼ ἐρατεινήν,\nἙρμιόνην, ἣ εἶδος ἔχε χρυσέης Ἀφροδίτης.\nὣς οἱ μὲν δαίνυντο καθʼ ὑψερεφὲς μέγα δῶμα\nγείτονες ἠδὲ ἔται Μενελάου κυδαλίμοιο,\nτερπόμενοι· μετὰ δέ σφιν ἐμέλπετο θεῖος ἀοιδὸς\nφορμίζων, δοιὼ δὲ κυβιστητῆρε κατʼ αὐτούς,\nμολπῆς ἐξάρχοντος, ἐδίνευον κατὰ μέσσους.\nτὼ δʼ αὖτʼ ἐν προθύροισι δόμων αὐτώ τε καὶ\nἵππω,\nΤηλέμαχός θʼ ἥρως καὶ Νέστορος ἀγλαὸς υἱός,\nστῆσαν· ὁ δὲ προμολὼν ἴδετο κρείων Ἐτεωνεύς,\nὀτρηρὸς θεράπων Μενελάου κυδαλίμοιο,\nβῆ δʼ ἴμεν ἀγγελέων διὰ δώματα ποιμένι λαῶν,\nἀγχοῦ δʼ ἱστάμενος ἔπεα πτερόεντα προσηύδα·\nξείνω δή τινε τώδε, διοτρεφὲς ὦ Μενέλαε,\nἄνδρε δύω, γενεῇ δὲ Διὸς μεγάλοιο ἔικτον.\nἀλλʼ εἴπʼ, ἤ σφωιν καταλύσομεν ὠκέας ἵππους,\nἦ ἄλλον πέμπωμεν ἱκανέμεν, ὅς κε φιλήσῃ.\nτὸν δὲ μέγʼ ὀχθήσας προσέφη ξανθὸς Μενέλαος·\nοὐ μὲν νήπιος ἦσθα, Βοηθοΐδη Ἐτεωνεῦ,\nτὸ πρίν· ἀτὰρ μὲν νῦν γε πάϊς ὣς νήπια βάζεις.\nἦ μὲν δὴ νῶι ξεινήια πολλὰ φαγόντε\nἄλλων ἀνθρώπων δεῦρʼ ἱκόμεθʼ, αἴ κέ ποθι Ζεὺς\nἐξοπίσω περ παύσῃ ὀιζύος. ἀλλὰ λύʼ ἵππους\nξείνων, ἐς δʼ αὐτοὺς προτέρω ἄγε θοινηθῆναι.\nὣς φάθʼ, ὁ δὲ μεγάροιο διέσσυτο, κέκλετο δʼ\nἄλλους\nὀτρηροὺς θεράποντας ἅμα σπέσθαι ἑοῖ αὐτῷ.\nοἱ δʼ ἵππους μὲν λῦσαν ὑπὸ ζυγοῦ ἱδρώοντας,\nκαὶ τοὺς μὲν κατέδησαν ἐφʼ ἱππείῃσι κάπῃσι,\nπὰρ δʼ ἔβαλον ζειάς, ἀνὰ δὲ κρῖ λευκὸν ἔμιξαν,\nἅρματα δʼ ἔκλιναν πρὸς ἐνώπια παμφανόωντα,\nαὐτοὺς δʼ εἰσῆγον θεῖον δόμον. οἱ δὲ ἰδόντες\nθαύμαζον κατὰ δῶμα διοτρεφέος βασιλῆος·\nὥς τε γὰρ ἠελίου αἴγλη πέλεν ἠὲ σελήνης\nδῶμα καθʼ ὑψερεφὲς Μενελάου κυδαλίμοιο.\nαὐτὰρ ἐπεὶ τάρπησαν ὁρώμενοι ὀφθαλμοῖσιν,\nἔς ῥʼ ἀσαμίνθους βάντες ἐυξέστας λούσαντο.\nτοὺς δʼ ἐπεὶ οὖν δμῳαὶ λοῦσαν καὶ χρῖσαν ἐλαίῳ,\nἀμφὶ δʼ ἄρα χλαίνας οὔλας βάλον ἠδὲ χιτῶνας,\nἔς ῥα θρόνους ἕζοντο παρʼ Ἀτρεΐδην Μενέλαον.\nχέρνιβα δʼ ἀμφίπολος προχόῳ ἐπέχευε φέρουσα\nκαλῇ χρυσείῃ ὑπὲρ ἀργυρέοιο λέβητος,\nνίψασθαι· παρὰ δὲ ξεστὴν ἐτάνυσσε τράπεζαν.\nσῖτον δʼ αἰδοίη ταμίη παρέθηκε φέρουσα,\nεἴδατα πόλλʼ ἐπιθεῖσα, χαριζομένη παρεόντων.\nδαιτρὸς δὲ κρειῶν πίνακας παρέθηκεν ἀείρας\nπαντοίων, παρὰ δέ σφι τίθει χρύσεια κύπελλα.\nτὼ καὶ δεικνύμενος προσέφη ξανθὸς Μενέλαος·\nσίτου θʼ ἅπτεσθον καὶ χαίρετον. αὐτὰρ ἔπειτα\nδείπνου πασσαμένω εἰρησόμεθʼ, οἵ τινές ἐστον\nἀνδρῶν· οὐ γὰρ σφῷν γε γένος ἀπόλωλε τοκήων,\nἀλλʼ ἀνδρῶν γένος ἐστὲ διοτρεφέων βασιλήων\nσκηπτούχων, ἐπεὶ οὔ κε κακοὶ τοιούσδε τέκοιεν.\nὣς φάτο, καί σφιν νῶτα βοὸς παρὰ πίονα θῆκεν\nὄπτʼ ἐν χερσὶν ἑλών, τά ῥά οἱ γέρα πάρθεσαν αὐτῷ.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nδὴ τότε Τηλέμαχος προσεφώνεε Νέστορος υἱόν,\nἄγχι σχὼν κεφαλήν, ἵνα μὴ πευθοίαθʼ οἱ ἄλλοι·\nφράζεο, Νεστορίδη, τῷ ἐμῷ κεχαρισμένε θυμῷ,\nχαλκοῦ τε στεροπὴν κὰδ δώματα ἠχήεντα\nχρυσοῦ τʼ ἠλέκτρου τε καὶ ἀργύρου ἠδʼ ἐλέφαντος.\nΖηνός που τοιήδε γʼ Ὀλυμπίου ἔνδοθεν αὐλή,\nὅσσα τάδʼ ἄσπετα πολλά· σέβας μʼ ἔχει εἰσορόωντα.\nτοῦ δʼ ἀγορεύοντος ξύνετο ξανθὸς Μενέλαος,\nκαί σφεας φωνήσας ἔπεα πτερόεντα προσηύδα·\nτέκνα φίλʼ, ἦ τοι Ζηνὶ βροτῶν οὐκ ἄν τις\nἐρίζοι·\nἀθάνατοι γὰρ τοῦ γε δόμοι καὶ κτήματʼ ἔασιν·\nἀνδρῶν δʼ ἤ κέν τίς μοι ἐρίσσεται, ἠὲ καὶ οὐκί,\nκτήμασιν. ἦ γὰρ πολλὰ παθὼν καὶ πόλλʼ ἐπαληθεὶς\nἠγαγόμην ἐν νηυσὶ καὶ ὀγδοάτῳ ἔτει ἦλθον,\nΚύπρον Φοινίκην τε καὶ Αἰγυπτίους ἐπαληθείς,\nΑἰθίοπάς θʼ ἱκόμην καὶ Σιδονίους καὶ Ἐρεμβοὺς\nκαὶ Λιβύην, ἵνα τʼ ἄρνες ἄφαρ κεραοὶ τελέθουσι.\nτρὶς γὰρ τίκτει μῆλα τελεσφόρον εἰς ἐνιαυτόν.\nἔνθα μὲν οὔτε ἄναξ ἐπιδευὴς οὔτε τι ποιμὴν\nτυροῦ καὶ κρειῶν οὐδὲ γλυκεροῖο γάλακτος,\nἀλλʼ αἰεὶ παρέχουσιν ἐπηετανὸν γάλα θῆσθαι.\nἧος ἐγὼ περὶ κεῖνα πολὺν βίοτον συναγείρων\nἠλώμην, τῆός μοι ἀδελφεὸν ἄλλος ἔπεφνεν\nλάθρῃ, ἀνωιστί, δόλῳ οὐλομένης ἀλόχοιο·\nὣς οὔ τοι χαίρων τοῖσδε κτεάτεσσιν ἀνάσσω.\nκαὶ πατέρων τάδε μέλλετʼ ἀκουέμεν, οἵ τινες ὑμῖν\nεἰσίν, ἐπεὶ μάλα πολλὰ πάθον, καὶ ἀπώλεσα οἶκον\nεὖ μάλα ναιετάοντα, κεχανδότα πολλὰ καὶ ἐσθλά.\nὧν ὄφελον τριτάτην περ ἔχων ἐν δώμασι μοῖραν\nναίειν, οἱ δʼ ἄνδρες σόοι ἔμμεναι, οἳ τότʼ ὄλοντο\nΤροίῃ ἐν εὐρείῃ ἑκὰς Ἄργεος ἱπποβότοιο.\nἀλλʼ ἔμπης πάντας μὲν ὀδυρόμενος καὶ ἀχεύων\nπολλάκις ἐν μεγάροισι καθήμενος ἡμετέροισιν\nἄλλοτε μέν τε γόῳ φρένα τέρπομαι, ἄλλοτε δʼ αὖτε\nπαύομαι· αἰψηρὸς δὲ κόρος κρυεροῖο γόοιο.\nτῶν πάντων οὐ τόσσον ὀδύρομαι, ἀχνύμενός περ,\nὡς ἑνός, ὅς τέ μοι ὕπνον ἀπεχθαίρει καὶ ἐδωδὴν\nμνωομένῳ, ἐπεὶ οὔ τις Ἀχαιῶν τόσσʼ ἐμόγησεν,\nὅσσʼ Ὀδυσεὺς ἐμόγησε καὶ ἤρατο. τῷ δʼ ἄρʼ ἔμελλεν\nαὐτῷ κήδεʼ ἔσεσθαι, ἐμοὶ δʼ ἄχος αἰὲν ἄλαστον\nκείνου, ὅπως δὴ δηρὸν ἀποίχεται, οὐδέ τι ἴδμεν,\nζώει ὅ γʼ ἦ τέθνηκεν. ὀδύρονταί νύ που αὐτὸν\nΛαέρτης θʼ ὁ γέρων καὶ ἐχέφρων Πηνελόπεια\nΤηλέμαχός θʼ, ὃν ἔλειπε νέον γεγαῶτʼ ἐνὶ οἴκῳ.\nὣς φάτο, τῷ δʼ ἄρα πατρὸς ὑφʼ ἵμερον ὦρσε\nγόοιο.\nδάκρυ δʼ ἀπὸ βλεφάρων χαμάδις βάλε πατρὸς ἀκούσας,\nχλαῖναν πορφυρέην ἄντʼ ὀφθαλμοῖιν ἀνασχὼν\nἀμφοτέρῃσιν χερσί. νόησε δέ μιν Μενέλαος,\nμερμήριξε δʼ ἔπειτα κατὰ φρένα καὶ κατὰ θυμόν,\nἠέ μιν αὐτὸν πατρὸς ἐάσειε μνησθῆναι\nἦ πρῶτʼ ἐξερέοιτο ἕκαστά τε πειρήσαιτο.\nἧος ὁ ταῦθʼ ὥρμαινε κατὰ φρένα καὶ κατὰ θυμόν,\nἐκ δʼ Ἑλένη θαλάμοιο θυώδεος ὑψορόφοιο\nἤλυθεν Ἀρτέμιδι χρυσηλακάτῳ ἐικυῖα.\nτῇ δʼ ἄρʼ ἅμʼ Ἀδρήστη κλισίην εὔτυκτον ἔθηκεν,\nἈλκίππη δὲ τάπητα φέρεν μαλακοῦ ἐρίοιο,\nΦυλὼ δʼ ἀργύρεον τάλαρον φέρε, τόν οἱ ἔθηκεν\nἈλκάνδρη, Πολύβοιο δάμαρ, ὃς ἔναιʼ ἐνὶ Θήβῃς\nΑἰγυπτίῃς, ὅθι πλεῖστα δόμοις ἐν κτήματα κεῖται·\nὃς Μενελάῳ δῶκε δύʼ ἀργυρέας ἀσαμίνθους,\nδοιοὺς δὲ τρίποδας, δέκα δὲ χρυσοῖο τάλαντα.\nχωρὶς δʼ αὖθʼ Ἑλένῃ ἄλοχος πόρε κάλλιμα δῶρα·\nχρυσέην τʼ ἠλακάτην τάλαρόν θʼ ὑπόκυκλον ὄπασσεν\nἀργύρεον, χρυσῷ δʼ ἐπὶ χείλεα κεκράαντο.\nτόν ῥά οἱ ἀμφίπολος Φυλὼ παρέθηκε φέρουσα\nνήματος ἀσκητοῖο βεβυσμένον· αὐτὰρ ἐπʼ αὐτῷ\nἠλακάτη τετάνυστο ἰοδνεφὲς εἶρος ἔχουσα.\nἕζετο δʼ ἐν κλισμῷ, ὑπὸ δὲ θρῆνυς ποσὶν ἦεν.\nαὐτίκα δʼ ἥ γʼ ἐπέεσσι πόσιν ἐρέεινεν ἕκαστα·\nἴδμεν δή, Μενέλαε διοτρεφές, οἵ τινες οἵδε\nἀνδρῶν εὐχετόωνται ἱκανέμεν ἡμέτερον δῶ;\nψεύσομαι ἦ ἔτυμον ἐρέω; κέλεται δέ με θυμός.\nοὐ γάρ πώ τινά φημι ἐοικότα ὧδε ἰδέσθαι\nοὔτʼ ἄνδρʼ οὔτε γυναῖκα, σέβας μʼ ἔχει εἰσορόωσαν,\nὡς ὅδʼ Ὀδυσσῆος μεγαλήτορος υἷι ἔοικε,\nΤηλεμάχῳ, τὸν ἔλειπε νέον γεγαῶτʼ ἐνὶ οἴκῳ\nκεῖνος ἀνήρ, ὅτʼ ἐμεῖο κυνώπιδος εἵνεκʼ Ἀχαιοὶ\nἤλθεθʼ ὑπὸ Τροίην πόλεμον θρασὺν ὁρμαίνοντες.\nτὴν δʼ ἀπαμειβόμενος προσέφη ξανθὸς Μενέλαος·\nοὕτω νῦν καὶ ἐγὼ νοέω, γύναι, ὡς σὺ ἐίσκεις·\nκείνου γὰρ τοιοίδε πόδες τοιαίδε τε χεῖρες\nὀφθαλμῶν τε βολαὶ κεφαλή τʼ ἐφύπερθέ τε χαῖται.\nκαὶ νῦν ἦ τοι ἐγὼ μεμνημένος ἀμφʼ Ὀδυσῆι\nμυθεόμην, ὅσα κεῖνος ὀιζύσας ἐμόγησεν\nἀμφʼ ἐμοί, αὐτὰρ ὁ πικρὸν ὑπʼ ὀφρύσι δάκρυον εἶβε,\nχλαῖναν πορφυρέην ἄντʼ ὀφθαλμοῖιν ἀνασχών.\nτὸν δʼ αὖ Νεστορίδης Πεισίστρατος ἀντίον ηὔδα·\nἈτρεΐδη Μενέλαε διοτρεφές, ὄρχαμε λαῶν,\nκείνου μέν τοι ὅδʼ υἱὸς ἐτήτυμον, ὡς ἀγορεύεις·\nἀλλὰ σαόφρων ἐστί, νεμεσσᾶται δʼ ἐνὶ θυμῷ\nὧδʼ ἐλθὼν τὸ πρῶτον ἐπεσβολίας ἀναφαίνειν\nἄντα σέθεν, τοῦ νῶι θεοῦ ὣς τερπόμεθʼ αὐδῇ.\nαὐτὰρ ἐμὲ προέηκε Γερήνιος ἱππότα Νέστωρ\nτῷ ἅμα πομπὸν ἕπεσθαι· ἐέλδετο γάρ σε ἰδέσθαι,\nὄφρα οἱ ἤ τι ἔπος ὑποθήσεαι ἠέ τι ἔργον.\nπολλὰ γὰρ ἄλγεʼ ἔχει πατρὸς πάϊς οἰχομένοιο\nἐν μεγάροις, ᾧ μὴ ἄλλοι ἀοσσητῆρες ἔωσιν,\nὡς νῦν Τηλεμάχῳ ὁ μὲν οἴχεται, οὐδέ οἱ ἄλλοι\nεἴσʼ οἵ κεν κατὰ δῆμον ἀλάλκοιεν κακότητα.\nτὸν δʼ ἀπαμειβόμενος προσέφη ξανθὸς Μενέλαος·\nὢ πόποι, ἦ μάλα δὴ φίλου ἀνέρος υἱὸς ἐμὸν δῶ\nἵκεθʼ, ὃς εἵνεκʼ ἐμεῖο πολέας ἐμόγησεν ἀέθλους·\nκαί μιν ἔφην ἐλθόντα φιλησέμεν ἔξοχον ἄλλων\nἈργείων, εἰ νῶιν ὑπεὶρ ἅλα νόστον ἔδωκε\nνηυσὶ θοῇσι γενέσθαι Ὀλύμπιος εὐρύοπα Ζεύς.\nκαί κέ οἱ Ἄργεϊ νάσσα πόλιν καὶ δώματʼ ἔτευξα,\nἐξ Ἰθάκης ἀγαγὼν σὺν κτήμασι καὶ τέκεϊ ᾧ\nκαὶ πᾶσιν λαοῖσι, μίαν πόλιν ἐξαλαπάξας,\nαἳ περιναιετάουσιν, ἀνάσσονται δʼ ἐμοὶ αὐτῷ.\nκαί κε θάμʼ ἐνθάδʼ ἐόντες ἐμισγόμεθʼ· οὐδέ κεν ἡμέας\nἄλλο διέκρινεν φιλέοντέ τε τερπομένω τε,\nπρίν γʼ ὅτε δὴ θανάτοιο μέλαν νέφος ἀμφεκάλυψεν.\nἀλλὰ τὰ μέν που μέλλεν ἀγάσσεσθαι θεὸς αὐτός,\nὃς κεῖνον δύστηνον ἀνόστιμον οἶον ἔθηκεν.\nὣς φάτο, τοῖσι δὲ πᾶσιν ὑφʼ ἵμερον ὦρσε γόοιο.\nκλαῖε μὲν Ἀργείη Ἑλένη, Διὸς ἐκγεγαυῖα,\nκλαῖε δὲ Τηλέμαχός τε καὶ Ἀτρεΐδης Μενέλαος,\nοὐδʼ ἄρα Νέστορος υἱὸς ἀδακρύτω ἔχεν ὄσσε·\nμνήσατο γὰρ κατὰ θυμὸν ἀμύμονος Ἀντιλόχοιο,\nτόν ῥʼ Ἠοῦς ἔκτεινε φαεινῆς ἀγλαὸς υἱός·\nτοῦ ὅ γʼ ἐπιμνησθεὶς ἔπεα πτερόεντʼ ἀγόρευεν·\nἈτρεΐδη, περὶ μέν σε βροτῶν πεπνυμένον εἶναι\nΝέστωρ φάσχʼ ὁ γέρων, ὅτʼ ἐπιμνησαίμεθα σεῖο\nοἷσιν ἐνὶ μεγάροισι, καὶ ἀλλήλους ἐρέοιμεν.\nκαὶ νῦν, εἴ τί που ἔστι, πίθοιό μοι· οὐ γὰρ ἐγώ γε\nτέρπομʼ ὀδυρόμενος μεταδόρπιος, ἀλλὰ καὶ ἠὼς\nἔσσεται ἠριγένεια· νεμεσσῶμαί γε μὲν οὐδὲν\nκλαίειν ὅς κε θάνῃσι βροτῶν καὶ πότμον ἐπίσπῃ.\nτοῦτό νυ καὶ γέρας οἶον ὀιζυροῖσι βροτοῖσιν,\nκείρασθαί τε κόμην βαλέειν τʼ ἀπὸ δάκρυ παρειῶν.\nκαὶ γὰρ ἐμὸς τέθνηκεν ἀδελφεός, οὔ τι κάκιστος\nἈργείων· μέλλεις δὲ σὺ ἴδμεναι· οὐ γὰρ ἐγώ γε\nἤντησʼ οὐδὲ ἴδον· περὶ δʼ ἄλλων φασὶ γενέσθαι\nἈντίλοχον, πέρι μὲν θείειν ταχὺν ἠδὲ μαχητήν.\nτὸν δʼ ἀπαμειβόμενος προσέφη ξανθὸς Μενέλαος·\nὦ φίλʼ, ἐπεὶ τόσα εἶπες, ὅσʼ ἂν πεπνυμένος ἀνὴρ\nεἴποι καὶ ῥέξειε, καὶ ὃς προγενέστερος εἴη·\nτοίου γὰρ καὶ πατρός, ὃ καὶ πεπνυμένα βάζεις,\nῥεῖα δʼ ἀρίγνωτος γόνος ἀνέρος ᾧ τε Κρονίων\nὄλβον ἐπικλώσῃ γαμέοντί τε γεινομένῳ τε,\nὡς νῦν Νέστορι δῶκε διαμπερὲς ἤματα πάντα\nαὐτὸν μὲν λιπαρῶς γηρασκέμεν ἐν μεγάροισιν,\nυἱέας αὖ πινυτούς τε καὶ ἔγχεσιν εἶναι ἀρίστους.\nἡμεῖς δὲ κλαυθμὸν μὲν ἐάσομεν, ὃς πρὶν ἐτύχθη,\nδόρπου δʼ ἐξαῦτις μνησώμεθα, χερσὶ δʼ ἐφʼ ὕδωρ\nχευάντων. μῦθοι δὲ καὶ ἠῶθέν περ ἔσονται\nΤηλεμάχῳ καὶ ἐμοὶ διαειπέμεν ἀλλήλοισιν.\nὣς ἔφατʼ, Ἀσφαλίων δʼ ἄρʼ ὕδωρ ἐπὶ χεῖρας\nἔχευεν,\nὀτρηρὸς θεράπων Μενελάου κυδαλίμοιο.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nἔνθʼ αὖτʼ ἄλλʼ ἐνόησʼ Ἑλένη Διὸς ἐκγεγαυῖα·\nαὐτίκʼ ἄρʼ εἰς οἶνον βάλε φάρμακον, ἔνθεν ἔπινον,\nνηπενθές τʼ ἄχολόν τε, κακῶν ἐπίληθον ἁπάντων.\nὃς τὸ καταβρόξειεν, ἐπὴν κρητῆρι μιγείη,\nοὔ κεν ἐφημέριός γε βάλοι κατὰ δάκρυ παρειῶν,\nοὐδʼ εἴ οἱ κατατεθναίη μήτηρ τε πατήρ τε,\nοὐδʼ εἴ οἱ προπάροιθεν ἀδελφεὸν ἢ φίλον υἱὸν\nχαλκῷ δηιόῳεν, ὁ δʼ ὀφθαλμοῖσιν ὁρῷτο.\nτοῖα Διὸς θυγάτηρ ἔχε φάρμακα μητιόεντα,\nἐσθλά, τά οἱ Πολύδαμνα πόρεν, Θῶνος παράκοιτις\nΑἰγυπτίη, τῇ πλεῖστα φέρει ζείδωρος ἄρουρα\nφάρμακα, πολλὰ μὲν ἐσθλὰ μεμιγμένα πολλὰ δὲ λυγρά·\nἰητρὸς δὲ ἕκαστος ἐπιστάμενος περὶ πάντων\nἀνθρώπων· ἦ γὰρ Παιήονός εἰσι γενέθλης.\nαὐτὰρ ἐπεί ῥʼ ἐνέηκε κέλευσέ τε οἰνοχοῆσαι,\nἐξαῦτις μύθοισιν ἀμειβομένη προσέειπεν·\nἈτρεΐδη Μενέλαε διοτρεφὲς ἠδὲ καὶ οἵδε\nἀνδρῶν ἐσθλῶν παῖδες· ἀτὰρ θεὸς ἄλλοτε ἄλλῳ\nΖεὺς ἀγαθόν τε κακόν τε διδοῖ· δύναται γὰρ ἅπαντα·\nἦ τοι νῦν δαίνυσθε καθήμενοι ἐν μεγάροισι\nκαὶ μύθοις τέρπεσθε· ἐοικότα γὰρ καταλέξω.\nπάντα μὲν οὐκ ἂν ἐγὼ μυθήσομαι οὐδʼ ὀνομήνω,\nὅσσοι Ὀδυσσῆος ταλασίφρονός εἰσιν ἄεθλοι·\nἀλλʼ οἷον τόδʼ ἔρεξε καὶ ἔτλη καρτερὸς ἀνὴρ\nδήμῳ ἔνι Τρώων, ὅθι πάσχετε πήματʼ Ἀχαιοί.\nαὐτόν μιν πληγῇσιν ἀεικελίῃσι δαμάσσας,\nσπεῖρα κάκʼ ἀμφʼ ὤμοισι βαλών, οἰκῆι ἐοικώς,\nἀνδρῶν δυσμενέων κατέδυ πόλιν εὐρυάγυιαν·\nἄλλῳ δʼ αὐτὸν φωτὶ κατακρύπτων ἤισκε,\nδέκτῃ, ὃς οὐδὲν τοῖος ἔην ἐπὶ νηυσὶν Ἀχαιῶν.\nτῷ ἴκελος κατέδυ Τρώων πόλιν, οἱ δʼ ἀβάκησαν\nπάντες· ἐγὼ δέ μιν οἴη ἀνέγνων τοῖον ἐόντα,\nκαί μιν ἀνηρώτων· ὁ δὲ κερδοσύνῃ ἀλέεινεν.\nἀλλʼ ὅτε δή μιν ἐγὼ λόεον καὶ χρῖον ἐλαίῳ,\nἀμφὶ δὲ εἵματα ἕσσα καὶ ὤμοσα καρτερὸν ὅρκον\nμὴ μὲν πρὶν Ὀδυσῆα μετὰ Τρώεσσʼ ἀναφῆναι,\nπρίν γε τὸν ἐς νῆάς τε θοὰς κλισίας τʼ ἀφικέσθαι,\nκαὶ τότε δή μοι πάντα νόον κατέλεξεν Ἀχαιῶν.\nπολλοὺς δὲ Τρώων κτείνας ταναήκεϊ χαλκῷ\nἦλθε μετʼ Ἀργείους, κατὰ δὲ φρόνιν ἤγαγε πολλήν.\nἔνθʼ ἄλλαι Τρῳαὶ λίγʼ ἐκώκυον· αὐτὰρ ἐμὸν κῆρ\nχαῖρʼ, ἐπεὶ ἤδη μοι κραδίη τέτραπτο νέεσθαι\nἂψ οἶκόνδʼ, ἄτην δὲ μετέστενον, ἣν Ἀφροδίτη\nδῶχʼ, ὅτε μʼ ἤγαγε κεῖσε φίλης ἀπὸ πατρίδος αἴης,\nπαῖδά τʼ ἐμὴν νοσφισσαμένην θάλαμόν τε πόσιν τε\nοὔ τευ δευόμενον, οὔτʼ ἂρ φρένας οὔτε τι εἶδος.\nτὴν δʼ ἀπαμειβόμενος προσέφη ξανθὸς Μενέλαος·\nναὶ δὴ ταῦτά γε πάντα, γύναι, κατὰ μοῖραν ἔειπες.\nἤδη μὲν πολέων ἐδάην βουλήν τε νόον τε\nἀνδρῶν ἡρώων, πολλὴν δʼ ἐπελήλυθα γαῖαν·\nἀλλʼ οὔ πω τοιοῦτον ἐγὼν ἴδον ὀφθαλμοῖσιν,\nοἷoν Ὀδυσσῆος ταλασίφρονος ἔσκε φίλον κῆρ.\nοἷον καὶ τόδʼ ἔρεξε καὶ ἔτλη καρτερὸς ἀνὴρ\nἵππῳ ἔνι ξεστῷ, ἵνʼ ἐνήμεθα πάντες ἄριστοι\nἈργείων Τρώεσσι φόνον καὶ κῆρα φέροντες.\nἦλθες ἔπειτα σὺ κεῖσε· κελευσέμεναι δέ σʼ ἔμελλε\nδαίμων, ὃς Τρώεσσιν ἐβούλετο κῦδος ὀρέξαι·\nκαί τοι Δηΐφοβος θεοείκελος ἕσπετʼ ἰούσῃ.\nτρὶς δὲ περίστειξας κοῖλον λόχον ἀμφαφόωσα,\nἐκ δʼ ὀνομακλήδην Δαναῶν ὀνόμαζες ἀρίστους,\nπάντων Ἀργείων φωνὴν ἴσκουσʼ ἀλόχοισιν.\nαὐτὰρ ἐγὼ καὶ Τυδεΐδης καὶ δῖος Ὀδυσσεὺς\nἥμενοι ἐν μέσσοισιν ἀκούσαμεν ὡς ἐβόησας.\nνῶι μὲν ἀμφοτέρω μενεήναμεν ὁρμηθέντε\nἢ ἐξελθέμεναι, ἢ ἔνδοθεν αἶψʼ ὑπακοῦσαι·\nἀλλʼ Ὀδυσεὺς κατέρυκε καὶ ἔσχεθεν ἱεμένω περ.\nἔνθʼ ἄλλοι μὲν πάντες ἀκὴν ἔσαν υἷες Ἀχαιῶν,\nἌντικλος δὲ σέ γʼ οἶος ἀμείψασθαι ἐπέεσσιν\nἤθελεν. ἀλλʼ Ὀδυσεὺς ἐπὶ μάστακα χερσὶ πίεζεν\nνωλεμέως κρατερῇσι, σάωσε δὲ πάντας Ἀχαιούς·\nτόφρα δʼ ἔχʼ, ὄφρα σε νόσφιν ἀπήγαγε Παλλὰς Ἀθήνη.\nτὸν δʼ αὖ Τηλέμαχος πεπνυμένος ἀντίον ηὔδα·\nἈτρεΐδη Μενέλαε διοτρεφές, ὄρχαμε λαῶν,\nἄλγιον· οὐ γάρ οἵ τι τάδʼ ἤρκεσε λυγρὸν ὄλεθρον,\nοὐδʼ εἴ οἱ κραδίη γε σιδηρέη ἔνδοθεν ἦεν.\nἀλλʼ ἄγετʼ εἰς εὐνὴν τράπεθʼ ἡμέας, ὄφρα καὶ ἤδη\nὕπνῳ ὕπο γλυκερῷ ταρπώμεθα κοιμηθέντες.\nὣς ἔφατʼ, Ἀργείη δʼ Ἑλένη δμῳῇσι κέλευσεν\nδέμνιʼ ὑπʼ αἰθούσῃ θέμεναι καὶ ῥήγεα καλὰ\nπορφύρεʼ ἐμβαλέειν στορέσαι τʼ ἐφύπερθε τάπητας,\nχλαίνας τʼ ἐνθέμεναι οὔλας καθύπερθεν ἕσασθαι.\nαἱ δʼ ἴσαν ἐκ μεγάροιο δάος μετὰ χερσὶν ἔχουσαι,\nδέμνια δὲ στόρεσαν· ἐκ δὲ ξείνους ἄγε κῆρυξ.\nοἱ μὲν ἄρʼ ἐν προδόμῳ δόμου αὐτόθι κοιμήσαντο,\nΤηλέμαχός θʼ ἥρως καὶ Νέστορος ἀγλαὸς υἱός·\nἈτρεΐδης δὲ καθεῦδε μυχῷ δόμου ὑψηλοῖο,\nπὰρ δʼ Ἑλένη τανύπεπλος ἐλέξατο, δῖα γυναικῶν.\nἦμος δʼ ἠριγένεια φάνη ῥοδοδάκτυλος Ἠώς,\nὤρνυτʼ ἄρʼ ἐξ εὐνῆφι βοὴν ἀγαθὸς Μενέλαος\nεἵματα ἑσσάμενος, περὶ δὲ ξίφος ὀξὺ θέτʼ ὤμῳ,\nποσσὶ δʼ ὑπὸ λιπαροῖσιν ἐδήσατο καλὰ πέδιλα,\nβῆ δʼ ἴμεν ἐκ θαλάμοιο θεῷ ἐναλίγκιος ἄντην,\nΤηλεμάχῳ δὲ παρῖζεν, ἔπος τʼ ἔφατʼ ἔκ τʼ ὀνόμαζεν·\nτίπτε δέ σε χρειὼ δεῦρʼ ἤγαγε, Τηλέμαχʼ\nἥρως,\nἐς Λακεδαίμονα δῖαν, ἐπʼ εὐρέα νῶτα θαλάσσης;\nδήμιον ἦ ἴδιον; τόδε μοι νημερτὲς ἐνίσπες.\nτὸν δʼ αὖ Τηλέμαχος πεπνυμένος ἀντίον ηὔδα·\nἈτρεΐδη Μενέλαε διοτρεφές, ὄρχαμε λαῶν,\nἤλυθον, εἴ τινά μοι κληηδόνα πατρὸς ἐνίσποις.\nἐσθίεταί μοι οἶκος, ὄλωλε δὲ πίονα ἔργα,\nδυσμενέων δʼ ἀνδρῶν πλεῖος δόμος, οἵ τέ μοι αἰεὶ\nμῆλʼ ἁδινὰ σφάζουσι καὶ εἰλίποδας ἕλικας βοῦς,\nμητρὸς ἐμῆς μνηστῆρες ὑπέρβιον ὕβριν ἔχοντες.\nτοὔνεκα νῦν τὰ σὰ γούναθʼ ἱκάνομαι, αἴ κʼ ἐθέλῃσθα\nκείνου λυγρὸν ὄλεθρον ἐνισπεῖν, εἴ που ὄπωπας\nὀφθαλμοῖσι τεοῖσιν ἢ ἄλλου μῦθον ἄκουσας\nπλαζομένου· περὶ γάρ μιν ὀιζυρὸν τέκε μήτηρ.\nμηδέ τί μʼ αἰδόμενος μειλίσσεο μηδʼ ἐλεαίρων,\nἀλλʼ εὖ μοι κατάλεξον ὅπως ἤντησας ὀπωπῆς.\nλίσσομαι, εἴ ποτέ τοί τι πατὴρ ἐμός, ἐσθλὸς Ὀδυσσεὺς\nἢ ἔπος ἠέ τι ἔργον ὑποστὰς ἐξετέλεσσε\nδήμῳ ἔνι Τρώων, ὅθι πάσχετε πήματʼ Ἀχαιοί,\nτῶν νῦν μοι μνῆσαι, καί μοι νημερτὲς ἐνίσπες.\nτὸν δὲ μέγʼ ὀχθήσας προσέθη ξανθὸς Μενέλαος·\nὢ πόποι, ἦ μάλα δὴ κρατερόφρονος ἀνδρὸς ἐν εὐνῇ\nἤθελον εὐνηθῆναι ἀνάλκιδες αὐτοὶ ἐόντες.\nὡς δʼ ὁπότʼ ἐν ξυλόχῳ ἔλαφος κρατεροῖο λέοντος\nνεβροὺς κοιμήσασα νεηγενέας γαλαθηνοὺς\nκνημοὺς ἐξερέῃσι καὶ ἄγκεα ποιήεντα\nβοσκομένη, ὁ δʼ ἔπειτα ἑὴν εἰσήλυθεν εὐνήν,\nἀμφοτέροισι δὲ τοῖσιν ἀεικέα πότμον ἐφῆκεν,\nὣς Ὀδυσεὺς κείνοισιν ἀεικέα πότμον ἐφήσει.\nαἲ γάρ, Ζεῦ τε πάτερ καὶ Ἀθηναίη καὶ Ἄπολλον,\nτοῖος ἐών, οἷός ποτʼ ἐυκτιμένῃ ἐνὶ Λέσβῳ\nἐξ ἔριδος Φιλομηλεΐδῃ ἐπάλαισεν ἀναστάς,\nκὰδ δʼ ἔβαλε κρατερῶς, κεχάροντο δὲ πάντες Ἀχαιοί,\nτοῖος ἐὼν μνηστῆρσιν ὁμιλήσειεν Ὀδυσσεύς·\nπάντες κʼ ὠκύμοροί τε γενοίατο πικρόγαμοί τε.\nταῦτα δʼ ἅ μʼ εἰρωτᾷς καὶ λίσσεαι, οὐκ ἂν ἐγώ γε\nἄλλα παρὲξ εἴποιμι παρακλιδόν, οὐδʼ ἀπατήσω,\nἀλλὰ τὰ μέν μοι ἔειπε γέρων ἅλιος νημερτής,\nτῶν οὐδέν τοι ἐγὼ κρύψω ἔπος οὐδʼ ἐπικεύσω.\nΑἰγύπτῳ μʼ ἔτι δεῦρο θεοὶ μεμαῶτα νέεσθαι\nἔσχον, ἐπεὶ οὔ σφιν ἔρεξα τεληέσσας ἑκατόμβας.\nοἱ δʼ αἰεὶ βούλοντο θεοὶ μεμνῆσθαι ἐφετμέων.\nνῆσος ἔπειτά τις ἔστι πολυκλύστῳ ἐνὶ πόντῳ\nΑἰγύπτου προπάροιθε, Φάρον δέ ἑ κικλήσκουσι,\nτόσσον ἄνευθʼ ὅσσον τε πανημερίη γλαφυρὴ νηῦς\nἤνυσεν, ᾗ λιγὺς οὖρος ἐπιπνείῃσιν ὄπισθεν·\nἐν δὲ λιμὴν ἐύορμος, ὅθεν τʼ ἀπὸ νῆας ἐίσας\nἐς πόντον βάλλουσιν, ἀφυσσάμενοι μέλαν ὕδωρ.\nἔνθα μʼ ἐείκοσιν ἤματʼ ἔχον θεοί, οὐδέ ποτʼ οὖροι\nπνείοντες φαίνονθʼ ἁλιαέες, οἵ ῥά τε νηῶν\nπομπῆες γίγνονται ἐπʼ εὐρέα νῶτα θαλάσσης.\nκαί νύ κεν ἤια πάντα κατέφθιτο καὶ μένεʼ ἀνδρῶν,\nεἰ μή τίς με θεῶν ὀλοφύρατο καί μʼ ἐσάωσε,\nΠρωτέος ἰφθίμου θυγάτηρ ἁλίοιο γέροντος,\nΕἰδοθέη· τῇ γάρ ῥα μάλιστά γε θυμὸν ὄρινα.\nἥ μʼ οἴῳ ἔρροντι συνήντετο νόσφιν ἑταίρων·\nαἰεὶ γὰρ περὶ νῆσον ἀλώμενοι ἰχθυάασκον\nγναμπτοῖς ἀγκίστροισιν, ἔτειρε δὲ γαστέρα λιμός.\nἡ δέ μευ ἄγχι στᾶσα ἔπος φάτο φώνησέν τε·\nνήπιός εἰς, ὦ ξεῖνε, λίην τόσον ἠδὲ\nχαλίφρων,\nἦε ἑκὼν μεθίεις καὶ τέρπεαι ἄλγεα πάσχων;\nὡς δὴ δήθʼ ἐνὶ νήσῳ ἐρύκεαι, οὐδέ τι τέκμωρ\nεὑρέμεναι δύνασαι, μινύθει δέ τοι ἦτορ ἑταίρων.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nἐκ μέν τοι ἐρέω, ἥ τις σύ πέρ ἐσσι θεάων,\nὡς ἐγὼ οὔ τι ἑκὼν κατερύκομαι, ἀλλά νυ μέλλω\nἀθανάτους ἀλιτέσθαι, οἳ οὐρανὸν εὐρὺν ἔχουσιν.\nἀλλὰ σύ πέρ μοι εἰπέ, θεοὶ δέ τε πάντα ἴσασιν,\nὅς τίς μʼ ἀθανάτων πεδάᾳ καὶ ἔδησε κελεύθου,\nνόστον θʼ, ὡς ἐπὶ πόντον ἐλεύσομαι ἰχθυόεντα.\nὣς ἐφάμην, ἡ δʼ αὐτίκʼ ἀμείβετο δῖα θεάων·\nτοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.\nπωλεῖταί τις δεῦρο γέρων ἅλιος νημερτὴς\nἀθάνατος Πρωτεὺς Αἰγύπτιος, ὅς τε θαλάσσης\nπάσης βένθεα οἶδε, Ποσειδάωνος ὑποδμώς·\nτὸν δέ τʼ ἐμόν φασιν πατέρʼ ἔμμεναι ἠδὲ τεκέσθαι.\nτόν γʼ εἴ πως σὺ δύναιο λοχησάμενος λελαβέσθαι,\nὅς κέν τοι εἴπῃσιν ὁδὸν καὶ μέτρα κελεύθου\nνόστον θʼ, ὡς ἐπὶ πόντον ἐλεύσεαι ἰχθυόεντα.\nκαὶ δέ κέ τοι εἴπῃσι, διοτρεφές, αἴ κʼ ἐθέλῃσθα,\nὅττι τοι ἐν μεγάροισι κακόν τʼ ἀγαθόν τε τέτυκται\nοἰχομένοιο σέθεν δολιχὴν ὁδὸν ἀργαλέην τε.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nαὐτὴ νῦν φράζευ σὺ λόχον θείοιο γέροντος,\nμή πώς με προϊδὼν ἠὲ προδαεὶς ἀλέηται·\nἀργαλέος γάρ τʼ ἐστὶ θεὸς βροτῷ ἀνδρὶ δαμῆναι.\nὣς ἐφάμην, ἡ δʼ αὐτίκʼ ἀμείβετο δῖα θεάων·\nτοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.\nἦμος δʼ ἠέλιος μέσον οὐρανὸν ἀμφιβεβήκῃ,\nτῆμος ἄρʼ ἐξ ἁλὸς εἶσι γέρων ἅλιος νημερτὴς\nπνοιῇ ὕπο Ζεφύροιο μελαίνῃ φρικὶ καλυφθείς,\nἐκ δʼ ἐλθὼν κοιμᾶται ὑπὸ σπέσσι γλαφυροῖσιν·\nἀμφὶ δέ μιν φῶκαι νέποδες καλῆς ἁλοσύδνης\nἁθρόαι εὕδουσιν, πολιῆς ἁλὸς ἐξαναδῦσαι,\nπικρὸν ἀποπνείουσαι ἁλὸς πολυβενθέος ὀδμήν.\nἔνθα σʼ ἐγὼν ἀγαγοῦσα ἅμʼ ἠοῖ φαινομένηφιν\nεὐνάσω ἑξείης· σὺ δʼ ἐὺ κρίνασθαι ἑταίρους\nτρεῖς, οἵ τοι παρὰ νηυσὶν ἐυσσέλμοισιν ἄριστοι.\nπάντα δέ τοι ἐρέω ὀλοφώια τοῖο γέροντος.\nφώκας μέν τοι πρῶτον ἀριθμήσει καὶ ἔπεισιν·\nαὐτὰρ ἐπὴν πάσας πεμπάσσεται ἠδὲ ἴδηται,\nλέξεται ἐν μέσσῃσι νομεὺς ὣς πώεσι μήλων.\nτὸν μὲν ἐπὴν δὴ πρῶτα κατευνηθέντα ἴδησθε,\nκαὶ τότʼ ἔπειθʼ ὑμῖν μελέτω κάρτος τε βίη τε,\nαὖθι δʼ ἔχειν μεμαῶτα καὶ ἐσσύμενόν περ ἀλύξαι.\nπάντα δὲ γιγνόμενος πειρήσεται, ὅσσʼ ἐπὶ γαῖαν\nἑρπετὰ γίγνονται, καὶ ὕδωρ καὶ θεσπιδαὲς πῦρ·\nὑμεῖς δʼ ἀστεμφέως ἐχέμεν μᾶλλόν τε πιέζειν.\nἀλλʼ ὅτε κεν δή σʼ αὐτὸς ἀνείρηται ἐπέεσσι,\nτοῖος ἐὼν οἷόν κε κατευνηθέντα ἴδησθε,\nκαὶ τότε δὴ σχέσθαι τε βίης λῦσαί τε γέροντα,\nἥρως, εἴρεσθαι δέ, θεῶν ὅς τίς σε χαλέπτει,\nνόστον θʼ, ὡς ἐπὶ πόντον ἐλεύσεαι ἰχθυόεντα.\nὣς εἰποῦσʼ ὑπὸ πόντον ἐδύσετο κυμαίνοντα.\nαὐτὰρ ἐγὼν ἐπὶ νῆας, ὅθʼ ἕστασαν ἐν ψαμάθοισιν,\nἤια· πολλὰ δέ μοι κραδίη πόρφυρε κιόντι.\nαὐτὰρ ἐπεί ῥʼ ἐπὶ νῆα κατήλυθον ἠδὲ θάλασσαν,\nδόρπον θʼ ὁπλισάμεσθʼ, ἐπί τʼ ἤλυθεν ἀμβροσίη νύξ·\nδὴ τότε κοιμήθημεν ἐπὶ ῥηγμῖνι θαλάσσης.\nἦμος δʼ ἠριγένεια φάνη ῥοδοδάκτυλος Ἠώς,\nκαὶ τότε δὴ παρὰ θῖνα θαλάσσης εὐρυπόροιο\nἤια πολλὰ θεοὺς γουνούμενος· αὐτὰρ ἑταίρους\nτρεῖς ἄγον, οἷσι μάλιστα πεποίθεα πᾶσαν ἐπʼ ἰθύν.\nτόφρα δʼ ἄρʼ ἥ γʼ ὑποδῦσα θαλάσσης εὐρέα\nκόλπον\nτέσσαρα φωκάων ἐκ πόντου δέρματʼ ἔνεικε·\nπάντα δʼ ἔσαν νεόδαρτα· δόλον δʼ ἐπεμήδετο πατρί.\nεὐνὰς δʼ ἐν ψαμάθοισι διαγλάψασʼ ἁλίῃσιν\nἧστο μένουσʼ· ἡμεῖς δὲ μάλα σχεδὸν ἤλθομεν αὐτῆς·\nἑξείης δʼ εὔνησε, βάλεν δʼ ἐπὶ δέρμα ἑκάστῳ.\nἔνθα κεν αἰνότατος λόχος ἔπλετο· τεῖρε γὰρ αἰνῶς\nφωκάων ἁλιοτρεφέων ὀλοώτατος ὀδμή·\nτίς γάρ κʼ εἰναλίῳ παρὰ κήτεϊ κοιμηθείη;\nἀλλʼ αὐτὴ ἐσάωσε καὶ ἐφράσατο μέγʼ ὄνειαρ·\nἀμβροσίην ὑπὸ ῥῖνα ἑκάστῳ θῆκε φέρουσα\nἡδὺ μάλα πνείουσαν, ὄλεσσε δὲ κήτεος ὀδμήν.\nπᾶσαν δʼ ἠοίην μένομεν τετληότι θυμῷ·\nφῶκαι δʼ ἐξ ἁλὸς ἦλθον ἀολλέες. αἱ μὲν ἔπειτα\nἑξῆς εὐνάζοντο παρὰ ῥηγμῖνι θαλάσσης·\nἔνδιος δʼ ὁ γέρων ἦλθʼ ἐξ ἁλός, εὗρε δὲ φώκας\nζατρεφέας, πάσας δʼ ἄρʼ ἐπῴχετο, λέκτο δʼ ἀριθμόν·\nἐν δʼ ἡμέας πρώτους λέγε κήτεσιν, οὐδέ τι θυμῷ\nὠΐσθη δόλον εἶναι· ἔπειτα δὲ λέκτο καὶ αὐτός.\nἡμεῖς δὲ ἰάχοντες ἐπεσσύμεθʼ, ἀμφὶ δὲ χεῖρας\nβάλλομεν· οὐδʼ ὁ γέρων δολίης ἐπελήθετο τέχνης,\nἀλλʼ ἦ τοι πρώτιστα λέων γένετʼ ἠυγένειος,\nαὐτὰρ ἔπειτα δράκων καὶ πάρδαλις ἠδὲ μέγας σῦς·\nγίγνετο δʼ ὑγρὸν ὕδωρ καὶ δένδρεον ὑψιπέτηλον·\nἡμεῖς δʼ ἀστεμφέως ἔχομεν τετληότι θυμῷ.\nἀλλʼ ὅτε δή ῥʼ ἀνίαζʼ ὁ γέρων ὀλοφώια εἰδώς,\nκαὶ τότε δή μʼ ἐπέεσσιν ἀνειρόμενος προσέειπε·\nτίς νύ τοι, Ἀτρέος υἱέ, θεῶν συμφράσσατο\nβουλάς,\nὄφρα μʼ ἕλοις ἀέκοντα λοχησάμενος; τέο σε χρή;\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nοἶσθα, γέρον, τί με ταῦτα παρατροπέων ἐρεείνεις;\nὡς δὴ δήθʼ ἐνὶ νήσῳ ἐρύκομαι, οὐδέ τι τέκμωρ\nεὑρέμεναι δύναμαι, μινύθει δέ μοι ἔνδοθεν ἦτορ.\nἀλλὰ σύ πέρ μοι εἰπέ, θεοὶ δέ τε πάντα ἴσασιν,\nὅς τίς μʼ ἀθανάτων πεδάᾳ καὶ ἔδησε κελεύθου,\nνόστον θʼ, ὡς ἐπὶ πόντον ἐλεύσομαι ἰχθυόεντα.\nὣς ἐφάμην, ὁ δέ μʼ αὐτίκʼ ἀμειβόμενος\nπροσέειπεν·\nἀλλὰ μάλʼ ὤφελλες Διί τʼ ἄλλοισίν τε θεοῖσι\nῥέξας ἱερὰ κάλʼ ἀναβαινέμεν, ὄφρα τάχιστα\nσὴν ἐς πατρίδʼ ἵκοιο πλέων ἐπὶ οἴνοπα πόντον.\nοὐ γάρ τοι πρὶν μοῖρα φίλους τʼ ἰδέειν καὶ ἱκέσθαι\nοἶκον ἐυκτίμενον καὶ σὴν ἐς πατρίδα γαῖαν,\nπρίν γʼ ὅτʼ ἂν Αἰγύπτοιο, διιπετέος ποταμοῖο,\nαὖτις ὕδωρ ἔλθῃς ῥέξῃς θʼ ἱερὰς ἑκατόμβας\nἀθανάτοισι θεοῖσι, τοὶ οὐρανὸν εὐρὺν ἔχουσι·\nκαὶ τότε τοι δώσουσιν ὁδὸν θεοί, ἣν σὺ μενοινᾷς.\nὣς ἔφατʼ, αὐτὰρ ἐμοί γε κατεκλάσθη φίλον\nἦτορ,\nοὕνεκά μʼ αὖτις ἄνωγεν ἐπʼ ἠεροειδέα πόντον\nΑἴγυπτόνδʼ ἰέναι, δολιχὴν ὁδὸν ἀργαλέην τε.\nἀλλὰ καὶ ὣς μύθοισιν ἀμειβόμενος προσέειπον·\nταῦτα μὲν οὕτω δὴ τελέω, γέρον, ὡς σὺ\nκελεύεις.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nἢ πάντες σὺν νηυσὶν ἀπήμονες ἦλθον Ἀχαιοί,\nοὓς Νέστωρ καὶ ἐγὼ λίπομεν Τροίηθεν ἰόντες,\nἦέ τις ὤλετʼ ὀλέθρῳ ἀδευκέι ἧς ἐπὶ νηὸς\nἠὲ φίλων ἐν χερσίν, ἐπεὶ πόλεμον τολύπευσεν.\nὣς ἐφάμην, ὁ δέ μʼ αὐτίκʼ ἀμειβόμενος\nπροσέειπεν·\nἈτρεΐδη, τί με ταῦτα διείρεαι; οὐδέ τί σε χρὴ\nἴδμεναι, οὐδὲ δαῆναι ἐμὸν νόον· οὐδέ σέ φημι\nδὴν ἄκλαυτον ἔσεσθαι, ἐπὴν ἐὺ πάντα πύθηαι.\nπολλοὶ μὲν γὰρ τῶν γε δάμεν, πολλοὶ δὲ λίποντο·\nἀρχοὶ δʼ αὖ δύο μοῦνοι Ἀχαιῶν χαλκοχιτώνων\nἐν νόστῳ ἀπόλοντο· μάχῃ δέ τε καὶ σὺ παρῆσθα.\nεἷς δʼ ἔτι που ζωὸς κατερύκεται εὐρέι πόντῳ.\nΑἴας μὲν μετὰ νηυσὶ δάμη δολιχηρέτμοισι.\nΓυρῇσίν μιν πρῶτα Ποσειδάων ἐπέλασσεν\nπέτρῃσιν μεγάλῃσι καὶ ἐξεσάωσε θαλάσσης·\nκαί νύ κεν ἔκφυγε κῆρα καὶ ἐχθόμενός περ Ἀθήνῃ,\nεἰ μὴ ὑπερφίαλον ἔπος ἔκβαλε καὶ μέγʼ ἀάσθη·\nφῆ ῥʼ ἀέκητι θεῶν φυγέειν μέγα λαῖτμα θαλάσσης.\nτοῦ δὲ Ποσειδάων μεγάλʼ ἔκλυεν αὐδήσαντος·\nαὐτίκʼ ἔπειτα τρίαιναν ἑλὼν χερσὶ στιβαρῇσιν\nἤλασε Γυραίην πέτρην, ἀπὸ δʼ ἔσχισεν αὐτήν·\nκαὶ τὸ μὲν αὐτόθι μεῖνε, τὸ δὲ τρύφος ἔμπεσε πόντῳ,\nτῷ ῥʼ Αἴας τὸ πρῶτον ἐφεζόμενος μέγʼ ἀάσθη·\nτὸν δʼ ἐφόρει κατὰ πόντον ἀπείρονα κυμαίνοντα.\nὣς ὁ μὲν ἔνθʼ ἀπόλωλεν, ἐπεὶ πίεν ἁλμυρὸν ὕδωρ.\nσὸς δέ που ἔκφυγε κῆρας ἀδελφεὸς ἠδʼ\nὑπάλυξεν\nἐν νηυσὶ γλαφυρῇσι· σάωσε δὲ πότνια Ἥρη.\nἀλλʼ ὅτε δὴ τάχʼ ἔμελλε Μαλειάων ὄρος αἰπὺ\nἵξεσθαι, τότε δή μιν ἀναρπάξασα θύελλα\nπόντον ἐπʼ ἰχθυόεντα φέρεν βαρέα στενάχοντα,\nἀγροῦ ἐπʼ ἐσχατιήν, ὅθι δώματα ναῖε Θυέστης\nτὸ πρίν, ἀτὰρ τότʼ ἔναιε Θυεστιάδης Αἴγισθος.\nἀλλʼ ὅτε δὴ καὶ κεῖθεν ἐφαίνετο νόστος ἀπήμων,\nἂψ δὲ θεοὶ οὖρον στρέψαν, καὶ οἴκαδʼ ἵκοντο,\nἦ τοι ὁ μὲν χαίρων ἐπεβήσετο πατρίδος αἴης\nκαὶ κύνει ἁπτόμενος ἣν πατρίδα· πολλὰ δʼ ἀπʼ αὐτοῦ\nδάκρυα θερμὰ χέοντʼ, ἐπεὶ ἀσπασίως ἴδε γαῖαν.\nτὸν δʼ ἄρʼ ἀπὸ σκοπιῆς εἶδε σκοπός, ὅν ῥα καθεῖσεν\nΑἴγισθος δολόμητις ἄγων, ὑπὸ δʼ ἔσχετο μισθὸν\nχρυσοῦ δοιὰ τάλαντα· φύλασσε δʼ ὅ γʼ εἰς ἐνιαυτόν,\nμή ἑ λάθοι παριών, μνήσαιτο δὲ θούριδος ἀλκῆς.\nβῆ δʼ ἴμεν ἀγγελέων πρὸς δώματα ποιμένι λαῶν.\nαὐτίκα δʼ Αἴγισθος δολίην ἐφράσσατο τέχνην·\nκρινάμενος κατὰ δῆμον ἐείκοσι φῶτας ἀρίστους\nεἷσε λόχον, ἑτέρωθι δʼ ἀνώγει δαῖτα πένεσθαι.\nαὐτὰρ ὁ βῆ καλέων Ἀγαμέμνονα, ποιμένα λαῶν\nἵπποισιν καὶ ὄχεσφιν, ἀεικέα μερμηρίζων.\nτὸν δʼ οὐκ εἰδότʼ ὄλεθρον ἀνήγαγε καὶ κατέπεφνεν\nδειπνίσσας, ὥς τίς τε κατέκτανε βοῦν ἐπὶ φάτνῃ.\nοὐδέ τις Ἀτρεΐδεω ἑτάρων λίπεθʼ οἵ οἱ ἕποντο,\nοὐδέ τις Αἰγίσθου, ἀλλʼ ἔκταθεν ἐν μεγάροισιν.\nὣς ἔφατʼ, αὐτὰρ ἐμοί γε κατεκλάσθη φίλον ἦτορ,\nκλαῖον δʼ ἐν ψαμάθοισι καθήμενος, οὐδέ νύ μοι κῆρ\nἤθελʼ ἔτι ζώειν καὶ ὁρᾶν φάος ἠελίοιο.\nαὐτὰρ ἐπεὶ κλαίων τε κυλινδόμενός τε κορέσθην,\nδὴ τότε με προσέειπε γέρων ἅλιος νημερτής·\nμηκέτι, Ἀτρέος υἱέ, πολὺν χρόνον ἀσκελὲς\nοὕτω\nκλαῖʼ, ἐπεὶ οὐκ ἄνυσίν τινα δήομεν· ἀλλὰ τάχιστα\nπείρα ὅπως κεν δὴ σὴν πατρίδα γαῖαν ἵκηαι.\nἢ γάρ μιν ζωόν γε κιχήσεαι, ἤ κεν Ὀρέστης\nκτεῖνεν ὑποφθάμενος, σὺ δέ κεν τάφου ἀντιβολήσαις.\nὣς ἔφατʼ, αὐτὰρ ἐμοὶ κραδίη καὶ θυμὸς ἀγήνωρ\nαὖτις ἐνὶ στήθεσσι καὶ ἀχνυμένῳ περ ἰάνθη,\nκαί μιν φωνήσας ἔπεα πτερόεντα προσηύδων·\nτούτους μὲν δὴ οἶδα· σὺ δὲ τρίτον ἄνδρʼ\nὀνόμαζε,\nὅς τις ἔτι ζωὸς κατερύκεται εὐρέι πόντῳ\nἠὲ θανών· ἐθέλω δὲ καὶ ἀχνύμενός περ ἀκοῦσαι.\nὣς ἐφάμην, ὁ δέ μʼ αὐτίκʼ ἀμειβόμενος\nπροσέειπεν·\nυἱὸς Λαέρτεω, Ἰθάκῃ ἔνι οἰκία ναίων·\nτὸν δʼ ἴδον ἐν νήσῳ θαλερὸν κατὰ δάκρυ χέοντα,\nνύμφης ἐν μεγάροισι Καλυψοῦς, ἥ μιν ἀνάγκῃ\nἴσχει· ὁ δʼ οὐ δύναται ἣν πατρίδα γαῖαν ἱκέσθαι·\nοὐ γάρ οἱ πάρα νῆες ἐπήρετμοι καὶ ἑταῖροι,\nοἵ κέν μιν πέμποιεν ἐπʼ εὐρέα νῶτα θαλάσσης.\nσοὶ δʼ οὐ θέσφατόν ἐστι, διοτρεφὲς ὦ Μενέλαε,\nἌργει ἐν ἱπποβότῳ θανέειν καὶ πότμον ἐπισπεῖν,\nἀλλά σʼ ἐς Ἠλύσιον πεδίον καὶ πείρατα γαίης\nἀθάνατοι πέμψουσιν, ὅθι ξανθὸς Ῥαδάμανθυς,\nτῇ περ ῥηίστη βιοτὴ πέλει ἀνθρώποισιν·\nοὐ νιφετός, οὔτʼ ἂρ χειμὼν πολὺς οὔτε ποτʼ ὄμβρος,\nἀλλʼ αἰεὶ Ζεφύροιο λιγὺ πνείοντος ἀήτας\nὨκεανὸς ἀνίησιν ἀναψύχειν ἀνθρώπους·\nοὕνεκʼ ἔχεις Ἑλένην καί σφιν γαμβρὸς Διός ἐσσι.\nὣς εἰπὼν ὑπὸ πόντον ἐδύσετο κυμαίνοντα.\nαὐτὰρ ἐγὼν ἐπὶ νῆας ἅμʼ ἀντιθέοις ἑτάροισιν\nἤια, πολλὰ δέ μοι κραδίη πόρφυρε κιόντι.\nαὐτὰρ ἐπεί ῥʼ ἐπὶ νῆα κατήλθομεν ἠδὲ θάλασσαν,\nδόρπον θʼ ὁπλισάμεσθʼ, ἐπί τʼ ἤλυθεν ἀμβροσίη νύξ,\nδὴ τότε κοιμήθημεν ἐπὶ ῥηγμῖνι θαλάσσης.\nἦμος δʼ ἠριγένεια φάνη ῥοδοδάκτυλος Ἠώς,\nνῆας μὲν πάμπρωτον ἐρύσσαμεν εἰς ἅλα δῖαν,\nἐν δʼ ἱστοὺς τιθέμεσθα καὶ ἱστία νηυσὶν ἐίσῃς,\nἂν δὲ καὶ αὐτοὶ βάντες ἐπὶ κληῖσι καθῖζον·\nἑξῆς δʼ ἑζόμενοι πολιὴν ἅλα τύπτον ἐρετμοῖς.\nἂψ δʼ εἰς Αἰγύπτοιο διιπετέος ποταμοῖο\nστῆσα νέας, καὶ ἔρεξα τεληέσσας ἑκατόμβας.\nαὐτὰρ ἐπεὶ κατέπαυσα θεῶν χόλον αἰὲν ἐόντων,\nχεῦʼ Ἀγαμέμνονι τύμβον, ἵνʼ ἄσβεστον κλέος εἴη.\nταῦτα τελευτήσας νεόμην, ἔδοσαν δέ μοι οὖρον\nἀθάνατοι, τοί μʼ ὦκα φίλην ἐς πατρίδʼ ἔπεμψαν.\nἀλλʼ ἄγε νῦν ἐπίμεινον ἐνὶ μεγάροισιν ἐμοῖσιν,\nὄφρα κεν ἑνδεκάτη τε δυωδεκάτη τε γένηται·\nκαὶ τότε σʼ εὖ πέμψω, δώσω δέ τοι ἀγλαὰ δῶρα,\nτρεῖς ἵππους καὶ δίφρον ἐύξοον· αὐτὰρ ἔπειτα\nδώσω καλὸν ἄλεισον, ἵνα σπένδῃσθα θεοῖσιν\nἀθανάτοις ἐμέθεν μεμνημένος ἤματα πάντα.\nτὸν δʼ αὖ Τηλέμαχος πεπνυμένος ἀντίον ηὔδα·\nἈτρεΐδη, μὴ δή με πολὺν χρόνον ἐνθάδʼ ἔρυκε.\nκαὶ γάρ κʼ εἰς ἐνιαυτὸν ἐγὼ παρὰ σοί γʼ ἀνεχοίμην\nἥμενος, οὐδέ κέ μʼ οἴκου ἕλοι πόθος οὐδὲ τοκήων·\nαἰνῶς γὰρ μύθοισιν ἔπεσσί τε σοῖσιν ἀκούων\nτέρπομαι. ἀλλʼ ἤδη μοι ἀνιάζουσιν ἑταῖροι\nἐν Πύλῳ ἠγαθέῃ· σὺ δέ με χρόνον ἐνθάδʼ ἐρύκεις.\nδῶρον δʼ ὅττι κέ μοι δοίης, κειμήλιον ἔστω·\nἵππους δʼ εἰς Ἰθάκην οὐκ ἄξομαι, ἀλλὰ σοὶ αὐτῷ\nἐνθάδε λείψω ἄγαλμα· σὺ γὰρ πεδίοιο ἀνάσσεις\nεὐρέος, ᾧ ἔνι μὲν λωτὸς πολύς, ἐν δὲ κύπειρον\nπυροί τε ζειαί τε ἰδʼ εὐρυφυὲς κρῖ λευκόν.\nἐν δʼ Ἰθάκῃ οὔτʼ ἂρ δρόμοι εὐρέες οὔτε τι λειμών·\nαἰγίβοτος, καὶ μᾶλλον ἐπήρατος ἱπποβότοιο.\nοὐ γάρ τις νήσων ἱππήλατος οὐδʼ ἐυλείμων,\nαἵ θʼ ἁλὶ κεκλίαται· Ἰθάκη δέ τε καὶ περὶ πασέων.\nὣς φάτο, μείδησεν δὲ βοὴν ἀγαθὸς Μενέλαος,\nχειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζεν·\nαἵματός εἰς ἀγαθοῖο, φίλον τέκος, οἷʼ\nἀγορεύεις·\nτοιγὰρ ἐγώ τοι ταῦτα μεταστήσω· δύναμαι γάρ.\nδώρων δʼ ὅσσʼ ἐν ἐμῷ οἴκῳ κειμήλια κεῖται,\nδώσω ὃ κάλλιστον καὶ τιμηέστατόν ἐστιν·\nδώσω τοι κρητῆρα τετυγμένον· ἀργύρεος δὲ\nἔστιν ἅπας, χρυσῷ δʼ ἐπὶ χείλεα κεκράανται,\nἔργον δʼ Ἡφαίστοιο. πόρεν δέ ἑ Φαίδιμος ἥρως,\nΣιδονίων βασιλεύς, ὅθʼ ἑὸς δόμος ἀμφεκάλυψε\nκεῖσέ με νοστήσαντα· τεῒν δʼ ἐθέλω τόδʼ ὀπάσσαι.\nὣς οἱ μὲν τοιαῦτα πρὸς ἀλλήλους ἀγόρευον,\nδαιτυμόνες δʼ ἐς δώματʼ ἴσαν θείου βασιλῆος.\nοἱ δʼ ἦγον μὲν μῆλα, φέρον δʼ ἐυήνορα οἶνον·\nσῖτον δέ σφʼ ἄλοχοι καλλικρήδεμνοι ἔπεμπον.\nὣς οἱ μὲν περὶ δεῖπνον ἐνὶ μεγάροισι πένοντο.\nμνηστῆρες δὲ πάροιθεν Ὀδυσσῆος μεγάροιο\nδίσκοισιν τέρποντο καὶ αἰγανέῃσιν ἱέντες\nἐν τυκτῷ δαπέδῳ, ὅθι περ πάρος, ὕβριν ἔχοντες.\nἈντίνοος δὲ καθῆστο καὶ Εὐρύμαχος θεοειδής,\nἀρχοὶ μνηστήρων, ἀρετῇ δʼ ἔσαν ἔξοχʼ ἄριστοι.\nτοῖς δʼ υἱὸς Φρονίοιο Νοήμων ἐγγύθεν ἐλθὼν\nἈντίνοον μύθοισιν ἀνειρόμενος προσέειπεν·\nἈντίνοʼ, ἦ ῥά τι ἴδμεν ἐνὶ φρεσίν, ἦε καὶ\nοὐκί,\nὁππότε Τηλέμαχος νεῖτʼ ἐκ Πύλου ἠμαθόεντος;\nνῆά μοι οἴχετʼ ἄγων· ἐμὲ δὲ χρεὼ γίγνεται αὐτῆς\nἬλιδʼ ἐς εὐρύχορον διαβήμεναι, ἔνθα μοι ἵπποι\nδώδεκα θήλειαι, ὑπὸ δʼ ἡμίονοι ταλαεργοὶ\nἀδμῆτες· τῶν κέν τινʼ ἐλασσάμενος δαμασαίμην.\nὣς ἔφαθʼ, οἱ δʼ ἀνὰ θυμὸν ἐθάμβεον· οὐ γὰρ\nἔφαντο\nἐς Πύλον οἴχεσθαι Νηλήιον, ἀλλά που αὐτοῦ\nἀγρῶν ἢ μήλοισι παρέμμεναι ἠὲ συβώτῃ.\nτὸν δʼ αὖτʼ Ἀντίνοος προσέφη Εὐπείθεος υἱός·\nνημερτές μοι ἔνισπε, πότʼ ᾤχετο καὶ τίνες αὐτῷ\nκοῦροι ἕποντʼ; Ἰθάκης ἐξαίρετοι, ἦ ἑοὶ αὐτοῦ\nθῆτές τε δμῶές τε; δύναιτό κε καὶ τὸ τελέσσαι.\nκαί μοι τοῦτʼ ἀγόρευσον ἐτήτυμον, ὄφρʼ ἐὺ εἰδῶ,\nἤ σε βίῃ ἀέκοντος ἀπηύρα νῆα μέλαιναν,\nἦε ἑκών οἱ δῶκας, ἐπεὶ προσπτύξατο μύθῳ.\nτὸν δʼ υἱὸς Φρονίοιο Νοήμων ἀντίον ηὔδα·\nαὐτὸς ἑκών οἱ δῶκα· τί κεν ῥέξειε καὶ ἄλλος,\nὁππότʼ ἀνὴρ τοιοῦτος ἔχων μελεδήματα θυμῷ\nαἰτίζῃ; χαλεπόν κεν ἀνήνασθαι δόσιν εἴη.\nκοῦροι δʼ, οἳ κατὰ δῆμον ἀριστεύουσι μεθʼ ἡμέας,\nοἵ οἱ ἕποντʼ· ἐν δʼ ἀρχὸν ἐγὼ βαίνοντʼ ἐνόησα\nΜέντορα, ἠὲ θεόν, τῷ δʼ αὐτῷ πάντα ἐῴκει.\nἀλλὰ τὸ θαυμάζω· ἴδον ἐνθάδε Μέντορα δῖον\nχθιζὸν ὑπηοῖον, τότε δʼ ἔμβη νηὶ Πύλονδε.\nὣς ἄρα φωνήσας ἀπέβη πρὸς δώματα πατρός,\nτοῖσιν δʼ ἀμφοτέροισιν ἀγάσσατο θυμὸς ἀγήνωρ.\nμνηστῆρας δʼ ἄμυδις κάθισαν καὶ παῦσαν ἀέθλων.\nτοῖσιν δʼ Ἀντίνοος μετέφη Εὐπείθεος υἱός,\nἀχνύμενος· μένεος δὲ μέγα φρένες ἀμφιμέλαιναι\nπίμπλαντʼ, ὄσσε δέ οἱ πυρὶ λαμπετόωντι ἐίκτην·\nὢ πόποι, ἦ μέγα ἔργον ὑπερφιάλως ἐτελέσθη\nΤηλεμάχῳ ὁδὸς ἥδε· φάμεν δέ οἱ οὐ τελέεσθαι.\nἐκ τοσσῶνδʼ ἀέκητι νέος πάϊς οἴχεται αὔτως\nνῆα ἐρυσσάμενος, κρίνας τʼ ἀνὰ δῆμον ἀρίστους.\nἄρξει καὶ προτέρω κακὸν ἔμμεναι· ἀλλά οἱ αὐτῷ\nΖεὺς ὀλέσειε βίην, πρὶν ἥβης μέτρον ἱκέσθαι.\nἀλλʼ ἄγε μοι δότε νῆα θοὴν καὶ εἴκοσʼ ἑταίρους,\nὄφρα μιν αὐτὸν ἰόντα λοχήσομαι ἠδὲ φυλάξω\nἐν πορθμῷ Ἰθάκης τε Σάμοιό τε παιπαλοέσσης,\nὡς ἂν ἐπισμυγερῶς ναυτίλλεται εἵνεκα πατρός.\nὣς ἔφαθʼ, οἱ δʼ ἄρα πάντες ἐπῄνεον ἠδʼ\nἐκέλευον.\nαὐτίκʼ ἔπειτʼ ἀνστάντες ἔβαν δόμον εἰς Ὀδυσῆος.\nοὐδʼ ἄρα Πηνελόπεια πολὺν χρόνον ἦεν ἄπυστος\nμύθων, οὓς μνηστῆρες ἐνὶ φρεσὶ βυσσοδόμευον·\nκῆρυξ γάρ οἱ ἔειπε Μέδων, ὃς ἐπεύθετο βουλὰς\nαὐλῆς ἐκτὸς ἐών· οἱ δʼ ἔνδοθι μῆτιν ὕφαινον.\nβῆ δʼ ἴμεν ἀγγελέων διὰ δώματα Πηνελοπείῃ·\nτὸν δὲ κατʼ οὐδοῦ βάντα προσηύδα Πηνελόπεια·\nκῆρυξ, τίπτε δέ σε πρόεσαν μνηστῆρες ἀγαυοί;\nἦ εἰπέμεναι δμῳῇσιν Ὀδυσσῆος θείοιο\nἔργων παύσασθαι, σφίσι δʼ αὐτοῖς δαῖτα πένεσθαι;\nμὴ μνηστεύσαντες μηδʼ ἄλλοθʼ ὁμιλήσαντες\nὕστατα καὶ πύματα νῦν ἐνθάδε δειπνήσειαν·\nοἳ θάμʼ ἀγειρόμενοι βίοτον κατακείρετε πολλόν,\nκτῆσιν Τηλεμάχοιο δαΐφρονος· οὐδέ τι πατρῶν\nὑμετέρων τὸ πρόσθεν ἀκούετε, παῖδες ἐόντες,\nοἷος Ὀδυσσεὺς ἔσκε μεθʼ ὑμετέροισι τοκεῦσιν,\nοὔτε τινὰ ῥέξας ἐξαίσιον οὔτε τι εἰπὼν\nἐν δήμῳ, ἥ τʼ ἐστὶ δίκη θείων βασιλήων·\nἄλλον κʼ ἐχθαίρῃσι βροτῶν, ἄλλον κε φιλοίη.\nκεῖνος δʼ οὔ ποτε πάμπαν ἀτάσθαλον ἄνδρα ἐώργει.\nἀλλʼ ὁ μὲν ὑμέτερος θυμὸς καὶ ἀεικέα ἔργα\nφαίνεται, οὐδέ τίς ἐστι χάρις μετόπισθʼ ἐυεργέων.\nτὴν δʼ αὖτε προσέειπε Μέδων πεπνυμένα εἰδώς·\nαἲ γὰρ δή, βασίλεια, τόδε πλεῖστον κακὸν εἴη.\nἀλλὰ πολὺ μεῖζόν τε καὶ ἀργαλεώτερον ἄλλο\nμνηστῆρες φράζονται, ὃ μὴ τελέσειε Κρονίων·\nΤηλέμαχον μεμάασι κατακτάμεν ὀξέι χαλκῷ\nοἴκαδε νισόμενον· ὁ δʼ ἔβη μετὰ πατρὸς ἀκουὴν\nἐς Πύλον ἠγαθέην ἠδʼ ἐς Λακεδαίμονα δῖαν.\nὣς φάτο, τῆς δʼ αὐτοῦ λύτο γούνατα καὶ φίλον\nἦτορ,\nδὴν δέ μιν ἀμφασίη ἐπέων λάβε· τὼ δέ οἱ ὄσσε\nδακρυόφι πλῆσθεν, θαλερὴ δέ οἱ ἔσχετο φωνή.\nὀψὲ δὲ δή μιν ἔπεσσιν ἀμειβομένη προσέειπε·\nκῆρυξ, τίπτε δέ μοι πάϊς οἴχεται; οὐδέ τί μιν\nχρεὼ\nνηῶν ὠκυπόρων ἐπιβαινέμεν, αἵ θʼ ἁλὸς ἵπποι\nἀνδράσι γίγνονται, περόωσι δὲ πουλὺν ἐφʼ ὑγρήν.\nἦ ἵνα μηδʼ ὄνομʼ αὐτοῦ ἐν ἀνθρώποισι λίπηται;\nτὴν δʼ ἠμείβετʼ ἔπειτα Μέδων πεπνυμένα εἰδώς·\nοὐκ οἶδʼ ἤ τίς μιν θεὸς ὤρορεν, ἦε καὶ αὐτοῦ\nθυμὸς ἐφωρμήθη ἴμεν ἐς Πύλον, ὄφρα πύθηται\nπατρὸς ἑοῦ ἢ νόστον ἢ ὅν τινα πότμον ἐπέσπεν.\nὣς ἄρα φωνήσας ἀπέβη κατὰ δῶμʼ Ὀδυσῆος.\nτὴν δʼ ἄχος ἀμφεχύθη θυμοφθόρον, οὐδʼ ἄρʼ ἔτʼ ἔτλη\nδίφρῳ ἐφέζεσθαι πολλῶν κατὰ οἶκον ἐόντων,\nἀλλʼ ἄρʼ ἐπʼ οὐδοῦ ἷζε πολυκμήτου θαλάμοιο\nοἴκτρʼ ὀλοφυρομένη· περὶ δὲ δμῳαὶ μινύριζον\nπᾶσαι, ὅσαι κατὰ δώματʼ ἔσαν νέαι ἠδὲ παλαιαί.\nτῇς δʼ ἁδινὸν γοόωσα μετηύδα Πηνελόπεια·\nκλῦτε, φίλαι· πέρι γάρ μοι Ὀλύμπιος ἄλγεʼ\nἔδωκεν\nἐκ πασέων, ὅσσαι μοι ὁμοῦ τράφεν ἠδʼ ἐγένοντο·\nἣ πρὶν μὲν πόσιν ἐσθλὸν ἀπώλεσα θυμολέοντα,\nπαντοίῃς ἀρετῇσι κεκασμένον ἐν Δαναοῖσιν,\nἐσθλόν, τοῦ κλέος εὐρὺ καθʼ Ἑλλάδα καὶ μέσον Ἄργος.\nνῦν αὖ παῖδʼ ἀγαπητὸν ἀνηρείψαντο θύελλαι\nἀκλέα ἐκ μεγάρων, οὐδʼ ὁρμηθέντος ἄκουσα.\nσχέτλιαι, οὐδʼ ὑμεῖς περ ἐνὶ φρεσὶ θέσθε ἑκάστη\nἐκ λεχέων μʼ ἀνεγεῖραι, ἐπιστάμεναι σάφα θυμῷ,\nὁππότʼ ἐκεῖνος ἔβη κοίλην ἐπὶ νῆα μέλαιναν.\nεἰ γὰρ ἐγὼ πυθόμην ταύτην ὁδὸν ὁρμαίνοντα,\nτῷ κε μάλʼ ἤ κεν ἔμεινε καὶ ἐσσύμενός περ ὁδοῖο,\nἤ κέ με τεθνηκυῖαν ἐνὶ μεγάροισιν ἔλειπεν.\nἀλλά τις ὀτρηρῶς Δολίον καλέσειε γέροντα,\nδμῶʼ ἐμόν, ὅν μοι δῶκε πατὴρ ἔτι δεῦρο κιούσῃ,\nκαί μοι κῆπον ἔχει πολυδένδρεον, ὄφρα τάχιστα\nΛαέρτῃ τάδε πάντα παρεζόμενος καταλέξῃ,\nεἰ δή πού τινα κεῖνος ἐνὶ φρεσὶ μῆτιν ὑφήνας\nἐξελθὼν λαοῖσιν ὀδύρεται, οἳ μεμάασιν\nὃν καὶ Ὀδυσσῆος φθῖσαι γόνον ἀντιθέοιο.\nτὴν δʼ αὖτε προσέειπε φίλη τροφὸς Εὐρύκλεια·\nνύμφα φίλη, σὺ μὲν ἄρ με κατάκτανε νηλέι χαλκῷ\nἢ ἔα ἐν μεγάρῳ· μῦθον δέ τοι οὐκ ἐπικεύσω.\nᾔδεʼ ἐγὼ τάδε πάντα, πόρον δέ οἱ ὅσσʼ ἐκέλευε,\nσῖτον καὶ μέθυ ἡδύ· ἐμεῦ δʼ ἕλετο μέγαν ὅρκον\nμὴ πρὶν σοὶ ἐρέειν, πρὶν δωδεκάτην γε γενέσθαι\nἢ σʼ αὐτὴν ποθέσαι καὶ ἀφορμηθέντος ἀκοῦσαι,\nὡς ἂν μὴ κλαίουσα κατὰ χρόα καλὸν ἰάπτῃς.\nἀλλʼ ὑδρηναμένη, καθαρὰ χροῒ εἵμαθʼ ἑλοῦσα,\nεἰς ὑπερῷʼ ἀναβᾶσα σὺν ἀμφιπόλοισι γυναιξὶν\nεὔχεʼ Ἀθηναίῃ κούρῃ Διὸς αἰγιόχοιο·\nἡ γάρ κέν μιν ἔπειτα καὶ ἐκ θανάτοιο σαώσαι.\nμηδὲ γέροντα κάκου κεκακωμένον· οὐ γὰρ ὀίω\nπάγχυ θεοῖς μακάρεσσι γονὴν Ἀρκεισιάδαο\nἔχθεσθʼ, ἀλλʼ ἔτι πού τις ἐπέσσεται ὅς κεν ἔχῃσι\nδώματά θʼ ὑψερεφέα καὶ ἀπόπροθι πίονας ἀγρούς.\nὣς φάτο, τῆς δʼ εὔνησε γόον, σχέθε δʼ ὄσσε\nγόοιο.\nἡ δʼ ὑδρηναμένη, καθαρὰ χροῒ εἵμαθʼ ἑλοῦσα\nεἰς ὑπερῷʼ ἀνέβαινε σὺν ἀμφιπόλοισι γυναιξίν,\nἐν δʼ ἔθετʼ οὐλοχύτας κανέῳ, ἠρᾶτο δʼ Ἀθήνῃ·\nκλῦθί μευ, αἰγιόχοιο Διὸς τέκος, Ἀτρυτώνη,\nεἴ ποτέ τοι πολύμητις ἐνὶ μεγάροισιν Ὀδυσσεὺς\nἢ βοὸς ἢ ὄϊος κατὰ πίονα μηρίʼ ἔκηε,\nτῶν νῦν μοι μνῆσαι, καί μοι φίλον υἷα σάωσον,\nμνηστῆρας δʼ ἀπάλαλκε κακῶς ὑπερηνορέοντας.\nὣς εἰποῦσʼ ὀλόλυξε, θεὰ δέ οἱ ἔκλυεν ἀρῆς.\nμνηστῆρες δʼ ὁμάδησαν ἀνὰ μέγαρα σκιόεντα·\nὧδε δέ τις εἴπεσκε νέων ὑπερηνορεόντων·\nἦ μάλα δὴ γάμον ἄμμι πολυμνήστη βασίλεια\nἀρτύει, οὐδέ τι οἶδεν ὅ οἱ φόνος υἷι τέτυκται.\nὣς ἄρα τις εἴπεσκε, τὰ δʼ οὐκ ἴσαν ὡς ἐτέτυκτο.\nτοῖσιν δʼ Ἀντίνοος ἀγορήσατο καὶ μετέειπε·\nδαιμόνιοι, μύθους μὲν ὑπερφιάλους ἀλέασθε\nπάντας ὁμῶς, μή πού τις ἀπαγγείλῃσι καὶ εἴσω.\nἀλλʼ ἄγε σιγῇ τοῖον ἀναστάντες τελέωμεν\nμῦθον, ὃ δὴ καὶ πᾶσιν ἐνὶ φρεσὶν ἤραρεν ἡμῖν.\nὣς εἰπὼν ἐκρίνατʼ ἐείκοσι φῶτας ἀρίστους,\nβὰν δʼ ἰέναι ἐπὶ νῆα θοὴν καὶ θῖνα θαλάσσης.\nνῆα μὲν οὖν πάμπρωτον ἁλὸς βένθοσδε ἔρυσσαν,\nἐν δʼ ἱστόν τʼ ἐτίθεντο καὶ ἱστία νηὶ μελαίνῃ,\nἠρτύναντο δʼ ἐρετμὰ τροποῖς ἐν δερματίνοισιν,\nπάντα κατὰ μοῖραν, ἀνά θʼ ἱστία λευκὰ πέτασσαν·\nτεύχεα δέ σφʼ ἤνεικαν ὑπέρθυμοι θεράποντες.\nὑψοῦ δʼ ἐν νοτίῳ τήν γʼ ὥρμισαν, ἐκ δʼ ἔβαν αὐτοί·\nἔνθα δὲ δόρπον ἕλοντο, μένον δʼ ἐπὶ ἕσπερον ἐλθεῖν.\nἡ δʼ ὑπερωίῳ αὖθι περίφρων Πηνελόπεια\nκεῖτʼ ἄρʼ ἄσιτος, ἄπαστος ἐδητύος ἠδὲ ποτῆτος,\nὁρμαίνουσʼ ἤ οἱ θάνατον φύγοι υἱὸς ἀμύμων,\nἦ ὅ γʼ ὑπὸ μνηστῆρσιν ὑπερφιάλοισι δαμείη.\nὅσσα δὲ μερμήριξε λέων ἀνδρῶν ἐν ὁμίλῳ\nδείσας, ὁππότε μιν δόλιον περὶ κύκλον ἄγωσι,\nτόσσα μιν ὁρμαίνουσαν ἐπήλυθε νήδυμος ὕπνος·\nεὗδε δʼ ἀνακλινθεῖσα, λύθεν δέ οἱ ἅψεα πάντα.\nἔνθʼ αὖτʼ ἄλλʼ ἐνόησε θεά, γλαυκῶπις Ἀθήνη·\nεἴδωλον ποίησε, δέμας δʼ ἤικτο γυναικί,\nἸφθίμῃ, κούρῃ μεγαλήτορος Ἰκαρίοιο,\nτὴν Εὔμηλος ὄπυιε Φερῇς ἔνι οἰκία ναίων.\nπέμπε δέ μιν πρὸς δώματʼ Ὀδυσσῆος θείοιο,\nἧος Πηνελόπειαν ὀδυρομένην γοόωσαν\nπαύσειε κλαυθμοῖο γόοιό τε δακρυόεντος.\nἐς θάλαμον δʼ εἰσῆλθε παρὰ κληῖδος ἱμάντα,\nστῆ δʼ ἄρʼ ὑπὲρ κεφαλῆς, καί μιν πρὸς μῦθον ἔειπεν·\nεὕδεις, Πηνελόπεια, φίλον τετιημένη ἦτορ;\nοὐ μέν σʼ οὐδὲ ἐῶσι θεοὶ ῥεῖα ζώοντες\nκλαίειν οὐδʼ ἀκάχησθαι, ἐπεί ῥʼ ἔτι νόστιμός ἐστι\nσὸς παῖς· οὐ μὲν γάρ τι θεοῖς ἀλιτήμενός ἐστι.\nτὴν δʼ ἠμείβετʼ ἔπειτα περίφρων Πηνελόπεια,\nἡδὺ μάλα κνώσσουσʼ ἐν ὀνειρείῃσι πύλῃσιν·\nτίπτε, κασιγνήτη, δεῦρʼ ἤλυθες; οὔ τι πάρος\nγε\nπωλέʼ, ἐπεὶ μάλα πολλὸν ἀπόπροθι δώματα ναίεις·\nκαί με κέλεαι παύσασθαι ὀιζύος ἠδʼ ὀδυνάων\nπολλέων, αἵ μʼ ἐρέθουσι κατὰ φρένα καὶ κατὰ θυμόν,\nἣ πρὶν μὲν πόσιν ἐσθλὸν ἀπώλεσα θυμολέοντα,\nπαντοίῃς ἀρετῇσι κεκασμένον ἐν Δαναοῖσιν,\nἐσθλόν, τοῦ κλέος εὐρὺ καθʼ Ἑλλάδα καὶ μέσον Ἄργος·\nνῦν αὖ παῖς ἀγαπητὸς ἔβη κοίλης ἐπὶ νηός,\nνήπιος, οὔτε πόνων ἐὺ εἰδὼς οὔτʼ ἀγοράων.\nτοῦ δὴ ἐγὼ καὶ μᾶλλον ὀδύρομαι ἤ περ ἐκείνου·\nτοῦ δʼ ἀμφιτρομέω καὶ δείδια, μή τι πάθῃσιν,\nἢ ὅ γε τῶν ἐνὶ δήμῳ, ἵνʼ οἴχεται, ἢ ἐνὶ πόντῳ·\nδυσμενέες γὰρ πολλοὶ ἐπʼ αὐτῷ μηχανόωνται,\nἱέμενοι κτεῖναι πρὶν πατρίδα γαῖαν ἱκέσθαι.\nτὴν δʼ ἀπαμειβόμενον προσέφη εἴδωλον ἀμαυρόν·\nθάρσει, μηδέ τι πάγχυ μετὰ φρεσὶ δείδιθι λίην·\nτοίη γάρ οἱ πομπὸς ἅμʼ ἔρχεται, ἥν τε καὶ ἄλλοι\nἀνέρες ἠρήσαντο παρεστάμεναι, δύναται γάρ,\nΠαλλὰς Ἀθηναίη· σὲ δʼ ὀδυρομένην ἐλεαίρει·\nἣ νῦν με προέηκε τεῒν τάδε μυθήσασθαι.\nτὴν δʼ αὖτε προσέειπε περίφρων Πηνελόπεια·\nεἰ μὲν δὴ θεός ἐσσι θεοῖό τε ἔκλυες αὐδῆς,\nεἰ δʼ ἄγε μοι καὶ κεῖνον ὀιζυρὸν κατάλεξον,\nἤ που ἔτι ζώει καὶ ὁρᾷ φάος ἠελίοιο,\nἦ ἤδη τέθνηκε καὶ εἰν Ἀίδαο δόμοισι.\nτὴν δʼ ἀπαμειβόμενον προσέφη εἴδωλον ἀμαυρόν·\nοὐ μέν τοι κεῖνόν γε διηνεκέως ἀγορεύσω,\nζώει ὅ γʼ ἦ τέθνηκε· κακὸν δʼ ἀνεμώλια βάζειν.\nὣς εἰπὸν σταθμοῖο παρὰ κληῖδα λιάσθη\nἐς πνοιὰς ἀνέμων. ἡ δʼ ἐξ ὕπνου ἀνόρουσε\nκούρη Ἰκαρίοιο· φίλον δέ οἱ ἦτορ ἰάνθη,\nὥς οἱ ἐναργὲς ὄνειρον ἐπέσσυτο νυκτὸς ἀμολγῷ.\nμνηστῆρες δʼ ἀναβάντες ἐπέπλεον ὑγρὰ κέλευθα\nΤηλεμάχῳ φόνον αἰπὺν ἐνὶ φρεσὶν ὁρμαίνοντες.\nἔστι δέ τις νῆσος μέσσῃ ἁλὶ πετρήεσσα,\nμεσσηγὺς Ἰθάκης τε Σάμοιό τε παιπαλοέσσης,\nἈστερίς, οὐ μεγάλη· λιμένες δʼ ἔνι ναύλοχοι αὐτῇ\nἀμφίδυμοι· τῇ τόν γε μένον λοχόωντες Ἀχαιοί.\nἨὼς δʼ ἐκ λεχέων παρʼ ἀγαυοῦ Τιθωνοῖο\nὤρνυθʼ, ἵνʼ ἀθανάτοισι φόως φέροι ἠδὲ βροτοῖσιν·\nοἱ δὲ θεοὶ θῶκόνδε καθίζανον, ἐν δʼ ἄρα τοῖσι\nΖεὺς ὑψιβρεμέτης, οὗ τε κράτος ἐστὶ μέγιστον.\nτοῖσι δʼ Ἀθηναίη λέγε κήδεα πόλλʼ Ὀδυσῆος\nμνησαμένη· μέλε γάρ οἱ ἐὼν ἐν δώμασι νύμφης·\nΖεῦ πάτερ ἠδʼ ἄλλοι μάκαρες θεοὶ αἰὲν\nἐόντες,\nμή τις ἔτι πρόφρων ἀγανὸς καὶ ἤπιος ἔστω\nσκηπτοῦχος βασιλεύς, μηδὲ φρεσὶν αἴσιμα εἰδώς,\nἀλλʼ αἰεὶ χαλεπός τʼ εἴη καὶ αἴσυλα ῥέζοι·\nὡς οὔ τις μέμνηται Ὀδυσσῆος θείοιο\nλαῶν οἷσιν ἄνασσε, πατὴρ δʼ ὣς ἤπιος ἦεν.\nἀλλʼ ὁ μὲν ἐν νήσῳ κεῖται κρατέρʼ ἄλγεα πάσχων\nνύμφης ἐν μεγάροισι Καλυψοῦς, ἥ μιν ἀνάγκῃ\nἴσχει· ὁ δʼ οὐ δύναται ἣν πατρίδα γαῖαν ἱκέσθαι·\nοὐ γάρ οἱ πάρα νῆες ἐπήρετμοι καὶ ἑταῖροι,\nοἵ κέν μιν πέμποιεν ἐπʼ εὐρέα νῶτα θαλάσσης.\nνῦν αὖ παῖδʼ ἀγαπητὸν ἀποκτεῖναι μεμάασιν\nοἴκαδε νισόμενον· ὁ δʼ ἔβη μετὰ πατρὸς ἀκουὴν\nἐς Πύλον ἠγαθέην ἠδʼ ἐς Λακεδαίμονα δῖαν.\nτὴν δʼ ἀπαμειβόμενος προσέφη νεφεληγερέτα Ζεύς·\nτέκνον ἐμόν, ποῖόν σε ἔπος φύγεν ἕρκος ὀδόντων.\nοὐ γὰρ δὴ τοῦτον μὲν ἐβούλευσας νόον αὐτή,\nὡς ἦ τοι κείνους Ὀδυσεὺς ἀποτίσεται ἐλθών;\nΤηλέμαχον δὲ σὺ πέμψον ἐπισταμένως, δύνασαι γάρ,\nὥς κε μάλʼ ἀσκηθὴς ἣν πατρίδα γαῖαν ἵκηται,\nμνηστῆρες δʼ ἐν νηὶ· παλιμπετὲς ἀπονέωνται.\nἦ ῥα καὶ Ἑρμείαν, υἱὸν φίλον, ἀντίον ηὔδα·\nἙρμεία, σὺ γὰρ αὖτε τά τʼ ἄλλα περ ἄγγελός ἐσσι,\nνύμφῃ ἐυπλοκάμῳ εἰπεῖν νημερτέα βουλήν,\nνόστον Ὀδυσσῆος ταλασίφρονος, ὥς κε νέηται\nοὔτε θεῶν πομπῇ οὔτε θνητῶν ἀνθρώπων·\nἀλλʼ ὅ γʼ ἐπὶ σχεδίης πολυδέσμου πήματα πάσχων\nἤματί κʼ εἰκοστῷ Σχερίην ἐρίβωλον ἵκοιτο,\nΦαιήκων ἐς γαῖαν, οἳ ἀγχίθεοι γεγάασιν,\nοἵ κέν μιν περὶ κῆρι θεὸν ὣς τιμήσουσιν,\nπέμψουσιν δʼ ἐν νηὶ φίλην ἐς πατρίδα γαῖαν,\nχαλκόν τε χρυσόν τε ἅλις ἐσθῆτά τε δόντες,\nπόλλʼ, ὅσʼ ἂν οὐδέ ποτε Τροίης ἐξήρατʼ Ὀδυσσεύς,\nεἴ περ ἀπήμων ἦλθε, λαχὼν ἀπὸ ληίδος αἶσαν.\nὣς γάρ οἱ μοῖρʼ ἐστὶ φίλους τʼ ἰδέειν καὶ ἱκέσθαι\nοἶκον ἐς ὑψόροφον καὶ ἑὴν ἐς πατρίδα γαῖαν.\nὣς ἔφατʼ, οὐδʼ ἀπίθησε διάκτορος ἀργεϊφόντης.\nαὐτίκʼ ἔπειθʼ ὑπὸ ποσσὶν ἐδήσατο καλὰ πέδιλα,\nἀμβρόσια χρύσεια, τά μιν φέρον ἠμὲν ἐφʼ ὑγρὴν\nἠδʼ ἐπʼ ἀπείρονα γαῖαν ἅμα πνοιῇς ἀνέμοιο.\nεἵλετο δὲ ῥάβδον, τῇ τʼ ἀνδρῶν ὄμματα θέλγει,\nὧν ἐθέλει, τοὺς δʼ αὖτε καὶ ὑπνώοντας ἐγείρει.\nτὴν μετὰ χερσὶν ἔχων πέτετο κρατὺς ἀργεϊφόντης.\nΠιερίην δʼ ἐπιβὰς ἐξ αἰθέρος ἔμπεσε πόντῳ·\nσεύατʼ ἔπειτʼ ἐπὶ κῦμα λάρῳ ὄρνιθι ἐοικώς,\nὅς τε κατὰ δεινοὺς κόλπους ἁλὸς ἀτρυγέτοιο\nἰχθῦς ἀγρώσσων πυκινὰ πτερὰ δεύεται ἅλμῃ·\nτῷ ἴκελος πολέεσσιν ὀχήσατο κύμασιν Ἑρμῆς.\nἀλλʼ ὅτε δὴ τὴν νῆσον ἀφίκετο τηλόθʼ ἐοῦσαν,\nἔνθʼ ἐκ πόντου βὰς ἰοειδέος ἤπειρόνδε\nἤιεν, ὄφρα μέγα σπέος ἵκετο, τῷ ἔνι νύμφη\nναῖεν ἐυπλόκαμος· τὴν δʼ ἔνδοθι τέτμεν ἐοῦσαν.\nπῦρ μὲν ἐπʼ ἐσχαρόφιν μέγα καίετο, τηλόσε δʼ ὀδμὴ\nκέδρου τʼ εὐκεάτοιο θύου τʼ ἀνὰ νῆσον ὀδώδει\nδαιομένων· ἡ δʼ ἔνδον ἀοιδιάουσʼ ὀπὶ καλῇ\nἱστὸν ἐποιχομένη χρυσείῃ κερκίδʼ ὕφαινεν.\nὕλη δὲ σπέος ἀμφὶ πεφύκει τηλεθόωσα,\nκλήθρη τʼ αἴγειρός τε καὶ εὐώδης κυπάρισσος.\nἔνθα δέ τʼ ὄρνιθες τανυσίπτεροι εὐνάζοντο,\nσκῶπές τʼ ἴρηκές τε τανύγλωσσοί τε κορῶναι\nεἰνάλιαι, τῇσίν τε θαλάσσια ἔργα μέμηλεν.\nἡ δʼ αὐτοῦ τετάνυστο περὶ σπείους γλαφυροῖο\nἡμερὶς ἡβώωσα, τεθήλει δὲ σταφυλῇσι.\nκρῆναι δʼ ἑξείης πίσυρες ῥέον ὕδατι λευκῷ,\nπλησίαι ἀλλήλων τετραμμέναι ἄλλυδις ἄλλη.\nἀμφὶ δὲ λειμῶνες μαλακοὶ ἴου ἠδὲ σελίνου\nθήλεον. ἔνθα κʼ ἔπειτα καὶ ἀθάνατός περ ἐπελθὼν\nθηήσαιτο ἰδὼν καὶ τερφθείη φρεσὶν ᾗσιν.\nἔνθα στὰς θηεῖτο διάκτορος ἀργεϊφόντης.\nαὐτὰρ ἐπεὶ δὴ πάντα ἑῷ θηήσατο θυμῷ,\nαὐτίκʼ ἄρʼ εἰς εὐρὺ σπέος ἤλυθεν. οὐδέ μιν ἄντην\nἠγνοίησεν ἰδοῦσα Καλυψώ, δῖα θεάων·\nοὐ γάρ τʼ ἀγνῶτες θεοὶ ἀλλήλοισι πέλονται\nἀθάνατοι, οὐδʼ εἴ τις ἀπόπροθι δώματα ναίει.\nοὐδʼ ἄρʼ Ὀδυσσῆα μεγαλήτορα ἔνδον ἔτετμεν,\nἀλλʼ ὅ γʼ ἐπʼ ἀκτῆς κλαῖε καθήμενος, ἔνθα πάρος περ,\nδάκρυσι καὶ στοναχῇσι καὶ ἄλγεσι θυμὸν ἐρέχθων.\nπόντον ἐπʼ ἀτρύγετον δερκέσκετο δάκρυα λείβων.\nἙρμείαν δʼ ἐρέεινε Καλυψώ, δῖα θεάων,\nἐν θρόνῳ ἱδρύσασα φαεινῷ σιγαλόεντι·\nτίπτε μοι, Ἑρμεία χρυσόρραπι, εἰλήλουθας\nαἰδοῖός τε φίλος τε; πάρος γε μὲν οὔ τι θαμίζεις.\nαὔδα ὅ τι φρονέεις· τελέσαι δέ με θυμὸς ἄνωγεν,\nεἰ δύναμαι τελέσαι γε καὶ εἰ τετελεσμένον ἐστίν.\nἀλλʼ ἕπεο προτέρω, ἵνα τοι πὰρ ξείνια θείω.\nὥς ἄρα φωνήσασα θεὰ παρέθηκε τράπεζαν\nἀμβροσίης πλήσασα, κέρασσε δὲ νέκταρ ἐρυθρόν.\nαὐτὰρ ὁ πῖνε καὶ ἦσθε διάκτορος ἀργεϊφόντης.\nαὐτὰρ ἐπεὶ δείπνησε καὶ ἤραρε θυμὸν ἐδωδῇ,\nκαὶ τότε δή μιν ἔπεσσιν ἀμειβόμενος προσέειπεν·\nεἰρωτᾷς μʼ ἐλθόντα θεὰ θεόν· αὐτὰρ ἐγώ τοι\nνημερτέως τὸν μῦθον ἐνισπήσω· κέλεαι γάρ.\nΖεὺς ἐμέ γʼ ἠνώγει δεῦρʼ ἐλθέμεν οὐκ ἐθέλοντα·\nτίς δʼ ἂν ἑκὼν τοσσόνδε διαδράμοι ἁλμυρὸν ὕδωρ\nἄσπετον; οὐδέ τις ἄγχι βροτῶν πόλις, οἵ τε θεοῖσιν\nἱερά τε ῥέζουσι καὶ ἐξαίτους ἑκατόμβας.\nἀλλὰ μάλʼ οὔ πως ἔστι Διὸς νόον αἰγιόχοιο\nοὔτε παρεξελθεῖν ἄλλον θεὸν οὔθʼ ἁλιῶσαι.\nφησί τοι ἄνδρα παρεῖναι ὀιζυρώτατον ἄλλων,\nτῶν ἀνδρῶν, οἳ ἄστυ πέρι Πριάμοιο μάχοντο\nεἰνάετες, δεκάτῳ δὲ πόλιν πέρσαντες ἔβησαν\nοἴκαδʼ· ἀτὰρ ἐν νόστῳ Ἀθηναίην ἀλίτοντο,\nἥ σφιν ἐπῶρσʼ ἄνεμόν τε κακὸν καὶ κύματα μακρά.\nἔνθʼ ἄλλοι μὲν πάντες ἀπέφθιθεν ἐσθλοὶ ἑταῖροι,\nτὸν δʼ ἄρα δεῦρʼ ἄνεμός τε φέρων καὶ κῦμα πέλασσε.\nτὸν νῦν σʼ ἠνώγειν ἀποπεμπέμεν ὅττι τάχιστα·\nοὐ γάρ οἱ τῇδʼ αἶσα φίλων ἀπονόσφιν ὀλέσθαι,\nἀλλʼ ἔτι οἱ μοῖρʼ ἐστὶ φίλους τʼ ἰδέειν καὶ ἱκέσθαι\nοἶκον ἐς ὑψόροφον καὶ ἑὴν ἐς πατρίδα γαῖαν.\nὣς φάτο, ῥίγησεν δὲ Καλυψώ, δῖα θεάων,\nκαί μιν φωνήσασʼ ἔπεα πτερόεντα προσηύδα·\nσχέτλιοί ἐστε, θεοί, ζηλήμονες ἔξοχον ἄλλων,\nοἵ τε θεαῖς ἀγάασθε παρʼ ἀνδράσιν εὐνάζεσθαι\nἀμφαδίην, ἤν τίς τε φίλον ποιήσετʼ ἀκοίτην.\nὣς μὲν ὅτʼ Ὠρίωνʼ ἕλετο ῥοδοδάκτυλος Ἠώς,\nτόφρα οἱ ἠγάασθε θεοὶ ῥεῖα ζώοντες,\nἧος ἐν Ὀρτυγίῃ χρυσόθρονος Ἄρτεμις ἁγνὴ\nοἷς ἀγανοῖς βελέεσσιν ἐποιχομένη κατέπεφνεν.\nὣς δʼ ὁπότʼ Ἰασίωνι ἐυπλόκαμος Δημήτηρ,\nᾧ θυμῷ εἴξασα, μίγη φιλότητι καὶ εὐνῇ\nνειῷ ἔνι τριπόλῳ· οὐδὲ δὴν ἦεν ἄπυστος\nΖεύς, ὅς μιν κατέπεφνε βαλὼν ἀργῆτι κεραυνῷ.\nὥς δʼ αὖ νῦν μοι ἄγασθε, θεοί, βροτὸν ἄνδρα παρεῖναι.\nτὸν μὲν ἐγὼν ἐσάωσα περὶ τρόπιος βεβαῶτα\nοἶον, ἐπεί οἱ νῆα θοὴν ἀργῆτι κεραυνῷ\nΖεὺς ἔλσας ἐκέασσε μέσῳ ἐνὶ οἴνοπι πόντῳ.\nἔνθʼ ἄλλοι μὲν πάντες ἀπέφθιθεν ἐσθλοὶ ἑταῖροι,\nτὸν δʼ ἄρα δεῦρʼ ἄνεμός τε φέρων καὶ κῦμα πέλασσε.\nτὸν μὲν ἐγὼ φίλεόν τε καὶ ἔτρεφον, ἠδὲ ἔφασκον\nθήσειν ἀθάνατον καὶ ἀγήραον ἤματα πάντα.\nἀλλʼ ἐπεὶ οὔ πως ἔστι Διὸς νόον αἰγιόχοιο\nοὔτε παρεξελθεῖν ἄλλον θεὸν οὔθʼ ἁλιῶσαι,\nἐρρέτω, εἴ μιν κεῖνος ἐποτρύνει καὶ ἀνώγει,\nπόντον ἐπʼ ἀτρύγετον· πέμψω δέ μιν οὔ πῃ ἐγώ γε·\nοὐ γάρ μοι πάρα νῆες ἐπήρετμοι καὶ ἑταῖροι,\nοἵ κέν μιν πέμποιεν ἐπʼ εὐρέα νῶτα θαλάσσης.\nαὐτάρ οἱ πρόφρων ὑποθήσομαι, οὐδʼ ἐπικεύσω,\nὥς κε μάλʼ ἀσκηθὴς ἣν πατρίδα γαῖαν ἵκηται.\nτὴν δʼ αὖτε προσέειπε διάκτορος ἀργεϊφόντης·\nοὕτω νῦν ἀπόπεμπε, Διὸς δʼ ἐποπίζεο μῆνιν,\nμή πώς τοι μετόπισθε κοτεσσάμενος χαλεπήνῃ.\nὣς ἄρα φωνήσας ἀπέβη κρατὺς ἀργεϊφόντης·\nἡ δʼ ἐπʼ Ὀδυσσῆα μεγαλήτορα πότνια νύμφη\nἤιʼ, ἐπεὶ δὴ Ζηνὸς ἐπέκλυεν ἀγγελιάων.\nτὸν δʼ ἄρʼ ἐπʼ ἀκτῆς εὗρε καθήμενον· οὐδέ ποτʼ ὄσσε\nδακρυόφιν τέρσοντο, κατείβετο δὲ γλυκὺς αἰὼν\nνόστον ὀδυρομένῳ, ἐπεὶ οὐκέτι ἥνδανε νύμφη.\nἀλλʼ ἦ τοι νύκτας μὲν ἰαύεσκεν καὶ ἀνάγκῃ\nἐν σπέσσι γλαφυροῖσι παρʼ οὐκ ἐθέλων ἐθελούσῃ·\nἤματα δʼ ἂμ πέτρῃσι καὶ ἠιόνεσσι καθίζων\nδάκρυσι καὶ στοναχῇσι καὶ ἄλγεσι θυμὸν ἐρέχθων\nπόντον ἐπʼ ἀτρύγετον δερκέσκετο δάκρυα λείβων.\nἀγχοῦ δʼ ἱσταμένη προσεφώνεε δῖα θεάων·\nκάμμορε, μή μοι ἔτʼ ἐνθάδʼ ὀδύρεο, μηδέ τοι\nαἰὼν\nφθινέτω· ἤδη γάρ σε μάλα πρόφρασσʼ ἀποπέμψω.\nἀλλʼ ἄγε δούρατα μακρὰ ταμὼν ἁρμόζεο χαλκῷ\nεὐρεῖαν σχεδίην· ἀτὰρ ἴκρια πῆξαι ἐπʼ αὐτῆς\nὑψοῦ, ὥς σε φέρῃσιν ἐπʼ ἠεροειδέα πόντον.\nαὐτὰρ ἐγὼ σῖτον καὶ ὕδωρ καὶ οἶνον ἐρυθρὸν\nἐνθήσω μενοεικέʼ, ἅ κέν τοι λιμὸν ἐρύκοι,\nεἵματά τʼ ἀμφιέσω· πέμψω δέ τοι οὖρον ὄπισθεν,\nὥς κε μάλʼ ἀσκηθὴς σὴν πατρίδα γαῖαν ἵκηαι,\nαἴ κε θεοί γʼ ἐθέλωσι, τοὶ οὐρανὸν εὐρὺν ἔχουσιν,\nοἵ μευ φέρτεροί εἰσι νοῆσαί τε κρῆναί τε.\nὣς φάτο, ῥίγησεν δὲ πολύτλας δῖος Ὀδυσσεύς,\nκαί μιν φωνήσας ἔπεα πτερόεντα προσηύδα·\nἄλλο τι δὴ σύ, θεά, τόδε μήδεαι, οὐδέ τι πομπήν,\nἥ με κέλεαι σχεδίῃ περάαν μέγα λαῖτμα θαλάσσης,\nδεινόν τʼ ἀργαλέον τε· τὸ δʼ οὐδʼ ἐπὶ νῆες ἐῖσαι\nὠκύποροι περόωσιν, ἀγαλλόμεναι Διὸς οὔρῳ.\nοὐδʼ ἂν ἐγὼν ἀέκητι σέθεν σχεδίης ἐπιβαίην,\nεἰ μή μοι τλαίης γε, θεά, μέγαν ὅρκον ὀμόσσαι\nμή τί μοι αὐτῷ πῆμα κακὸν βουλευσέμεν ἄλλο.\nὣς φάτο, μείδησεν δὲ Καλυψὼ δῖα θεάων,\nχειρί τέ μιν κατέρεξεν ἔπος τʼ ἔφατʼ ἔκ τʼ ὀνόμαζεν·\nἦ δὴ ἀλιτρός γʼ ἐσσὶ καὶ οὐκ ἀποφώλια εἰδώς,\nοἷον δὴ τὸν μῦθον ἐπεφράσθης ἀγορεῦσαι.\nἴστω νῦν τόδε γαῖα καὶ οὐρανὸς εὐρὺς ὕπερθε\nκαὶ τὸ κατειβόμενον Στυγὸς ὕδωρ, ὅς τε μέγιστος\nὅρκος δεινότατός τε πέλει μακάρεσσι θεοῖσι,\nμή τί τοι αὐτῷ πῆμα κακὸν βουλευσέμεν ἄλλο.\nἀλλὰ τὰ μὲν νοέω καὶ φράσσομαι, ἅσσʼ ἂν ἐμοί περ\nαὐτῇ μηδοίμην, ὅτε με χρειὼ τόσον ἵκοι·\nκαὶ γὰρ ἐμοὶ νόος ἐστὶν ἐναίσιμος, οὐδέ μοι αὐτῇ\nθυμὸς ἐνὶ στήθεσσι σιδήρεος, ἀλλʼ ἐλεήμων.\nὣς ἄρα φωνήσασʼ ἡγήσατο δῖα θεάων\nκαρπαλίμως· ὁ δʼ ἔπειτα μετʼ ἴχνια βαῖνε θεοῖο.\nἷξον δὲ σπεῖος γλαφυρὸν θεὸς ἠδὲ καὶ ἀνήρ,\nκαί ῥʼ ὁ μὲν ἔνθα καθέζετʼ ἐπὶ θρόνου ἔνθεν ἀνέστη\nἙρμείας, νύμφη δʼ ἐτίθει πάρα πᾶσαν ἐδωδήν,\nἔσθειν καὶ πίνειν, οἷα βροτοὶ ἄνδρες ἔδουσιν·\nαὐτὴ δʼ ἀντίον ἷζεν Ὀδυσσῆος θείοιο,\nτῇ δὲ παρʼ ἀμβροσίην δμῳαὶ καὶ νέκταρ ἔθηκαν.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ τάρπησαν ἐδητύος ἠδὲ ποτῆτος,\nτοῖς ἄρα μύθων ἦρχε Καλυψώ, δῖα θεάων·\nδιογενὲς Λαερτιάδη, πολυμήχανʼ Ὀδυσσεῦ,\nοὕτω δὴ οἶκόνδε φίλην ἐς πατρίδα γαῖαν\nαὐτίκα νῦν ἐθέλεις ἰέναι; σὺ δὲ χαῖρε καὶ ἔμπης.\nεἴ γε μὲν εἰδείης σῇσι φρεσὶν ὅσσα τοι αἶσα\nκήδεʼ ἀναπλῆσαι, πρὶν πατρίδα γαῖαν ἱκέσθαι,\nἐνθάδε κʼ αὖθι μένων σὺν ἐμοὶ τόδε δῶμα φυλάσσοις\nἀθάνατός τʼ εἴης, ἱμειρόμενός περ ἰδέσθαι\nσὴν ἄλοχον, τῆς τʼ αἰὲν ἐέλδεαι ἤματα πάντα.\nοὐ μέν θην κείνης γε χερείων εὔχομαι εἶναι,\nοὐ δέμας οὐδὲ φυήν, ἐπεὶ οὔ πως οὐδὲ ἔοικεν\nθνητὰς ἀθανάτῃσι δέμας καὶ εἶδος ἐρίζειν.\nτὴν δʼ ἀπαμειβόμενος προσέφη πολύμητις\nὈδυσσεύς·\nπότνα θεά, μή μοι τόδε χώεο· οἶδα καὶ αὐτὸς\nπάντα μάλʼ, οὕνεκα σεῖο περίφρων Πηνελόπεια\nεἶδος ἀκιδνοτέρη μέγεθός τʼ εἰσάντα ἰδέσθαι·\nἡ μὲν γὰρ βροτός ἐστι, σὺ δʼ ἀθάνατος καὶ ἀγήρως.\nἀλλὰ καὶ ὣς ἐθέλω καὶ ἐέλδομαι ἤματα πάντα\nοἴκαδέ τʼ ἐλθέμεναι καὶ νόστιμον ἦμαρ ἰδέσθαι.\nεἰ δʼ αὖ τις ῥαίῃσι θεῶν ἐνὶ οἴνοπι πόντῳ,\nτλήσομαι ἐν στήθεσσιν ἔχων ταλαπενθέα θυμόν·\nἤδη γὰρ μάλα πολλὰ πάθον καὶ πολλὰ μόγησα\nκύμασι καὶ πολέμῳ· μετὰ καὶ τόδε τοῖσι γενέσθω.\nὣς ἔφατʼ, ἠέλιος δʼ ἄρʼ ἔδυ καὶ ἐπὶ κνέφας\nἦλθεν·\nἐλθόντες δʼ ἄρα τώ γε μυχῷ σπείους γλαφυροῖο\nτερπέσθην φιλότητι, παρʼ ἀλλήλοισι μένοντες.\nἦμος δʼ ἠριγένεια φάνη ῥοδοδάκτυλος Ἠώς,\nαὐτίχʼ ὁ μὲν χλαῖνάν τε χιτῶνά τε ἕννυτʼ Ὀδυσσεύς,\nαὐτὴ δʼ ἀργύφεον φᾶρος μέγα ἕννυτο νύμφη,\nλεπτὸν καὶ χαρίεν, περὶ δὲ ζώνην βάλετʼ ἰξυῖ\nκαλὴν χρυσείην, κεφαλῇ δʼ ἐφύπερθε καλύπτρην.\nκαὶ τότʼ Ὀδυσσῆι μεγαλήτορι μήδετο πομπήν·\nδῶκέν οἱ πέλεκυν μέγαν, ἄρμενον ἐν παλάμῃσι,\nχάλκεον, ἀμφοτέρωθεν ἀκαχμένον· αὐτὰρ ἐν αὐτῷ\nστειλειὸν περικαλλὲς ἐλάινον, εὖ ἐναρηρός·\nδῶκε δʼ ἔπειτα σκέπαρνον ἐύξοον· ἦρχε δʼ ὁδοῖο\nνήσου ἐπʼ ἐσχατιῆς, ὅθι δένδρεα μακρὰ πεφύκει,\nκλήθρη τʼ αἴγειρός τʼ, ἐλάτη τʼ ἦν οὐρανομήκης,\nαὖα πάλαι, περίκηλα, τά οἱ πλώοιεν ἐλαφρῶς.\nαὐτὰρ ἐπεὶ δὴ δεῖξʼ, ὅθι δένδρεα μακρὰ πεφύκει,\nἡ μὲν ἔβη πρὸς δῶμα Καλυψώ, δῖα θεάων,\nαὐτὰρ ὁ τάμνετο δοῦρα· θοῶς δέ οἱ ἤνυτο ἔργον.\nεἴκοσι δʼ ἔκβαλε πάντα, πελέκκησεν δʼ ἄρα χαλκῷ,\nξέσσε δʼ ἐπισταμένως καὶ ἐπὶ στάθμην ἴθυνεν.\nτόφρα δʼ ἔνεικε τέρετρα Καλυψώ, δῖα θεάων·\nτέτρηνεν δʼ ἄρα πάντα καὶ ἥρμοσεν ἀλλήλοισιν,\nγόμφοισιν δʼ ἄρα τήν γε καὶ ἁρμονίῃσιν ἄρασσεν.\nὅσσον τίς τʼ ἔδαφος νηὸς τορνώσεται ἀνὴρ\nφορτίδος εὐρείης, ἐὺ εἰδὼς τεκτοσυνάων,\nτόσσον ἔπʼ εὐρεῖαν σχεδίην ποιήσατʼ Ὀδυσσεύς.\nἴκρια δὲ στήσας, ἀραρὼν θαμέσι σταμίνεσσι,\nποίει· ἀτὰρ μακρῇσιν ἐπηγκενίδεσσι τελεύτα.\nἐν δʼ ἱστὸν ποίει καὶ ἐπίκριον ἄρμενον αὐτῷ·\nπρὸς δʼ ἄρα πηδάλιον ποιήσατο, ὄφρʼ ἰθύνοι.\nφράξε δέ μιν ῥίπεσσι διαμπερὲς οἰσυΐνῃσι\nκύματος εἶλαρ ἔμεν· πολλὴν δʼ ἐπεχεύατο ὕλην.\nτόφρα δὲ φάρεʼ ἔνεικε Καλυψώ, δῖα θεάων,\nἱστία ποιήσασθαι· ὁ δʼ εὖ τεχνήσατο καὶ τά.\nἐν δʼ ὑπέρας τε κάλους τε πόδας τʼ ἐνέδησεν ἐν αὐτῇ,\nμοχλοῖσιν δʼ ἄρα τήν γε κατείρυσεν εἰς ἅλα δῖαν.\nτέτρατον ἦμαρ ἔην, καὶ τῷ τετέλεστο ἅπαντα·\nτῷ δʼ ἄρα πέμπτῳ πέμπʼ ἀπὸ νήσου δῖα Καλυψώ,\nεἵματά τʼ ἀμφιέσασα θυώδεα καὶ λούσασα.\nἐν δέ οἱ ἀσκὸν ἔθηκε θεὰ μέλανος οἴνοιο\nτὸν ἕτερον, ἕτερον δʼ ὕδατος μέγαν, ἐν δὲ καὶ ᾖα\nκωρύκῳ· ἐν δέ οἱ ὄψα τίθει μενοεικέα πολλά·\nοὖρον δὲ προέηκεν ἀπήμονά τε λιαρόν τε.\nγηθόσυνος δʼ οὔρῳ πέτασʼ ἱστία δῖος Ὀδυσσεύς.\nαὐτὰρ ὁ πηδαλίῳ ἰθύνετο τεχνηέντως\nἥμενος, οὐδέ οἱ ὕπνος ἐπὶ βλεφάροισιν ἔπιπτεν\nΠληιάδας τʼ ἐσορῶντι καὶ ὀψὲ δύοντα Βοώτην\nἌρκτον θʼ, ἣν καὶ ἄμαξαν ἐπίκλησιν καλέουσιν,\nἥ τʼ αὐτοῦ στρέφεται καί τʼ Ὠρίωνα δοκεύει,\nοἴη δʼ ἄμμορός ἐστι λοετρῶν Ὠκεανοῖο·\nτὴν γὰρ δή μιν ἄνωγε Καλυψώ, δῖα θεάων,\nποντοπορευέμεναι ἐπʼ ἀριστερὰ χειρὸς ἔχοντα.\nἑπτὰ δὲ καὶ δέκα μὲν πλέεν ἤματα ποντοπορεύων,\nὀκτωκαιδεκάτῃ δʼ ἐφάνη ὄρεα σκιόεντα\nγαίης Φαιήκων, ὅθι τʼ ἄγχιστον πέλεν αὐτῷ·\nεἴσατο δʼ ὡς ὅτε ῥινὸν ἐν ἠεροειδέι πόντῳ.\nτὸν δʼ ἐξ Αἰθιόπων ἀνιὼν κρείων ἐνοσίχθων\nτηλόθεν ἐκ Σολύμων ὀρέων ἴδεν· εἴσατο γάρ οἱ\nπόντον ἐπιπλώων. ὁ δʼ ἐχώσατο κηρόθι μᾶλλον,\nκινήσας δὲ κάρη προτὶ ὃν μυθήσατο θυμόν·\nὢ πόποι, ἦ μάλα δὴ μετεβούλευσαν θεοὶ ἄλλως\nἀμφʼ Ὀδυσῆι ἐμεῖο μετʼ Αἰθιόπεσσιν ἐόντος,\nκαὶ δὴ Φαιήκων γαίης σχεδόν, ἔνθα οἱ αἶσα\nἐκφυγέειν μέγα πεῖραρ ὀιζύος, ἥ μιν ἱκάνει.\nἀλλʼ ἔτι μέν μίν φημι ἅδην ἐλάαν κακότητος.\nὣς εἰπὼν σύναγεν νεφέλας, ἐτάραξε δὲ πόντον\nχερσὶ τρίαιναν ἑλών· πάσας δʼ ὀρόθυνεν ἀέλλας\nπαντοίων ἀνέμων, σὺν δὲ νεφέεσσι κάλυψε\nγαῖαν ὁμοῦ καὶ πόντον· ὀρώρει δʼ οὐρανόθεν νύξ.\nσὺν δʼ Εὖρός τε Νότος τʼ ἔπεσον Ζέφυρός τε δυσαὴς\nκαὶ Βορέης αἰθρηγενέτης, μέγα κῦμα κυλίνδων.\nκαὶ τότʼ Ὀδυσσῆος λύτο γούνατα καὶ φίλον ἦτορ,\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὤ μοι ἐγὼ δειλός, τί νύ μοι μήκιστα γένηται;\nδείδω μὴ δὴ πάντα θεὰ νημερτέα εἶπεν,\nἥ μʼ ἔφατʼ ἐν πόντῳ, πρὶν πατρίδα γαῖαν ἱκέσθαι,\nἄλγεʼ ἀναπλήσειν· τὰ δὲ δὴ νῦν πάντα τελεῖται.\nοἵοισιν νεφέεσσι περιστέφει οὐρανὸν εὐρὺν\nΖεύς, ἐτάραξε δὲ πόντον, ἐπισπέρχουσι δʼ ἄελλαι\nπαντοίων ἀνέμων. νῦν μοι σῶς αἰπὺς ὄλεθρος.\nτρὶς μάκαρες Δαναοὶ καὶ τετράκις, οἳ τότʼ ὄλοντο\nΤροίῃ ἐν εὐρείῃ χάριν Ἀτρεΐδῃσι φέροντες.\nὡς δὴ ἐγώ γʼ ὄφελον θανέειν καὶ πότμον ἐπισπεῖν\nἤματι τῷ ὅτε μοι πλεῖστοι χαλκήρεα δοῦρα\nΤρῶες ἐπέρριψαν περὶ Πηλεΐωνι θανόντι.\nτῷ κʼ ἔλαχον κτερέων, καί μευ κλέος ἦγον Ἀχαιοί·\nνῦν δέ λευγαλέῳ θανάτῳ εἵμαρτο ἁλῶναι.\nὣς ἄρα μιν εἰπόντʼ ἔλασεν μέγα κῦμα κατʼ ἄκρης\nδεινὸν ἐπεσσύμενον, περὶ δὲ σχεδίην ἐλέλιξε.\nτῆλε δʼ ἀπὸ σχεδίης αὐτὸς πέσε, πηδάλιον δὲ\nἐκ χειρῶν προέηκε· μέσον δέ οἱ ἱστὸν ἔαξεν\nδεινὴ μισγομένων ἀνέμων ἐλθοῦσα θύελλα,\nτηλοῦ δὲ σπεῖρον καὶ ἐπίκριον ἔμπεσε πόντῳ.\nτὸν δʼ ἄρʼ ὑπόβρυχα θῆκε πολὺν χρόνον, οὐδʼ ἐδυνάσθη\nαἶψα μάλʼ ἀνσχεθέειν μεγάλου ὑπὸ κύματος ὁρμῆς·\nεἵματα γάρ ῥʼ ἐβάρυνε, τά οἱ πόρε δῖα Καλυψώ.\nὀψὲ δὲ δή ῥʼ ἀνέδυ, στόματος δʼ ἐξέπτυσεν ἅλμην\nπικρήν, ἥ οἱ πολλὴ ἀπὸ κρατὸς κελάρυζεν.\nἀλλʼ οὐδʼ ὣς σχεδίης ἐπελήθετο, τειρόμενός περ,\nἀλλὰ μεθορμηθεὶς ἐνὶ κύμασιν ἐλλάβετʼ αὐτῆς,\nἐν μέσσῃ δὲ καθῖζε τέλος θανάτου ἀλεείνων.\nτὴν δʼ ἐφόρει μέγα κῦμα κατὰ ῥόον ἔνθα καὶ ἔνθα.\nὡς δʼ ὅτʼ ὀπωρινὸς Βορέης φορέῃσιν ἀκάνθας\nἂμ πεδίον, πυκιναὶ δὲ πρὸς ἀλλήλῃσιν ἔχονται,\nὣς τὴν ἂμ πέλαγος ἄνεμοι φέρον ἔνθα καὶ ἔνθα·\nἄλλοτε μέν τε Νότος Βορέῃ προβάλεσκε φέρεσθαι,\nἄλλοτε δʼ αὖτʼ Εὖρος Ζεφύρῳ εἴξασκε διώκειν.\nτὸν δὲ ἴδεν Κάδμου θυγάτηρ, καλλίσφυρος Ἰνώ,\nΛευκοθέη, ἣ πρὶν μὲν ἔην βροτὸς αὐδήεσσα,\nνῦν δʼ ἁλὸς ἐν πελάγεσσι θεῶν ἒξ ἔμμορε τιμῆς.\nἥ ῥʼ Ὀδυσῆʼ ἐλέησεν ἀλώμενον, ἄλγεʼ ἔχοντα,\nαἰθυίῃ δʼ ἐικυῖα ποτῇ ἀνεδύσετο λίμνης,\nἷζε δʼ ἐπὶ σχεδίης πολυδέσμου εἶπέ τε μῦθον·\nκάμμορε, τίπτε τοι ὧδε Ποσειδάων ἐνοσίχθων\nὠδύσατʼ ἐκπάγλως, ὅτι τοι κακὰ πολλὰ φυτεύει;\nοὐ μὲν δή σε καταφθίσει μάλα περ μενεαίνων.\nἀλλὰ μάλʼ ὧδʼ ἔρξαι, δοκέεις δέ μοι οὐκ ἀπινύσσειν·\nεἵματα ταῦτʼ ἀποδὺς σχεδίην ἀνέμοισι φέρεσθαι\nκάλλιπʼ, ἀτὰρ χείρεσσι νέων ἐπιμαίεο νόστου\nγαίης Φαιήκων, ὅθι τοι μοῖρʼ ἐστὶν ἀλύξαι.\nτῆ δέ, τόδε κρήδεμνον ὑπὸ στέρνοιο τανύσσαι\nἄμβροτον· οὐδέ τί τοι παθέειν δέος οὐδʼ ἀπολέσθαι.\nαὐτὰρ ἐπὴν χείρεσσιν ἐφάψεαι ἠπείροιο,\nἂψ ἀπολυσάμενος βαλέειν εἰς οἴνοπα πόντον\nπολλὸν ἀπʼ ἠπείρου, αὐτὸς δʼ ἀπονόσφι τραπέσθαι.\nὣς ἄρα φωνήσασα θεὰ κρήδεμνον ἔδωκεν,\nαὐτὴ δʼ ἂψ ἐς πόντον ἐδύσετο κυμαίνοντα\nαἰθυίῃ ἐικυῖα· μέλαν δέ ἑ κῦμα κάλυψεν.\nαὐτὰρ ὁ μερμήριξε πολύτλας δῖος Ὀδυσσεύς,\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὤ μοι ἐγώ, μή τίς μοι ὑφαίνῃσιν δόλον αὖτε\nἀθανάτων, ὅ τέ με σχεδίης ἀποβῆναι ἀνώγει.\nἀλλὰ μάλʼ οὔ πω πείσομʼ, ἐπεὶ ἑκὰς ὀφθαλμοῖσιν\nγαῖαν ἐγὼν ἰδόμην, ὅθι μοι φάτο φύξιμον εἶναι.\nἀλλὰ μάλʼ ὧδʼ ἔρξω, δοκέει δέ μοι εἶναι ἄριστον·\nὄφρʼ ἂν μέν κεν δούρατʼ ἐν ἁρμονίῃσιν ἀρήρῃ,\nτόφρʼ αὐτοῦ μενέω καὶ τλήσομαι ἄλγεα πάσχων·\nαὐτὰρ ἐπὴν δή μοι σχεδίην διὰ κῦμα τινάξῃ,\nνήξομʼ, ἐπεὶ οὐ μέν τι πάρα προνοῆσαι ἄμεινον.\nἧος ὁ ταῦθʼ ὥρμαινε κατὰ φρένα καὶ κατὰ θυμόν,\nὦρσε δʼ ἐπὶ μέγα κῦμα Ποσειδάων ἐνοσίχθων,\nδεινόν τʼ ἀργαλέον τε, κατηρεφές, ἤλασε δʼ αὐτόν.\nὡς δʼ ἄνεμος ζαὴς ἠΐων θημῶνα τινάξῃ\nκαρφαλέων· τὰ μὲν ἄρ τε διεσκέδασʼ ἄλλυδις ἄλλῃ·\nὣς τῆς δούρατα μακρὰ διεσκέδασʼ. αὐτὰρ Ὀδυσσεὺς\nἀμφʼ ἑνὶ δούρατι βαῖνε, κέληθʼ ὡς ἵππον ἐλαύνων,\nεἵματα δʼ ἐξαπέδυνε, τά οἱ πόρε δῖα Καλυψώ.\nαὐτίκα δὲ κρήδεμνον ὑπὸ στέρνοιο τάνυσσεν,\nαὐτὸς δὲ πρηνὴς ἁλὶ κάππεσε, χεῖρε πετάσσας,\nνηχέμεναι μεμαώς. ἴδε δὲ κρείων ἐνοσίχθων,\nκινήσας δὲ κάρη προτὶ ὃν μυθήσατο θυμόν·\nοὕτω νῦν κακὰ πολλὰ παθὼν ἀλόω κατὰ πόντον,\nεἰς ὅ κεν ἀνθρώποισι διοτρεφέεσσι μιγήῃς.\nἀλλʼ οὐδʼ ὥς σε ἔολπα ὀνόσσεσθαι κακότητος.\nὣς ἄρα φωνήσας ἵμασεν καλλίτριχας ἵππους,\nἵκετο δʼ εἰς Αἰγάς, ὅθι οἱ κλυτὰ δώματʼ ἔασιν.\nαὐτὰρ Ἀθηναίη κούρη Διὸς ἄλλʼ ἐνόησεν.\nἦ τοι τῶν ἄλλων ἀνέμων κατέδησε κελεύθους,\nπαύσασθαι δʼ ἐκέλευσε καὶ εὐνηθῆναι ἅπαντας·\nὦρσε δʼ ἐπὶ κραιπνὸν Βορέην, πρὸ δὲ κύματʼ ἔαξεν,\nἧος ὃ Φαιήκεσσι φιληρέτμοισι μιγείη\nδιογενὴς Ὀδυσεὺς θάνατον καὶ κῆρας ἀλύξας.\nἔνθα δύω νύκτας δύο τʼ ἤματα κύματι πηγῷ\nπλάζετο, πολλὰ δέ οἱ κραδίη προτιόσσετʼ ὄλεθρον.\nἀλλʼ ὅτε δὴ τρίτον ἦμαρ ἐυπλόκαμος τέλεσʼ Ἠώς,\nκαὶ τότʼ ἔπειτʼ ἄνεμος μὲν ἐπαύσατο ἠδὲ γαλήνη\nἔπλετο νηνεμίη· ὁ δʼ ἄρα σχεδὸν εἴσιδε γαῖαν\nὀξὺ μάλα προϊδών, μεγάλου ὑπὸ κύματος ἀρθείς.\nὡς δʼ ὅτʼ ἂν ἀσπάσιος βίοτος παίδεσσι φανήῃ\nπατρός, ὃς ἐν νούσῳ κεῖται κρατέρʼ ἄλγεα πάσχων,\nδηρὸν τηκόμενος, στυγερὸς δέ οἱ ἔχραε δαίμων,\nἀσπάσιον δʼ ἄρα τόν γε θεοὶ κακότητος ἔλυσαν,\nὣς Ὀδυσεῖ ἀσπαστὸν ἐείσατο γαῖα καὶ ὕλη,\nνῆχε δʼ ἐπειγόμενος ποσὶν ἠπείρου ἐπιβῆναι.\nἀλλʼ ὅτε τόσσον ἀπῆν ὅσσον τε γέγωνε βοήσας,\nκαὶ δὴ δοῦπον ἄκουσε ποτὶ σπιλάδεσσι θαλάσσης·\nῥόχθει γὰρ μέγα κῦμα ποτὶ ξερὸν ἠπείροιο\nδεινὸν ἐρευγόμενον, εἴλυτο δὲ πάνθʼ ἁλὸς ἄχνῃ·\nοὐ γὰρ ἔσαν λιμένες νηῶν ὄχοι, οὐδʼ ἐπιωγαί.\nἀλλʼ ἀκταὶ προβλῆτες ἔσαν σπιλάδες τε πάγοι τε·\nκαὶ τότʼ Ὀδυσσῆος λύτο γούνατα καὶ φίλον ἦτορ,\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὤ μοι, ἐπεὶ δὴ γαῖαν ἀελπέα δῶκεν ἰδέσθαι\nΖεύς, καὶ δὴ τόδε λαῖτμα διατμήξας ἐπέρησα,\nἔκβασις οὔ πῃ φαίνεθʼ ἁλὸς πολιοῖο θύραζε·\nἔκτοσθεν μὲν γὰρ πάγοι ὀξέες, ἀμφὶ δὲ κῦμα\nβέβρυχεν ῥόθιον, λισσὴ δʼ ἀναδέδρομε πέτρη,\nἀγχιβαθὴς δὲ θάλασσα, καὶ οὔ πως ἔστι πόδεσσι\nστήμεναι ἀμφοτέροισι καὶ ἐκφυγέειν κακότητα·\nμή πώς μʼ ἐκβαίνοντα βάλῃ λίθακι ποτὶ πέτρῃ\nκῦμα μέγʼ ἁρπάξαν· μελέη δέ μοι ἔσσεται ὁρμή.\nεἰ δέ κʼ ἔτι προτέρω παρανήξομαι, ἤν που ἐφεύρω\nἠιόνας τε παραπλῆγας λιμένας τε θαλάσσης,\nδείδω μή μʼ ἐξαῦτις ἀναρπάξασα θύελλα\nπόντον ἐπʼ ἰχθυόεντα φέρῃ βαρέα στενάχοντα,\nἠέ τί μοι καὶ κῆτος ἐπισσεύῃ μέγα δαίμων\nἐξ ἁλός, οἷά τε πολλὰ τρέφει κλυτὸς Ἀμφιτρίτη·\nοἶδα γάρ, ὥς μοι ὀδώδυσται κλυτὸς ἐννοσίγαιος.\nἧος ὁ ταῦθʼ ὥρμαινε κατὰ φρένα καὶ κατὰ θυμόν,\nτόφρα δέ μιν μέγα κῦμα φέρε τρηχεῖαν ἐπʼ ἀκτήν.\nἔνθα κʼ ἀπὸ ῥινοὺς δρύφθη, σὺν δʼ ὀστέʼ ἀράχθη,\nεἰ μὴ ἐπὶ φρεσὶ θῆκε θεά, γλαυκῶπις Ἀθήνη·\nἀμφοτέρῃσι δὲ χερσὶν ἐπεσσύμενος λάβε πέτρης,\nτῆς ἔχετο στενάχων, ἧος μέγα κῦμα παρῆλθε.\nκαὶ τὸ μὲν ὣς ὑπάλυξε, παλιρρόθιον δέ μιν αὖτις\nπλῆξεν ἐπεσσύμενον, τηλοῦ δέ μιν ἔμβαλε πόντῳ.\nὡς δʼ ὅτε πουλύποδος θαλάμης ἐξελκομένοιο\nπρὸς κοτυληδονόφιν πυκιναὶ λάιγγες ἔχονται,\nὣς τοῦ πρὸς πέτρῃσι θρασειάων ἀπὸ χειρῶν\nῥινοὶ ἀπέδρυφθεν· τὸν δὲ μέγα κῦμα κάλυψεν.\nἔνθα κε δὴ δύστηνος ὑπὲρ μόρον ὤλετʼ Ὀδυσσεύς,\nεἰ μὴ ἐπιφροσύνην δῶκε γλαυκῶπις Ἀθήνη.\nκύματος ἐξαναδύς, τά τʼ ἐρεύγεται ἤπειρόνδε,\nνῆχε παρέξ, ἐς γαῖαν ὁρώμενος, εἴ που ἐφεύροι\nἠιόνας τε παραπλῆγας λιμένας τε θαλάσσης.\nἀλλʼ ὅτε δὴ ποταμοῖο κατὰ στόμα καλλιρόοιο\nἷξε νέων, τῇ δή οἱ ἐείσατο χῶρος ἄριστος,\nλεῖος πετράων, καὶ ἐπὶ σκέπας ἦν ἀνέμοιο,\nἔγνω δὲ προρέοντα καὶ εὔξατο ὃν κατὰ θυμόν·\nκλῦθι, ἄναξ, ὅτις ἐσσί· πολύλλιστον δέ σʼ\nἱκάνω,\nφεύγων ἐκ πόντοιο Ποσειδάωνος ἐνιπάς.\nαἰδοῖος μέν τʼ ἐστὶ καὶ ἀθανάτοισι θεοῖσιν\nἀνδρῶν ὅς τις ἵκηται ἀλώμενος, ὡς καὶ ἐγὼ νῦν\nσόν τε ῥόον σά τε γούναθʼ ἱκάνω πολλὰ μογήσας.\nἀλλʼ ἐλέαιρε, ἄναξ· ἱκέτης δέ τοι εὔχομαι εἶναι.\nὣς φάθʼ, ὁ δʼ αὐτίκα παῦσεν ἑὸν ῥόον, ἔσχε δὲ\nκῦμα,\nπρόσθε δέ οἱ ποίησε γαλήνην, τὸν δʼ ἐσάωσεν\nἐς ποταμοῦ προχοάς. ὁ δʼ ἄρʼ ἄμφω γούνατʼ ἔκαμψε\nχεῖράς τε στιβαράς. ἁλὶ γὰρ δέδμητο φίλον κῆρ.\nᾤδεε δὲ χρόα πάντα, θάλασσα δὲ κήκιε πολλὴ\nἂν στόμα τε ῥῖνάς θʼ· ὁ δʼ ἄρʼ ἄπνευστος καὶ ἄναυδος\nκεῖτʼ ὀλιγηπελέων, κάματος δέ μιν αἰνὸς ἵκανεν.\nἀλλʼ ὅτε δή ῥʼ ἄμπνυτο καὶ ἐς φρένα θυμὸς ἀγέρθη,\nκαὶ τότε δὴ κρήδεμνον ἀπὸ ἕο λῦσε θεοῖο.\nκαὶ τὸ μὲν ἐς ποταμὸν ἁλιμυρήεντα μεθῆκεν,\nἂψ δʼ ἔφερεν μέγα κῦμα κατὰ ῥόον, αἶψα δʼ ἄρʼ Ἰνὼ\nδέξατο χερσὶ φίλῃσιν· ὁ δʼ ἐκ ποταμοῖο λιασθεὶς\nσχοίνῳ ὑπεκλίνθη, κύσε δὲ ζείδωρον ἄρουραν.\nὀχθήσας δʼ ἄρα εἶπε πρὸς ὃν μεγαλήτορα θυμόν·\nὤ μοι ἐγώ, τί πάθω; τί νύ μοι μήκιστα\nγένηται;\nεἰ μέν κʼ ἐν ποταμῷ δυσκηδέα νύκτα φυλάσσω,\nμή μʼ ἄμυδις στίβη τε κακὴ καὶ θῆλυς ἐέρση\nἐξ ὀλιγηπελίης δαμάσῃ κεκαφηότα θυμόν·\nαὔρη δʼ ἐκ ποταμοῦ ψυχρὴ πνέει ἠῶθι πρό.\nεἰ δέ κεν ἐς κλιτὺν ἀναβὰς καὶ δάσκιον ὕλην\nθάμνοις ἐν πυκινοῖσι καταδράθω, εἴ με μεθείη\nῥῖγος καὶ κάματος, γλυκερὸς δέ μοι ὕπνος ἐπέλθῃ,\nδείδω, μὴ θήρεσσιν ἕλωρ καὶ κύρμα γένωμαι.\nὣς ἄρα οἱ φρονέοντι δοάσσατο κέρδιον εἶναι·\nβῆ ῥʼ ἴμεν εἰς ὕλην· τὴν δὲ σχεδὸν ὕδατος εὗρεν\nἐν περιφαινομένῳ· δοιοὺς δʼ ἄρʼ ὑπήλυθε θάμνους,\nἐξ ὁμόθεν πεφυῶτας· ὁ μὲν φυλίης, ὁ δʼ ἐλαίης.\nτοὺς μὲν ἄρʼ οὔτʼ ἀνέμων διάη μένος ὑγρὸν ἀέντων,\nοὔτε ποτʼ ἠέλιος φαέθων ἀκτῖσιν ἔβαλλεν,\nοὔτʼ ὄμβρος περάασκε διαμπερές· ὣς ἄρα πυκνοὶ\nἀλλήλοισιν ἔφυν ἐπαμοιβαδίς· οὓς ὑπʼ Ὀδυσσεὺς\nδύσετʼ. ἄφαρ δʼ εὐνὴν ἐπαμήσατο χερσὶ φίλῃσιν\nεὐρεῖαν· φύλλων γὰρ ἔην χύσις ἤλιθα πολλή,\nὅσσον τʼ ἠὲ δύω ἠὲ τρεῖς ἄνδρας ἔρυσθαι\nὥρῃ χειμερίῃ, εἰ καὶ μάλα περ χαλεπαίνοι.\nτὴν μὲν ἰδὼν γήθησε πολύτλας δῖος Ὀδυσσεύς,\nἐν δʼ ἄρα μέσσῃ λέκτο, χύσιν δʼ ἐπεχεύατο φύλλων.\nὡς δʼ ὅτε τις δαλὸν σποδιῇ ἐνέκρυψε μελαίνῃ\nἀγροῦ ἐπʼ ἐσχατιῆς, ᾧ μὴ πάρα γείτονες ἄλλοι,\nσπέρμα πυρὸς σώζων, ἵνα μή ποθεν ἄλλοθεν αὔοι,\nὣς Ὀδυσεὺς φύλλοισι καλύψατο· τῷ δʼ ἄρʼ Ἀθήνη\nὕπνον ἐπʼ ὄμμασι χεῦʼ, ἵνα μιν παύσειε τάχιστα\nδυσπονέος καμάτοιο φίλα βλέφαρʼ ἀμφικαλύψας.\nὣς ὁ μὲν ἔνθα καθεῦδε πολύτλας δῖος Ὀδυσσεὺς\nὕπνῳ καὶ καμάτῳ ἀρημένος· αὐτὰρ Ἀθήνη\nβῆ ῥʼ ἐς Φαιήκων ἀνδρῶν δῆμόν τε πόλιν τε,\nοἳ πρὶν μέν ποτʼ ἔναιον ἐν εὐρυχόρῳ Ὑπερείῃ,\nἀγχοῦ Κυκλώπων ἀνδρῶν ὑπερηνορεόντων,\nοἵ σφεας σινέσκοντο, βίηφι δὲ φέρτεροι ἦσαν.\nἔνθεν ἀναστήσας ἄγε Ναυσίθοος θεοειδής,\nεἷσεν δὲ Σχερίῃ, ἑκὰς ἀνδρῶν ἀλφηστάων,\nἀμφὶ δὲ τεῖχος ἔλασσε πόλει, καὶ ἐδείματο οἴκους,\nκαὶ νηοὺς ποίησε θεῶν, καὶ ἐδάσσατʼ ἀρούρας.\nἀλλʼ ὁ μὲν ἤδη κηρὶ δαμεὶς Ἄϊδόσδε βεβήκει,\nἈλκίνοος δὲ τότʼ ἦρχε, θεῶν ἄπο μήδεα εἰδώς.\nτοῦ μὲν ἔβη πρὸς δῶμα θεά, γλαυκῶπις Ἀθήνη,\nνόστον Ὀδυσσῆι μεγαλήτορι μητιόωσα.\nβῆ δʼ ἴμεν ἐς θάλαμον πολυδαίδαλον, ᾧ ἔνι κούρη\nκοιμᾶτʼ ἀθανάτῃσι φυὴν καὶ εἶδος ὁμοίη,\nΝαυσικάα, θυγάτηρ μεγαλήτορος Ἀλκινόοιο,\nπὰρ δὲ δύʼ ἀμφίπολοι, Χαρίτων ἄπο κάλλος ἔχουσαι,\nσταθμοῖιν ἑκάτερθε· θύραι δʼ ἐπέκειντο φαειναί.\nἡ δʼ ἀνέμου ὡς πνοιὴ ἐπέσσυτο δέμνια κούρης,\nστῆ δʼ ἄρʼ ὑπὲρ κεφαλῆς, καί μιν πρὸς μῦθον ἔειπεν,\nεἰδομένη κούρῃ ναυσικλειτοῖο Δύμαντος,\nἥ οἱ ὁμηλικίη μὲν ἔην, κεχάριστο δὲ θυμῷ.\nτῇ μιν ἐεισαμένη προσέφη γλαυκῶπις Ἀθήνη·\nΝαυσικάα, τί νύ σʼ ὧδε μεθήμονα γείνατο\nμήτηρ;\nεἵματα μέν τοι κεῖται ἀκηδέα σιγαλόεντα,\nσοὶ δὲ γάμος σχεδόν ἐστιν, ἵνα χρὴ καλὰ μὲν αὐτὴν\nἕννυσθαι, τὰ δὲ τοῖσι παρασχεῖν, οἵ κέ σʼ ἄγωνται.\nἐκ γάρ τοι τούτων φάτις ἀνθρώπους ἀναβαίνει\nἐσθλή, χαίρουσιν δὲ πατὴρ καὶ πότνια μήτηρ.\nἀλλʼ ἴομεν πλυνέουσαι ἅμʼ ἠοῖ φαινομένηφι·\nκαί τοι ἐγὼ συνέριθος ἅμʼ ἕψομαι, ὄφρα τάχιστα\nἐντύνεαι, ἐπεὶ οὔ τοι ἔτι δὴν παρθένος ἔσσεαι·\nἤδη γάρ σε μνῶνται ἀριστῆες κατὰ δῆμον\nπάντων Φαιήκων, ὅθι τοι γένος ἐστὶ καὶ αὐτῇ.\nἀλλʼ ἄγʼ ἐπότρυνον πατέρα κλυτὸν ἠῶθι πρὸ\nἡμιόνους καὶ ἄμαξαν ἐφοπλίσαι, ἥ κεν ἄγῃσι\nζῶστρά τε καὶ πέπλους καὶ ῥήγεα σιγαλόεντα.\nκαὶ δὲ σοὶ ὧδʼ αὐτῇ πολὺ κάλλιον ἠὲ πόδεσσιν\nἔρχεσθαι· πολλὸν γὰρ ἀπὸ πλυνοί εἰσι πόληος.\nἡ μὲν ἄρʼ ὣς εἰποῦσʼ ἀπέβη γλαυκῶπις Ἀθήνη\nΟὔλυμπόνδʼ, ὅθι φασὶ θεῶν ἕδος ἀσφαλὲς αἰεὶ\nἔμμεναι. οὔτʼ ἀνέμοισι τινάσσεται οὔτε ποτʼ ὄμβρῳ\nδεύεται οὔτε χιὼν ἐπιπίλναται, ἀλλὰ μάλʼ αἴθρη\nπέπταται ἀνέφελος, λευκὴ δʼ ἐπιδέδρομεν αἴγλη·\nτῷ ἔνι τέρπονται μάκαρες θεοὶ ἤματα πάντα.\nἔνθʼ ἀπέβη γλαυκῶπις, ἐπεὶ διεπέφραδε κούρῃ.\nαὐτίκα δʼ Ἠὼς ἦλθεν ἐύθρονος, ἥ μιν ἔγειρε\nΝαυσικάαν ἐύπεπλον· ἄφαρ δʼ ἀπεθαύμασʼ ὄνειρον,\nβῆ δʼ ἰέναι διὰ δώμαθʼ, ἵνʼ ἀγγείλειε τοκεῦσιν,\nπατρὶ φίλῳ καὶ μητρί· κιχήσατο δʼ ἔνδον ἐόντας·\nἡ μὲν ἐπʼ ἐσχάρῃ ἧστο σὺν ἀμφιπόλοισι γυναιξὶν\nἠλάκατα στρωφῶσʼ ἁλιπόρφυρα· τῷ δὲ θύραζε\nἐρχομένῳ ξύμβλητο μετὰ κλειτοὺς βασιλῆας\nἐς βουλήν, ἵνα μιν κάλεον Φαίηκες ἀγαυοί.\nἡ δὲ μάλʼ ἄγχι στᾶσα φίλον πατέρα προσέειπε·\nπάππα φίλʼ, οὐκ ἂν δή μοι ἐφοπλίσσειας\nἀπήνην\nὑψηλὴν ἐύκυκλον, ἵνα κλυτὰ εἵματʼ ἄγωμαι\nἐς ποταμὸν πλυνέουσα, τά μοι ῥερυπωμένα κεῖται;\nκαὶ δὲ σοὶ αὐτῷ ἔοικε μετὰ πρώτοισιν ἐόντα\nβουλὰς βουλεύειν καθαρὰ χροΐ εἵματʼ ἔχοντα.\nπέντε δέ τοι φίλοι υἷες ἐνὶ μεγάροις γεγάασιν,\nοἱ δύʼ ὀπυίοντες, τρεῖς δʼ ἠίθεοι θαλέθοντες·\nοἱ δʼ αἰεὶ ἐθέλουσι νεόπλυτα εἵματʼ ἔχοντες\nἐς χορὸν ἔρχεσθαι· τὰ δʼ ἐμῇ φρενὶ πάντα μέμηλεν.\nὣς ἔφατʼ· αἴδετο γὰρ θαλερὸν γάμον ἐξονομῆναι\nπατρὶ φίλῳ. ὁ δὲ πάντα νόει καὶ ἀμείβετο μύθῳ·\nοὔτε τοι ἡμιόνων φθονέω, τέκος, οὔτε τευ ἄλλου.\nἔρχευ· ἀτάρ τοι δμῶες ἐφοπλίσσουσιν ἀπήνην\nὑψηλὴν ἐύκυκλον, ὑπερτερίῃ ἀραρυῖαν.\nὣς εἰπὼν δμώεσσιν ἐκέκλετο, τοὶ δʼ ἐπίθοντο.\nοἱ μὲν ἄρʼ ἐκτὸς ἄμαξαν ἐύτροχον ἡμιονείην\nὥπλεον, ἡμιόνους θʼ ὕπαγον ζεῦξάν θʼ ὑπʼ ἀπήνῃ·\nκούρη δʼ ἐκ θαλάμοιο φέρεν ἐσθῆτα φαεινήν.\nκαὶ τὴν μὲν κατέθηκεν ἐυξέστῳ ἐπʼ ἀπήνῃ,\nμήτηρ δʼ ἐν κίστῃ ἐτίθει μενοεικέʼ ἐδωδὴν\nπαντοίην, ἐν δʼ ὄψα τίθει, ἐν δʼ οἶνον ἔχευεν\nἀσκῷ ἐν αἰγείῳ· κούρη δʼ ἐπεβήσετʼ ἀπήνης.\nδῶκεν δὲ χρυσέῃ ἐν ληκύθῳ ὑγρὸν ἔλαιον,\nἧος χυτλώσαιτο σὺν ἀμφιπόλοισι γυναιξίν.\nἡ δʼ ἔλαβεν μάστιγα καὶ ἡνία σιγαλόεντα,\nμάστιξεν δʼ ἐλάαν· καναχὴ δʼ ἦν ἡμιόνοιιν.\nαἱ δʼ ἄμοτον τανύοντο, φέρον δʼ ἐσθῆτα καὶ αὐτήν,\nοὐκ οἴην, ἅμα τῇ γε καὶ ἀμφίπολοι κίον ἄλλαι.\nαἱ δʼ ὅτε δὴ ποταμοῖο ῥόον περικαλλέʼ ἵκοντο,\nἔνθʼ ἦ τοι πλυνοὶ ἦσαν ἐπηετανοί, πολὺ δʼ ὕδωρ\nκαλὸν ὑπεκπρόρεεν μάλα περ ῥυπόωντα καθῆραι,\nἔνθʼ αἵ γʼ ἡμιόνους μὲν ὑπεκπροέλυσαν ἀπήνης.\nκαὶ τὰς μὲν σεῦαν ποταμὸν πάρα δινήεντα\nτρώγειν ἄγρωστιν μελιηδέα· ταὶ δʼ ἀπʼ ἀπήνης\nεἵματα χερσὶν ἕλοντο καὶ ἐσφόρεον μέλαν ὕδωρ,\nστεῖβον δʼ ἐν βόθροισι θοῶς ἔριδα προφέρουσαι.\nαὐτὰρ ἐπεὶ πλῦνάν τε κάθηράν τε ῥύπα πάντα,\nἑξείης πέτασαν παρὰ θῖνʼ ἁλός, ἧχι μάλιστα\nλάιγγας ποτὶ χέρσον ἀποπλύνεσκε θάλασσα.\nαἱ δὲ λοεσσάμεναι καὶ χρισάμεναι λίπʼ ἐλαίῳ\nδεῖπνον ἔπειθʼ εἵλοντο παρʼ ὄχθῃσιν ποταμοῖο,\nεἵματα δʼ ἠελίοιο μένον τερσήμεναι αὐγῇ.\nαὐτὰρ ἐπεὶ σίτου τάρφθεν δμῳαί τε καὶ αὐτή,\nσφαίρῃ ταὶ δʼ ἄρʼ ἔπαιζον, ἀπὸ κρήδεμνα βαλοῦσαι·\nτῇσι δὲ Ναυσικάα λευκώλενος ἤρχετο μολπῆς.\nοἵη δʼ Ἄρτεμις εἶσι κατʼ οὔρεα ἰοχέαιρα,\nἢ κατὰ Τηΰγετον περιμήκετον ἢ Ἐρύμανθον,\nτερπομένη κάπροισι καὶ ὠκείῃς ἐλάφοισι·\nτῇ δέ θʼ ἅμα νύμφαι, κοῦραι Διὸς αἰγιόχοιο,\nἀγρονόμοι παίζουσι, γέγηθε δέ τε φρένα Λητώ·\nπασάων δʼ ὑπὲρ ἥ γε κάρη ἔχει ἠδὲ μέτωπα,\nῥεῖά τʼ ἀριγνώτη πέλεται, καλαὶ δέ τε πᾶσαι·\nὣς ἥ γʼ ἀμφιπόλοισι μετέπρεπε παρθένος ἀδμής.\nἀλλʼ ὅτε δὴ ἄρʼ ἔμελλε πάλιν οἶκόνδε νέεσθαι\nζεύξασʼ ἡμιόνους πτύξασά τε εἵματα καλά,\nἔνθʼ αὖτʼ ἄλλʼ ἐνόησε θεά, γλαυκῶπις Ἀθήνη,\nὡς Ὀδυσεὺς ἔγροιτο, ἴδοι τʼ ἐυώπιδα κούρην,\nἥ οἱ Φαιήκων ἀνδρῶν πόλιν ἡγήσαιτο.\nσφαῖραν ἔπειτʼ ἔρριψε μετʼ ἀμφίπολον βασίλεια·\nἀμφιπόλου μὲν ἅμαρτε, βαθείῃ δʼ ἔμβαλε δίνῃ·\nαἱ δʼ ἐπὶ μακρὸν ἄυσαν· ὁ δʼ ἔγρετο δῖος Ὀδυσσεύς,\nἑζόμενος δʼ ὥρμαινε κατὰ φρένα καὶ κατὰ θυμόν·\nὤ μοι ἐγώ, τέων αὖτε βροτῶν ἐς γαῖαν ἱκάνω;\nἦ ῥʼ οἵ γʼ ὑβρισταί τε καὶ ἄγριοι οὐδὲ δίκαιοι,\nἦε φιλόξεινοι καί σφιν νόος ἐστὶ θεουδής;\nὥς τέ με κουράων ἀμφήλυθε θῆλυς ἀυτή·\nνυμφάων, αἳ ἔχουσʼ ὀρέων αἰπεινὰ κάρηνα\nκαὶ πηγὰς ποταμῶν καὶ πίσεα ποιήεντα.\nἦ νύ που ἀνθρώπων εἰμὶ σχεδὸν αὐδηέντων;\nἀλλʼ ἄγʼ ἐγὼν αὐτὸς πειρήσομαι ἠδὲ ἴδωμαι.\nὣς εἰπὼν θάμνων ὑπεδύσετο δῖος Ὀδυσσεύς,\nἐκ πυκινῆς δʼ ὕλης πτόρθον κλάσε χειρὶ παχείῃ\nφύλλων, ὡς ῥύσαιτο περὶ χροῒ μήδεα φωτός.\nβῆ δʼ ἴμεν ὥς τε λέων ὀρεσίτροφος ἀλκὶ πεποιθώς,\nὅς τʼ εἶσʼ ὑόμενος καὶ ἀήμενος, ἐν δέ οἱ ὄσσε\nδαίεται· αὐτὰρ ὁ βουσὶ μετέρχεται ἢ ὀίεσσιν\nἠὲ μετʼ ἀγροτέρας ἐλάφους· κέλεται δέ ἑ γαστὴρ\nμήλων πειρήσοντα καὶ ἐς πυκινὸν δόμον ἐλθεῖν·\nὣς Ὀδυσεὺς κούρῃσιν ἐυπλοκάμοισιν ἔμελλε\nμίξεσθαι, γυμνός περ ἐών· χρειὼ γὰρ ἵκανε.\nσμερδαλέος δʼ αὐτῇσι φάνη κεκακωμένος ἅλμῃ,\nτρέσσαν δʼ ἄλλυδις ἄλλη ἐπʼ ἠιόνας προὐχούσας·\nοἴη δʼ Ἀλκινόου θυγάτηρ μένε· τῇ γὰρ Ἀθήνη\nθάρσος ἐνὶ φρεσὶ θῆκε καὶ ἐκ δέος εἵλετο γυίων.\nστῆ δʼ ἄντα σχομένη· ὁ δὲ μερμήριξεν Ὀδυσσεύς,\nἢ γούνων λίσσοιτο λαβὼν ἐυώπιδα κούρην,\nἦ αὔτως ἐπέεσσιν ἀποσταδὰ μειλιχίοισι\nλίσσοιτʼ, εἰ δείξειε πόλιν καὶ εἵματα δοίη.\nὣς ἄρα οἱ φρονέοντι δοάσσατο κέρδιον εἶναι,\nλίσσεσθαι ἐπέεσσιν ἀποσταδὰ μειλιχίοισι,\nμή οἱ γοῦνα λαβόντι χολώσαιτο φρένα κούρη.\nαὐτίκα μειλίχιον καὶ κερδαλέον φάτο μῦθον.\nγουνοῦμαί σε, ἄνασσα· θεός νύ τις, ἦ βροτός\nἐσσι;\nεἰ μέν τις θεός ἐσσι, τοὶ οὐρανὸν εὐρὺν ἔχουσιν,\nἈρτέμιδί σε ἐγώ γε, Διὸς κούρῃ μεγάλοιο,\nεἶδός τε μέγεθός τε φυήν τʼ ἄγχιστα ἐίσκω·\nεἰ δέ τίς ἐσσι βροτῶν, τοὶ ἐπὶ χθονὶ ναιετάουσιν,\nτρὶς μάκαρες μὲν σοί γε πατὴρ καὶ πότνια μήτηρ,\nτρὶς μάκαρες δὲ κασίγνητοι· μάλα πού σφισι θυμὸς\nαἰὲν ἐυφροσύνῃσιν ἰαίνεται εἵνεκα σεῖο,\nλευσσόντων τοιόνδε θάλος χορὸν εἰσοιχνεῦσαν.\nκεῖνος δʼ αὖ περὶ κῆρι μακάρτατος ἔξοχον ἄλλων,\nὅς κέ σʼ ἐέδνοισι βρίσας οἶκόνδʼ ἀγάγηται.\nοὐ γάρ πω τοιοῦτον ἴδον βροτὸν ὀφθαλμοῖσιν,\nοὔτʼ ἄνδρʼ οὔτε γυναῖκα· σέβας μʼ ἔχει εἰσορόωντα.\nΔήλῳ δή ποτε τοῖον Ἀπόλλωνος παρὰ βωμῷ\nφοίνικος νέον ἔρνος ἀνερχόμενον ἐνόησα·\nἦλθον γὰρ καὶ κεῖσε, πολὺς δέ μοι ἕσπετο λαός,\nτὴν ὁδὸν ᾗ δὴ μέλλεν ἐμοὶ κακὰ κήδεʼ ἔσεσθαι.\nὣς δʼ αὔτως καὶ κεῖνο ἰδὼν ἐτεθήπεα θυμῷ\nδήν, ἐπεὶ οὔ πω τοῖον ἀνήλυθεν ἐκ δόρυ γαίης,\nὡς σέ, γύναι, ἄγαμαί τε τέθηπά τε, δείδια δʼ αἰνῶς\nγούνων ἅψασθαι· χαλεπὸν δέ με πένθος ἱκάνει.\nχθιζὸς ἐεικοστῷ φύγον ἤματι οἴνοπα πόντον·\nτόφρα δέ μʼ αἰεὶ κῦμʼ ἐφόρει κραιπναί τε θύελλαι\nνήσου ἀπʼ Ὠγυγίης. νῦν δʼ ἐνθάδε κάββαλε δαίμων,\nὄφρʼ ἔτι που καὶ τῇδε πάθω κακόν· οὐ γὰρ ὀίω\nπαύσεσθʼ, ἀλλʼ ἔτι πολλὰ θεοὶ τελέουσι πάροιθεν.\nἀλλά, ἄνασσʼ, ἐλέαιρε· σὲ γὰρ κακὰ πολλὰ μογήσας\nἐς πρώτην ἱκόμην, τῶν δʼ ἄλλων οὔ τινα οἶδα\nἀνθρώπων, οἳ τήνδε πόλιν καὶ γαῖαν ἔχουσιν.\nἄστυ δέ μοι δεῖξον, δὸς δὲ ῥάκος ἀμφιβαλέσθαι,\nεἴ τί που εἴλυμα σπείρων ἔχες ἐνθάδʼ ἰοῦσα.\nσοὶ δὲ θεοὶ τόσα δοῖεν ὅσα φρεσὶ σῇσι μενοινᾷς,\nἄνδρα τε καὶ οἶκον, καὶ ὁμοφροσύνην ὀπάσειαν\nἐσθλήν· οὐ μὲν γὰρ τοῦ γε κρεῖσσον καὶ ἄρειον,\nἢ ὅθʼ ὁμοφρονέοντε νοήμασιν οἶκον ἔχητον\nἀνὴρ ἠδὲ γυνή· πόλλʼ ἄλγεα δυσμενέεσσι,\nχάρματα δʼ εὐμενέτῃσι, μάλιστα δέ τʼ ἔκλυον αὐτοί.\nτὸν δʼ αὖ Ναυσικάα λευκώλενος ἀντίον ηὔδα·\nξεῖνʼ, ἐπεὶ οὔτε κακῷ οὔτʼ ἄφρονι φωτὶ ἔοικας·\nΖεὺς δʼ αὐτὸς νέμει ὄλβον Ὀλύμπιος ἀνθρώποισιν,\nἐσθλοῖς ἠδὲ κακοῖσιν, ὅπως ἐθέλῃσιν, ἑκάστῳ·\nκαί που σοὶ τάδʼ ἔδωκε, σὲ δὲ χρὴ τετλάμεν ἔμπης.\nνῦν δʼ, ἐπεὶ ἡμετέρην τε πόλιν καὶ γαῖαν ἱκάνεις,\nοὔτʼ οὖν ἐσθῆτος δευήσεαι οὔτε τευ ἄλλου,\nὧν ἐπέοιχʼ ἱκέτην ταλαπείριον ἀντιάσαντα.\nἄστυ δέ τοι δείξω, ἐρέω δέ τοι οὔνομα λαῶν.\nΦαίηκες μὲν τήνδε πόλιν καὶ γαῖαν ἔχουσιν,\nεἰμὶ δʼ ἐγὼ θυγάτηρ μεγαλήτορος Ἀλκινόοιο,\nτοῦ δʼ ἐκ Φαιήκων ἔχεται κάρτος τε βίη τε.\nἦ ῥα καὶ ἀμφιπόλοισιν ἐυπλοκάμοισι κέλευσε·\nστῆτέ μοι, ἀμφίπολοι· πόσε φεύγετε φῶτα ἰδοῦσαι;\nἦ μή πού τινα δυσμενέων φάσθʼ ἔμμεναι ἀνδρῶν;\nοὐκ ἔσθʼ οὗτος ἀνὴρ διερὸς βροτὸς οὐδὲ γένηται,\nὅς κεν Φαιήκων ἀνδρῶν ἐς γαῖαν ἵκηται\nδηιοτῆτα φέρων· μάλα γὰρ φίλοι ἀθανάτοισιν.\nοἰκέομεν δʼ ἀπάνευθε πολυκλύστῳ ἐνὶ πόντῳ,\nἔσχατοι, οὐδέ τις ἄμμι βροτῶν ἐπιμίσγεται ἄλλος.\nἀλλʼ ὅδε τις δύστηνος ἀλώμενος ἐνθάδʼ ἱκάνει,\nτὸν νῦν χρὴ κομέειν· πρὸς γὰρ Διός εἰσιν ἅπαντες\nξεῖνοί τε πτωχοί τε, δόσις δʼ ὀλίγη τε φίλη τε.\nἀλλὰ δότʼ, ἀμφίπολοι, ξείνῳ βρῶσίν τε πόσιν τε,\nλούσατέ τʼ ἐν ποταμῷ, ὅθʼ ἐπὶ σκέπας ἔστʼ ἀνέμοιο.\nὣς ἔφαθʼ, αἱ δʼ ἔσταν τε καὶ ἀλλήλῃσι κέλευσαν,\nκὰδ δʼ ἄρʼ Ὀδυσσῆʼ εἷσαν ἐπὶ σκέπας, ὡς ἐκέλευσεν\nΝαυσικάα θυγάτηρ μεγαλήτορος Ἀλκινόοιο·\nπὰρ δʼ ἄρα οἱ φᾶρός τε χιτῶνά τε εἵματʼ ἔθηκαν,\nδῶκαν δὲ χρυσέῃ ἐν ληκύθῳ ὑγρὸν ἔλαιον,\nἤνωγον δʼ ἄρα μιν λοῦσθαι ποταμοῖο ῥοῇσιν.\nδή ῥα τότʼ ἀμφιπόλοισι μετηύδα δῖος Ὀδυσσεύς·\nἀμφίπολοι, στῆθʼ οὕτω ἀπόπροθεν, ὄφρʼ ἐγὼ αὐτὸς\nἅλμην ὤμοιιν ἀπολούσομαι, ἀμφὶ δʼ ἐλαίῳ\nχρίσομαι· ἦ γὰρ δηρὸν ἀπὸ χροός ἐστιν ἀλοιφή.\nἄντην δʼ οὐκ ἂν ἐγώ γε λοέσσομαι· αἰδέομαι γὰρ\nγυμνοῦσθαι κούρῃσιν ἐυπλοκάμοισι μετελθών.\nὣς ἔφαθʼ, αἱ δʼ ἀπάνευθεν ἴσαν, εἶπον δʼ ἄρα\nκούρῃ.\nαὐτὰρ ὁ ἐκ ποταμοῦ χρόα νίζετο δῖος Ὀδυσσεὺς\nἅλμην, ἥ οἱ νῶτα καὶ εὐρέας ἄμπεχεν ὤμους,\nἐκ κεφαλῆς δʼ ἔσμηχεν ἁλὸς χνόον ἀτρυγέτοιο.\nαὐτὰρ ἐπεὶ δὴ πάντα λοέσσατο καὶ λίπʼ ἄλειψεν,\nἀμφὶ δὲ εἵματα ἕσσαθʼ ἅ οἱ πόρε παρθένος ἀδμής,\nτὸν μὲν Ἀθηναίη θῆκεν Διὸς ἐκγεγαυῖα\nμείζονά τʼ εἰσιδέειν καὶ πάσσονα, κὰδ δὲ κάρητος\nοὔλας ἧκε κόμας, ὑακινθίνῳ ἄνθει ὁμοίας.\nὡς δʼ ὅτε τις χρυσὸν περιχεύεται ἀργύρῳ ἀνὴρ\nἴδρις, ὃν Ἥφαιστος δέδαεν καὶ Παλλὰς Ἀθήνη\nτέχνην παντοίην, χαρίεντα δὲ ἔργα τελείει,\nὣς ἄρα τῷ κατέχευε χάριν κεφαλῇ τε καὶ ὤμοις.\nἕζετʼ ἔπειτʼ ἀπάνευθε κιὼν ἐπὶ θῖνα θαλάσσης,\nκάλλεϊ καὶ χάρισι στίλβων· θηεῖτο δὲ κούρη.\nδή ῥα τότʼ ἀμφιπόλοισιν ἐυπλοκάμοισι μετηύδα·\nκλῦτέ μευ, ἀμφίπολοι λευκώλενοι, ὄφρα τι\nεἴπω.\nοὐ πάντων ἀέκητι θεῶν, οἳ Ὄλυμπον ἔχουσιν,\nΦαιήκεσσʼ ὅδʼ ἀνὴρ ἐπιμίσγεται ἀντιθέοισι·\nπρόσθεν μὲν γὰρ δή μοι ἀεικέλιος δέατʼ εἶναι,\nνῦν δὲ θεοῖσιν ἔοικε, τοὶ οὐρανὸν εὐρὺν ἔχουσιν.\nαἲ γὰρ ἐμοὶ τοιόσδε πόσις κεκλημένος εἴη\nἐνθάδε ναιετάων, καὶ οἱ ἅδοι αὐτόθι μίμνειν.\nἀλλὰ δότʼ, ἀμφίπολοι, ξείνῳ βρῶσίν τε πόσιν τε.\nὣς ἔφαθʼ, αἱ δʼ ἄρα τῆς μάλα μὲν κλύον ἠδʼ\nἐπίθοντο,\nπὰρ δʼ ἄρʼ Ὀδυσσῆι ἔθεσαν βρῶσίν τε πόσιν τε.\nἦ τοι ὁ πῖνε καὶ ἦσθε πολύτλας δῖος Ὀδυσσεὺς\nἁρπαλέως· δηρὸν γὰρ ἐδητύος ἦεν ἄπαστος.\nαὐτὰρ Ναυσικάα λευκώλενος ἄλλʼ ἐνόησεν·\nεἵματʼ ἄρα πτύξασα τίθει καλῆς ἐπʼ ἀπήνης,\nζεῦξεν δʼ ἡμιόνους κρατερώνυχας, ἂν δʼ ἔβη αὐτή,\nὤτρυνεν δʼ Ὀδυσῆα, ἔπος τʼ ἔφατʼ ἔκ τʼ ὀνόμαζεν·\nὄρσεο δὴ νῦν, ξεῖνε, πόλινδʼ ἴμεν ὄφρα σε πέμψω\nπατρὸς ἐμοῦ πρὸς δῶμα δαΐφρονος, ἔνθα σέ φημι\nπάντων Φαιήκων εἰδησέμεν ὅσσοι ἄριστοι.\nἀλλὰ μάλʼ ὧδʼ ἔρδειν, δοκέεις δέ μοι οὐκ ἀπινύσσειν·\nὄφρʼ ἂν μέν κʼ ἀγροὺς ἴομεν καὶ ἔργʼ ἀνθρώπων,\nτόφρα σὺν ἀμφιπόλοισι μεθʼ ἡμιόνους καὶ ἄμαξαν\nκαρπαλίμως ἔρχεσθαι· ἐγὼ δʼ ὁδὸν ἡγεμονεύσω.\nαὐτὰρ ἐπὴν πόλιος ἐπιβήομεν, ἣν πέρι πύργος\nὑψηλός, καλὸς δὲ λιμὴν ἑκάτερθε πόληος,\nλεπτὴ δʼ εἰσίθμη· νῆες δʼ ὁδὸν ἀμφιέλισσαι\nεἰρύαται· πᾶσιν γὰρ ἐπίστιόν ἐστιν ἑκάστῳ.\nἔνθα δέ τέ σφʼ ἀγορὴ καλὸν Ποσιδήιον ἀμφίς,\nῥυτοῖσιν λάεσσι κατωρυχέεσσʼ ἀραρυῖα.\nἔνθα δὲ νηῶν ὅπλα μελαινάων ἀλέγουσι,\nπείσματα καὶ σπεῖρα, καὶ ἀποξύνουσιν ἐρετμά.\nοὐ γὰρ Φαιήκεσσι μέλει βιὸς οὐδὲ φαρέτρη,\nἀλλʼ ἱστοὶ καὶ ἐρετμὰ νεῶν καὶ νῆες ἐῖσαι,\nᾗσιν ἀγαλλόμενοι πολιὴν περόωσι θάλασσαν.\nτῶν ἀλεείνω φῆμιν ἀδευκέα, μή τις ὀπίσσω\nμωμεύῃ· μάλα δʼ εἰσὶν ὑπερφίαλοι κατὰ δῆμον·\nκαί νύ τις ὧδʼ εἴπῃσι κακώτερος ἀντιβολήσας·\nτίς δʼ ὅδε Ναυσικάᾳ ἕπεται καλός τε μέγας τε\nξεῖνος; ποῦ δέ μιν εὗρε; πόσις νύ οἱ ἔσσεται αὐτῇ.\nἦ τινά που πλαγχθέντα κομίσσατο ἧς ἀπὸ νηὸς\nἀνδρῶν τηλεδαπῶν, ἐπεὶ οὔ τινες ἐγγύθεν εἰσίν·\nἤ τίς οἱ εὐξαμένῃ πολυάρητος θεὸς ἦλθεν\nοὐρανόθεν καταβάς, ἕξει δέ μιν ἤματα πάντα.\nβέλτερον, εἰ καὐτή περ ἐποιχομένη πόσιν εὗρεν\nἄλλοθεν· ἦ γὰρ τούσδε γʼ ἀτιμάζει κατὰ δῆμον\nΦαίηκας, τοί μιν μνῶνται πολέες τε καὶ ἐσθλοί.\nὣς ἐρέουσιν, ἐμοὶ δέ κʼ ὀνείδεα ταῦτα γένοιτο.\nκαὶ δʼ ἄλλῃ νεμεσῶ, ἥ τις τοιαῦτά γε ῥέζοι,\nἥ τʼ ἀέκητι φίλων πατρὸς καὶ μητρὸς ἐόντων,\nἀνδράσι μίσγηται, πρίν γʼ ἀμφάδιον γάμον ἐλθεῖν.\nξεῖνε, σὺ δʼ ὦκʼ ἐμέθεν ξυνίει ἔπος, ὄφρα τάχιστα\nπομπῆς καὶ νόστοιο τύχῃς παρὰ πατρὸς ἐμοῖο.\nδήεις ἀγλαὸν ἄλσος Ἀθήνης ἄγχι κελεύθου\nαἰγείρων· ἐν δὲ κρήνη νάει, ἀμφὶ δὲ λειμών·\nἔνθα δὲ πατρὸς ἐμοῦ τέμενος τεθαλυῖά τʼ ἀλωή,\nτόσσον ἀπὸ πτόλιος, ὅσσον τε γέγωνε βοήσας.\nἔνθα καθεζόμενος μεῖναι χρόνον, εἰς ὅ κεν ἡμεῖς\nἄστυδε ἔλθωμεν καὶ ἱκώμεθα δώματα πατρός.\nαὐτὰρ ἐπὴν ἡμέας ἔλπῃ ποτὶ δώματʼ ἀφῖχθαι,\nκαὶ τότε Φαιήκων ἴμεν ἐς πόλιν ἠδʼ ἐρέεσθαι\nδώματα πατρὸς ἐμοῦ μεγαλήτορος Ἀλκινόοιο.\nῥεῖα δʼ ἀρίγνωτʼ ἐστί, καὶ ἂν πάϊς ἡγήσαιτο\nνήπιος· οὐ μὲν γάρ τι ἐοικότα τοῖσι τέτυκται\nδώματα Φαιήκων, οἷος δόμος Ἀλκινόοιο\nἥρωος. ἀλλʼ ὁπότʼ ἄν σε δόμοι κεκύθωσι καὶ αὐλή,\nὦκα μάλα μεγάροιο διελθέμεν, ὄφρʼ ἂν ἵκηαι\nμητέρʼ ἐμήν· ἡ δʼ ἧσται ἐπʼ ἐσχάρῃ ἐν πυρὸς αὐγῇ,\nἠλάκατα στρωφῶσʼ ἁλιπόρφυρα, θαῦμα ἰδέσθαι,\nκίονι κεκλιμένη· δμωαὶ δέ οἱ εἵατʼ ὄπισθεν.\nἔνθα δὲ πατρὸς ἐμοῖο θρόνος ποτικέκλιται αὐτῇ,\nτῷ ὅ γε οἰνοποτάζει ἐφήμενος ἀθάνατος ὥς.\nτὸν παραμειψάμενος μητρὸς περὶ γούνασι χεῖρας\nβάλλειν ἡμετέρης, ἵνα νόστιμον ἦμαρ ἴδηαι\nχαίρων καρπαλίμως, εἰ καὶ μάλα τηλόθεν ἐσσί.\nεἴ κέν τοι κείνη γε φίλα φρονέῃσʼ ἐνὶ θυμῷ,\nἐλπωρή τοι ἔπειτα φίλους τʼ ἰδέειν καὶ ἱκέσθαι\nοἶκον ἐυκτίμενον καὶ σὴν ἐς πατρίδα γαῖαν.\nὣς ἄρα φωνήσασʼ ἵμασεν μάστιγι φαεινῇ\nἡμιόνους· αἱ δʼ ὦκα λίπον ποταμοῖο ῥέεθρα.\nαἱ δʼ ἐὺ μὲν τρώχων, ἐὺ δὲ πλίσσοντο πόδεσσιν·\nἡ δὲ μάλʼ ἡνιόχευεν, ὅπως ἅμʼ ἑποίατο πεζοὶ\nἀμφίπολοί τʼ Ὀδυσεύς τε, νόῳ δʼ ἐπέβαλλεν ἱμάσθλην.\nδύσετό τʼ ἠέλιος καὶ τοὶ κλυτὸν ἄλσος ἵκοντο\nἱρὸν Ἀθηναίης, ἵνʼ ἄρʼ ἕζετο δῖος Ὀδυσσεύς.\nαὐτίκʼ ἔπειτʼ ἠρᾶτο Διὸς κούρῃ μεγάλοιο·\nκλῦθί μευ, αἰγιόχοιο Διὸς τέκος, Ἀτρυτώνη·\nνῦν δή πέρ μευ ἄκουσον, ἐπεὶ πάρος οὔ ποτʼ ἄκουσας\nῥαιομένου, ὅτε μʼ ἔρραιε κλυτὸς ἐννοσίγαιος.\nδός μʼ ἐς Φαίηκας φίλον ἐλθεῖν ἠδʼ ἐλεεινόν.\nὣς ἔφατʼ εὐχόμενος, τοῦ δʼ ἔκλυε Παλλὰς Ἀθήνη.\nαὐτῷ δʼ οὔ πω φαίνετʼ ἐναντίη· αἴδετο γάρ ῥα\nπατροκασίγνητον· ὁ δʼ ἐπιζαφελῶς μενέαινεν\nἀντιθέῳ Ὀδυσῆι πάρος ἣν γαῖαν ἱκέσθαι.\nὧς ὁ μὲν ἔνθʼ ἠρᾶτο πολύτλας δῖος Ὀδυσσεύς,\nκούρην δὲ προτὶ ἄστυ φέρεν μένος ἡμιόνοιιν.\nἡ δʼ ὅτε δὴ οὗ πατρὸς ἀγακλυτὰ δώμαθʼ ἵκανε,\nστῆσεν ἄρʼ ἐν προθύροισι, κασίγνητοι δέ μιν ἀμφὶς\nἵσταντʼ ἀθανάτοις ἐναλίγκιοι, οἵ ῥʼ ὑπʼ ἀπήνης\nἡμιόνους ἔλυον ἐσθῆτά τε ἔσφερον εἴσω.\nαὐτὴ δʼ ἐς θάλαμον ἑὸν ἤιε· δαῖε δέ οἱ πῦρ\nγρῆυς Ἀπειραίη, θαλαμηπόλος Εὐρυμέδουσα,\nτήν ποτʼ Ἀπείρηθεν νέες ἤγαγον ἀμφιέλισσαι·\nἈλκινόῳ δʼ αὐτὴν γέρας ἔξελον, οὕνεκα πᾶσιν\nΦαιήκεσσιν ἄνασσε, θεοῦ δʼ ὣς δῆμος ἄκουεν·\nἣ τρέφε Ναυσικάαν λευκώλενον ἐν μεγάροισιν.\nἥ οἱ πῦρ ἀνέκαιε καὶ εἴσω δόρπον ἐκόσμει.\nκαὶ τότʼ Ὀδυσσεὺς ὦρτο πόλινδʼ ἴμεν· ἀμφὶ δʼ\nἈθήνη\nπολλὴν ἠέρα χεῦε φίλα φρονέουσʼ Ὀδυσῆι,\nμή τις Φαιήκων μεγαθύμων ἀντιβολήσας\nκερτομέοι τʼ ἐπέεσσι καὶ ἐξερέοιθʼ ὅτις εἴη.\nἀλλʼ ὅτε δὴ ἄρʼ ἔμελλε πόλιν δύσεσθαι ἐραννήν,\nἔνθα οἱ ἀντεβόλησε θεά, γλαυκῶπις Ἀθήνη,\nπαρθενικῇ ἐικυῖα νεήνιδι, κάλπιν ἐχούσῃ.\nστῆ δὲ πρόσθʼ αὐτοῦ, ὁ δʼ ἀνείρετο δῖος Ὀδυσσεύς·\nὦ τέκος, οὐκ ἄν μοι δόμον ἀνέρος ἡγήσαιο\nἈλκινόου, ὃς τοῖσδε μετʼ ἀνθρώποισι ἀνάσσει;\nκαὶ γὰρ ἐγὼ ξεῖνος ταλαπείριος ἐνθάδʼ ἱκάνω\nτηλόθεν ἐξ ἀπίης γαίης· τῷ οὔ τινα οἶδα\nἀνθρώπων, οἳ τήνδε πόλιν καὶ γαῖαν ἔχουσιν.\nτὸν δʼ αὖτε προσέειπε θεά, γλαυκῶπις Ἀθήνη·\nτοιγὰρ ἐγώ τοι, ξεῖνε πάτερ, δόμον, ὅν με κελεύεις,\nδείξω, ἐπεί μοι πατρὸς ἀμύμονος ἐγγύθι ναίει.\nἀλλʼ ἴθι σιγῇ τοῖον, ἐγὼ δʼ ὁδὸν ἡγεμονεύσω,\nμηδέ τινʼ ἀνθρώπων προτιόσσεο μηδʼ ἐρέεινε.\nοὐ γὰρ ξείνους οἵδε μάλʼ ἀνθρώπους ἀνέχονται,\nοὐδʼ ἀγαπαζόμενοι φιλέουσʼ ὅς κʼ ἄλλοθεν ἔλθῃ.\nνηυσὶ θοῇσιν τοί γε πεποιθότες ὠκείῃσι\nλαῖτμα μέγʼ ἐκπερόωσιν, ἐπεί σφισι δῶκʼ ἐνοσίχθων·\nτῶν νέες ὠκεῖαι ὡς εἰ πτερὸν ἠὲ νόημα.\nὣς ἄρα φωνήσασʼ ἡγήσατο Παλλὰς Ἀθήνη\nκαρπαλίμως· ὁ δʼ ἔπειτα μετʼ ἴχνια βαῖνε θεοῖο.\nτὸν δʼ ἄρα Φαίηκες ναυσικλυτοὶ οὐκ ἐνόησαν\nἐρχόμενον κατὰ ἄστυ διὰ σφέας· οὐ γὰρ Ἀθήνη\nεἴα ἐυπλόκαμος, δεινὴ θεός, ἥ ῥά οἱ ἀχλὺν\nθεσπεσίην κατέχευε φίλα φρονέουσʼ ἐνὶ θυμῷ.\nθαύμαζεν δʼ Ὀδυσεὺς λιμένας καὶ νῆας ἐίσας\nαὐτῶν θʼ ἡρώων ἀγορὰς καὶ τείχεα μακρὰ\nὑψηλά, σκολόπεσσιν ἀρηρότα, θαῦμα ἰδέσθαι.\nἀλλʼ ὅτε δὴ βασιλῆος ἀγακλυτὰ δώμαθʼ ἵκοντο,\nτοῖσι δὲ μύθων ἦρχε θεά, γλαυκῶπις Ἀθήνη·\nοὗτος δή τοι, ξεῖνε πάτερ, δόμος, ὅν με\nκελεύεις\nπεφραδέμεν· δήεις δὲ διοτρεφέας βασιλῆας\nδαίτην δαινυμένους· σὺ δʼ ἔσω κίε, μηδέ τι θυμῷ\nτάρβει· θαρσαλέος γὰρ ἀνὴρ ἐν πᾶσιν ἀμείνων\nἔργοισιν τελέθει, εἰ καί ποθεν ἄλλοθεν ἔλθοι.\nδέσποιναν μὲν πρῶτα κιχήσεαι ἐν μεγάροισιν·\nἈρήτη δʼ ὄνομʼ ἐστὶν ἐπώνυμον, ἐκ δὲ τοκήων\nτῶν αὐτῶν οἵ περ τέκον Ἀλκίνοον βασιλῆα.\nΝαυσίθοον μὲν πρῶτα Ποσειδάων ἐνοσίχθων\nγείνατο καὶ Περίβοια, γυναικῶν εἶδος ἀρίστη,\nὁπλοτάτη θυγάτηρ μεγαλήτορος Εὐρυμέδοντος,\nὅς ποθʼ ὑπερθύμοισι Γιγάντεσσιν βασίλευεν.\nἀλλʼ ὁ μὲν ὤλεσε λαὸν ἀτάσθαλον, ὤλετο δʼ αὐτός·\nτῇ δὲ Ποσειδάων ἐμίγη καὶ ἐγείνατο παῖδα\nΝαυσίθοον μεγάθυμον, ὃς ἐν Φαίηξιν ἄνασσε·\nΝαυσίθοος δʼ ἔτεκεν Ῥηξήνορά τʼ Ἀλκίνοόν τε.\nτὸν μὲν ἄκουρον ἐόντα βάλʼ ἀργυρότοξος Ἀπόλλων\nνυμφίον ἐν μεγάρῳ, μίαν οἴην παῖδα λιπόντα\nἈρήτην· τὴν δʼ Ἀλκίνοος ποιήσατʼ ἄκοιτιν,\nκαί μιν ἔτισʼ, ὡς οὔ τις ἐπὶ χθονὶ τίεται ἄλλη,\nὅσσαι νῦν γε γυναῖκες ὑπʼ ἀνδράσιν οἶκον ἔχουσιν.\nὣς κείνη περὶ κῆρι τετίμηταί τε καὶ ἔστιν\nἔκ τε φίλων παίδων ἔκ τʼ αὐτοῦ Ἀλκινόοιο\nκαὶ λαῶν, οἵ μίν ῥα θεὸν ὣς εἰσορόωντες\nδειδέχαται μύθοισιν, ὅτε στείχῃσʼ ἀνὰ ἄστυ.\nοὐ μὲν γάρ τι νόου γε καὶ αὐτὴ δεύεται ἐσθλοῦ·\nᾗσι τʼ ἐὺ φρονέῃσι καὶ ἀνδράσι νείκεα λύει.\nεἴ κέν τοι κείνη γε φίλα φρονέῃσʼ ἐνὶ θυμῷ,\nἐλπωρή τοι ἔπειτα φίλους τʼ ἰδέειν καὶ ἱκέσθαι\nοἶκον ἐς ὑψόροφον καὶ σὴν ἐς πατρίδα γαῖαν.\nὣς ἄρα φωνήσασʼ ἀπέβη γλαυκῶπις Ἀθήνη\nπόντον ἐπʼ ἀτρύγετον, λίπε δὲ Σχερίην ἐρατεινήν,\nἵκετο δʼ ἐς Μαραθῶνα καὶ εὐρυάγυιαν Ἀθήνην,\nδῦνε δʼ Ἐρεχθῆος πυκινὸν δόμον. αὐτὰρ Ὀδυσσεὺς\nἈλκινόου πρὸς δώματʼ ἴε κλυτά· πολλὰ δέ οἱ κῆρ\nὥρμαινʼ ἱσταμένῳ, πρὶν χάλκεον οὐδὸν ἱκέσθαι.\nὥς τε γὰρ ἠελίου αἴγλη πέλεν ἠὲ σελήνης\nδῶμα καθʼ ὑψερεφὲς μεγαλήτορος Ἀλκινόοιο.\nχάλκεοι μὲν γὰρ τοῖχοι ἐληλέδατʼ ἔνθα καὶ ἔνθα,\nἐς μυχὸν ἐξ οὐδοῦ, περὶ δὲ θριγκὸς κυάνοιο·\nχρύσειαι δὲ θύραι πυκινὸν δόμον ἐντὸς ἔεργον·\nσταθμοὶ δʼ ἀργύρεοι ἐν χαλκέῳ ἕστασαν οὐδῷ,\nἀργύρεον δʼ ἐφʼ ὑπερθύριον, χρυσέη δὲ κορώνη.\nχρύσειοι δʼ ἑκάτερθε καὶ ἀργύρεοι κύνες ἦσαν,\nοὓς Ἥφαιστος ἔτευξεν ἰδυίῃσι πραπίδεσσι\nδῶμα φυλασσέμεναι μεγαλήτορος Ἀλκινόοιο,\nἀθανάτους ὄντας καὶ ἀγήρως ἤματα πάντα.\nἐν δὲ θρόνοι περὶ τοῖχον ἐρηρέδατʼ ἔνθα καὶ ἔνθα,\nἐς μυχὸν ἐξ οὐδοῖο διαμπερές, ἔνθʼ ἐνὶ πέπλοι\nλεπτοὶ ἐύννητοι βεβλήατο, ἔργα γυναικῶν.\nἔνθα δὲ Φαιήκων ἡγήτορες ἑδριόωντο\nπίνοντες καὶ ἔδοντες· ἐπηετανὸν γὰρ ἔχεσκον.\nχρύσειοι δʼ ἄρα κοῦροι ἐυδμήτων ἐπὶ βωμῶν\nἕστασαν αἰθομένας δαΐδας μετὰ χερσὶν ἔχοντες,\nφαίνοντες νύκτας κατὰ δώματα δαιτυμόνεσσι.\nπεντήκοντα δέ οἱ δμωαὶ κατὰ δῶμα γυναῖκες\nαἱ μὲν ἀλετρεύουσι μύλῃς ἔπι μήλοπα καρπόν,\nαἱ δʼ ἱστοὺς ὑφόωσι καὶ ἠλάκατα στρωφῶσιν\nἥμεναι, οἷά τε φύλλα μακεδνῆς αἰγείροιο·\nκαιρουσσέων δʼ ὀθονέων ἀπολείβεται ὑγρὸν ἔλαιον.\nὅσσον Φαίηκες περὶ πάντων ἴδριες ἀνδρῶν\nνῆα θοὴν ἐνὶ πόντῳ ἐλαυνέμεν, ὣς δὲ γυναῖκες\nἱστῶν τεχνῆσσαι· πέρι γάρ σφισι δῶκεν Ἀθήνη\nἔργα τʼ ἐπίστασθαι περικαλλέα καὶ φρένας ἐσθλάς.\nἔκτοσθεν δʼ αὐλῆς μέγας ὄρχατος ἄγχι θυράων\nτετράγυος· περὶ δʼ ἕρκος ἐλήλαται ἀμφοτέρωθεν.\nἔνθα δὲ δένδρεα μακρὰ πεφύκασι τηλεθόωντα,\nὄγχναι καὶ ῥοιαὶ καὶ μηλέαι ἀγλαόκαρποι\nσυκέαι τε γλυκεραὶ καὶ ἐλαῖαι τηλεθόωσαι.\nτάων οὔ ποτε καρπὸς ἀπόλλυται οὐδʼ ἀπολείπει\nχείματος οὐδὲ θέρευς, ἐπετήσιος· ἀλλὰ μάλʼ αἰεὶ\nΖεφυρίη πνείουσα τὰ μὲν φύει, ἄλλα δὲ πέσσει.\nὄγχνη ἐπʼ ὄγχνῃ γηράσκει, μῆλον δʼ ἐπὶ μήλῳ,\nαὐτὰρ ἐπὶ σταφυλῇ σταφυλή, σῦκον δʼ ἐπὶ σύκῳ.\nἔνθα δέ οἱ πολύκαρπος ἀλωὴ ἐρρίζωται,\nτῆς ἕτερον μὲν θειλόπεδον λευρῷ ἐνὶ χώρῳ\nτέρσεται ἠελίῳ, ἑτέρας δʼ ἄρα τε τρυγόωσιν,\nἄλλας δὲ τραπέουσι· πάροιθε δέ τʼ ὄμφακές εἰσιν\nἄνθος ἀφιεῖσαι, ἕτεραι δʼ ὑποπερκάζουσιν.\nἔνθα δὲ κοσμηταὶ πρασιαὶ παρὰ νείατον ὄρχον\nπαντοῖαι πεφύασιν, ἐπηετανὸν γανόωσαι·\nἐν δὲ δύω κρῆναι ἡ μέν τʼ ἀνὰ κῆπον ἅπαντα\nσκίδναται, ἡ δʼ ἑτέρωθεν ὑπʼ αὐλῆς οὐδὸν ἵησι\nπρὸς δόμον ὑψηλόν, ὅθεν ὑδρεύοντο πολῖται.\nτοῖʼ ἄρʼ ἐν Ἀλκινόοιο θεῶν ἔσαν ἀγλαὰ δῶρα.\nἔνθα στὰς θηεῖτο πολύτλας δῖος Ὀδυσσεύς.\nαὐτὰρ ἐπεὶ δὴ πάντα ἑῷ θηήσατο θυμῷ,\nκαρπαλίμως ὑπὲρ οὐδὸν ἐβήσετο δώματος εἴσω.\nεὗρε δὲ Φαιήκων ἡγήτορας ἠδὲ μέδοντας\nσπένδοντας δεπάεσσιν ἐυσκόπῳ ἀργεϊφόντῃ,\nᾧ πυμάτῳ σπένδεσκον, ὅτε μνησαίατο κοίτου.\nαὐτὰρ ὁ βῆ διὰ δῶμα πολύτλας δῖος Ὀδυσσεὺς\nπολλὴν ἠέρʼ ἔχων, ἥν οἱ περίχευεν Ἀθήνη,\nὄφρʼ ἵκετʼ Ἀρήτην τε καὶ Ἀλκίνοον βασιλῆα.\nἀμφὶ δʼ ἄρʼ Ἀρήτης βάλε γούνασι χεῖρας Ὀδυσσεύς,\nκαὶ τότε δή ῥʼ αὐτοῖο πάλιν χύτο θέσφατος ἀήρ.\nοἱ δʼ ἄνεῳ ἐγένοντο, δόμον κάτα φῶτα ἰδόντες·\nθαύμαζον δʼ ὁρόωντες. ὁ δὲ λιτάνευεν Ὀδυσσεύς·\nἈρήτη, θύγατερ Ῥηξήνορος ἀντιθέοιο,\nσόν τε πόσιν σά τε γούναθʼ ἱκάνω πολλὰ μογήσας\nτούσδε τε δαιτυμόνας· τοῖσιν θεοὶ ὄλβια δοῖεν\nζωέμεναι, καὶ παισὶν ἐπιτρέψειεν ἕκαστος\nκτήματʼ ἐνὶ μεγάροισι γέρας θʼ ὅ τι δῆμος ἔδωκεν·\nαὐτὰρ ἐμοὶ πομπὴν ὀτρύνετε πατρίδʼ ἱκέσθαι\nθᾶσσον, ἐπεὶ δὴ δηθὰ φίλων ἄπο πήματα πάσχω.\nὣς εἰπὼν κατʼ ἄρʼ ἕζετʼ ἐπʼ ἐσχάρῃ ἐν κονίῃσιν\nπὰρ πυρί· οἱ δʼ ἄρα πάντες ἀκὴν ἐγένοντο σιωπῇ.\nὀψὲ δὲ δὴ μετέειπε γέρων ἥρως Ἐχένηος,\nὃς δὴ Φαιήκων ἀνδρῶν προγενέστερος ἦεν\nκαὶ μύθοισι κέκαστο, παλαιά τε πολλά τε εἰδώς·\nὅ σφιν ἐὺ φρονέων ἀγορήσατο καὶ μετέειπεν·\nἈλκίνοʼ, οὐ μέν τοι τόδε κάλλιον, οὐδὲ ἔοικε,\nξεῖνον μὲν χαμαὶ ἧσθαι ἐπʼ ἐσχάρῃ ἐν κονίῃσιν,\nοἵδε δὲ σὸν μῦθον ποτιδέγμενοι ἰσχανόωνται.\nἄλλʼ ἄγε δὴ ξεῖνον μὲν ἐπὶ θρόνου ἀργυροήλου\nεἷσον ἀναστήσας, σὺ δὲ κηρύκεσσι κέλευσον\nοἶνον ἐπικρῆσαι, ἵνα καὶ Διὶ τερπικεραύνῳ\nσπείσομεν, ὅς θʼ ἱκέτῃσιν ἅμʼ αἰδοίοισιν ὀπηδεῖ·\nδόρπον δὲ ξείνῳ ταμίη δότω ἔνδον ἐόντων.\nαὐτὰρ ἐπεὶ τό γʼ ἄκουσʼ ἱερὸν μένος Ἀλκινόοιο,\nχειρὸς ἑλὼν Ὀδυσῆα δαΐφρονα ποικιλομήτην\nὦρσεν ἀπʼ ἐσχαρόφιν καὶ ἐπὶ θρόνου εἷσε φαεινοῦ,\nυἱὸν ἀναστήσας ἀγαπήνορα Λαοδάμαντα,\nὅς οἱ πλησίον ἷζε, μάλιστα δέ μιν φιλέεσκεν.\nχέρνιβα δʼ ἀμφίπολος προχόῳ ἐπέχευε φέρουσα\nκαλῇ χρυσείῃ ὑπὲρ ἀργυρέοιο λέβητος,\nνίψασθαι· παρὰ δὲ ξεστὴν ἐτάνυσσε τράπεζαν.\nσῖτον δʼ αἰδοίη ταμίη παρέθηκε φέρουσα,\nεἴδατα πόλλʼ ἐπιθεῖσα, χαριζομένη παρεόντων.\nαὐτὰρ ὁ πῖνε καὶ ἦσθε πολύτλας δῖος Ὀδυσσεύς.\nκαὶ τότε κήρυκα προσέφη μένος Ἀλκινόοιο·\nΠοντόνοε, κρητῆρα κερασσάμενος μέθυ νεῖμον\nπᾶσιν ἀνὰ μέγαρον, ἵνα καὶ Διὶ τερπικεραύνῳ\nσπείσομεν, ὅς θʼ ἱκέτῃσιν ἅμʼ αἰδοίοισιν ὀπηδεῖ.\nὣς φάτο, Ποντόνοος δὲ μελίφρονα οἶνον ἐκίρνα,\nνώμησεν δʼ ἄρα πᾶσιν ἐπαρξάμενος δεπάεσσιν.\nαὐτὰρ ἐπεὶ σπεῖσάν τʼ ἔπιόν θʼ, ὅσον ἤθελε θυμός,\nτοῖσιν δʼ Ἀλκίνοος ἀγορήσατο καὶ μετέειπε·\nκέκλυτε, Φαιήκων ἡγήτορες ἠδὲ μέδοντες\nὄφρʼ εἴπω τά με θυμὸς ἐνὶ στήθεσσι κελεύει.\nνῦν μὲν δαισάμενοι κατακείετε οἴκαδʼ ἰόντες·\nἠῶθεν δὲ γέροντας ἐπὶ πλέονας καλέσαντες\nξεῖνον ἐνὶ μεγάροις ξεινίσσομεν ἠδὲ θεοῖσιν\nῥέξομεν ἱερὰ καλά, ἔπειτα δὲ καὶ περὶ πομπῆς\nμνησόμεθʼ, ὥς χʼ ὁ ξεῖνος ἄνευθε πόνου καὶ ἀνίης\nπομπῇ ὑφʼ ἡμετέρῃ ἣν πατρίδα γαῖαν ἵκηται\nχαίρων καρπαλίμως, εἰ καὶ μάλα τηλόθεν ἐστί,\nμηδέ τι μεσσηγύς γε κακὸν καὶ πῆμα πάθῃσι,\nπρίν γε τὸν ἧς γαίης ἐπιβήμεναι· ἔνθα δʼ ἔπειτα\nπείσεται, ἅσσα οἱ αἶσα κατὰ κλῶθές τε βαρεῖαι\nγιγνομένῳ νήσαντο λίνῳ, ὅτε μιν τέκε μήτηρ.\nεἰ δέ τις ἀθανάτων γε κατʼ οὐρανοῦ εἰλήλουθεν,\nἄλλο τι δὴ τόδʼ ἔπειτα θεοὶ περιμηχανόωνται.\nαἰεὶ γὰρ τὸ πάρος γε θεοὶ φαίνονται ἐναργεῖς\nἡμῖν, εὖτʼ ἔρδωμεν ἀγακλειτὰς ἑκατόμβας,\nδαίνυνταί τε παρʼ ἄμμι καθήμενοι ἔνθα περ ἡμεῖς.\nεἰ δʼ ἄρα τις καὶ μοῦνος ἰὼν ξύμβληται ὁδίτης,\nοὔ τι κατακρύπτουσιν, ἐπεί σφισιν ἐγγύθεν εἰμέν,\nὥς περ Κύκλωπές τε καὶ ἄγρια φῦλα Γιγάντων.\nτὸν δʼ ἀπαμειβόμενος προσέφη πολύμητις\nὈδυσσεύς·\nἈλκίνοʼ, ἄλλο τί τοι μελέτω φρεσίν· οὐ γὰρ ἐγώ γε\nἀθανάτοισιν ἔοικα, τοὶ οὐρανὸν εὐρὺν ἔχουσιν,\nοὐ δέμας οὐδὲ φυήν, ἀλλὰ θνητοῖσι βροτοῖσιν.\nοὕς τινας ὑμεῖς ἴστε μάλιστʼ ὀχέοντας ὀιζὺν\nἀνθρώπων, τοῖσίν κεν ἐν ἄλγεσιν ἰσωσαίμην.\nκαὶ δʼ ἔτι κεν καὶ μᾶλλον ἐγὼ κακὰ μυθησαίμην,\nὅσσα γε δὴ ξύμπαντα θεῶν ἰότητι μόγησα.\nἀλλʼ ἐμὲ μὲν δορπῆσαι ἐάσατε κηδόμενόν περ·\nοὐ γάρ τι στυγερῇ ἐπὶ γαστέρι κύντερον ἄλλο\nἔπλετο, ἥ τʼ ἐκέλευσεν ἕο μνήσασθαι ἀνάγκῃ\nκαὶ μάλα τειρόμενον καὶ ἐνὶ φρεσὶ πένθος ἔχοντα,\nὡς καὶ ἐγὼ πένθος μὲν ἔχω φρεσίν, ἡ δὲ μάλʼ αἰεὶ\nἐσθέμεναι κέλεται καὶ πινέμεν, ἐκ δέ με πάντων\nληθάνει ὅσσʼ ἔπαθον, καὶ ἐνιπλησθῆναι ἀνώγει.\nὑμεῖς δʼ ὀτρύνεσθαι ἅμʼ ἠοῖ φαινομένηφιν,\nὥς κʼ ἐμὲ τὸν δύστηνον ἐμῆς ἐπιβήσετε πάτρης\nκαί περ πολλὰ παθόντα· ἰδόντα με καὶ λίποι αἰὼν\nκτῆσιν ἐμήν, δμῶάς τε καὶ ὑψερεφὲς μέγα δῶμα.\nὣς ἔφαθʼ, οἱ δʼ ἄρα πάντες ἐπῄνεον ἠδʼ ἐκέλευον\nπεμπέμεναι τὸν ξεῖνον, ἐπεὶ κατὰ μοῖραν ἔειπεν.\nαὐτὰρ ἐπεὶ σπεῖσάν τʼ ἔπιον θʼ ὅσον ἤθελε θυμός,\nοἱ μὲν κακκείοντες ἔβαν οἶκόνδε ἕκαστος,\nαὐτὰρ ὁ ἐν μεγάρῳ ὑπελείπετο δῖος Ὀδυσσεύς,\nπὰρ δέ οἱ Ἀρήτη τε καὶ Ἀλκίνοος θεοειδὴς\nἥσθην· ἀμφίπολοι δʼ ἀπεκόσμεον ἔντεα δαιτός.\nτοῖσιν δʼ Ἀρήτη λευκώλενος ἤρχετο μύθων·\nἔγνω γὰρ φᾶρός τε χιτῶνά τε εἵματʼ ἰδοῦσα\nκαλά, τά ῥʼ αὐτὴ τεῦξε σὺν ἀμφιπόλοισι γυναιξί·\nκαί μιν φωνήσασʼ ἔπεα πτερόεντα προσηύδα·\nξεῖνε, τὸ μέν σε πρῶτον ἐγὼν εἰρήσομαι αὐτή·\nτίς πόθεν εἰς ἀνδρῶν; τίς τοι τάδε εἵματʼ ἔδωκεν;\nοὐ δὴ φῆς ἐπὶ πόντον ἀλώμενος ἐνθάδʼ ἱκέσθαι;\nτὴν δʼ ἀπαμειβόμενος προσέφη πολύμητις\nὈδυσσεύς·\nἀργαλέον, βασίλεια, διηνεκέως ἀγορεῦσαι\nκήδεʼ, ἐπεί μοι πολλὰ δόσαν θεοὶ Οὐρανίωνες·\nτοῦτο δέ τοι ἐρέω ὅ μʼ ἀνείρεαι ἠδὲ μεταλλᾷς.\nὨγυγίη τις νῆσος ἀπόπροθεν εἰν ἁλὶ κεῖται·\nἔνθα μὲν Ἄτλαντος θυγάτηρ, δολόεσσα Καλυψὼ\nναίει ἐυπλόκαμος, δεινὴ θεός· οὐδέ τις αὐτῇ\nμίσγεται οὔτε θεῶν οὔτε θνητῶν ἀνθρώπων.\nἀλλʼ ἐμὲ τὸν δύστηνον ἐφέστιον ἤγαγε δαίμων\nοἶον, ἐπεί μοι νῆα θοὴν ἀργῆτι κεραυνῷ\nΖεὺς ἔλσας ἐκέασσε μέσῳ ἐνὶ οἴνοπι πόντῳ.\nἔνθʼ ἄλλοι μὲν πάντες ἀπέφθιθεν ἐσθλοὶ ἑταῖροι,\nαὐτὰρ ἐγὼ τρόπιν ἀγκὰς ἑλὼν νεὸς ἀμφιελίσσης\nἐννῆμαρ φερόμην· δεκάτῃ δέ με νυκτὶ μελαίνῃ\nνῆσον ἐς Ὠγυγίην πέλασαν θεοί, ἔνθα Καλυψὼ\nναίει ἐυπλόκαμος, δεινὴ θεός, ἥ με λαβοῦσα\nἐνδυκέως ἐφίλει τε καὶ ἔτρεφεν ἠδὲ ἔφασκε\nθήσειν ἀθάνατον καὶ ἀγήραον ἤματα πάντα·\nἀλλʼ ἐμὸν οὔ ποτε θυμὸν ἐνὶ στήθεσσιν ἔπειθεν.\nἔνθα μὲν ἑπτάετες μένον ἔμπεδον, εἵματα δʼ αἰεὶ\nδάκρυσι δεύεσκον, τά μοι ἄμβροτα δῶκε Καλυψώ·\nἀλλʼ ὅτε δὴ ὀγδόατόν μοι ἐπιπλόμενον ἔτος ἦλθεν,\nκαὶ τότε δή μʼ ἐκέλευσεν ἐποτρύνουσα νέεσθαι\nΖηνὸς ὑπʼ ἀγγελίης, ἢ καὶ νόος ἐτράπετʼ αὐτῆς.\nπέμπε δʼ ἐπὶ σχεδίης πολυδέσμου, πολλὰ δʼ ἔδωκε,\nσῖτον καὶ μέθυ ἡδύ, καὶ ἄμβροτα εἵματα ἕσσεν,\nοὖρον δὲ προέηκεν ἀπήμονά τε λιαρόν τε.\nἑπτὰ δὲ καὶ δέκα μὲν πλέον ἤματα ποντοπορεύων,\nὀκτωκαιδεκάτῃ δʼ ἐφάνη ὄρεα σκιόεντα\nγαίης ὑμετέρης, γήθησε δέ μοι φίλον ἦτορ\nδυσμόρῳ· ἦ γὰρ ἔμελλον ἔτι ξυνέσεσθαι ὀιζυῖ\nπολλῇ, τήν μοι ἐπῶρσε Ποσειδάων ἐνοσίχθων,\nὅς μοι ἐφορμήσας ἀνέμους κατέδησε κέλευθον,\nὤρινεν δὲ θάλασσαν ἀθέσφατον, οὐδέ τι κῦμα\nεἴα ἐπὶ σχεδίης ἁδινὰ στενάχοντα φέρεσθαι.\nτὴν μὲν ἔπειτα θύελλα διεσκέδασʼ· αὐτὰρ ἐγώ γε\nνηχόμενος τόδε λαῖτμα διέτμαγον, ὄφρα με γαίῃ\nὑμετέρῃ ἐπέλασσε φέρων ἄνεμός τε καὶ ὕδωρ.\nἔνθα κέ μʼ ἐκβαίνοντα βιήσατο κῦμʼ ἐπὶ χέρσου,\nπέτρῃς πρὸς μεγάλῃσι βαλὸν καὶ ἀτερπέι χώρῳ·\nἀλλʼ ἀναχασσάμενος νῆχον πάλιν, ἧος ἐπῆλθον\nἐς ποταμόν, τῇ δή μοι ἐείσατο χῶρος ἄριστος,\nλεῖος πετράων, καὶ ἐπὶ σκέπας ἦν ἀνέμοιο.\nἐκ δʼ ἔπεσον θυμηγερέων, ἐπὶ δʼ ἀμβροσίη νὺξ\nἤλυθʼ. ἐγὼ δʼ ἀπάνευθε διιπετέος ποταμοῖο\nἐκβὰς ἐν θάμνοισι κατέδραθον, ἀμφὶ δὲ φύλλα\nἠφυσάμην· ὕπνον δὲ θεὸς κατʼ ἀπείρονα χεῦεν.\nἔνθα μὲν ἐν φύλλοισι φίλον τετιημένος ἦτορ\nεὗδον παννύχιος καὶ ἐπʼ ἠῶ καὶ μέσον ἦμαρ.\nδείλετό τʼ ἠέλιος καί με γλυκὺς ὕπνος ἀνῆκεν.\nἀμφιπόλους δʼ ἐπὶ θινὶ τεῆς ἐνόησα θυγατρὸς\nπαιζούσας, ἐν δʼ αὐτὴ ἔην ἐικυῖα θεῇσι·\nτὴν ἱκέτευσʼ· ἡ δʼ οὔ τι νοήματος ἤμβροτεν ἐσθλοῦ,\nὡς οὐκ ἂν ἔλποιο νεώτερον ἀντιάσαντα\nἐρξέμεν· αἰεὶ γάρ τε νεώτεροι ἀφραδέουσιν.\nἥ μοι σῖτον ἔδωκεν ἅλις ἠδʼ αἴθοπα οἶνον\nκαὶ λοῦσʼ ἐν ποταμῷ καί μοι τάδε εἵματʼ ἔδωκε.\nταῦτά τοι ἀχνύμενός περ ἀληθείην κατέλεξα.\nτὸν δʼ αὖτʼ Ἀλκίνοος ἀπαμείβετο φώνησέν τε·\nξεῖνʼ, ἦ τοι μὲν τοῦτο γʼ ἐναίσιμον οὐκ ἐνόησε\nπαῖς ἐμή, οὕνεκά σʼ οὔ τι μετʼ ἀμφιπόλοισι γυναιξὶν\nἦγεν ἐς ἡμέτερον, σὺ δʼ ἄρα πρώτην ἱκέτευσας.\nτὸν δʼ ἀπαμειβόμενος προσέφη πολύμητις\nὈδυσσεύς·\nἥρως, μή τοι τοὔνεκʼ ἀμύμονα νείκεε κούρην·\nἡ μὲν γάρ μʼ ἐκέλευε σὺν ἀμφιπόλοισιν ἕπεσθαι,\nἀλλʼ ἐγὼ οὐκ ἔθελον δείσας αἰσχυνόμενός τε,\nμή πως καὶ σοὶ θυμὸς ἐπισκύσσαιτο ἰδόντι·\nδύσζηλοι γάρ τʼ εἰμὲν ἐπὶ χθονὶ φῦλʼ ἀνθρώπων.\nτὸν δʼ αὖτʼ Ἀλκίνοος ἀπαμείβετο φώνησέν τε·\nξεῖνʼ, οὔ μοι τοιοῦτον ἐνὶ στήθεσσι φίλον κῆρ\nμαψιδίως κεχολῶσθαι· ἀμείνω δʼ αἴσιμα πάντα.\nαἲ γάρ, Ζεῦ τε πάτερ καὶ Ἀθηναίη καὶ Ἄπολλον,\nτοῖος ἐὼν οἷός ἐσσι, τά τε φρονέων ἅ τʼ ἐγώ περ,\nπαῖδά τʼ ἐμὴν ἐχέμεν καὶ ἐμὸς γαμβρὸς καλέεσθαι\nαὖθι μένων· οἶκον δέ κʼ ἐγὼ καὶ κτήματα δοίην,\nεἴ κʼ ἐθέλων γε μένοις· ἀέκοντα δέ σʼ οὔ τις ἐρύξει\nΦαιήκων· μὴ τοῦτο φίλον Διὶ πατρὶ γένοιτο.\nπομπὴν δʼ ἐς τόδʼ ἐγὼ τεκμαίρομαι, ὄφρʼ ἐὺ εἰδῇς,\nαὔριον ἔς· τῆμος δὲ σὺ μὲν δεδμημένος ὕπνῳ\nλέξεαι, οἱ δʼ ἐλόωσι γαλήνην, ὄφρʼ ἂν ἵκηαι\nπατρίδα σὴν καὶ δῶμα, καὶ εἴ πού τοι φίλον ἐστίν,\nεἴ περ καὶ μάλα πολλὸν ἑκαστέρω ἔστʼ Εὐβοίης,\nτήν περ τηλοτάτω φάσʼ ἔμμεναι, οἵ μιν ἴδοντο\nλαῶν ἡμετέρων, ὅτε τε ξανθὸν Ῥαδάμανθυν\nἦγον ἐποψόμενον Τιτυὸν Γαιήιον υἱόν.\nκαὶ μὲν οἱ ἔνθʼ ἦλθον καὶ ἄτερ καμάτοιο τέλεσσαν\nἤματι τῷ αὐτῷ καὶ ἀπήνυσαν οἴκαδʼ ὀπίσσω.\nεἰδήσεις δὲ καὶ αὐτὸς ἐνὶ φρεσὶν ὅσσον ἄρισται\nνῆες ἐμαὶ καὶ κοῦροι ἀναρρίπτειν ἅλα πηδῷ.\nὣς φάτο, γήθησεν δὲ πολύτλας δῖος Ὀδυσσεύς,\nεὐχόμενος δʼ ἄρα εἶπεν, ἔπος τʼ ἔφατʼ ἔκ τʼ ὀνόμαζεν·\nΖεῦ πάτερ, αἴθʼ ὅσα εἶπε τελευτήσειεν ἅπαντα\nἈλκίνοος· τοῦ μέν κεν ἐπὶ ζείδωρον ἄρουραν\nἄσβεστον κλέος εἴη, ἐγὼ δέ κε πατρίδʼ ἱκοίμην.\nὣς οἱ μὲν τοιαῦτα πρὸς ἀλλήλους ἀγόρευον·\nκέκλετο δʼ Ἀρήτη λευκώλενος ἀμφιπόλοισιν\nδέμνιʼ ὑπʼ αἰθούσῃ θέμεναι καὶ ῥήγεα καλὰ\nπορφύρεʼ ἐμβαλέειν, στορέσαι τʼ ἐφύπερθε τάπητας\nχλαίνας τʼ ἐνθέμεναι οὔλας καθύπερθεν ἕσασθαι.\nαἱ δʼ ἴσαν ἐκ μεγάροιο δάος μετὰ χερσὶν ἔχουσαι·\nαὐτὰρ ἐπεὶ στόρεσαν πυκινὸν λέχος ἐγκονέουσαι,\nὤτρυνον δʼ Ὀδυσῆα παριστάμεναι ἐπέεσσιν·\nὄρσο κέων, ὦ ξεῖνε· πεποίηται δέ τοι εὐνή.\nὣς φάν, τῷ δʼ ἀσπαστὸν ἐείσατο κοιμηθῆναι.\nὣς ὁ μὲν ἔνθα καθεῦδε πολύτλας δῖος Ὀδυσσεὺς\nτρητοῖς ἐν λεχέεσσιν ὑπʼ αἰθούσῃ ἐριδούπῳ·\nἈλκίνοος δʼ ἄρα λέκτο μυχῷ δόμου ὑψηλοῖο,\nπὰρ δὲ γυνὴ δέσποινα λέχος πόρσυνε καὶ εὐνήν.\nἦμος δʼ ἠριγένεια φάνη ῥοδοδάκτυλος Ἠώς,\nὤρνυτʼ ἄρʼ ἐξ εὐνῆς ἱερὸν μένος Ἀλκινόοιο,\nἂν δʼ ἄρα διογενὴς ὦρτο πτολίπορθος Ὀδυσσεύς.\nτοῖσιν δʼ ἡγεμόνευʼ ἱερὸν μένος Ἀλκινόοιο\nΦαιήκων ἀγορήνδʼ, ἥ σφιν παρὰ νηυσὶ τέτυκτο.\nἐλθόντες δὲ καθῖζον ἐπὶ ξεστοῖσι λίθοισι\nπλησίον. ἡ δʼ ἀνὰ ἄστυ μετῴχετο Παλλὰς Ἀθήνη\nεἰδομένη κήρυκι δαΐφρονος Ἀλκινόοιο,\nνόστον Ὀδυσσῆι μεγαλήτορι μητιόωσα,\nκαί ῥα ἑκάστῳ φωτὶ παρισταμένη φάτο μῦθον·\nδεῦτʼ ἄγε, Φαιήκων ἡγήτορες ἠδὲ μέδοντες,\nεἰς ἀγορὴν ἰέναι, ὄφρα ξείνοιο πύθησθε,\nὃς νέον Ἀλκινόοιο δαΐφρονος ἵκετο δῶμα\nπόντον ἐπιπλαγχθείς, δέμας ἀθανάτοισιν ὁμοῖος.\nὣς εἰποῦσʼ ὤτρυνε μένος καὶ θυμὸν ἑκάστου.\nκαρπαλίμως δʼ ἔμπληντο βροτῶν ἀγοραί τε καὶ ἕδραι\nἀγρομένων· πολλοὶ δʼ ἄρʼ ἐθηήσαντο ἰδόντες\nυἱὸν Λαέρταο δαΐφρονα· τῷ δʼ ἄρʼ Ἀθήνη\nθεσπεσίην κατέχευε χάριν κεφαλῇ τε καὶ ὤμοις\nκαί μιν μακρότερον καὶ πάσσονα θῆκεν ἰδέσθαι,\nὥς κεν Φαιήκεσσι φίλος πάντεσσι γένοιτο\nδεινός τʼ αἰδοῖός τε καὶ ἐκτελέσειεν ἀέθλους\nπολλούς, τοὺς Φαίηκες ἐπειρήσαντʼ Ὀδυσῆος.\nαὐτὰρ ἐπεί ῥʼ ἤγερθεν ὁμηγερέες τʼ ἐγένοντο,\nτοῖσιν δʼ Ἀλκίνοος ἀγορήσατο καὶ μετέειπε·\nκέκλυτε, Φαιήκων ἡγήτορες ἠδὲ μέδοντες,\nὄφρʼ εἴπω τά με θυμὸς ἐνὶ στήθεσσι κελεύει.\nξεῖνος ὅδʼ, οὐκ οἶδʼ ὅς τις, ἀλώμενος ἵκετʼ ἐμὸν δῶ,\nἠὲ πρὸς ἠοίων ἦ ἑσπερίων ἀνθρώπων·\nπομπὴν δʼ ὀτρύνει, καὶ λίσσεται ἔμπεδον εἶναι.\nἡμεῖς δʼ, ὡς τὸ πάρος περ, ἐποτρυνώμεθα πομπήν.\nοὐδὲ γὰρ οὐδέ τις ἄλλος, ὅτις κʼ ἐμὰ δώμαθʼ ἵκηται,\nἐνθάδʼ ὀδυρόμενος δηρὸν μένει εἵνεκα πομπῆς.\nἀλλʼ ἄγε νῆα μέλαιναν ἐρύσσομεν εἰς ἅλα δῖαν\nπρωτόπλοον, κούρω δὲ δύω καὶ πεντήκοντα\nκρινάσθων κατὰ δῆμον, ὅσοι πάρος εἰσὶν ἄριστοι.\nδησάμενοι δʼ ἐὺ πάντες ἐπὶ κληῖσιν ἐρετμὰ\nἔκβητʼ· αὐτὰρ ἔπειτα θοὴν ἀλεγύνετε δαῖτα\nἡμέτερόνδʼ ἐλθόντες· ἐγὼ δʼ ἐὺ πᾶσι παρέξω.\nκούροισιν μὲν ταῦτʼ ἐπιτέλλομαι· αὐτὰρ οἱ ἄλλοι\nσκηπτοῦχοι βασιλῆες ἐμὰ πρὸς δώματα καλὰ\nἔρχεσθʼ, ὄφρα ξεῖνον ἐνὶ μεγάροισι φιλέωμεν,\nμηδέ τις ἀρνείσθω. καλέσασθε δὲ θεῖον ἀοιδὸν\nΔημόδοκον· τῷ γάρ ῥα θεὸς πέρι δῶκεν ἀοιδὴν\nτέρπειν, ὅππῃ θυμὸς ἐποτρύνῃσιν ἀείδειν.\nὣς ἄρα φωνήσας ἡγήσατο, τοὶ δʼ ἅμʼ ἕποντο\nσκηπτοῦχοι· κῆρυξ δὲ μετῴχετο θεῖον ἀοιδόν.\nκούρω δὲ κρινθέντε δύω καὶ πεντήκοντα\nβήτην, ὡς ἐκέλευσʼ, ἐπὶ θῖνʼ ἁλὸς ἀτρυγέτοιο.\nαὐτὰρ ἐπεί ῥʼ ἐπὶ νῆα κατήλυθον ἠδὲ θάλασσαν,\nνῆα μὲν οἵ γε μέλαιναν ἁλὸς βένθοσδε ἔρυσσαν,\nἐν δʼ ἱστόν τʼ ἐτίθεντο καὶ ἱστία νηὶ μελαίνῃ,\nἠρτύναντο δʼ ἐρετμὰ τροποῖς ἐν δερματίνοισι,\nπάντα κατὰ μοῖραν, ἀνά θʼ ἱστία λευκὰ πέτασσαν.\nὑψοῦ δʼ ἐν νοτίῳ τήν γʼ ὥρμισαν· αὐτὰρ ἔπειτα\nβάν ῥʼ ἴμεν Ἀλκινόοιο δαΐφρονος ἐς μέγα δῶμα.\nπλῆντο δʼ ἄρʼ αἴθουσαί τε καὶ ἕρκεα καὶ δόμοι ἀνδρῶν\nἀγρομένων· πολλοὶ δʼ ἄρʼ ἔσαν, νέοι ἠδὲ παλαιοί.\nτοῖσιν δʼ Ἀλκίνοος δυοκαίδεκα μῆλʼ ἱέρευσεν,\nὀκτὼ δʼ ἀργιόδοντας ὕας, δύο δʼ εἰλίποδας βοῦς·\nτοὺς δέρον ἀμφί θʼ ἕπον, τετύκοντό τε δαῖτʼ ἐρατεινήν.\nκῆρυξ δʼ ἐγγύθεν ἦλθεν ἄγων ἐρίηρον ἀοιδόν,\nτὸν πέρι μοῦσʼ ἐφίλησε, δίδου δʼ ἀγαθόν τε κακόν τε·\nὀφθαλμῶν μὲν ἄμερσε, δίδου δʼ ἡδεῖαν ἀοιδήν.\nτῷ δʼ ἄρα Ποντόνοος θῆκε θρόνον ἀργυρόηλον\nμέσσῳ δαιτυμόνων, πρὸς κίονα μακρὸν ἐρείσας·\nκὰδ δʼ ἐκ πασσαλόφι κρέμασεν φόρμιγγα λίγειαν\nαὐτοῦ ὑπὲρ κεφαλῆς καὶ ἐπέφραδε χερσὶν ἑλέσθαι\nκῆρυξ· πὰρ δʼ ἐτίθει κάνεον καλήν τε τράπεζαν,\nπὰρ δὲ δέπας οἴνοιο, πιεῖν ὅτε θυμὸς ἀνώγοι.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nμοῦσʼ ἄρʼ ἀοιδὸν ἀνῆκεν ἀειδέμεναι κλέα ἀνδρῶν,\nοἴμης τῆς τότʼ ἄρα κλέος οὐρανὸν εὐρὺν ἵκανε,\nνεῖκος Ὀδυσσῆος καὶ Πηλεΐδεω Ἀχιλῆος,\nὥς ποτε δηρίσαντο θεῶν ἐν δαιτὶ θαλείῃ\nἐκπάγλοις ἐπέεσσιν, ἄναξ δʼ ἀνδρῶν Ἀγαμέμνων\nχαῖρε νόῳ, ὅ τʼ ἄριστοι Ἀχαιῶν δηριόωντο.\nὣς γάρ οἱ χρείων μυθήσατο Φοῖβος Ἀπόλλων\nΠυθοῖ ἐν ἠγαθέῃ, ὅθʼ ὑπέρβη λάινον οὐδὸν\nχρησόμενος· τότε γάρ ῥα κυλίνδετο πήματος ἀρχὴ\nΤρωσί τε καὶ Δαναοῖσι Διὸς μεγάλου διὰ βουλάς.\nταῦτʼ ἄρʼ ἀοιδὸς ἄειδε περικλυτός· αὐτὰρ\nὈδυσσεὺς\nπορφύρεον μέγα φᾶρος ἑλὼν χερσὶ στιβαρῇσι\nκὰκ κεφαλῆς εἴρυσσε, κάλυψε δὲ καλὰ πρόσωπα·\nαἴδετο γὰρ Φαίηκας ὑπʼ ὀφρύσι δάκρυα λείβων.\nἦ τοι ὅτε λήξειεν ἀείδων θεῖος ἀοιδός,\nδάκρυ ὀμορξάμενος κεφαλῆς ἄπο φᾶρος ἕλεσκε\nκαὶ δέπας ἀμφικύπελλον ἑλὼν σπείσασκε θεοῖσιν·\nαὐτὰρ ὅτʼ ἂψ ἄρχοιτο καὶ ὀτρύνειαν ἀείδειν\nΦαιήκων οἱ ἄριστοι, ἐπεὶ τέρποντʼ ἐπέεσσιν,\nἂψ Ὀδυσεὺς κατὰ κρᾶτα καλυψάμενος γοάασκεν.\nἔνθʼ ἄλλους μὲν πάντας ἐλάνθανε δάκρυα λείβων,\nἈλκίνοος δέ μιν οἶος ἐπεφράσατʼ ἠδʼ ἐνόησεν\nἥμενος ἄγχʼ αὐτοῦ, βαρὺ δὲ στενάχοντος ἄκουσεν.\nαἶψα δὲ Φαιήκεσσι φιληρέτμοισι μετηύδα·\nκέκλυτε, Φαιήκων ἡγήτορες ἠδὲ μέδοντες.\nἤδη μὲν δαιτὸς κεκορήμεθα θυμὸν ἐίσης\nφόρμιγγός θʼ, ἣ δαιτὶ συνήορός ἐστι θαλείῃ·\nνῦν δʼ ἐξέλθωμεν καὶ ἀέθλων πειρηθῶμεν\nπάντων, ὥς χʼ ὁ ξεῖνος ἐνίσπῃ οἷσι φίλοισιν\nοἴκαδε νοστήσας, ὅσσον περιγιγνόμεθʼ ἄλλων\nπύξ τε παλαιμοσύνῃ τε καὶ ἅλμασιν ἠδὲ πόδεσσιν.\nὣς ἄρα φωνήσας ἡγήσατο, τοὶ δʼ ἅμʼ ἕποντο.\nκὰδ δʼ ἐκ πασσαλόφι κρέμασεν φόρμιγγα λίγειαν,\nΔημοδόκου δʼ ἕλε χεῖρα καὶ ἔξαγεν ἐκ μεγάροιο\nκῆρυξ· ἦρχε δὲ τῷ αὐτὴν ὁδὸν ἥν περ οἱ ἄλλοι\nΦαιήκων οἱ ἄριστοι, ἀέθλια θαυμανέοντες.\nβὰν δʼ ἴμεν εἰς ἀγορήν, ἅμα δʼ ἕσπετο πουλὺς ὅμιλος,\nμυρίοι· ἂν δʼ ἵσταντο νέοι πολλοί τε καὶ ἐσθλοί.\nὦρτο μὲν Ἀκρόνεώς τε καὶ Ὠκύαλος καὶ Ἐλατρεύς,\nΝαυτεύς τε Πρυμνεύς τε καὶ Ἀγχίαλος καὶ Ἐρετμεύς,\nΠοντεύς τε Πρωρεύς τε, Θόων Ἀναβησίνεώς τε\nἈμφίαλός θʼ, υἱὸς Πολυνήου Τεκτονίδαο·\nἂν δὲ καὶ Εὐρύαλος, βροτολοιγῷ ἶσος Ἄρηϊ,\nΝαυβολίδης, ὃς ἄριστος ἔην εἶδός τε δέμας τε\nπάντων Φαιήκων μετʼ ἀμύμονα Λαοδάμαντα.\nἂν δʼ ἔσταν τρεῖς παῖδες ἀμύμονος Ἀλκινόοιο,\nΛαοδάμας θʼ Ἅλιός τε καὶ ἀντίθεος Κλυτόνηος.\nοἱ δʼ ἦ τοι πρῶτον μὲν ἐπειρήσαντο πόδεσσι.\nτοῖσι δʼ ἀπὸ νύσσης τέτατο δρόμος· οἱ δʼ ἅμα πάντες\nκαρπαλίμως ἐπέτοντο κονίοντες πεδίοιο·\nτῶν δὲ θέειν ὄχʼ ἄριστος ἔην Κλυτόνηος ἀμύμων·\nὅσσον τʼ ἐν νειῷ οὖρον πέλει ἡμιόνοιιν,\nτόσσον ὑπεκπροθέων λαοὺς ἵκεθʼ, οἱ δʼ ἐλίποντο.\nοἱ δὲ παλαιμοσύνης ἀλεγεινῆς πειρήσαντο·\nτῇ δʼ αὖτʼ Εὐρύαλος ἀπεκαίνυτο πάντας ἀρίστους.\nἅλματι δʼ Ἀμφίαλος πάντων προφερέστατος ἦεν·\nδίσκῳ δʼ αὖ πάντων πολὺ φέρτατος ἦεν Ἐλατρεύς,\nπὺξ δʼ αὖ Λαοδάμας, ἀγαθὸς πάϊς Ἀλκινόοιο.\nαὐτὰρ ἐπεὶ δὴ πάντες ἐτέρφθησαν φρένʼ ἀέθλοις,\nτοῖς ἄρα Λαοδάμας μετέφη πάϊς Ἀλκινόοιο·\nδεῦτε, φίλοι, τὸν ξεῖνον ἐρώμεθα εἴ τινʼ\nἄεθλον\nοἶδέ τε καὶ δεδάηκε. φυήν γε μὲν οὐ κακός ἐστι,\nμηρούς τε κνήμας τε καὶ ἄμφω χεῖρας ὕπερθεν\nαὐχένα τε στιβαρὸν μέγα τε σθένος· οὐδέ τι ἥβης\nδεύεται, ἀλλὰ κακοῖσι συνέρρηκται πολέεσσιν·\nοὐ γὰρ ἐγώ γέ τί φημι κακώτερον ἄλλο θαλάσσης\nἄνδρα γε συγχεῦαι, εἰ καὶ μάλα καρτερὸς εἴη.\nτὸν δʼ αὖτʼ Εὐρύαλος ἀπαμείβετο φώνησέν τε·\nΛαοδάμα, μάλα τοῦτο ἔπος κατὰ μοῖραν ἔειπες.\nαὐτὸς νῦν προκάλεσσαι ἰὼν καὶ πέφραδε μῦθον.\nαὐτὰρ ἐπεὶ τό γʼ ἄκουσʼ ἀγαθὸς πάϊς Ἀλκινόοιο,\nστῆ ῥʼ ἐς μέσσον ἰὼν καὶ Ὀδυσσῆα προσέειπε·\nδεῦρʼ ἄγε καὶ σύ, ξεῖνε πάτερ, πείρησαι ἀέθλων,\nεἴ τινά που δεδάηκας· ἔοικε δέ σʼ ἴδμεν ἀέθλους·\nοὐ μὲν γὰρ μεῖζον κλέος ἀνέρος ὄφρα κʼ ἔῃσιν,\nἤ ὅ τι ποσσίν τε ῥέξῃ καὶ χερσὶν ἑῇσιν.\nἀλλʼ ἄγε πείρησαι, σκέδασον δʼ ἀπὸ κήδεα θυμοῦ.\nσοὶ δʼ ὁδὸς οὐκέτι δηρὸν ἀπέσσεται, ἀλλά τοι ἤδη\nνηῦς τε κατείρυσται καὶ ἐπαρτέες εἰσὶν ἑταῖροι.\nτὸν δʼ ἀπαμειβόμενος προσέφη πολύμητις\nὈδυσσεύς·\nΛαοδάμα, τί με ταῦτα κελεύετε κερτομέοντες;\nκήδεά μοι καὶ μᾶλλον ἐνὶ φρεσὶν ἤ περ ἄεθλοι,\nὃς πρὶν μὲν μάλα πολλὰ πάθον καὶ πολλὰ μόγησα,\nνῦν δὲ μεθʼ ὑμετέρῃ ἀγορῇ νόστοιο χατίζων\nἧμαι, λισσόμενος βασιλῆά τε πάντα τε δῆμον.\nτὸν δʼ αὖτʼ Εὐρύαλος ἀπαμείβετο νείκεσέ τʼ\nἄντην·\nοὐ γάρ σʼ οὐδέ, ξεῖνε, δαήμονι φωτὶ ἐίσκω\nἄθλων, οἷά τε πολλὰ μετʼ ἀνθρώποισι πέλονται,\nἀλλὰ τῷ, ὅς θʼ ἅμα νηὶ πολυκλήιδι θαμίζων,\nἀρχὸς ναυτάων οἵ τε πρηκτῆρες ἔασιν,\nφόρτου τε μνήμων καὶ ἐπίσκοπος ᾖσιν ὁδαίων\nκερδέων θʼ ἁρπαλέων· οὐδʼ ἀθλητῆρι ἔοικας.\nτὸν δʼ ἄρʼ ὑπόδρα ἰδὼν προσέφη πολύμητις\nὈδυσσεύς·\nξεῖνʼ, οὐ καλὸν ἔειπες· ἀτασθάλῳ ἀνδρὶ ἔοικας.\nοὕτως οὐ πάντεσσι θεοὶ χαρίεντα διδοῦσιν\nἀνδράσιν, οὔτε φυὴν οὔτʼ ἂρ φρένας οὔτʼ ἀγορητύν.\nἄλλος μὲν γάρ τʼ εἶδος ἀκιδνότερος πέλει ἀνήρ,\nἀλλὰ θεὸς μορφὴν ἔπεσι στέφει, οἱ δέ τʼ ἐς αὐτὸν\nτερπόμενοι λεύσσουσιν· ὁ δʼ ἀσφαλέως ἀγορεύει\nαἰδοῖ μειλιχίῃ, μετὰ δὲ πρέπει ἀγρομένοισιν,\nἐρχόμενον δʼ ἀνὰ ἄστυ θεὸν ὣς εἰσορόωσιν.\nἄλλος δʼ αὖ εἶδος μὲν ἀλίγκιος ἀθανάτοισιν,\nἀλλʼ οὔ οἱ χάρις ἀμφιπεριστέφεται ἐπέεσσιν,\nὡς καὶ σοὶ εἶδος μὲν ἀριπρεπές, οὐδέ κεν ἄλλως\nοὐδὲ θεὸς τεύξειε, νόον δʼ ἀποφώλιός ἐσσι.\nὤρινάς μοι θυμὸν ἐνὶ στήθεσσι φίλοισιν\nεἰπὼν οὐ κατὰ κόσμον. ἐγὼ δʼ οὐ νῆις ἀέθλων,\nὡς σύ γε μυθεῖαι, ἀλλʼ ἐν πρώτοισιν ὀίω\nἔμμεναι, ὄφρʼ ἥβῃ τε πεποίθεα χερσί τʼ ἐμῇσι.\nνῦν δʼ ἔχομαι κακότητι καὶ ἄλγεσι· πολλὰ γὰρ ἔτλην\nἀνδρῶν τε πτολέμους ἀλεγεινά τε κύματα πείρων.\nἀλλὰ καὶ ὥς, κακὰ πολλὰ παθών, πειρήσομʼ ἀέθλων·\nθυμοδακὴς γὰρ μῦθος, ἐπώτρυνας δέ με εἰπών.\nἦ ῥα καὶ αὐτῷ φάρει ἀναΐξας λάβε δίσκον\nμείζονα καὶ πάχετον, στιβαρώτερον οὐκ ὀλίγον περ\nἢ οἵῳ Φαίηκες ἐδίσκεον ἀλλήλοισι.\nτόν ῥα περιστρέψας ἧκε στιβαρῆς ἀπὸ χειρός,\nβόμβησεν δὲ λίθος· κατὰ δʼ ἔπτηξαν ποτὶ γαίῃ\nΦαίηκες δολιχήρετμοι, ναυσίκλυτοι ἄνδρες,\nλᾶος ὑπὸ ῥιπῆς· ὁ δʼ ὑπέρπτατο σήματα πάντων\nῥίμφα θέων ἀπὸ χειρός. ἔθηκε δὲ τέρματʼ Ἀθήνη\nἀνδρὶ δέμας ἐικυῖα, ἔπος τʼ ἔφατʼ ἔκ τʼ ὀνόμαζεν·\nκαί κʼ ἀλαός τοι, ξεῖνε, διακρίνειε τὸ σῆμα\nἀμφαφόων, ἐπεὶ οὔ τι μεμιγμένον ἐστὶν ὁμίλῳ,\nἀλλὰ πολὺ πρῶτον. σὺ δὲ θάρσει τόνδε γʼ ἄεθλον·\nοὔ τις Φαιήκων τόδε γʼ ἵξεται, οὐδʼ ὑπερήσει.\nὣς φάτο, γήθησεν δὲ πολύτλας δῖος Ὀδυσσεύς,\nχαὶρων, οὕνεχʼ ἑταῖρον ἐνηέα λεῦσσʼ ἐν ἀγῶνι.\nκαὶ τότε κουφότερον μετεφώνεε Φαιήκεσσιν·\nτοῦτον νῦν ἀφίκεσθε, νέοι. τάχα δʼ ὕστερον\nἄλλον\nἥσειν ἢ τοσσοῦτον ὀίομαι ἢ ἔτι μᾶσσον.\nτῶν δʼ ἄλλων ὅτινα κραδίη θυμός τε κελεύει,\nδεῦρʼ ἄγε πειρηθήτω, ἐπεί μʼ ἐχολώσατε λίην,\nἢ πὺξ ἠὲ πάλῃ ἢ καὶ ποσίν, οὔ τι μεγαίρω,\nπάντων Φαιήκων, πλήν γʼ αὐτοῦ Λαοδάμαντος.\nξεῖνος γάρ μοι ὅδʼ ἐστί· τίς ἂν φιλέοντι μάχοιτο;\nἄφρων δὴ κεῖνός γε καὶ οὐτιδανὸς πέλει ἀνήρ,\nὅς τις ξεινοδόκῳ ἔριδα προφέρηται ἀέθλων\nδήμῳ ἐν ἀλλοδαπῷ· ἕο δʼ αὐτοῦ πάντα κολούει.\nτῶν δʼ ἄλλων οὔ πέρ τινʼ ἀναίνομαι οὐδʼ ἀθερίζω,\nἀλλʼ ἐθέλω ἴδμεν καὶ πειρηθήμεναι ἄντην.\nπάντα γὰρ οὐ κακός εἰμι, μετʼ ἀνδράσιν ὅσσοι ἄεθλοι·\nεὖ μὲν τόξον οἶδα ἐύξοον ἀμφαφάασθαι·\nπρῶτός κʼ ἄνδρα βάλοιμι ὀιστεύσας ἐν ὁμίλῳ\nἀνδρῶν δυσμενέων, εἰ καὶ μάλα πολλοὶ ἑταῖροι\nἄγχι παρασταῖεν καὶ τοξαζοίατο φωτῶν.\nοἶος δή με Φιλοκτήτης ἀπεκαίνυτο τόξῳ\nδήμῳ ἔνι Τρώων, ὅτε τοξαζοίμεθʼ Ἀχαιοί.\nτῶν δʼ ἄλλων ἐμέ φημι πολὺ προφερέστερον εἶναι,\nὅσσοι νῦν βροτοί εἰσιν ἐπὶ χθονὶ σῖτον ἔδοντες.\nἀνδράσι δὲ προτέροισιν ἐριζέμεν οὐκ ἐθελήσω,\nοὔθʼ Ἡρακλῆι οὔτʼ Εὐρύτῳ Οιχαλιῆι,\nοἵ ῥα καὶ ἀθανάτοισιν ἐρίζεσκον περὶ τόξων.\nτῷ ῥα καὶ αἶψʼ ἔθανεν μέγας Εὔρυτος, οὐδʼ ἐπὶ γῆρας\nἵκετʼ ἐνὶ μεγάροισι· χολωσάμενος γὰρ Ἀπόλλων\nἔκτανεν, οὕνεκά μιν προκαλίζετο τοξάζεσθαι.\nδουρὶ δʼ ἀκοντίζω ὅσον οὐκ ἄλλος τις ὀιστῷ.\nοἴοισιν δείδοικα ποσὶν μή τίς με παρέλθῃ\nΦαιήκων· λίην γὰρ ἀεικελίως ἐδαμάσθην\nκύμασιν ἐν πολλοῖς, ἐπεὶ οὐ κομιδὴ κατὰ νῆα\nἦεν ἐπηετανός· τῷ μοι φίλα γυῖα λέλυνται.\nὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ.\nἈλκίνοος δέ μιν οἶος ἀμειβόμενος προσέειπεν·\nξεῖνʼ, ἐπεὶ οὐκ ἀχάριστα μεθʼ ἡμῖν ταῦτʼ\nἀγορεύεις,\nἀλλʼ ἐθέλεις ἀρετὴν σὴν φαινέμεν, ἥ τοι ὀπηδεῖ,\nχωόμενος ὅτι σʼ οὗτος ἀνὴρ ἐν ἀγῶνι παραστὰς\nνείκεσεν, ὡς ἂν σὴν ἀρετὴν βροτὸς οὔ τις ὄνοιτο,\nὅς τις ἐπίσταιτο ᾗσι φρεσὶν ἄρτια βάζειν·\nἀλλʼ ἄγε νῦν ἐμέθεν ξυνίει ἔπος, ὄφρα καὶ ἄλλῳ\nεἴπῃς ἡρώων, ὅτε κεν σοῖς ἐν μεγάροισι\nδαινύῃ παρὰ σῇ τʼ ἀλόχῳ καὶ σοῖσι τέκεσσιν,\nἡμετέρης ἀρετῆς μεμνημένος, οἷα καὶ ἡμῖν\nΖεὺς ἐπὶ ἔργα τίθησι διαμπερὲς ἐξ ἔτι πατρῶν.\nοὐ γὰρ πυγμάχοι εἰμὲν ἀμύμονες οὐδὲ παλαισταί,\nἀλλὰ ποσὶ κραιπνῶς θέομεν καὶ νηυσὶν ἄριστοι,\nαἰεὶ δʼ ἡμῖν δαίς τε φίλη κίθαρις τε χοροί τε\nεἵματά τʼ ἐξημοιβὰ λοετρά τε θερμὰ καὶ εὐναί.\nἀλλʼ ἄγε, Φαιήκων βητάρμονες ὅσσοι ἄριστοι,\nπαίσατε, ὥς χʼ ὁ ξεῖνος ἐνίσπῃ οἷσι φίλοισιν\nοἴκαδε νοστήσας, ὅσσον περιγιγνόμεθʼ ἄλλων\nναυτιλίῃ καὶ ποσσὶ καὶ ὀρχηστυῖ καὶ ἀοιδῇ.\nΔημοδόκῳ δέ τις αἶψα κιὼν φόρμιγγα λίγειαν\nοἰσέτω, ἥ που κεῖται ἐν ἡμετέροισι δόμοισιν.\nὣς ἔφατʼ Ἀλκίνοος θεοείκελος, ὦρτο δὲ κῆρυξ\nοἴσων φόρμιγγα γλαφυρὴν δόμου ἐκ βασιλῆος.\nαἰσυμνῆται δὲ κριτοὶ ἐννέα πάντες ἀνέσταν\nδήμιοι, οἳ κατʼ ἀγῶνας ἐὺ πρήσσεσκον ἕκαστα,\nλείηναν δὲ χορόν, καλὸν δʼ εὔρυναν ἀγῶνα.\nκῆρυξ δʼ ἐγγύθεν ἦλθε φέρων φόρμιγγα λίγειαν\nΔημοδόκῳ· ὁ δʼ ἔπειτα κίʼ ἐς μέσον· ἀμφὶ δὲ κοῦροι\nπρωθῆβαι ἵσταντο, δαήμονες ὀρχηθμοῖο,\nπέπληγον δὲ χορὸν θεῖον ποσίν. αὐτὰρ Ὀδυσσεὺς\nμαρμαρυγὰς θηεῖτο ποδῶν, θαύμαζε δὲ θυμῷ.\nαὐτὰρ ὁ φορμίζων ἀνεβάλλετο καλὸν ἀείδειν\nἀμφʼ Ἄρεος φιλότητος εὐστεφάνου τʼ Ἀφροδίτης,\nὡς τὰ πρῶτα μίγησαν ἐν Ἡφαίστοιο δόμοισι\nλάθρῃ, πολλὰ δʼ ἔδωκε, λέχος δʼ ᾔσχυνε καὶ εὐνὴν\nἩφαίστοιο ἄνακτος. ἄφαρ δέ οἱ ἄγγελος ἦλθεν\nἭλιος, ὅ σφʼ ἐνόησε μιγαζομένους φιλότητι.\nἭφαιστος δʼ ὡς οὖν θυμαλγέα μῦθον ἄκουσε,\nβῆ ῥʼ ἴμεν ἐς χαλκεῶνα κακὰ φρεσὶ βυσσοδομεύων,\nἐν δʼ ἔθετʼ ἀκμοθέτῳ μέγαν ἄκμονα, κόπτε δὲ δεσμοὺς\nἀρρήκτους ἀλύτους, ὄφρʼ ἔμπεδον αὖθι μένοιεν.\nαὐτὰρ ἐπεὶ δὴ τεῦξε δόλον κεχολωμένος Ἄρει,\nβῆ ῥʼ ἴμεν ἐς θάλαμον, ὅθι οἱ φίλα δέμνιʼ ἔκειτο,\nἀμφὶ δʼ ἄρʼ ἑρμῖσιν χέε δέσματα κύκλῳ ἁπάντῃ·\nπολλὰ δὲ καὶ καθύπερθε μελαθρόφιν ἐξεκέχυντο,\nἠύτʼ ἀράχνια λεπτά, τά γʼ οὔ κέ τις οὐδὲ ἴδοιτο,\nοὐδὲ θεῶν μακάρων· πέρι γὰρ δολόεντα τέτυκτο.\nαὐτὰρ ἐπεὶ δὴ πάντα δόλον περὶ δέμνια χεῦεν,\nεἴσατʼ ἴμεν ἐς Λῆμνον, ἐυκτίμενον πτολίεθρον,\nἥ οἱ γαιάων πολὺ φιλτάτη ἐστὶν ἁπασέων.\nοὐδʼ ἀλαοσκοπιὴν εἶχε χρυσήνιος Ἄρης,\nὡς ἴδεν Ἥφαιστον κλυτοτέχνην νόσφι κιόντα·\nβῆ δʼ ἰέναι πρὸς δῶμα περικλυτοῦ Ἡφαίστοιο\nἰσχανόων φιλότητος ἐυστεφάνου Κυθερείης.\nἡ δὲ νέον παρὰ πατρὸς ἐρισθενέος Κρονίωνος\nἐρχομένη κατʼ ἄρʼ ἕζεθʼ· ὁ δʼ εἴσω δώματος ᾔει,\nἔν τʼ ἄρα οἱ φῦ χειρί, ἔπος τʼ ἔφατʼ ἔκ τʼ ὀνόμαζε·\nδεῦρο, φίλη, λέκτρονδε τραπείομεν\nεὐνηθέντες·\nοὐ γὰρ ἔθʼ Ἥφαιστος μεταδήμιος, ἀλλά που ἤδη\nοἴχεται ἐς Λῆμνον μετὰ Σίντιας ἀγριοφώνους.\nὣς φάτο, τῇ δʼ ἀσπαστὸν ἐείσατο κοιμηθῆναι.\nτὼ δʼ ἐς δέμνια βάντε κατέδραθον· ἀμφὶ δὲ δεσμοὶ\nτεχνήεντες ἔχυντο πολύφρονος Ἡφαίστοιο,\nοὐδέ τι κινῆσαι μελέων ἦν οὐδʼ ἀναεῖραι.\nκαὶ τότε δὴ γίγνωσκον, ὅ τʼ οὐκέτι φυκτὰ πέλοντο.\nἀγχίμολον δέ σφʼ ἦλθε περικλυτὸς ἀμφιγυήεις,\nαὖτις ὑποστρέψας πρὶν Λήμνου γαῖαν ἱκέσθαι·\nἨέλιος γάρ οἱ σκοπιὴν ἔχεν εἶπέ τε μῦθον.\nβῆ δʼ ἴμεναι πρὸς δῶμα φίλον τετιημένος ἦτορ·\nἔστη δʼ ἐν προθύροισι, χόλος δέ μιν ἄγριος ᾕρει·\nσμερδαλέον δʼ ἐβόησε, γέγωνέ τε πᾶσι θεοῖσιν·\nΖεῦ πάτερ ἠδʼ ἄλλοι μάκαρες θεοὶ αἰὲν\nἐόντες,\nδεῦθʼ, ἵνα ἔργα γελαστὰ καὶ οὐκ ἐπιεικτὰ ἴδησθε,\nὡς ἐμὲ χωλὸν ἐόντα Διὸς θυγάτηρ Ἀφροδίτη\nαἰὲν ἀτιμάζει, φιλέει δʼ ἀίδηλον Ἄρηα,\nοὕνεχʼ ὁ μὲν καλός τε καὶ ἀρτίπος, αὐτὰρ ἐγώ γε\nἠπεδανὸς γενόμην. ἀτὰρ οὔ τί μοι αἴτιος ἄλλος,\nἀλλὰ τοκῆε δύω, τὼ μὴ γείνασθαι ὄφελλον.\nἀλλʼ ὄψεσθʼ, ἵνα τώ γε καθεύδετον ἐν φιλότητι\nεἰς ἐμὰ δέμνια βάντες, ἐγὼ δʼ ὁρόων ἀκάχημαι.\nοὐ μέν σφεας ἔτʼ ἔολπα μίνυνθά γε κειέμεν οὕτως\nκαὶ μάλα περ φιλέοντε· τάχʼ οὐκ ἐθελήσετον ἄμφω\nεὕδειν· ἀλλά σφωε δόλος καὶ δεσμὸς ἐρύξει,\nεἰς ὅ κέ μοι μάλα πάντα πατὴρ ἀποδῷσιν ἔεδνα,\nὅσσα οἱ ἐγγυάλιξα κυνώπιδος εἵνεκα κούρης,\nοὕνεκά οἱ καλὴ θυγάτηρ, ἀτὰρ οὐκ ἐχέθυμος.\nὣς ἔφαθʼ, οἱ δʼ ἀγέροντο θεοὶ ποτὶ χαλκοβατὲς\nδῶ·\nἦλθε Ποσειδάων γαιήοχος, ἦλθʼ ἐριούνης\nἙρμείας, ἦλθεν δὲ ἄναξ ἑκάεργος Ἀπόλλων.\nθηλύτεραι δὲ θεαὶ μένον αἰδοῖ οἴκοι ἑκάστη.\nἔσταν δʼ ἐν προθύροισι θεοί, δωτῆρες ἑάων·\nἄσβεστος δʼ ἄρʼ ἐνῶρτο γέλως μακάρεσσι θεοῖσι\nτέχνας εἰσορόωσι πολύφρονος Ἡφαίστοιο.\nὧδε δέ τις εἴπεσκεν ἰδὼν ἐς πλησίον ἄλλον·\nοὐκ ἀρετᾷ κακὰ ἔργα· κιχάνει τοι βραδὺς\nὠκύν,\nὡς καὶ νῦν Ἥφαιστος ἐὼν βραδὺς εἷλεν Ἄρηα\nὠκύτατόν περ ἐόντα θεῶν οἳ Ὄλυμπον ἔχουσιν,\nχωλὸς ἐὼν τέχνῃσι· τὸ καὶ μοιχάγριʼ ὀφέλλει.\nὣς οἱ μὲν τοιαῦτα πρὸς ἀλλήλους ἀγόρευον·\nἙρμῆν δὲ προσέειπεν ἄναξ Διὸς υἱὸς Ἀπόλλων·\nἙρμεία, Διὸς υἱέ, διάκτορε, δῶτορ ἑάων,\nἦ ῥά κεν ἐν δεσμοῖς ἐθέλοις κρατεροῖσι πιεσθεὶς\nεὕδειν ἐν λέκτροισι παρὰ χρυσέῃ Ἀφροδίτῃ;\nτὸν δʼ ἠμείβετʼ ἔπειτα διάκτορος ἀργεϊφόντης·\nαἲ γὰρ τοῦτο γένοιτο, ἄναξ ἑκατηβόλʼ Ἄπολλον·\nδεσμοὶ μὲν τρὶς τόσσοι ἀπείρονες ἀμφὶς ἔχοιεν,\nὑμεῖς δʼ εἰσορόῳτε θεοὶ πᾶσαί τε θέαιναι,\nαὐτὰρ ἐγὼν εὕδοιμι παρὰ χρυσέῃ Ἀφροδίτῃ.\nὣς ἔφατʼ, ἐν δὲ γέλως ὦρτʼ ἀθανάτοισι θεοῖσιν.\nοὐδὲ Ποσειδάωνα γέλως ἔχε, λίσσετο δʼ αἰεὶ\nἭφαιστον κλυτοεργὸν ὅπως λύσειεν Ἄρηα.\nκαί μιν φωνήσας ἔπεα πτερόεντα προσηύδα·\nλῦσον· ἐγὼ δέ τοι αὐτὸν ὑπίσχομαι, ὡς σὺ\nκελεύεις,\nτίσειν αἴσιμα πάντα μετʼ ἀθανάτοισι θεοῖσιν.\nτὸν δʼ αὖτε προσέειπε περικλυτὸς ἀμφιγυήεις·\nμή με, Ποσείδαον γαιήοχε, ταῦτα κέλευε·\nδειλαί τοι δειλῶν γε καὶ ἐγγύαι ἐγγυάασθαι.\nπῶς ἂν ἐγώ σε δέοιμι μετʼ ἀθανάτοισι θεοῖσιν,\nεἴ κεν Ἄρης οἴχοιτο χρέος καὶ δεσμὸν ἀλύξας;\nτὸν δʼ αὖτε προσέειπε Ποσειδάων ἐνοσίχθων·\nἭφαιστʼ, εἴ περ γάρ κεν Ἄρης χρεῖος ὑπαλύξας\nοἴχηται φεύγων, αὐτός τοι ἐγὼ τάδε τίσω.\nτὸν δʼ ἠμείβετʼ ἔπειτα περικλυτὸς ἀμφιγυήεις·\nοὐκ ἔστʼ οὐδὲ ἔοικε τεὸν ἔπος ἀρνήσασθαι.\nὣς εἰπὼν δεσμὸν ἀνίει μένος Ἡφαίστοιο.\nτὼ δʼ ἐπεὶ ἐκ δεσμοῖο λύθεν, κρατεροῦ περ ἐόντος,\nαὐτίκʼ ἀναΐξαντε ὁ μὲν Θρῄκηνδε βεβήκει,\nἡ δʼ ἄρα Κύπρον ἵκανε φιλομμειδὴς Ἀφροδίτη,\nἐς Πάφον· ἔνθα δέ οἱ τέμενος βωμός τε θυήεις.\nἔνθα δέ μιν Χάριτες λοῦσαν καὶ χρῖσαν ἐλαίῳ\nἀμβρότῳ, οἷα θεοὺς ἐπενήνοθεν αἰὲν ἐόντας,\nἀμφὶ δὲ εἵματα ἕσσαν ἐπήρατα, θαῦμα ἰδέσθαι.\nταῦτʼ ἄρʼ ἀοιδὸς ἄειδε περικλυτός· αὐτὰρ\nὈδυσσεὺς\nτέρπετʼ ἐνὶ φρεσὶν ᾗσιν ἀκούων ἠδὲ καὶ ἄλλοι\nΦαίηκες δολιχήρετμοι, ναυσίκλυτοι ἄνδρες.\nἈλκίνοος δʼ Ἅλιον καὶ Λαοδάμαντα κέλευσεν\nμουνὰξ ὀρχήσασθαι, ἐπεί σφισιν οὔ τις ἔριζεν.\nοἱ δʼ ἐπεὶ οὖν σφαῖραν καλὴν μετὰ χερσὶν ἕλοντο,\nπορφυρέην, τήν σφιν Πόλυβος ποίησε δαΐφρων,\nτὴν ἕτερος ῥίπτασκε ποτὶ νέφεα σκιόεντα\nἰδνωθεὶς ὀπίσω, ὁ δʼ ἀπὸ χθονὸς ὑψόσʼ ἀερθεὶς\nῥηιδίως μεθέλεσκε, πάρος ποσὶν οὖδας ἱκέσθαι.\nαὐτὰρ ἐπεὶ δὴ σφαίρῃ ἀνʼ ἰθὺν πειρήσαντο,\nὠρχείσθην δὴ ἔπειτα ποτὶ χθονὶ πουλυβοτείρῃ\nταρφέʼ ἀμειβομένω· κοῦροι δʼ ἐπελήκεον ἄλλοι\nἑστεῶτες κατʼ ἀγῶνα, πολὺς δʼ ὑπὸ κόμπος ὀρώρει.\nδὴ τότʼ ἄρʼ Ἀλκίνοον προσεφώνεε δῖος Ὀδυσσεύς·\nἈλκίνοε κρεῖον, πάντων ἀριδείκετε λαῶν,\nἠμὲν ἀπείλησας βητάρμονας εἶναι ἀρίστους,\nἠδʼ ἄρʼ ἑτοῖμα τέτυκτο· σέβας μʼ ἔχει εἰσορόωντα.\nὣς φάτο, γήθησεν δʼ ἱερὸν μένος Ἀλκινόοιο,\nαἶψα δὲ Φαιήκεσσι φιληρέτμοισι μετηύδα·\nκέκλυτε, Φαιήκων ἡγήτορες ἠδὲ μέδοντες.\nὁ ξεῖνος μάλα μοι δοκέει πεπνυμένος εἶναι.\nἀλλʼ ἄγε οἱ δῶμεν ξεινήιον, ὡς ἐπιεικές.\nδώδεκα γὰρ κατὰ δῆμον ἀριπρεπέες βασιλῆες\nἀρχοὶ κραίνουσι, τρισκαιδέκατος δʼ ἐγὼ αὐτός·\nτῶν οἱ ἕκαστος φᾶρος ἐυπλυνὲς ἠδὲ χιτῶνα\nκαὶ χρυσοῖο τάλαντον ἐνείκατε τιμήεντος.\nαἶψα δὲ πάντα φέρωμεν ἀολλέα, ὄφρʼ ἐνὶ χερσὶν\nξεῖνος ἔχων ἐπὶ δόρπον ἴῃ χαίρων ἐνὶ θυμῷ.\nΕὐρύαλος δέ ἑ αὐτὸν ἀρεσσάσθω ἐπέεσσι\nκαὶ δώρῳ, ἐπεὶ οὔ τι ἔπος κατὰ μοῖραν ἔειπεν.\nὣς ἔφαθʼ, οἱ δʼ ἄρα πάντες ἐπῄνεον ἠδʼ\nἐκέλευον,\nδῶρα δʼ ἄρʼ οἰσέμεναι πρόεσαν κήρυκα ἕκαστος.\nτὸν δʼ αὖτʼ Εὐρύαλος ἀπαμείβετο φώνησέν τε·\nἈλκίνοε κρεῖον, πάντων ἀριδείκετε λαῶν,\nτοιγὰρ ἐγὼ τὸν ξεῖνον ἀρέσσομαι, ὡς σὺ κελεύεις.\nδώσω οἱ τόδʼ ἄορ παγχάλκεον, ᾧ ἔπι κώπη\nἀργυρέη, κολεὸν δὲ νεοπρίστου ἐλέφαντος\nἀμφιδεδίνηται· πολέος δέ οἱ ἄξιον ἔσται.\nὣς εἰπὼν ἐν χερσὶ τίθει ξίφος ἀργυρόηλον\nκαί μιν φωνήσας ἔπεα πτερόεντα προσηύδα·\nχαῖρε, πάτερ ὦ ξεῖνε· ἔπος δʼ εἴ πέρ τι βέβακται\nδεινόν, ἄφαρ τὸ φέροιεν ἀναρπάξασαι ἄελλαι.\nσοὶ δὲ θεοὶ ἄλοχόν τʼ ἰδέειν καὶ πατρίδʼ ἱκέσθαι\nδοῖεν, ἐπεὶ δὴ δηθὰ φίλων ἄπο πήματα πάσχεις.\nτὸν δʼ ἀπαμειβόμενος προσέφη πολύμητις\nὈδυσσεύς·\nκαὶ σὺ φίλος μάλα χαῖρε, θεοὶ δέ τοι ὄλβια δοῖεν.\nμηδέ τι τοι ξίφεός γε ποθὴ μετόπισθε γένοιτο\nτούτου, ὃ δή μοι δῶκας ἀρεσσάμενος ἐπέεσσιν.\nἦ ῥα καὶ ἀμφʼ ὤμοισι θέτο ξίφος ἀργυρόηλον.\nδύσετό τʼ ἠέλιος, καὶ τῷ κλυτὰ δῶρα παρῆεν.\nκαὶ τά γʼ ἐς Ἀλκινόοιο φέρον κήρυκες ἀγαυοί·\nδεξάμενοι δʼ ἄρα παῖδες ἀμύμονος Ἀλκινόοιο\nμητρὶ παρʼ αἰδοίῃ ἔθεσαν περικαλλέα δῶρα.\nτοῖσιν δʼ ἡγεμόνευʼ ἱερὸν μένος Ἀλκινόοιο,\nἐλθόντες δὲ καθῖζον ἐν ὑψηλοῖσι θρόνοισι.\nδή ῥα τότʼ Ἀρήτην προσέφη μένος Ἀλκινόοιο·\nδεῦρο, γύναι, φέρε χηλὸν ἀριπρεπέʼ, ἥ τις\nἀρίστη·\nἐν δʼ αὐτὴ θὲς φᾶρος ἐυπλυνὲς ἠδὲ χιτῶνα.\nἀμφὶ δέ οἱ πυρὶ χαλκὸν ἰήνατε, θέρμετε δʼ ὕδωρ,\nὄφρα λοεσσάμενός τε ἰδών τʼ ἐὺ κείμενα πάντα\nδῶρα, τά οἱ Φαίηκες ἀμύμονες ἐνθάδʼ ἔνεικαν,\nδαιτί τε τέρπηται καὶ ἀοιδῆς ὕμνον ἀκούων.\nκαί οἱ ἐγὼ τόδʼ ἄλεισον ἐμὸν περικαλλὲς ὀπάσσω,\nχρύσεον, ὄφρʼ ἐμέθεν μεμνημένος ἤματα πάντα\nσπένδῃ ἐνὶ μεγάρῳ Διί τʼ ἄλλοισίν τε θεοῖσιν.\nὣς ἔφατʼ, Ἀρήτη δὲ μετὰ δμῳῇσιν ἔειπεν\nἀμφὶ πυρὶ στῆσαι τρίποδα μέγαν ὅττι τάχιστα.\nαἱ δὲ λοετροχόον τρίποδʼ ἵστασαν ἐν πυρὶ κηλέῳ,\nἔν δʼ ἄρʼ ὕδωρ ἔχεαν, ὑπὸ δὲ ξύλα δαῖον ἑλοῦσαι.\nγάστρην μὲν τρίποδος πῦρ ἄμφεπε, θέρμετο δʼ ὕδωρ·\nτόφρα δʼ ἄρʼ Ἀρήτη ξείνῳ περικαλλέα χηλὸν\nἐξέφερεν θαλάμοιο, τίθει δʼ ἐνὶ κάλλιμα δῶρα,\nἐσθῆτα χρυσόν τε, τά οἱ Φαίηκες ἔδωκαν·\nἐν δʼ αὐτὴ φᾶρος θῆκεν καλόν τε χιτῶνα,\nκαί μιν φωνήσασʼ ἔπεα πτερόεντα προσηύδα·\nαὐτὸς νῦν ἴδε πῶμα, θοῶς δʼ ἐπὶ δεσμὸν\nἴηλον,\nμή τίς τοι καθʼ ὁδὸν δηλήσεται, ὁππότʼ ἂν αὖτε\nεὕδῃσθα γλυκὺν ὕπνον ἰὼν ἐν νηὶ μελαίνῃ.\nαὐτὰρ ἐπεὶ τό γʼ ἄκουσε πολύτλας δῖος Ὀδυσσεύς,\nαὐτίκʼ ἐπήρτυε πῶμα, θοῶς δʼ ἐπὶ δεσμὸν ἴηλεν\nποικίλον, ὅν ποτέ μιν δέδαε φρεσὶ πότνια Κίρκη·\nαὐτόδιον δʼ ἄρα μιν ταμίη λούσασθαι ἀνώγει\nἔς ῥʼ ἀσάμινθον βάνθʼ· ὁ δʼ ἄρ ἀσπασίως ἴδε θυμῷ\nθερμὰ λοέτρʼ, ἐπεὶ οὔ τι κομιζόμενός γε θάμιζεν,\nἐπεὶ δὴ λίπε δῶμα Καλυψοῦς ἠυκόμοιο.\nτόφρα δέ οἱ κομιδή γε θεῷ ὣς ἔμπεδος ἦεν.\nτὸν δʼ ἐπεὶ οὖν δμῳαὶ λοῦσαν καὶ χρῖσαν ἐλαίῳ,\nἀμφὶ δέ μιν χλαῖναν καλὴν βάλον ἠδὲ χιτῶνα,\nἔκ ῥʼ ἀσαμίνθου βὰς ἄνδρας μέτα οἰνοποτῆρας\nἤιε· Ναυσικάα δὲ θεῶν ἄπο κάλλος ἔχουσα\nστῆ ῥα παρὰ σταθμὸν τέγεος πύκα ποιητοῖο,\nθαύμαζεν δʼ Ὀδυσῆα ἐν ὀφθαλμοῖσιν ὁρῶσα,\nκαί μιν φωνήσασʼ ἔπεα πτερόεντα προσηύδα·\nχαῖρε, ξεῖνʼ, ἵνα καί ποτʼ ἐὼν ἐν πατρίδι\nγαίῃ\nμνήσῃ ἐμεῦ, ὅτι μοι πρώτῃ ζωάγριʼ ὀφέλλεις.\nτὴν δʼ ἀπαμειβόμενος προσέφη πολύμητις\nὈδυσσεύς.\nΝαυσικάα θύγατερ μεγαλήτορος Ἀλκινόοιο,\nοὕτω νῦν Ζεὺς θείη, ἐρίγδουπος πόσις Ἥρης,\nοἴκαδέ τʼ ἐλθέμεναι καὶ νόστιμον ἦμαρ ἰδέσθαι·\nτῷ κέν τοι καὶ κεῖθι θεῷ ὣς εὐχετοῴμην\nαἰεὶ ἤματα πάντα· σὺ γάρ μʼ ἐβιώσαο, κούρη.\nἦ ῥα καὶ ἐς θρόνον ἷζε παρʼ Ἀλκίνοον βασιλῆα·\nοἱ δʼ ἤδη μοίρας τʼ ἔνεμον κερόωντό τε οἶνον.\nκῆρυξ δʼ ἐγγύθεν ἦλθεν ἄγων ἐρίηρον ἀοιδόν,\nΔημόδοκον λαοῖσι τετιμένον· εἷσε δʼ ἄρʼ αὐτὸν\nμέσσῳ δαιτυμόνων, πρὸς κίονα μακρὸν ἐρείσας.\nδὴ τότε κήρυκα προσέφη πολύμητις Ὀδυσσεύς,\nνώτου ἀποπροταμών, ἐπὶ δὲ πλεῖον ἐλέλειπτο,\nἀργιόδοντος ὑός, θαλερὴ δʼ ἦν ἀμφὶς ἀλοιφή·\nκῆρυξ, τῆ δή, τοῦτο πόρε κρέας, ὄφρα\nφάγῃσιν,\nΔημοδόκῳ· καί μιν προσπτύξομαι ἀχνύμενός περ·\nπᾶσι γὰρ ἀνθρώποισιν ἐπιχθονίοισιν ἀοιδοὶ\nτιμῆς ἔμμοροί εἰσι καὶ αἰδοῦς, οὕνεκʼ ἄρα σφέας\nοἴμας μοῦσʼ ἐδίδαξε, φίλησε δὲ φῦλον ἀοιδῶν.\nὣς ἄρʼ ἔφη, κῆρυξ δὲ φέρων ἐν χερσὶν ἔθηκεν\nἥρῳ Δημοδόκῳ· ὁ δʼ ἐδέξατο, χαῖρε δὲ θυμῷ.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nδὴ τότε Δημόδοκον προσέφη πολύμητις Ὀδυσσεύς·\nΔημόδοκʼ, ἔξοχα δή σε βροτῶν αἰνίζομʼ\nἁπάντων.\nἢ σέ γε μοῦσʼ ἐδίδαξε, Διὸς πάϊς, ἢ σέ γʼ Ἀπόλλων·\nλίην γὰρ κατὰ κόσμον Ἀχαιῶν οἶτον ἀείδεις,\nὅσσʼ ἔρξαν τʼ ἔπαθόν τε καὶ ὅσσʼ ἐμόγησαν Ἀχαιοί,\nὥς τέ που ἢ αὐτὸς παρεὼν ἢ ἄλλου ἀκούσας.\nἀλλʼ ἄγε δὴ μετάβηθι καὶ ἵππου κόσμον ἄεισον\nδουρατέου, τὸν Ἐπειὸς ἐποίησεν σὺν Ἀθήνῃ,\nὅν ποτʼ ἐς ἀκρόπολιν δόλον ἤγαγε δῖος Ὀδυσσεὺς\nἀνδρῶν ἐμπλήσας οἵ ῥʼ Ἴλιον ἐξαλάπαξαν.\nαἴ κεν δή μοι ταῦτα κατὰ μοῖραν καταλέξῃς,\nαὐτίκʼ ἐγὼ πᾶσιν μυθήσομαι ἀνθρώποισιν,\nὡς ἄρα τοι πρόφρων θεὸς ὤπασε θέσπιν ἀοιδήν.\nὣς φάθʼ, ὁ δʼ ὁρμηθεὶς θεοῦ ἤρχετο, φαῖνε δʼ\nἀοιδήν,\nἔνθεν ἑλὼν ὡς οἱ μὲν ἐυσσέλμων ἐπὶ νηῶν\nβάντες ἀπέπλειον, πῦρ ἐν κλισίῃσι βαλόντες,\nἈργεῖοι, τοὶ δʼ ἤδη ἀγακλυτὸν ἀμφʼ Ὀδυσῆα\nἥατʼ ἐνὶ Τρώων ἀγορῇ κεκαλυμμένοι ἵππῳ·\nαὐτοὶ γάρ μιν Τρῶες ἐς ἀκρόπολιν ἐρύσαντο.\nὣς ὁ μὲν ἑστήκει, τοὶ δʼ ἄκριτα πόλλʼ ἀγόρευον\nἥμενοι ἀμφʼ αὐτόν· τρίχα δέ σφισιν ἥνδανε βουλή,\nἠὲ διαπλῆξαι κοῖλον δόρυ νηλέι χαλκῷ,\nἢ κατὰ πετράων βαλέειν ἐρύσαντας ἐπʼ ἄκρης,\nἢ ἐάαν μέγʼ ἄγαλμα θεῶν θελκτήριον εἶναι,\nτῇ περ δὴ καὶ ἔπειτα τελευτήσεσθαι ἔμελλεν·\nαἶσα γὰρ ἦν ἀπολέσθαι, ἐπὴν πόλις ἀμφικαλύψῃ\nδουράτεον μέγαν ἵππον, ὅθʼ ἥατο πάντες ἄριστοι\nἈργείων Τρώεσσι φόνον καὶ κῆρα φέροντες.\nἤειδεν δʼ ὡς ἄστυ διέπραθον υἷες Ἀχαιῶν\nἱππόθεν ἐκχύμενοι, κοῖλον λόχον ἐκπρολιπόντες.\nἄλλον δʼ ἄλλῃ ἄειδε πόλιν κεραϊζέμεν αἰπήν,\nαὐτὰρ Ὀδυσσῆα προτὶ δώματα Δηιφόβοιο\nβήμεναι, ἠύτʼ Ἄρηα σὺν ἀντιθέῳ Μενελάῳ.\nκεῖθι δὴ αἰνότατον πόλεμον φάτο τολμήσαντα\nνικῆσαι καὶ ἔπειτα διὰ μεγάθυμον Ἀθήνην.\nταῦτʼ ἄρʼ ἀοιδὸς ἄειδε περικλυτός· αὐτὰρ\nὈδυσσεὺς\nτήκετο, δάκρυ δʼ ἔδευεν ὑπὸ βλεφάροισι παρειάς.\nὡς δὲ γυνὴ κλαίῃσι φίλον πόσιν ἀμφιπεσοῦσα,\nὅς τε ἑῆς πρόσθεν πόλιος λαῶν τε πέσῃσιν,\nἄστεϊ καὶ τεκέεσσιν ἀμύνων νηλεὲς ἦμαρ·\nἡ μὲν τὸν θνήσκοντα καὶ ἀσπαίροντα ἰδοῦσα\nἀμφʼ αὐτῷ χυμένη λίγα κωκύει· οἱ δέ τʼ ὄπισθε\nκόπτοντες δούρεσσι μετάφρενον ἠδὲ καὶ ὤμους\nεἴρερον εἰσανάγουσι, πόνον τʼ ἐχέμεν καὶ ὀιζύν·\nτῆς δʼ ἐλεεινοτάτῳ ἄχεϊ φθινύθουσι παρειαί·\nὣς Ὀδυσεὺς ἐλεεινὸν ὑπʼ ὀφρύσι δάκρυον εἶβεν.\nἔνθʼ ἄλλους μὲν πάντας ἐλάνθανε δάκρυα λείβων,\nἈλκίνοος δέ μιν οἶος ἐπεφράσατʼ ἠδʼ ἐνόησεν,\nἥμενος ἄγχʼ αὐτοῦ, βαρὺ δὲ στενάχοντος ἄκουσεν.\nαἶψα δὲ Φαιήκεσσι φιληρέτμοισι μετηύδα·\nκέκλυτε, Φαιήκων ἡγήτορες ἠδὲ μέδοντες,\nΔημόδοκος δʼ ἤδη σχεθέτω φόρμιγγα λίγειαν·\nοὐ γάρ πως πάντεσσι χαριζόμενος τάδʼ ἀείδει.\nἐξ οὗ δορπέομέν τε καὶ ὤρορε θεῖος ἀοιδός,\nἐκ τοῦ δʼ οὔ πω παύσατʼ ὀιζυροῖο γόοιο\nὁ ξεῖνος· μάλα πού μιν ἄχος φρένας ἀμφιβέβηκεν.\nἀλλʼ ἄγʼ ὁ μὲν σχεθέτω, ἵνʼ ὁμῶς τερπώμεθα πάντες,\nξεινοδόκοι καὶ ξεῖνος, ἐπεὶ πολὺ κάλλιον οὕτως·\nεἵνεκα γὰρ ξείνοιο τάδʼ αἰδοίοιο τέτυκται,\nπομπὴ καὶ φίλα δῶρα, τά οἱ δίδομεν φιλέοντες.\nἀντὶ κασιγνήτου ξεῖνός θʼ ἱκέτης τε τέτυκται\nἀνέρι, ὅς τʼ ὀλίγον περ ἐπιψαύῃ πραπίδεσσι.\nτῷ νῦν μηδὲ σὺ κεῦθε νοήμασι κερδαλέοισιν\nὅττι κέ σʼ εἴρωμαι· φάσθαι δέ σε κάλλιόν ἐστιν.\nεἴπʼ ὄνομʼ ὅττι σε κεῖθι κάλεον μήτηρ τε πατήρ τε\nἄλλοι θʼ οἳ κατὰ ἄστυ καὶ οἳ περιναιετάουσιν.\nοὐ μὲν γάρ τις πάμπαν ἀνώνυμός ἐστʼ ἀνθρώπων,\nοὐ κακὸς οὐδὲ μὲν ἐσθλός, ἐπὴν τὰ πρῶτα γένηται,\nἀλλʼ ἐπὶ πᾶσι τίθενται, ἐπεί κε τέκωσι, τοκῆες.\nεἰπὲ δέ μοι γαῖάν τε· τεὴν δῆμόν τε πόλιν τε,\nὄφρα σε τῇ πέμπωσι τιτυσκόμεναι φρεσὶ νῆες·\nοὐ γὰρ Φαιήκεσσι κυβερνητῆρες ἔασιν,\nοὐδέ τι πηδάλιʼ ἔστι, τά τʼ ἄλλαι νῆες ἔχουσιν·\nἀλλʼ αὐταὶ ἴσασι νοήματα καὶ φρένας ἀνδρῶν,\nκαὶ πάντων ἴσασι πόλιας καὶ πίονας ἀγροὺς\nἀνθρώπων, καὶ λαῖτμα τάχισθʼ ἁλὸς ἐκπερόωσιν\nἠέρι καὶ νεφέλῃ κεκαλυμμέναι· οὐδέ ποτέ σφιν\nοὔτε τι πημανθῆναι ἔπι δέος οὔτʼ ἀπολέσθαι.\nἀλλὰ τόδʼ ὥς ποτε πατρὸς ἐγὼν εἰπόντος ἄκουσα\nΝαυσιθόου, ὃς ἔφασκε Ποσειδάωνʼ ἀγάσασθαι\nἡμῖν, οὕνεκα πομποὶ ἀπήμονές εἰμεν ἁπάντων.\nφῆ ποτὲ Φαιήκων ἀνδρῶν ἐυεργέα νῆα\nἐκ πομπῆς ἀνιοῦσαν ἐν ἠεροειδέι πόντῳ\nῥαισέμεναι, μέγα δʼ ἧμιν ὄρος πόλει ἀμφικαλύψειν.\nὣς ἀγόρευʼ ὁ γέρων· τὰ δέ κεν θεὸς ἢ τελέσειεν\nἤ κʼ ἀτέλεστʼ εἴη, ὥς οἱ φίλον ἔπλετο θυμῷ·\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nὅππῃ ἀπεπλάγχθης τε καὶ ἅς τινας ἵκεο χώρας\nἀνθρώπων, αὐτούς τε πόλιάς τʼ ἐὺ ναιετοώσας,\nἠμὲν ὅσοι χαλεποί τε καὶ ἄγριοι οὐδὲ δίκαιοι,\nοἵ τε φιλόξεινοι, καί σφιν νόος ἐστὶ θεουδής.\nεἰπὲ δʼ ὅ τι κλαίεις καὶ ὀδύρεαι ἔνδοθι θυμῷ\nἈργείων Δαναῶν ἠδʼ Ἰλίου οἶτον ἀκούων.\nτὸν δὲ θεοὶ μὲν τεῦξαν, ἐπεκλώσαντο δʼ ὄλεθρον\nἀνθρώποις, ἵνα ᾖσι καὶ ἐσσομένοισιν ἀοιδή.\nἦ τίς τοι καὶ πηὸς ἀπέφθιτο Ἰλιόθι πρὸ\nἐσθλὸς ἐών, γαμβρὸς ἢ πενθερός, οἵ τε μάλιστα\nκήδιστοι τελέθουσι μεθʼ αἷμά τε καὶ γένος αὐτῶν;\nἦ τίς που καὶ ἑταῖρος ἀνὴρ κεχαρισμένα εἰδώς,\nἐσθλός; ἐπεὶ οὐ μέν τι κασιγνήτοιο χερείων\nγίγνεται, ὅς κεν ἑταῖρος ἐὼν πεπνυμένα εἰδῇ.\nτὸν δʼ ἀπαμειβόμενος προσέφη πολύμητις Ὀδυσσεύς·\nἈλκίνοε κρεῖον, πάντων ἀριδείκετε λαῶν,\nἦ τοι μὲν τόδε καλὸν ἀκουέμεν ἐστὶν ἀοιδοῦ\nτοιοῦδʼ οἷος ὅδʼ ἐστί, θεοῖς ἐναλίγκιος αὐδήν.\nοὐ γὰρ ἐγώ γέ τί φημι τέλος χαριέστερον εἶναι\nἢ ὅτʼ ἐυφροσύνη μὲν ἔχῃ κάτα δῆμον ἅπαντα,\nδαιτυμόνες δʼ ἀνὰ δώματʼ ἀκουάζωνται ἀοιδοῦ\nἥμενοι ἑξείης, παρὰ δὲ πλήθωσι τράπεζαι\nσίτου καὶ κρειῶν, μέθυ δʼ ἐκ κρητῆρος ἀφύσσων\nοἰνοχόος φορέῃσι καὶ ἐγχείῃ δεπάεσσι·\nτοῦτό τί μοι κάλλιστον ἐνὶ φρεσὶν εἴδεται εἶναι.\nσοὶ δʼ ἐμὰ κήδεα θυμὸς ἐπετράπετο στονόεντα\nεἴρεσθʼ, ὄφρʼ ἔτι μᾶλλον ὀδυρόμενος στεναχίζω·\nτί πρῶτόν τοι ἔπειτα, τί δʼ ὑστάτιον καταλέξω;\nκήδεʼ ἐπεί μοι πολλὰ δόσαν θεοὶ Οὐρανίωνες.\nνῦν δʼ ὄνομα πρῶτον μυθήσομαι, ὄφρα καὶ ὑμεῖς\nεἴδετʼ, ἐγὼ δʼ ἂν ἔπειτα φυγὼν ὕπο νηλεὲς ἦμαρ\nὑμῖν ξεῖνος ἔω καὶ ἀπόπροθι δώματα ναίων.\nεἴμʼ Ὀδυσεὺς Λαερτιάδης, ὃς πᾶσι δόλοισιν\nἀνθρώποισι μέλω, καί μευ κλέος οὐρανὸν ἵκει.\nναιετάω δʼ Ἰθάκην ἐυδείελον· ἐν δʼ ὄρος αὐτῇ\nΝήριτον εἰνοσίφυλλον, ἀριπρεπές· ἀμφὶ δὲ νῆσοι\nπολλαὶ ναιετάουσι μάλα σχεδὸν ἀλλήλῃσι,\nΔουλίχιόν τε Σάμη τε καὶ ὑλήεσσα Ζάκυνθος.\nαὐτὴ δὲ χθαμαλὴ πανυπερτάτη εἰν ἁλὶ κεῖται\nπρὸς ζόφον, αἱ δέ τʼ ἄνευθε πρὸς ἠῶ τʼ ἠέλιόν τε,\nτρηχεῖʼ, ἀλλʼ ἀγαθὴ κουροτρόφος· οὔ τοι ἐγώ γε\nἧς γαίης δύναμαι γλυκερώτερον ἄλλο ἰδέσθαι.\nἦ μέν μʼ αὐτόθʼ ἔρυκε Καλυψώ, δῖα θεάων,\nἐν σπέσσι γλαφυροῖσι, λιλαιομένη πόσιν εἶναι·\nὣς δʼ αὔτως Κίρκη κατερήτυεν ἐν μεγάροισιν\nΑἰαίη δολόεσσα, λιλαιομένη πόσιν εἶναι·\nἀλλʼ ἐμὸν οὔ ποτε θυμὸν ἐνὶ στήθεσσιν ἔπειθον.\nὣς οὐδὲν γλύκιον ἧς πατρίδος οὐδὲ τοκήων\nγίγνεται, εἴ περ καί τις ἀπόπροθι πίονα οἶκον\nγαίῃ ἐν ἀλλοδαπῇ ναίει ἀπάνευθε τοκήων.\nεἰ δʼ ἄγε τοι καὶ νόστον ἐμὸν πολυκηδέʼ ἐνίσπω,\nὅν μοι Ζεὺς ἐφέηκεν ἀπὸ Τροίηθεν ἰόντι.\nἸλιόθεν με φέρων ἄνεμος Κικόνεσσι πέλασσεν,\nἸσμάρῳ. ἔνθα δʼ ἐγὼ πόλιν ἔπραθον, ὤλεσα δʼ αὐτούς·\nἐκ πόλιος δʼ ἀλόχους καὶ κτήματα πολλὰ λαβόντες\nδασσάμεθʼ, ὡς μή τίς μοι ἀτεμβόμενος κίοι ἴσης.\nἔνθʼ ἦ τοι μὲν ἐγὼ διερῷ ποδὶ φευγέμεν ἡμέας\nἠνώγεα, τοὶ δὲ μέγα νήπιοι οὐκ ἐπίθοντο.\nἔνθα δὲ πολλὸν μὲν μέθυ πίνετο, πολλὰ δὲ μῆλα\nἔσφαζον παρὰ θῖνα καὶ εἰλίποδας ἕλικας βοῦς·\nτόφρα δʼ ἄρʼ οἰχόμενοι Κίκονες Κικόνεσσι γεγώνευν,\nοἵ σφιν γείτονες ἦσαν, ἅμα πλέονες καὶ ἀρείους,\nἤπειρον ναίοντες, ἐπιστάμενοι μὲν ἀφʼ ἵππων\nἀνδράσι μάρνασθαι καὶ ὅθι χρὴ πεζὸν ἐόντα.\nἦλθον ἔπειθʼ ὅσα φύλλα καὶ ἄνθεα γίγνεται ὥρῃ,\nἠέριοι· τότε δή ῥα κακὴ Διὸς αἶσα παρέστη\nἡμῖν αἰνομόροισιν, ἵνʼ ἄλγεα πολλὰ πάθοιμεν.\nστησάμενοι δʼ ἐμάχοντο μάχην παρὰ νηυσὶ θοῇσι,\nβάλλον δʼ ἀλλήλους χαλκήρεσιν ἐγχείῃσιν.\nὄφρα μὲν ἠὼς ἦν καὶ ἀέξετο ἱερὸν ἦμαρ,\nτόφρα δʼ ἀλεξόμενοι μένομεν πλέονάς περ ἐόντας.\nἦμος δʼ ἠέλιος μετενίσσετο βουλυτόνδε,\nκαὶ τότε δὴ Κίκονες κλῖναν δαμάσαντες Ἀχαιούς.\nἓξ δʼ ἀφʼ ἑκάστης νηὸς ἐυκνήμιδες ἑταῖροι\nὤλονθʼ· οἱ δʼ ἄλλοι φύγομεν θάνατόν τε μόρον τε.\nἔνθεν δὲ προτέρω πλέομεν ἀκαχήμενοι ἦτορ,\nἄσμενοι ἐκ θανάτοιο, φίλους ὀλέσαντες ἑταίρους.\nοὐδʼ ἄρα μοι προτέρω νῆες κίον ἀμφιέλισσαι,\nπρίν τινα τῶν δειλῶν ἑτάρων τρὶς ἕκαστον ἀῦσαι,\nοἳ θάνον ἐν πεδίῳ Κικόνων ὕπο δῃωθέντες.\nνηυσὶ δʼ ἐπῶρσʼ ἄνεμον Βορέην νεφεληγερέτα Ζεὺς\nλαίλαπι θεσπεσίῃ, σὺν δὲ νεφέεσσι κάλυψε\nγαῖαν ὁμοῦ καὶ πόντον· ὀρώρει δʼ οὐρανόθεν νύξ.\nαἱ μὲν ἔπειτʼ ἐφέροντʼ ἐπικάρσιαι, ἱστία δέ σφιν\nτριχθά τε καὶ τετραχθὰ διέσχισεν ἲς ἀνέμοιο.\nκαὶ τὰ μὲν ἐς νῆας κάθεμεν, δείσαντες ὄλεθρον,\nαὐτὰς δʼ ἐσσυμένως προερέσσαμεν ἤπειρόνδε.\nἔνθα δύω νύκτας δύο τʼ ἤματα συνεχὲς αἰεὶ\nκείμεθʼ, ὁμοῦ καμάτῳ τε καὶ ἄλγεσι θυμὸν ἔδοντες.\nἀλλʼ ὅτε δὴ τρίτον ἦμαρ ἐυπλόκαμος τέλεσʼ Ἠώς,\nἱστοὺς στησάμενοι ἀνά θʼ ἱστία λεύκʼ ἐρύσαντες\nἥμεθα, τὰς δʼ ἄνεμός τε κυβερνῆταί τʼ ἴθυνον.\nκαί νύ κεν ἀσκηθὴς ἱκόμην ἐς πατρίδα γαῖαν·\nἀλλά με κῦμα ῥόος τε περιγνάμπτοντα Μάλειαν\nκαὶ Βορέης ἀπέωσε, παρέπλαγξεν δὲ Κυθήρων.\nἔνθεν δʼ ἐννῆμαρ φερόμην ὀλοοῖς ἀνέμοισιν\nπόντον ἐπʼ ἰχθυόεντα· ἀτὰρ δεκάτῃ ἐπέβημεν\nγαίης Λωτοφάγων, οἵ τʼ ἄνθινον εἶδαρ ἔδουσιν.\nἔνθα δʼ ἐπʼ ἠπείρου βῆμεν καὶ ἀφυσσάμεθʼ ὕδωρ,\nαἶψα δὲ δεῖπνον ἕλοντο θοῇς παρὰ νηυσὶν ἑταῖροι.\nαὐτὰρ ἐπεὶ σίτοιό τʼ ἐπασσάμεθʼ ἠδὲ ποτῆτος,\nδὴ τοτʼ ἐγὼν ἑτάρους προΐειν πεύθεσθαι ἰόντας,\nοἵ τινες ἀνέρες εἶεν ἐπὶ χθονὶ σῖτον ἔδοντες\nἄνδρε δύω κρίνας, τρίτατον κήρυχʼ ἅμʼ ὀπάσσας.\nοἱ δʼ αἶψʼ οἰχόμενοι μίγεν ἀνδράσι Λωτοφάγοισιν·\nοὐδʼ ἄρα Λωτοφάγοι μήδονθʼ ἑτάροισιν ὄλεθρον\nἡμετέροις, ἀλλά σφι δόσαν λωτοῖο πάσασθαι.\nτῶν δʼ ὅς τις λωτοῖο φάγοι μελιηδέα καρπόν,\nοὐκέτʼ ἀπαγγεῖλαι πάλιν ἤθελεν οὐδὲ νέεσθαι,\nἀλλʼ αὐτοῦ βούλοντο μετʼ ἀνδράσι Λωτοφάγοισι\nλωτὸν ἐρεπτόμενοι μενέμεν νόστου τε λαθέσθαι.\nτοὺς μὲν ἐγὼν ἐπὶ νῆας ἄγον κλαίοντας ἀνάγκῃ,\nνηυσὶ δʼ ἐνὶ γλαφυρῇσιν ὑπὸ ζυγὰ δῆσα ἐρύσσας.\nαὐτὰρ τοὺς ἄλλους κελόμην ἐρίηρας ἑταίρους\nσπερχομένους νηῶν ἐπιβαινέμεν ὠκειάων,\nμή πώς τις λωτοῖο φαγὼν νόστοιο λάθηται.\nοἱ δʼ αἶψʼ εἴσβαινον καὶ ἐπὶ κληῖσι καθῖζον,\nἑξῆς δʼ ἑζόμενοι πολιὴν ἅλα τύπτον ἐρετμοῖς.\nἔνθεν δὲ προτέρω πλέομεν ἀκαχήμενοι ἦτορ·\nΚυκλώπων δʼ ἐς γαῖαν ὑπερφιάλων ἀθεμίστων\nἱκόμεθʼ, οἵ ῥα θεοῖσι πεποιθότες ἀθανάτοισιν\nοὔτε φυτεύουσιν χερσὶν φυτὸν οὔτʼ ἀρόωσιν,\nἀλλὰ τά γʼ ἄσπαρτα καὶ ἀνήροτα πάντα φύονται,\nπυροὶ καὶ κριθαὶ ἠδʼ ἄμπελοι, αἵ τε φέρουσιν\nοἶνον ἐριστάφυλον, καί σφιν Διὸς ὄμβρος ἀέξει.\nτοῖσιν δʼ οὔτʼ ἀγοραὶ βουληφόροι οὔτε θέμιστες,\nἀλλʼ οἵ γʼ ὑψηλῶν ὀρέων ναίουσι κάρηνα\nἐν σπέσσι γλαφυροῖσι, θεμιστεύει δὲ ἕκαστος\nπαίδων ἠδʼ ἀλόχων, οὐδʼ ἀλλήλων ἀλέγουσιν.\nνῆσος ἔπειτα λάχεια παρὲκ λιμένος\nτετάνυσται,\nγαίης Κυκλώπων οὔτε σχεδὸν οὔτʼ ἀποτηλοῦ,\nὑλήεσσʼ· ἐν δʼ αἶγες ἀπειρέσιαι γεγάασιν\nἄγριαι· οὐ μὲν γὰρ πάτος ἀνθρώπων ἀπερύκει,\nοὐδέ μιν εἰσοιχνεῦσι κυνηγέται, οἵ τε καθʼ ὕλην\nἄλγεα πάσχουσιν κορυφὰς ὀρέων ἐφέποντες.\nοὔτʼ ἄρα ποίμνῃσιν καταΐσχεται οὔτʼ ἀρότοισιν,\nἀλλʼ ἥ γʼ ἄσπαρτος καὶ ἀνήροτος ἤματα πάντα\nἀνδρῶν χηρεύει, βόσκει δέ τε μηκάδας αἶγας.\nοὐ γὰρ Κυκλώπεσσι νέες πάρα μιλτοπάρῃοι,\nοὐδʼ ἄνδρες νηῶν ἔνι τέκτονες, οἵ κε κάμοιεν\nνῆας ἐυσσέλμους, αἵ κεν τελέοιεν ἕκαστα\nἄστεʼ ἐπʼ ἀνθρώπων ἱκνεύμεναι, οἷά τε πολλὰ\nἄνδρες ἐπʼ ἀλλήλους νηυσὶν περόωσι θάλασσαν·\nοἵ κέ σφιν καὶ νῆσον ἐυκτιμένην ἐκάμοντο.\nοὐ μὲν γάρ τι κακή γε, φέροι δέ κεν ὥρια πάντα·\nἐν μὲν γὰρ λειμῶνες ἁλὸς πολιοῖο παρʼ ὄχθας\nὑδρηλοὶ μαλακοί· μάλα κʼ ἄφθιτοι ἄμπελοι εἶεν.\nἐν δʼ ἄροσις λείη· μάλα κεν βαθὺ λήιον αἰεὶ\nεἰς ὥρας ἀμῷεν, ἐπεὶ μάλα πῖαρ ὑπʼ οὖδας.\nἐν δὲ λιμὴν ἐύορμος, ἵνʼ οὐ χρεὼ πείσματός ἐστιν,\nοὔτʼ εὐνὰς βαλέειν οὔτε πρυμνήσιʼ ἀνάψαι,\nἀλλʼ ἐπικέλσαντας μεῖναι χρόνον εἰς ὅ κε ναυτέων\nθυμὸς ἐποτρύνῃ καὶ ἐπιπνεύσωσιν ἀῆται.\nαὐτὰρ ἐπὶ κρατὸς λιμένος ῥέει ἀγλαὸν ὕδωρ,\nκρήνη ὑπὸ σπείους· περὶ δʼ αἴγειροι πεφύασιν.\nἔνθα κατεπλέομεν, καί τις θεὸς ἡγεμόνευεν\nνύκτα διʼ ὀρφναίην, οὐδὲ προυφαίνετʼ ἰδέσθαι·\nἀὴρ γὰρ περὶ νηυσὶ βαθεῖʼ ἦν, οὐδὲ σελήνη\nοὐρανόθεν προύφαινε, κατείχετο δὲ νεφέεσσιν.\nἔνθʼ οὔ τις τὴν νῆσον ἐσέδρακεν ὀφθαλμοῖσιν,\nοὔτʼ οὖν κύματα μακρὰ κυλινδόμενα προτὶ χέρσον\nεἰσίδομεν, πρὶν νῆας ἐυσσέλμους ἐπικέλσαι.\nκελσάσῃσι δὲ νηυσὶ καθείλομεν ἱστία πάντα,\nἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης·\nἔνθα δʼ ἀποβρίξαντες ἐμείναμεν Ἠῶ δῖαν.\nἦμος δʼ ἠριγένεια φάνη ῥοδοδάκτυλος Ἠώς,\nνῆσον θαυμάζοντες ἐδινεόμεσθα κατʼ αὐτήν.\nὦρσαν δὲ νύμφαι, κοῦραι Διὸς αἰγιόχοιο,\nαἶγας ὀρεσκῴους, ἵνα δειπνήσειαν ἑταῖροι.\nαὐτίκα καμπύλα τόξα καὶ αἰγανέας δολιχαύλους\nεἱλόμεθʼ ἐκ νηῶν, διὰ δὲ τρίχα κοσμηθέντες\nβάλλομεν· αἶψα δʼ ἔδωκε θεὸς μενοεικέα θήρην.\nνῆες μέν μοι ἕποντο δυώδεκα, ἐς δὲ ἑκάστην\nἐννέα λάγχανον αἶγες· ἐμοὶ δὲ δέκʼ ἔξελον οἴῳ.\nὣς τότε μὲν πρόπαν ἦμαρ ἐς ἠέλιον καταδύντα\nἥμεθα δαινύμενοι κρέα τʼ ἄσπετα καὶ μέθυ ἡδύ·\nοὐ γάρ πω νηῶν ἐξέφθιτο οἶνος ἐρυθρός,\nἀλλʼ ἐνέην· πολλὸν γὰρ ἐν ἀμφιφορεῦσιν ἕκαστοι\nἠφύσαμεν Κικόνων. ἱερὸν πτολίεθρον ἑλόντες.\nΚυκλώπων δʼ ἐς γαῖαν ἐλεύσσομεν ἐγγὺς ἐόντων,\nκαπνόν τʼ αὐτῶν τε φθογγὴν ὀίων τε καὶ αἰγῶν.\nἦμος δʼ ἠέλιος κατέδυ καὶ ἐπὶ κνέφας ἦλθε,\nδὴ τότε κοιμήθημεν ἐπὶ ῥηγμῖνι θαλάσσης.\nἦμος δʼ ἠριγένεια φάνη ῥοδοδάκτυλος Ἠώς,\nκαὶ τότʼ ἐγὼν ἀγορὴν θέμενος μετὰ πᾶσιν ἔειπον·\nἄλλοι μὲν νῦν μίμνετʼ, ἐμοὶ ἐρίηρες\nἑταῖροι·\nαὐτὰρ ἐγὼ σὺν νηί τʼ ἐμῇ καὶ ἐμοῖς ἑτάροισιν\nἐλθὼν τῶνδʼ ἀνδρῶν πειρήσομαι, οἵ τινές εἰσιν,\nἤ ῥʼ οἵ γʼ ὑβρισταί τε καὶ ἄγριοι οὐδὲ δίκαιοι,\nἦε φιλόξεινοι, καί σφιν νόος ἐστὶ θεουδής.\nὣς εἰπὼν ἀνὰ νηὸς ἔβην, ἐκέλευσα δʼ ἑταίρους\nαὐτούς τʼ ἀμβαίνειν ἀνά τε πρυμνήσια λῦσαι.\nοἱ δʼ αἶψʼ εἴσβαινον καὶ ἐπὶ κληῖσι καθῖζον,\nἑξῆς δʼ ἑζόμενοι πολιὴν ἅλα τύπτον ἐρετμοῖς.\nἀλλʼ ὅτε δὴ τὸν χῶρον ἀφικόμεθʼ ἐγγὺς ἐόντα,\nἔνθα δʼ ἐπʼ ἐσχατιῇ σπέος εἴδομεν ἄγχι θαλάσσης,\nὑψηλόν, δάφνῃσι κατηρεφές. ἔνθα δὲ πολλὰ\nμῆλʼ, ὄιές τε καὶ αἶγες, ἰαύεσκον· περὶ δʼ αὐλὴ\nὑψηλὴ δέδμητο κατωρυχέεσσι λίθοισι\nμακρῇσίν τε πίτυσσιν ἰδὲ δρυσὶν ὑψικόμοισιν.\nἔνθα δʼ ἀνὴρ ἐνίαυε πελώριος, ὅς ῥα τὰ μῆλα\nοἶος ποιμαίνεσκεν ἀπόπροθεν· οὐδὲ μετʼ ἄλλους\nπωλεῖτʼ, ἀλλʼ ἀπάνευθεν ἐὼν ἀθεμίστια ᾔδη.\nκαὶ γὰρ θαῦμʼ ἐτέτυκτο πελώριον, οὐδὲ ἐῴκει\nἀνδρί γε σιτοφάγῳ, ἀλλὰ ῥίῳ ὑλήεντι\nὑψηλῶν ὀρέων, ὅ τε φαίνεται οἶον ἀπʼ ἄλλων.\nδὴ τότε τοὺς ἄλλους κελόμην ἐρίηρας ἑταίρους\nαὐτοῦ πὰρ νηί τε μένειν καὶ νῆα ἔρυσθαι,\nαὐτὰρ ἐγὼ κρίνας ἑτάρων δυοκαίδεκʼ ἀρίστους\nβῆν· ἀτὰρ αἴγεον ἀσκὸν ἔχον μέλανος οἴνοιο\nἡδέος, ὅν μοι ἔδωκε Μάρων, Εὐάνθεος υἱός,\nἱρεὺς Ἀπόλλωνος, ὃς Ἴσμαρον ἀμφιβεβήκει,\nοὕνεκά μιν σὺν παιδὶ περισχόμεθʼ ἠδὲ γυναικὶ\nἁζόμενοι· ᾤκει γὰρ ἐν ἄλσεϊ δενδρήεντι\nΦοίβου Ἀπόλλωνος. ὁ δέ μοι πόρεν ἀγλαὰ δῶρα·\nχρυσοῦ μέν μοι ἔδωκʼ ἐυεργέος ἑπτὰ τάλαντα,\nδῶκε δέ μοι κρητῆρα πανάργυρον, αὐτὰρ ἔπειτα\nοἶνον ἐν ἀμφιφορεῦσι δυώδεκα πᾶσιν ἀφύσσας\nἡδὺν ἀκηράσιον, θεῖον ποτόν· οὐδέ τις αὐτὸν\nἠείδη δμώων οὐδʼ ἀμφιπόλων ἐνὶ οἴκῳ,\nἀλλʼ αὐτὸς ἄλοχός τε φίλη ταμίη τε μίʼ οἴη.\nτὸν δʼ ὅτε πίνοιεν μελιηδέα οἶνον ἐρυθρόν,\nἓν δέπας ἐμπλήσας ὕδατος ἀνὰ εἴκοσι μέτρα\nχεῦʼ, ὀδμὴ δʼ ἡδεῖα ἀπὸ κρητῆρος ὀδώδει\nθεσπεσίη· τότʼ ἂν οὔ τοι ἀποσχέσθαι φίλον ἦεν.\nτοῦ φέρον ἐμπλήσας ἀσκὸν μέγαν, ἐν δὲ καὶ ᾖα\nκωρύκῳ· αὐτίκα γάρ μοι ὀίσατο θυμὸς ἀγήνωρ\nἄνδρʼ ἐπελεύσεσθαι μεγάλην ἐπιειμένον ἀλκήν,\nἄγριον, οὔτε δίκας ἐὺ εἰδότα οὔτε θέμιστας.\nκαρπαλίμως δʼ εἰς ἄντρον ἀφικόμεθʼ, οὐδέ μιν\nἔνδον\nεὕρομεν, ἀλλʼ ἐνόμευε νομὸν κάτα πίονα μῆλα.\nἐλθόντες δʼ εἰς ἄντρον ἐθηεύμεσθα ἕκαστα.\nταρσοὶ μὲν τυρῶν βρῖθον, στείνοντο δὲ σηκοὶ\nἀρνῶν ἠδʼ ἐρίφων· διακεκριμέναι δὲ ἕκασται\nἔρχατο, χωρὶς μὲν πρόγονοι, χωρὶς δὲ μέτασσαι,\nχωρὶς δʼ αὖθʼ ἕρσαι. ναῖον δʼ ὀρῷ ἄγγεα πάντα,\nγαυλοί τε σκαφίδες τε, τετυγμένα, τοῖς ἐνάμελγεν.\nἔνθʼ ἐμὲ μὲν πρώτισθʼ ἕταροι λίσσοντʼ ἐπέεσσιν\nτυρῶν αἰνυμένους ἰέναι πάλιν, αὐτὰρ ἔπειτα\nκαρπαλίμως ἐπὶ νῆα θοὴν ἐρίφους τε καὶ ἄρνας\nσηκῶν ἐξελάσαντας ἐπιπλεῖν ἁλμυρὸν ὕδωρ·\nἀλλʼ ἐγὼ οὐ πιθόμην, ἦ τʼ ἂν πολὺ κέρδιον ἦεν,\nὄφρʼ αὐτόν τε ἴδοιμι, καὶ εἴ μοι ξείνια δοίη.\nοὐδʼ ἄρʼ ἔμελλʼ ἑτάροισι φανεὶς ἐρατεινὸς ἔσεσθαι.\nἔνθα δὲ πῦρ κήαντες ἐθύσαμεν ἠδὲ καὶ αὐτοὶ\nτυρῶν αἰνύμενοι φάγομεν, μένομέν τέ μιν ἔνδον\nἥμενοι, ἧος ἐπῆλθε νέμων. φέρε δʼ ὄβριμον ἄχθος\nὕλης ἀζαλέης, ἵνα οἱ ποτιδόρπιον εἴη,\nἔντοσθεν δʼ ἄντροιο βαλὼν ὀρυμαγδὸν ἔθηκεν·\nἡμεῖς δὲ δείσαντες ἀπεσσύμεθʼ ἐς μυχὸν ἄντρου.\nαὐτὰρ ὅ γʼ εἰς εὐρὺ σπέος ἤλασε πίονα μῆλα\nπάντα μάλʼ ὅσσʼ ἤμελγε, τὰ δʼ ἄρσενα λεῖπε θύρηφιν,\nἀρνειούς τε τράγους τε, βαθείης ἔκτοθεν αὐλῆς.\nαὐτὰρ ἔπειτʼ ἐπέθηκε θυρεὸν μέγαν ὑψόσʼ ἀείρας,\nὄβριμον· οὐκ ἂν τόν γε δύω καὶ εἴκοσʼ ἄμαξαι\nἐσθλαὶ τετράκυκλοι ἀπʼ οὔδεος ὀχλίσσειαν·\nτόσσην ἠλίβατον πέτρην ἐπέθηκε θύρῃσιν.\nἑζόμενος δʼ ἤμελγεν ὄις καὶ μηκάδας αἶγας,\nπάντα κατὰ μοῖραν, καὶ ὑπʼ ἔμβρυον ἧκεν ἑκάστῃ.\nαὐτίκα δʼ ἥμισυ μὲν θρέψας λευκοῖο γάλακτος\nπλεκτοῖς ἐν ταλάροισιν ἀμησάμενος κατέθηκεν,\nἥμισυ δʼ αὖτʼ ἔστησεν ἐν ἄγγεσιν, ὄφρα οἱ εἴη\nπίνειν αἰνυμένῳ καί οἱ ποτιδόρπιον εἴη.\nαὐτὰρ ἐπεὶ δὴ σπεῦσε πονησάμενος τὰ ἃ ἔργα,\nκαὶ τότε πῦρ ἀνέκαιε καὶ εἴσιδεν, εἴρετο δʼ ἡμέας·\nὦ ξεῖνοι, τίνες ἐστέ; πόθεν πλεῖθʼ ὑγρὰ\nκέλευθα;\nἦ τι κατὰ πρῆξιν ἦ μαψιδίως ἀλάλησθε,\nοἷά τε ληιστῆρες, ὑπεὶρ ἅλα, τοί τʼ ἀλόωνται\nψυχὰς παρθέμενοι κακὸν ἀλλοδαποῖσι φέροντες;\nὣς ἔφαθʼ, ἡμῖν δʼ αὖτε κατεκλάσθη φίλον\nἦτορ,\nδεισάντων φθόγγον τε βαρὺν αὐτόν τε πέλωρον.\nἀλλὰ καὶ ὥς μιν ἔπεσσιν ἀμειβόμενος προσέειπον·\nἡμεῖς τοι Τροίηθεν ἀποπλαγχθέντες Ἀχαιοὶ\nπαντοίοις ἀνέμοισιν ὑπὲρ μέγα λαῖτμα θαλάσσης,\nοἴκαδε ἱέμενοι, ἄλλην ὁδὸν ἄλλα κέλευθα\nἤλθομεν· οὕτω που Ζεὺς ἤθελε μητίσασθαι.\nλαοὶ δʼ Ἀτρεΐδεω Ἀγαμέμνονος εὐχόμεθʼ εἶναι,\nτοῦ δὴ νῦν γε μέγιστον ὑπουράνιον κλέος ἐστί·\nτόσσην γὰρ διέπερσε πόλιν καὶ ἀπώλεσε λαοὺς\nπολλούς. ἡμεῖς δʼ αὖτε κιχανόμενοι τὰ σὰ γοῦνα\nἱκόμεθʼ, εἴ τι πόροις ξεινήιον ἠὲ καὶ ἄλλως\nδοίης δωτίνην, ἥ τε ξείνων θέμις ἐστίν.\nἀλλʼ αἰδεῖο, φέριστε, θεούς· ἱκέται δέ τοί εἰμεν,\nΖεὺς δʼ ἐπιτιμήτωρ ἱκετάων τε ξείνων τε,\nξείνιος, ὃς ξείνοισιν ἅμʼ αἰδοίοισιν ὀπηδεῖ.\nὣς ἐφάμην, ὁ δέ μʼ αὐτίκʼ ἀμείβετο νηλέι\nθυμῷ·\nνήπιός εἰς, ὦ ξεῖνʼ, ἢ τηλόθεν εἰλήλουθας,\nὅς με θεοὺς κέλεαι ἢ δειδίμεν ἢ ἀλέασθαι·\nοὐ γὰρ Κύκλωπες Διὸς αἰγιόχου ἀλέγουσιν\nοὐδὲ θεῶν μακάρων, ἐπεὶ ἦ πολὺ φέρτεροί εἰμεν·\nοὐδʼ ἂν ἐγὼ Διὸς ἔχθος ἀλευάμενος πεφιδοίμην\nοὔτε σεῦ οὔθʼ ἑτάρων, εἰ μὴ θυμός με κελεύοι.\nἀλλά μοι εἴφʼ ὅπῃ ἔσχες ἰὼν ἐυεργέα νῆα,\nἤ που ἐπʼ ἐσχατιῆς, ἦ καὶ σχεδόν, ὄφρα δαείω.\nὣς φάτο πειράζων, ἐμὲ δʼ οὐ λάθεν εἰδότα\nπολλά,\nἀλλά μιν ἄψορρον προσέφην δολίοις ἐπέεσσι·\nνέα μέν μοι κατέαξε Ποσειδάων ἐνοσίχθων\nπρὸς πέτρῃσι βαλὼν ὑμῆς ἐπὶ πείρασι γαίης,\nἄκρῃ προσπελάσας· ἄνεμος δʼ ἐκ πόντου ἔνεικεν·\nαὐτὰρ ἐγὼ σὺν τοῖσδε ὑπέκφυγον αἰπὺν ὄλεθρον.\nὣς ἐφάμην, ὁ δέ μʼ οὐδὲν ἀμείβετο νηλέι\nθυμῷ,\nἀλλʼ ὅ γʼ ἀναΐξας ἑτάροις ἐπὶ χεῖρας ἴαλλε,\nσὺν δὲ δύω μάρψας ὥς τε σκύλακας ποτὶ γαίῃ\nκόπτʼ· ἐκ δʼ ἐγκέφαλος χαμάδις ῥέε, δεῦε δὲ γαῖαν.\nτοὺς δὲ διὰ μελεϊστὶ ταμὼν ὡπλίσσατο δόρπον·\nἤσθιε δʼ ὥς τε λέων ὀρεσίτροφος, οὐδʼ ἀπέλειπεν,\nἔγκατά τε σάρκας τε καὶ ὀστέα μυελόεντα.\nἡμεῖς δὲ κλαίοντες ἀνεσχέθομεν Διὶ χεῖρας,\nσχέτλια ἔργʼ ὁρόωντες, ἀμηχανίη δʼ ἔχε θυμόν.\nαὐτὰρ ἐπεὶ Κύκλωψ μεγάλην ἐμπλήσατο νηδὺν\nἀνδρόμεα κρέʼ ἔδων καὶ ἐπʼ ἄκρητον γάλα πίνων,\nκεῖτʼ ἔντοσθʼ ἄντροιο τανυσσάμενος διὰ μήλων.\nτὸν μὲν ἐγὼ βούλευσα κατὰ μεγαλήτορα θυμὸν\nἆσσον ἰών, ξίφος ὀξὺ ἐρυσσάμενος παρὰ μηροῦ,\nοὐτάμεναι πρὸς στῆθος, ὅθι φρένες ἧπαρ ἔχουσι,\nχείρʼ ἐπιμασσάμενος· ἕτερος δέ με θυμὸς ἔρυκεν.\nαὐτοῦ γάρ κε καὶ ἄμμες ἀπωλόμεθʼ αἰπὺν ὄλεθρον·\nοὐ γάρ κεν δυνάμεσθα θυράων ὑψηλάων\nχερσὶν ἀπώσασθαι λίθον ὄβριμον, ὃν προσέθηκεν.\nὣς τότε μὲν στενάχοντες ἐμείναμεν Ἠῶ δῖαν.\nἦμος δʼ ἠριγένεια φάνη ῥοδοδάκτυλος Ἠώς,\nκαὶ τότε πῦρ ἀνέκαιε καὶ ἤμελγε κλυτὰ μῆλα,\nπάντα κατὰ μοῖραν, καὶ ὑπʼ ἔμβρυον ἧκεν ἑκάστῃ.\nαὐτὰρ ἐπεὶ δὴ σπεῦσε πονησάμενος τὰ ἃ ἔργα,\nσὺν δʼ ὅ γε δὴ αὖτε δύω μάρψας ὡπλίσσατο δεῖπνον.\nδειπνήσας δʼ ἄντρου ἐξήλασε πίονα μῆλα,\nῥηιδίως ἀφελὼν θυρεὸν μέγαν· αὐτὰρ ἔπειτα\nἂψ ἐπέθηχʼ, ὡς εἴ τε φαρέτρῃ πῶμʼ ἐπιθείη.\nπολλῇ δὲ ῥοίζῳ πρὸς ὄρος τρέπε πίονα μῆλα\nΚύκλωψ· αὐτὰρ ἐγὼ λιπόμην κακὰ βυσσοδομεύων,\nεἴ πως τισαίμην, δοίη δέ μοι εὖχος Ἀθήνη.\nἥδε δέ μοι κατὰ θυμὸν ἀρίστη φαίνετο βουλή.\nΚύκλωπος γὰρ ἔκειτο μέγα ῥόπαλον παρὰ σηκῷ,\nχλωρὸν ἐλαΐνεον· τὸ μὲν ἔκταμεν, ὄφρα φοροίη\nαὐανθέν. τὸ μὲν ἄμμες ἐίσκομεν εἰσορόωντες\nὅσσον θʼ ἱστὸν νηὸς ἐεικοσόροιο μελαίνης,\nφορτίδος εὐρείης, ἥ τʼ ἐκπεράᾳ μέγα λαῖτμα·\nτόσσον ἔην μῆκος, τόσσον πάχος εἰσοράασθαι.\nτοῦ μὲν ὅσον τʼ ὄργυιαν ἐγὼν ἀπέκοψα παραστὰς\nκαὶ παρέθηχʼ ἑτάροισιν, ἀποξῦναι δʼ ἐκέλευσα·\nοἱ δʼ ὁμαλὸν ποίησαν· ἐγὼ δʼ ἐθόωσα παραστὰς\nἄκρον, ἄφαρ δὲ λαβὼν ἐπυράκτεον ἐν πυρὶ κηλέῳ.\nκαὶ τὸ μὲν εὖ κατέθηκα κατακρύψας ὑπὸ κόπρῳ,\nἥ ῥα κατὰ σπείους κέχυτο μεγάλʼ ἤλιθα πολλή·\nαὐτὰρ τοὺς ἄλλους κλήρῳ πεπαλάσθαι ἄνωγον,\nὅς τις τολμήσειεν ἐμοὶ σὺν μοχλὸν ἀείρας\nτρῖψαι ἐν ὀφθαλμῷ, ὅτε τὸν γλυκὺς ὕπνος ἱκάνοι.\nοἱ δʼ ἔλαχον τοὺς ἄν κε καὶ ἤθελον αὐτὸς ἑλέσθαι,\nτέσσαρες, αὐτὰρ ἐγὼ πέμπτος μετὰ τοῖσιν ἐλέγμην.\nἑσπέριος δʼ ἦλθεν καλλίτριχα μῆλα νομεύων.\nαὐτίκα δʼ εἰς εὐρὺ σπέος ἤλασε πίονα μῆλα\nπάντα μάλʼ, οὐδέ τι λεῖπε βαθείης ἔκτοθεν αὐλῆς,\nἤ τι ὀισάμενος, ἢ καὶ θεὸς ὣς ἐκέλευσεν.\nαὐτὰρ ἔπειτʼ ἐπέθηκε θυρεὸν μέγαν ὑψόσʼ ἀείρας,\nἑζόμενος δʼ ἤμελγεν ὄις καὶ μηκάδας αἶγας,\nπάντα κατὰ μοῖραν, καὶ ὑπʼ ἔμβρυον ἧκεν ἑκάστῃ.\nαὐτὰρ ἐπεὶ δὴ σπεῦσε πονησάμενος τὰ ἃ ἔργα,\nσὺν δʼ ὅ γε δὴ αὖτε δύω μάρψας ὡπλίσσατο δόρπον.\nκαὶ τότʼ ἐγὼ Κύκλωπα προσηύδων ἄγχι παραστάς,\nκισσύβιον μετὰ χερσὶν ἔχων μέλανος οἴνοιο·\nΚύκλωψ, τῆ, πίε οἶνον, ἐπεὶ φάγες ἀνδρόμεα\nκρέα,\nὄφρʼ εἰδῇς οἷόν τι ποτὸν τόδε νηῦς ἐκεκεύθει\nἡμετέρη. σοὶ δʼ αὖ λοιβὴν φέρον, εἴ μʼ ἐλεήσας\nοἴκαδε πέμψειας· σὺ δὲ μαίνεαι οὐκέτʼ ἀνεκτῶς.\nσχέτλιε, πῶς κέν τίς σε καὶ ὕστερον ἄλλος ἵκοιτο\nἀνθρώπων πολέων, ἐπεὶ οὐ κατὰ μοῖραν ἔρεξας;\nὣς ἐφάμην, ὁ δʼ ἔδεκτο καὶ ἔκπιεν· ἥσατο δʼ\nαἰνῶς\nἡδὺ ποτὸν πίνων καὶ μʼ ᾔτεε δεύτερον αὖτις·\nδός μοι ἔτι πρόφρων, καί μοι τεὸν οὔνομα\nεἰπὲ\nαὐτίκα νῦν, ἵνα τοι δῶ ξείνιον, ᾧ κε σὺ χαίρῃς·\nκαὶ γὰρ Κυκλώπεσσι φέρει ζείδωρος ἄρουρα\nοἶνον ἐριστάφυλον, καί σφιν Διὸς ὄμβρος ἀέξει·\nἀλλὰ τόδʼ ἀμβροσίης καὶ νέκταρός ἐστιν ἀπορρώξ.\nὣς φάτʼ, ἀτάρ οἱ αὖτις ἐγὼ πόρον αἴθοπα\nοἶνον.\nτρὶς μὲν ἔδωκα φέρων, τρὶς δʼ ἔκπιεν ἀφραδίῃσιν.\nαὐτὰρ ἐπεὶ Κύκλωπα περὶ φρένας ἤλυθεν οἶνος,\nκαὶ τότε δή μιν ἔπεσσι προσηύδων μειλιχίοισι·\nΚύκλωψ, εἰρωτᾷς μʼ ὄνομα κλυτόν, αὐτὰρ ἐγώ\nτοι\nἐξερέω· σὺ δέ μοι δὸς ξείνιον, ὥς περ ὑπέστης.\nΟὖτις ἐμοί γʼ ὄνομα· Οὖτιν δέ με κικλήσκουσι\nμήτηρ ἠδὲ πατὴρ ἠδʼ ἄλλοι πάντες ἑταῖροι.\nὣς ἐφάμην, ὁ δέ μʼ αὐτίκʼ ἀμείβετο νηλέι\nθυμῷ·\nΟὖτιν ἐγὼ πύματον ἔδομαι μετὰ οἷς ἑτάροισιν,\nτοὺς δʼ ἄλλους πρόσθεν· τὸ δέ τοι ξεινήιον ἔσται.\nἦ καὶ ἀνακλινθεὶς πέσεν ὕπτιος, αὐτὰρ ἔπειτα\nκεῖτʼ ἀποδοχμώσας παχὺν αὐχένα, κὰδ δέ μιν ὕπνος\nᾕρει πανδαμάτωρ· φάρυγος δʼ ἐξέσσυτο οἶνος\nψωμοί τʼ ἀνδρόμεοι· ὁ δʼ ἐρεύγετο οἰνοβαρείων.\nκαὶ τότʼ ἐγὼ τὸν μοχλὸν ὑπὸ σποδοῦ ἤλασα πολλῆς,\nἧος θερμαίνοιτο· ἔπεσσι δὲ πάντας ἑταίρους\nθάρσυνον, μή τίς μοι ὑποδείσας ἀναδύη.\nἀλλʼ ὅτε δὴ τάχʼ ὁ μοχλὸς ἐλάινος ἐν πυρὶ μέλλεν\nἅψεσθαι, χλωρός περ ἐών, διεφαίνετο δʼ αἰνῶς,\nκαὶ τότʼ ἐγὼν ἆσσον φέρον ἐκ πυρός, ἀμφὶ δʼ ἑταῖροι\nἵσταντʼ· αὐτὰρ θάρσος ἐνέπνευσεν μέγα δαίμων.\nοἱ μὲν μοχλὸν ἑλόντες ἐλάινον, ὀξὺν ἐπʼ ἄκρῳ,\nὀφθαλμῷ ἐνέρεισαν· ἐγὼ δʼ ἐφύπερθεν ἐρεισθεὶς\nδίνεον, ὡς ὅτε τις τρυπῷ δόρυ νήιον ἀνὴρ\nτρυπάνῳ, οἱ δέ τʼ ἔνερθεν ὑποσσείουσιν ἱμάντι\nἁψάμενοι ἑκάτερθε, τὸ δὲ τρέχει ἐμμενὲς αἰεί.\nὣς τοῦ ἐν ὀφθαλμῷ πυριήκεα μοχλὸν ἑλόντες\nδινέομεν, τὸν δʼ αἷμα περίρρεε θερμὸν ἐόντα.\nπάντα δέ οἱ βλέφαρʼ ἀμφὶ καὶ ὀφρύας εὗσεν ἀυτμὴ\nγλήνης καιομένης, σφαραγεῦντο δέ οἱ πυρὶ ῥίζαι.\nὡς δʼ ὅτʼ ἀνὴρ χαλκεὺς πέλεκυν μέγαν ἠὲ σκέπαρνον\nεἰν ὕδατι ψυχρῷ βάπτῃ μεγάλα ἰάχοντα\nφαρμάσσων· τὸ γὰρ αὖτε σιδήρου γε κράτος ἐστίν\nὣς τοῦ σίζʼ ὀφθαλμὸς ἐλαϊνέῳ περὶ μοχλῷ.\nσμερδαλέον δὲ μέγʼ ᾤμωξεν, περὶ δʼ ἴαχε πέτρη,\nἡμεῖς δὲ δείσαντες ἀπεσσύμεθʼ· αὐτὰρ ὁ μοχλὸν\nἐξέρυσʼ ὀφθαλμοῖο πεφυρμένον αἵματι πολλῷ.\nτὸν μὲν ἔπειτʼ ἔρριψεν ἀπὸ ἕο χερσὶν ἀλύων,\nαὐτὰρ ὁ Κύκλωπας μεγάλʼ ἤπυεν, οἵ ῥά μιν ἀμφὶς\nᾤκεον ἐν σπήεσσι διʼ ἄκριας ἠνεμοέσσας.\nοἱ δὲ βοῆς ἀίοντες ἐφοίτων ἄλλοθεν ἄλλος,\nἱστάμενοι δʼ εἴροντο περὶ σπέος ὅττι ἑ κήδοι·\nτίπτε τόσον, Πολύφημʼ, ἀρημένος ὧδʼ\nἐβόησας\nνύκτα διʼ ἀμβροσίην καὶ ἀύπνους ἄμμε τίθησθα;\nἦ μή τίς σευ μῆλα βροτῶν ἀέκοντος ἐλαύνει;\nἦ μή τίς σʼ αὐτὸν κτείνει δόλῳ ἠὲ βίηφιν;\nτοὺς δʼ αὖτʼ ἐξ ἄντρου προσέφη κρατερὸς\nΠολύφημος·\nὦ φίλοι, Οὖτίς με κτείνει δόλῳ οὐδὲ βίηφιν.\nοἱ δʼ ἀπαμειβόμενοι ἔπεα πτερόεντʼ ἀγόρευον·\nεἰ μὲν δὴ μή τίς σε βιάζεται οἶον ἐόντα,\nνοῦσον γʼ οὔ πως ἔστι Διὸς μεγάλου ἀλέασθαι,\nἀλλὰ σύ γʼ εὔχεο πατρὶ Ποσειδάωνι ἄνακτι.\nὣς ἄρʼ ἔφαν ἀπιόντες, ἐμὸν δʼ ἐγέλασσε φίλον\nκῆρ,\nὡς ὄνομʼ ἐξαπάτησεν ἐμὸν καὶ μῆτις ἀμύμων.\nΚύκλωψ δὲ στενάχων τε καὶ ὠδίνων ὀδύνῃσι\nχερσὶ ψηλαφόων ἀπὸ μὲν λίθον εἷλε θυράων,\nαὐτὸς δʼ εἰνὶ θύρῃσι καθέζετο χεῖρε πετάσσας,\nεἴ τινά που μετʼ ὄεσσι λάβοι στείχοντα θύραζε·\nοὕτω γάρ πού μʼ ἤλπετʼ ἐνὶ φρεσὶ νήπιον εἶναι.\nαὐτὰρ ἐγὼ βούλευον, ὅπως ὄχʼ ἄριστα γένοιτο,\nεἴ τινʼ ἑταίροισιν θανάτου λύσιν ἠδʼ ἐμοὶ αὐτῷ\nεὑροίμην· πάντας δὲ δόλους καὶ μῆτιν ὕφαινον\nὥς τε περὶ ψυχῆς· μέγα γὰρ κακὸν ἐγγύθεν ἦεν.\nἥδε δέ μοι κατὰ θυμὸν ἀρίστη φαίνετο βουλή.\nἄρσενες ὄιες ἦσαν ἐυτρεφέες, δασύμαλλοι,\nκαλοί τε μεγάλοι τε, ἰοδνεφὲς εἶρος ἔχοντες·\nτοὺς ἀκέων συνέεργον ἐυστρεφέεσσι λύγοισιν,\nτῇς ἔπι Κύκλωψ εὗδε πέλωρ, ἀθεμίστια εἰδώς,\nσύντρεις αἰνύμενος· ὁ μὲν ἐν μέσῳ ἄνδρα φέρεσκε,\nτὼ δʼ ἑτέρω ἑκάτερθεν ἴτην σώοντες ἑταίρους.\nτρεῖς δὲ ἕκαστον φῶτʼ ὄιες φέρον· αὐτὰρ ἐγώ γε—\nἀρνειὸς γὰρ ἔην μήλων ὄχʼ ἄριστος ἁπάντων,\nτοῦ κατὰ νῶτα λαβών, λασίην ὑπὸ γαστέρʼ ἐλυσθεὶς\nκείμην· αὐτὰρ χερσὶν ἀώτου θεσπεσίοιο\nνωλεμέως στρεφθεὶς ἐχόμην τετληότι θυμῷ.\nὣς τότε μὲν στενάχοντες ἐμείναμεν Ἠῶ δῖαν.\nἦμος δʼ ἠριγένεια φάνη ῥοδοδάκτυλος Ἠώς,\nκαὶ τότʼ ἔπειτα νομόνδʼ ἐξέσσυτο ἄρσενα μῆλα,\nθήλειαι δὲ μέμηκον ἀνήμελκτοι περὶ σηκούς·\nοὔθατα γὰρ σφαραγεῦντο. ἄναξ δʼ ὀδύνῃσι κακῇσι\nτειρόμενος πάντων ὀίων ἐπεμαίετο νῶτα\nὀρθῶν ἑσταότων· τὸ δὲ νήπιος οὐκ ἐνόησεν,\nὥς οἱ ὑπʼ εἰροπόκων ὀίων στέρνοισι δέδεντο.\nὕστατος ἀρνειὸς μήλων ἔστειχε θύραζε\nλάχνῳ στεινόμενος καὶ ἐμοὶ πυκινὰ φρονέοντι.\nτὸν δʼ ἐπιμασσάμενος προσέφη κρατερὸς Πολύφημος·\nκριὲ πέπον, τί μοι ὧδε διὰ σπέος ἔσσυο\nμήλων\nὕστατος; οὔ τι πάρος γε λελειμμένος ἔρχεαι οἰῶν,\nἀλλὰ πολὺ πρῶτος νέμεαι τέρενʼ ἄνθεα ποίης\nμακρὰ βιβάς, πρῶτος δὲ ῥοὰς ποταμῶν ἀφικάνεις,\nπρῶτος δὲ σταθμόνδε λιλαίεαι ἀπονέεσθαι\nἑσπέριος· νῦν αὖτε πανύστατος. ἦ σύ γʼ ἄνακτος\nὀφθαλμὸν ποθέεις, τὸν ἀνὴρ κακὸς ἐξαλάωσε\nσὺν λυγροῖς ἑτάροισι δαμασσάμενος φρένας οἴνῳ,\nΟὖτις, ὃν οὔ πώ φημι πεφυγμένον εἶναι ὄλεθρον.\nεἰ δὴ ὁμοφρονέοις ποτιφωνήεις τε γένοιο\nεἰπεῖν ὅππῃ κεῖνος ἐμὸν μένος ἠλασκάζει·\nτῷ κέ οἱ ἐγκέφαλός γε διὰ σπέος ἄλλυδις ἄλλῃ\nθεινομένου ῥαίοιτο πρὸς οὔδεϊ, κὰδ δέ κʼ ἐμὸν κῆρ\nλωφήσειε κακῶν, τά μοι οὐτιδανὸς πόρεν Οὖτις.\nὣς εἰπὼν τὸν κριὸν ἀπὸ ἕο πέμπε θύραζε.\nἐλθόντες δʼ ἠβαιὸν ἀπὸ σπείους τε καὶ αὐλῆς\nπρῶτος ὑπʼ ἀρνειοῦ λυόμην, ὑπέλυσα δʼ ἑταίρους.\nκαρπαλίμως δὲ τὰ μῆλα ταναύποδα, πίονα δημῷ,\nπολλὰ περιτροπέοντες ἐλαύνομεν, ὄφρʼ ἐπὶ νῆα\nἱκόμεθʼ. ἀσπάσιοι δὲ φίλοις ἑτάροισι φάνημεν,\nοἳ φύγομεν θάνατον, τοὺς δὲ στενάχοντο γοῶντες.\nἀλλʼ ἐγὼ οὐκ εἴων, ἀνὰ δʼ ὀφρύσι νεῦον ἑκάστῳ,\nκλαίειν, ἀλλʼ ἐκέλευσα θοῶς καλλίτριχα μῆλα\nπόλλʼ ἐν νηὶ βαλόντας ἐπιπλεῖν ἁλμυρὸν ὕδωρ.\nοἱ δʼ αἶψʼ εἴσβαινον καὶ ἐπὶ κληῖσι καθῖζον,\nἑξῆς δʼ ἑζόμενοι πολιὴν ἅλα τύπτον ἐρετμοῖς.\nἀλλʼ ὅτε τόσσον ἀπῆν, ὅσσον τε γέγωνε βοήσας,\nκαὶ τότʼ ἐγὼ Κύκλωπα προσηύδων κερτομίοισι·\nΚύκλωψ, οὐκ ἄρʼ ἔμελλες ἀνάλκιδος ἀνδρὸς\nἑταίρους\nἔδμεναι ἐν σπῆι γλαφυρῷ κρατερῆφι βίηφι.\nκαὶ λίην σέ γʼ ἔμελλε κιχήσεσθαι κακὰ ἔργα,\nσχέτλιʼ, ἐπεὶ ξείνους οὐχ ἅζεο σῷ ἐνὶ οἴκῳ\nἐσθέμεναι· τῷ σε Ζεὺς τίσατο καὶ θεοὶ ἄλλοι.\nὣς ἐφάμην, ὁ δʼ ἔπειτα χολώσατο κηρόθι\nμᾶλλον,\nἧκε δʼ ἀπορρήξας κορυφὴν ὄρεος μεγάλοιο,\nκὰδ δʼ ἔβαλε προπάροιθε νεὸς κυανοπρῴροιο\nτυτθόν, ἐδεύησεν δʼ οἰήιον ἄκρον ἱκέσθαι,\nἐκλύσθη δὲ θάλασσα κατερχομένης ὑπὸ πέτρης·\nτὴν δʼ αἶψʼ ἤπειρόνδε παλιρρόθιον φέρε κῦμα,\nπλημυρὶς ἐκ πόντοιο, θέμωσε δὲ χέρσον ἱκέσθαι.\nαὐτὰρ ἐγὼ χείρεσσι λαβὼν περιμήκεα κοντὸν\nὦσα παρέξ, ἑτάροισι δʼ ἐποτρύνας ἐκέλευσα\nἐμβαλέειν κώπῃς, ἵνʼ ὑπὲκ κακότητα φύγοιμεν,\nκρατὶ κατανεύων· οἱ δὲ προπεσόντες ἔρεσσον.\nἀλλʼ ὅτε δὴ δὶς τόσσον ἅλα πρήσσοντες ἀπῆμεν,\nκαὶ τότε δὴ Κύκλωπα προσηύδων· ἀμφὶ δʼ ἑταῖροι\nμειλιχίοις ἐπέεσσιν ἐρήτυον ἄλλοθεν ἄλλος·\nσχέτλιε, τίπτʼ ἐθέλεις ἐρεθιζέμεν ἄγριον\nἄνδρα;\nὃς καὶ νῦν πόντονδε βαλὼν βέλος ἤγαγε νῆα\nαὖτις ἐς ἤπειρον, καὶ δὴ φάμεν αὐτόθʼ ὀλέσθαι.\nεἰ δὲ φθεγξαμένου τευ ἢ αὐδήσαντος ἄκουσε,\nσύν κεν ἄραξʼ ἡμέων κεφαλὰς καὶ νήια δοῦρα\nμαρμάρῳ ὀκριόεντι βαλών· τόσσον γὰρ ἵησιν.\nὣς φάσαν, ἀλλʼ οὐ πεῖθον ἐμὸν μεγαλήτορα\nθυμόν,\nἀλλά μιν ἄψορρον προσέφην κεκοτηότι θυμῷ·\nΚύκλωψ, αἴ κέν τίς σε καταθνητῶν ἀνθρώπων\nὀφθαλμοῦ εἴρηται ἀεικελίην ἀλαωτύν,\nφάσθαι Ὀδυσσῆα πτολιπόρθιον ἐξαλαῶσαι,\nυἱὸν Λαέρτεω, Ἰθάκῃ ἔνι οἰκίʼ ἔχοντα.\nὣς ἐφάμην, ὁ δέ μʼ οἰμώξας ἠμείβετο μύθῳ·\nὢ πόποι, ἦ μάλα δή με παλαίφατα θέσφαθʼ ἱκάνει.\nἔσκε τις ἐνθάδε μάντις ἀνὴρ ἠύς τε μέγας τε,\nΤήλεμος Εὐρυμίδης, ὃς μαντοσύνῃ ἐκέκαστο\nκαὶ μαντευόμενος κατεγήρα Κυκλώπεσσιν·\nὅς μοι ἔφη τάδε πάντα τελευτήσεσθαι ὀπίσσω,\nχειρῶν ἐξ Ὀδυσῆος ἁμαρτήσεσθαι ὀπωπῆς.\nἀλλʼ αἰεί τινα φῶτα μέγαν καὶ καλὸν ἐδέγμην\nἐνθάδʼ ἐλεύσεσθαι, μεγάλην ἐπιειμένον ἀλκήν·\nνῦν δέ μʼ ἐὼν ὀλίγος τε καὶ οὐτιδανὸς καὶ ἄκικυς\nὀφθαλμοῦ ἀλάωσεν, ἐπεί μʼ ἐδαμάσσατο οἴνῳ.\nἀλλʼ ἄγε δεῦρʼ, Ὀδυσεῦ, ἵνα τοι πὰρ ξείνια θείω\nπομπήν τʼ ὀτρύνω δόμεναι κλυτὸν ἐννοσίγαιον·\nτοῦ γὰρ ἐγὼ πάϊς εἰμί, πατὴρ δʼ ἐμὸς εὔχεται εἶναι.\nαὐτὸς δʼ, αἴ κʼ ἐθέλῃσʼ, ἰήσεται, οὐδέ τις ἄλλος\nοὔτε θεῶν μακάρων οὔτε θνητῶν ἀνθρώπων.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nαἲ γὰρ δὴ ψυχῆς τε καὶ αἰῶνός σε δυναίμην\nεὖνιν ποιήσας πέμψαι δόμον Ἄϊδος εἴσω,\nὡς οὐκ ὀφθαλμόν γʼ ἰήσεται οὐδʼ ἐνοσίχθων.\nὣς ἐφάμην, ὁ δʼ ἔπειτα Ποσειδάωνι ἄνακτι\nεὔχετο χεῖρʼ ὀρέγων εἰς οὐρανὸν ἀστερόεντα·\nκλῦθι, Ποσείδαον γαιήοχε κυανοχαῖτα,\nεἰ ἐτεόν γε σός εἰμι, πατὴρ δʼ ἐμὸς εὔχεαι εἶναι,\nδὸς μὴ Ὀδυσσῆα πτολιπόρθιον οἴκαδʼ ἱκέσθαι\nυἱὸν Λαέρτεω, Ἰθάκῃ ἔνι οἰκίʼ ἔχοντα.\nἀλλʼ εἴ οἱ μοῖρʼ ἐστὶ φίλους τʼ ἰδέειν καὶ ἱκέσθαι\nοἶκον ἐυκτίμενον καὶ ἑὴν ἐς πατρίδα γαῖαν,\nὀψὲ κακῶς ἔλθοι, ὀλέσας ἄπο πάντας ἑταίρους,\nνηὸς ἐπʼ ἀλλοτρίης, εὕροι δʼ ἐν πήματα οἴκῳ.\nὣς ἔφατʼ εὐχόμενος, τοῦ δʼ ἔκλυε\nκυανοχαίτης.\nαὐτὰρ ὅ γʼ ἐξαῦτις πολὺ μείζονα λᾶαν ἀείρας\nἧκʼ ἐπιδινήσας, ἐπέρεισε δὲ ἶνʼ ἀπέλεθρον,\nκὰδʼ δʼ ἔβαλεν μετόπισθε νεὸς κυανοπρῴροιο\nτυτθόν, ἐδεύησεν δʼ οἰήιον ἄκρον ἱκέσθαι.\nἐκλύσθη δὲ θάλασσα κατερχομένης ὑπὸ πέτρης·\nτὴν δὲ πρόσω φέρε κῦμα, θέμωσε δὲ χέρσον ἱκέσθαι.\nἀλλʼ ὅτε δὴ τὴν νῆσον ἀφικόμεθʼ, ἔνθα περ\nἄλλαι\nνῆες ἐύσσελμοι μένον ἁθρόαι, ἀμφὶ δʼ ἑταῖροι\nἥατʼ ὀδυρόμενοι, ἡμέας ποτιδέγμενοι αἰεί,\nνῆα μὲν ἔνθʼ ἐλθόντες ἐκέλσαμεν ἐν ψαμάθοισιν,\nἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης.\nμῆλα δὲ Κύκλωπος γλαφυρῆς ἐκ νηὸς ἑλόντες\nδασσάμεθʼ, ὡς μή τίς μοι ἀτεμβόμενος κίοι ἴσης.\nἀρνειὸν δʼ ἐμοὶ οἴῳ ἐυκνήμιδες ἑταῖροι\nμήλων δαιομένων δόσαν ἔξοχα· τὸν δʼ ἐπὶ θινὶ\nΖηνὶ κελαινεφέι Κρονίδῃ, ὃς πᾶσιν ἀνάσσει,\nῥέξας μηρίʼ ἔκαιον· ὁ δʼ οὐκ ἐμπάζετο ἱρῶν,\nἀλλʼ ὅ γε μερμήριξεν ὅπως ἀπολοίατο πᾶσαι\nνῆες ἐύσσελμοι καὶ ἐμοὶ ἐρίηρες ἑταῖροι.\nὣς τότε μὲν πρόπαν ἦμαρ ἐς ἠέλιον καταδύντα\nἥμεθα δαινύμενοι κρέα τʼ ἄσπετα καὶ μέθυ ἡδύ·\nἦμος δʼ ἠέλιος κατέδυ καὶ ἐπὶ κνέφας ἦλθε,\nδὴ τότε κοιμήθημεν ἐπὶ ῥηγμῖνι θαλάσσης.\nἦμος δʼ ἠριγένεια φάνη ῥοδοδάκτυλος Ἠώς,\nδὴ τότʼ ἐγὼν ἑτάροισιν ἐποτρύνας ἐκέλευσα\nαὐτούς τʼ ἀμβαίνειν ἀνά τε πρυμνήσια λῦσαι·\nοἱ δʼ αἶψʼ εἴσβαινον καὶ ἐπὶ κληῖσι καθῖζον,\nἑξῆς δʼ ἑζόμενοι πολιὴν ἅλα τύπτον ἐρετμοῖς.\nἔνθεν δὲ προτέρω πλέομεν ἀκαχήμενοι ἦτορ,\nἄσμενοι ἐκ θανάτοιο, φίλους ὀλέσαντες ἑταίρους.\nΑἰολίην δʼ ἐς νῆσον ἀφικόμεθʼ· ἔνθα δʼ ἔναιεν\nΑἴολος Ἱπποτάδης, φίλος ἀθανάτοισι θεοῖσιν,\nπλωτῇ ἐνὶ νήσῳ· πᾶσαν δέ τέ μιν πέρι τεῖχος\nχάλκεον ἄρρηκτον, λισσὴ δʼ ἀναδέδρομε πέτρη.\nτοῦ καὶ δώδεκα παῖδες ἐνὶ μεγάροις γεγάασιν,\nἓξ μὲν θυγατέρες, ἓξ δʼ υἱέες ἡβώοντες·\nἔνθʼ ὅ γε θυγατέρας πόρεν υἱάσιν εἶναι ἀκοίτις.\nοἱ δʼ αἰεὶ παρὰ πατρὶ φίλῳ καὶ μητέρι κεδνῇ\nδαίνυνται, παρὰ δέ σφιν ὀνείατα μυρία κεῖται,\nκνισῆεν δέ τε δῶμα περιστεναχίζεται αὐλῇ\nἤματα· νύκτας δʼ αὖτε παρʼ αἰδοίῃς ἀλόχοισιν\nεὕδουσʼ ἔν τε τάπησι καὶ ἐν τρητοῖσι λέχεσσι.\nκαὶ μὲν τῶν ἱκόμεσθα πόλιν καὶ δώματα καλά.\nμῆνα δὲ πάντα φίλει με καὶ ἐξερέεινεν ἕκαστα,\nἼλιον Ἀργείων τε νέας καὶ νόστον Ἀχαιῶν·\nκαὶ μὲν ἐγὼ τῷ πάντα κατὰ μοῖραν κατέλεξα.\nἀλλʼ ὅτε δὴ καὶ ἐγὼν ὁδὸν ᾔτεον ἠδʼ ἐκέλευον\nπεμπέμεν, οὐδέ τι κεῖνος ἀνήνατο, τεῦχε δὲ πομπήν.\nδῶκε δέ μʼ ἐκδείρας ἀσκὸν βοὸς ἐννεώροιο,\nἔνθα δὲ βυκτάων ἀνέμων κατέδησε κέλευθα·\nκεῖνον γὰρ ταμίην ἀνέμων ποίησε Κρονίων,\nἠμὲν παυέμεναι ἠδʼ ὀρνύμεν, ὅν κʼ ἐθέλῃσι.\nνηὶ δʼ ἐνὶ γλαφυρῇ κατέδει μέρμιθι φαεινῇ\nἀργυρέῃ, ἵνα μή τι παραπνεύσῃ ὀλίγον περ·\nαὐτὰρ ἐμοὶ πνοιὴν Ζεφύρου προέηκεν ἀῆναι,\nὄφρα φέροι νῆάς τε καὶ αὐτούς· οὐδʼ ἄρʼ ἔμελλεν\nἐκτελέειν· αὐτῶν γὰρ ἀπωλόμεθʼ ἀφραδίῃσιν.\nἐννῆμαρ μὲν ὁμῶς πλέομεν νύκτας τε καὶ ἦμαρ,\nτῇ δεκάτῃ δʼ ἤδη ἀνεφαίνετο πατρὶς ἄρουρα,\nκαὶ δὴ πυρπολέοντας ἐλεύσσομεν ἐγγὺς ἐόντες·\nἔνθʼ ἐμὲ μὲν γλυκὺς ὕπνος ἐπήλυθε κεκμηῶτα,\nαἰεὶ γὰρ πόδα νηὸς ἐνώμων, οὐδέ τῳ ἄλλῳ\nδῶχʼ ἑτάρων, ἵνα θᾶσσον ἱκοίμεθα πατρίδα γαῖαν·\nοἱ δʼ ἕταροι ἐπέεσσι πρὸς ἀλλήλους ἀγόρευον,\nκαί μʼ ἔφασαν χρυσόν τε καὶ ἄργυρον οἴκαδʼ ἄγεσθαι\nδῶρα παρʼ Αἰόλου μεγαλήτορος Ἱπποτάδαο.\nὧδε δέ τις εἴπεσκεν ἰδὼν ἐς πλησίον ἄλλον·\nὦ πόποι, ὡς ὅδε πᾶσι φίλος καὶ τίμιός\nἐστιν\nἀνθρώποις, ὅτεών τε πόλιν καὶ γαῖαν ἵκηται.\nπολλὰ μὲν ἐκ Τροίης ἄγεται κειμήλια καλὰ\nληίδος, ἡμεῖς δʼ αὖτε ὁμὴν ὁδὸν ἐκτελέσαντες\nοἴκαδε νισσόμεθα κενεὰς σὺν χεῖρας ἔχοντες·\nκαὶ νῦν οἱ τάδʼ ἔδωκε χαριζόμενος φιλότητι\nΑἴολος. ἀλλʼ ἄγε θᾶσσον ἰδώμεθα ὅττι τάδʼ ἐστίν,\nὅσσος τις χρυσός τε καὶ ἄργυρος ἀσκῷ ἔνεστιν.\nὣς ἔφασαν, βουλὴ δὲ κακὴ νίκησεν ἑταίρων·\nἀσκὸν μὲν λῦσαν, ἄνεμοι δʼ ἐκ πάντες ὄρουσαν.\nτοὺς δʼ αἶψʼ ἁρπάξασα φέρεν πόντονδε θύελλα\nκλαίοντας, γαίης ἄπο πατρίδος. αὐτὰρ ἐγώ γε\nἐγρόμενος κατὰ θυμὸν ἀμύμονα μερμήριξα,\nἠὲ πεσὼν ἐκ νηὸς ἀποφθίμην ἐνὶ πόντῳ,\nἦ ἀκέων τλαίην καὶ ἔτι ζωοῖσι μετείην.\nἀλλʼ ἔτλην καὶ ἔμεινα, καλυψάμενος δʼ ἐνὶ νηὶ\nκείμην. αἱ δʼ ἐφέροντο κακῇ ἀνέμοιο θυέλλῃ\nαὖτις ἐπʼ Αἰολίην νῆσον, στενάχοντο δʼ ἑταῖροι.\nἔνθα δʼ ἐπʼ ἠπείρου βῆμεν καὶ ἀφυσσάμεθʼ\nὕδωρ,\nαἶψα δὲ δεῖπνον ἕλοντο θοῇς παρὰ νηυσὶν ἑταῖροι.\nαὐτὰρ ἐπεὶ σίτοιό τʼ ἐπασσάμεθʼ ἠδὲ ποτῆτος,\nδὴ τότʼ ἐγὼ κήρυκά τʼ ὀπασσάμενος καὶ ἑταῖρον\nβῆν εἰς Αἰόλου κλυτὰ δώματα· τὸν δʼ ἐκίχανον\nδαινύμενον παρὰ ᾗ τʼ ἀλόχῳ καὶ οἷσι τέκεσσιν.\nἐλθόντες δʼ ἐς δῶμα παρὰ σταθμοῖσιν ἐπʼ οὐδοῦ\nἑζόμεθʼ· οἱ δʼ ἀνὰ θυμὸν ἐθάμβεον ἔκ τʼ ἐρέοντο·\nπῶς ἦλθες, Ὀδυσεῦ; τίς τοι κακὸς ἔχραε\nδαίμων;\nἦ μέν σʼ ἐνδυκέως ἀπεπέμπομεν, ὄφρʼ ἀφίκοιο\nπατρίδα σὴν καὶ δῶμα καὶ εἴ πού τοι φίλον ἐστίν.\nὣς φάσαν, αὐτὰρ ἐγὼ μετεφώνεον ἀχνύμενος\nκῆρ·\nἄασάν μʼ ἕταροί τε κακοὶ πρὸς τοῖσί τε ὕπνος\nσχέτλιος. ἀλλʼ ἀκέσασθε, φίλοι· δύναμις γὰρ ἐν ὑμῖν.\nὣς ἐφάμην μαλακοῖσι καθαπτόμενος ἐπέεσσιν,\nοἱ δʼ ἄνεῳ ἐγένοντο· πατὴρ δʼ ἠμείβετο μύθῳ·\nἔρρʼ ἐκ νήσου θᾶσσον, ἐλέγχιστε ζωόντων·\nοὐ γάρ μοι θέμις ἐστὶ κομιζέμεν οὐδʼ ἀποπέμπειν\nἄνδρα τόν, ὅς κε θεοῖσιν ἀπέχθηται μακάρεσσιν·\nἔρρε, ἐπεὶ ἄρα θεοῖσιν ἀπεχθόμενος τόδʼ ἱκάνεις.\nὣς εἰπὼν ἀπέπεμπε δόμων βαρέα στενάχοντα.\nἔνθεν δὲ προτέρω πλέομεν ἀκαχήμενοι ἦτορ.\nτείρετο δʼ ἀνδρῶν θυμὸς ὑπʼ εἰρεσίης ἀλεγεινῆς\nἡμετέρῃ ματίῃ, ἐπεὶ οὐκέτι φαίνετο πομπή.\nἑξῆμαρ μὲν ὁμῶς πλέομεν νύκτας τε καὶ ἦμαρ,\nἑβδομάτῃ δʼ ἱκόμεσθα Λάμου αἰπὺ πτολίεθρον,\nΤηλέπυλον Λαιστρυγονίην, ὅθι ποιμένα ποιμὴν\nἠπύει εἰσελάων, ὁ δέ τʼ ἐξελάων ὑπακούει.\nἔνθα κʼ ἄυπνος ἀνὴρ δοιοὺς ἐξήρατο μισθούς,\nτὸν μὲν βουκολέων, τὸν δʼ ἄργυφα μῆλα νομεύων·\nἐγγὺς γὰρ νυκτός τε καὶ ἤματός εἰσι κέλευθοι.\nἔνθʼ ἐπεὶ ἐς λιμένα κλυτὸν ἤλθομεν, ὃν πέρι πέτρη\nἠλίβατος τετύχηκε διαμπερὲς ἀμφοτέρωθεν,\nἀκταὶ δὲ προβλῆτες ἐναντίαι ἀλλήλῃσιν\nἐν στόματι προύχουσιν, ἀραιὴ δʼ εἴσοδός ἐστιν,\nἔνθʼ οἵ γʼ εἴσω πάντες ἔχον νέας ἀμφιελίσσας.\nαἱ μὲν ἄρʼ ἔντοσθεν λιμένος κοίλοιο δέδεντο\nπλησίαι· οὐ μὲν γάρ ποτʼ ἀέξετο κῦμά γʼ ἐν αὐτῷ,\nοὔτε μέγʼ οὔτʼ ὀλίγον, λευκὴ δʼ ἦν ἀμφὶ γαλήνη·\nαὐτὰρ ἐγὼν οἶος σχέθον ἔξω νῆα μέλαιναν,\nαὐτοῦ ἐπʼ ἐσχατιῇ, πέτρης ἐκ πείσματα δήσας·\nἔστην δὲ σκοπιὴν ἐς παιπαλόεσσαν ἀνελθών.\nἔνθα μὲν οὔτε βοῶν οὔτʼ ἀνδρῶν φαίνετο ἔργα,\nκαπνὸν δʼ οἶον ὁρῶμεν ἀπὸ χθονὸς ἀίσσοντα.\nδὴ τότʼ ἐγὼν ἑτάρους προΐειν πεύθεσθαι ἰόντας,\nοἵ τινες ἀνέρες εἶεν ἐπὶ χθονὶ σῖτον ἔδοντες,\nἄνδρε δύω κρίνας, τρίτατον κήρυχʼ ἅμʼ ὀπάσσας.\nοἱ δʼ ἴσαν ἐκβάντες λείην ὁδόν, ᾗ περ ἄμαξαι\nἄστυδʼ ἀφʼ ὑψηλῶν ὀρέων καταγίνεον ὕλην,\nκούρῃ δὲ ξύμβληντο πρὸ ἄστεος ὑδρευούσῃ,\nθυγατέρʼ ἰφθίμῃ Λαιστρυγόνος Ἀντιφάταο.\nἡ μὲν ἄρʼ ἐς κρήνην κατεβήσετο καλλιρέεθρον\nἈρτακίην· ἔνθεν γὰρ ὕδωρ προτὶ ἄστυ φέρεσκον·\nοἱ δὲ παριστάμενοι προσεφώνεον ἔκ τʼ ἐρέοντο\nὅς τις τῶνδʼ εἴη βασιλεὺς καὶ οἷσιν ἀνάσσοι·\nἡ δὲ μάλʼ αὐτίκα πατρὸς ἐπέφραδεν ὑψερεφὲς δῶ.\nοἱ δʼ ἐπεὶ εἰσῆλθον κλυτὰ δώματα, τὴν δὲ γυναῖκα\nεὗρον, ὅσην τʼ ὄρεος κορυφήν, κατὰ δʼ ἔστυγον αὐτήν.\nἡ δʼ αἶψʼ ἐξ ἀγορῆς ἐκάλει κλυτὸν Ἀντιφατῆα,\nὃν πόσιν, ὃς δὴ τοῖσιν ἐμήσατο λυγρὸν ὄλεθρον.\nαὐτίχʼ ἕνα μάρψας ἑτάρων ὡπλίσσατο δεῖπνον·\nτὼ δὲ δύʼ ἀίξαντε φυγῇ ἐπὶ νῆας ἱκέσθην.\nαὐτὰρ ὁ τεῦχε βοὴν διὰ ἄστεος· οἱ δʼ ἀίοντες\nφοίτων ἴφθιμοι Λαιστρυγόνες ἄλλοθεν ἄλλος,\nμυρίοι, οὐκ ἄνδρεσσιν ἐοικότες, ἀλλὰ Γίγασιν.\nοἵ ῥʼ ἀπὸ πετράων ἀνδραχθέσι χερμαδίοισιν\nβάλλον· ἄφαρ δὲ κακὸς κόναβος κατὰ νῆας ὀρώρει\nἀνδρῶν τʼ ὀλλυμένων νηῶν θʼ ἅμα ἀγνυμενάων·\nἰχθῦς δʼ ὣς πείροντες ἀτερπέα δαῖτα φέροντο.\nὄφρʼ οἱ τοὺς ὄλεκον λιμένος πολυβενθέος ἐντός,\nτόφρα δʼ ἐγὼ ξίφος ὀξὺ ἐρυσσάμενος παρὰ μηροῦ\nτῷ ἀπὸ πείσματʼ ἔκοψα νεὸς κυανοπρῴροιο.\nαἶψα δʼ ἐμοῖς ἑτάροισιν ἐποτρύνας ἐκέλευσα\nἐμβαλέειν κώπῃς, ἵνʼ ὑπὲκ κακότητα φύγοιμεν·\nοἱ δʼ ἅλα πάντες ἀνέρριψαν, δείσαντες ὄλεθρον.\nἀσπασίως δʼ ἐς πόντον ἐπηρεφέας φύγε πέτρας\nνηῦς ἐμή· αὐτὰρ αἱ ἄλλαι ἀολλέες αὐτόθʼ ὄλοντο.\nἔνθεν δὲ προτέρω πλέομεν ἀκαχήμενοι ἦτορ,\nἄσμενοι ἐκ θανάτοιο, φίλους ὀλέσαντες ἑταίρους.\nΑἰαίην δʼ ἐς νῆσον ἀφικόμεθʼ· ἔνθα δʼ ἔναιε\nΚίρκη ἐυπλόκαμος, δεινὴ θεὸς αὐδήεσσα,\nαὐτοκασιγνήτη ὀλοόφρονος Αἰήταο·\nἄμφω δʼ ἐκγεγάτην φαεσιμβρότου Ἠελίοιο\nμητρός τʼ ἐκ Πέρσης, τὴν Ὠκεανὸς τέκε παῖδα.\nἔνθα δʼ ἐπʼ ἀκτῆς νηὶ κατηγαγόμεσθα σιωπῇ\nναύλοχον ἐς λιμένα, καί τις θεὸς ἡγεμόνευεν.\nἔνθα τότʼ ἐκβάντες δύο τʼ ἤματα καὶ δύο νύκτας\nκείμεθʼ ὁμοῦ καμάτῳ τε καὶ ἄλγεσι θυμὸν ἔδοντες.\nἀλλʼ ὅτε δὴ τρίτον ἦμαρ ἐυπλόκαμος τέλεσʼ Ἠώς,\nκαὶ τότʼ ἐγὼν ἐμὸν ἔγχος ἑλὼν καὶ φάσγανον ὀξὺ\nκαρπαλίμως παρὰ νηὸς ἀνήιον ἐς περιωπήν,\nεἴ πως ἔργα ἴδοιμι βροτῶν ἐνοπήν τε πυθοίμην.\nἔστην δὲ σκοπιὴν ἐς παιπαλόεσσαν ἀνελθών,\nκαί μοι ἐείσατο καπνὸς ἀπὸ χθονὸς εὐρυοδείης,\nΚίρκης ἐν μεγάροισι, διὰ δρυμὰ πυκνὰ καὶ ὕλην.\nμερμήριξα δʼ ἔπειτα κατὰ φρένα καὶ κατὰ θυμὸν\nἐλθεῖν ἠδὲ πυθέσθαι, ἐπεὶ ἴδον αἴθοπα καπνόν.\nὧδε δέ μοι φρονέοντι δοάσσατο κέρδιον εἶναι,\nπρῶτʼ ἐλθόντʼ ἐπὶ νῆα θοὴν καὶ θῖνα θαλάσσης\nδεῖπνον ἑταίροισιν δόμεναι προέμεν τε πυθέσθαι.\nἀλλʼ ὅτε δὴ σχεδὸν ἦα κιὼν νεὸς ἀμφιελίσσης,\nκαὶ τότε τίς με θεῶν ὀλοφύρατο μοῦνον ἐόντα,\nὅς ῥά μοι ὑψίκερων ἔλαφον μέγαν εἰς ὁδὸν αὐτὴν\nἧκεν. ὁ μὲν ποταμόνδε κατήιεν ἐκ νομοῦ ὕλης\nπιόμενος· δὴ γάρ μιν ἔχεν μένος ἠελίοιο.\nτὸν δʼ ἐγὼ ἐκβαίνοντα κατʼ ἄκνηστιν μέσα νῶτα\nπλῆξα· τὸ δʼ ἀντικρὺ δόρυ χάλκεον ἐξεπέρησε,\nκὰδ δʼ ἔπεσʼ ἐν κονίῃσι μακών, ἀπὸ δʼ ἔπτατο θυμός.\nτῷ δʼ ἐγὼ ἐμβαίνων δόρυ χάλκεον ἐξ ὠτειλῆς\nεἰρυσάμην· τὸ μὲν αὖθι κατακλίνας ἐπὶ γαίῃ\nεἴασʼ· αὐτὰρ ἐγὼ σπασάμην ῥῶπάς τε λύγους τε,\nπεῖσμα δʼ, ὅσον τʼ ὄργυιαν, ἐυστρεφὲς ἀμφοτέρωθεν\nπλεξάμενος συνέδησα πόδας δεινοῖο πελώρου,\nβῆν δὲ καταλοφάδεια φέρων ἐπὶ νῆα μέλαιναν\nἔγχει ἐρειδόμενος, ἐπεὶ οὔ πως ἦεν ἐπʼ ὤμου\nχειρὶ φέρειν ἑτέρῃ· μάλα γὰρ μέγα θηρίον ἦεν.\nκὰδʼ δʼ ἔβαλον προπάροιθε νεός, ἀνέγειρα δʼ ἑταίρους\nμειλιχίοις ἐπέεσσι παρασταδὸν ἄνδρα ἕκαστον·\nὦ φίλοι, οὐ γάρ πω καταδυσόμεθʼ ἀχνύμενοί\nπερ\nεἰς Ἀίδαο δόμους, πρὶν μόρσιμον ἦμαρ ἐπέλθῃ·\nἀλλʼ ἄγετʼ, ὄφρʼ ἐν νηὶ θοῇ βρῶσίς τε πόσις τε,\nμνησόμεθα βρώμης, μηδὲ τρυχώμεθα λιμῷ.\nὣς ἐφάμην, οἱ δʼ ὦκα ἐμοῖς ἐπέεσσι πίθοντο,\nἐκ δὲ καλυψάμενοι παρὰ θῖνʼ ἁλὸς ἀτρυγέτοιο\nθηήσαντʼ ἔλαφον· μάλα γὰρ μέγα θηρίον ἦεν.\nαὐτὰρ ἐπεὶ τάρπησαν ὁρώμενοι ὀφθαλμοῖσιν,\nχεῖρας νιψάμενοι τεύχοντʼ ἐρικυδέα δαῖτα.\nὣς τότε μὲν πρόπαν ἦμαρ ἐς ἠέλιον καταδύντα\nἥμεθα δαινύμενοι κρέα τʼ ἄσπετα καὶ μέθυ ἡδύ·\nἦμος δʼ ἠέλιος κατέδυ καὶ ἐπὶ κνέφας ἦλθε,\nδὴ τότε κοιμήθημεν ἐπὶ ῥηγμῖνι θαλάσσης.\nἦμος δʼ ἠριγένεια φάνη ῥοδοδάκτυλος Ἠώς,\nκαὶ τότʼ ἐγὼν ἀγορὴν θέμενος μετὰ πᾶσιν ἔειπον·\nκέκλυτέ μευ μύθων, κακά περ πάσχοντες\nἑταῖροι·\nὦ φίλοι, οὐ γάρ τʼ ἴδμεν, ὅπῃ ζόφος οὐδʼ ὅπῃ ἠώς,\nοὐδʼ ὅπῃ ἠέλιος φαεσίμβροτος εἶσʼ ὑπὸ γαῖαν,\nοὐδʼ ὅπῃ ἀννεῖται· ἀλλὰ φραζώμεθα θᾶσσον\nεἴ τις ἔτʼ ἔσται μῆτις. ἐγὼ δʼ οὔκ οἴομαι εἶναι.\nεἶδον γὰρ σκοπιὴν ἐς παιπαλόεσσαν ἀνελθὼν\nνῆσον, τὴν πέρι πόντος ἀπείριτος ἐστεφάνωται·\nαὐτὴ δὲ χθαμαλὴ κεῖται· καπνὸν δʼ ἐνὶ μέσσῃ\nἔδρακον ὀφθαλμοῖσι διὰ δρυμὰ πυκνὰ καὶ ὕλην.\nὣς ἐφάμην, τοῖσιν δὲ κατεκλάσθη φίλον ἦτορ\nμνησαμένοις ἔργων Λαιστρυγόνος Ἀντιφάταο\nΚύκλωπός τε βίης μεγαλήτορος, ἀνδροφάγοιο.\nκλαῖον δὲ λιγέως θαλερὸν κατὰ δάκρυ χέοντες·\nἀλλʼ οὐ γάρ τις πρῆξις ἐγίγνετο μυρομένοισιν.\nαὐτὰρ ἐγὼ δίχα πάντας ἐυκνήμιδας ἑταίρους\nἠρίθμεον, ἀρχὸν δὲ μετʼ ἀμφοτέροισιν ὄπασσα·\nτῶν μὲν ἐγὼν ἦρχον, τῶν δʼ Εὐρύλοχος θεοειδής.\nκλήρους δʼ ἐν κυνέῃ χαλκήρεϊ πάλλομεν ὦκα·\nἐκ δʼ ἔθορε κλῆρος μεγαλήτορος Εὐρυλόχοιο.\nβῆ δʼ ἰέναι, ἅμα τῷ γε δύω καὶ εἴκοσʼ ἑταῖροι\nκλαίοντες· κατὰ δʼ ἄμμε λίπον γοόωντας ὄπισθεν.\nεὗρον δʼ ἐν βήσσῃσι τετυγμένα δώματα Κίρκης\nξεστοῖσιν λάεσσι, περισκέπτῳ ἐνὶ χώρῳ·\nἀμφὶ δέ μιν λύκοι ἦσαν ὀρέστεροι ἠδὲ λέοντες,\nτοὺς αὐτὴ κατέθελξεν, ἐπεὶ κακὰ φάρμακʼ ἔδωκεν.\nοὐδʼ οἵ γʼ ὡρμήθησαν ἐπʼ ἀνδράσιν, ἀλλʼ ἄρα τοί γε\nοὐρῇσιν μακρῇσι περισσαίνοντες ἀνέσταν.\nὡς δʼ ὅτʼ ἂν ἀμφὶ ἄνακτα κύνες δαίτηθεν ἰόντα\nσαίνωσʼ, αἰεὶ γάρ τε φέρει μειλίγματα θυμοῦ,\nὣς τοὺς ἀμφὶ λύκοι κρατερώνυχες ἠδὲ λέοντες\nσαῖνον· τοὶ δʼ ἔδεισαν, ἐπεὶ ἴδον αἰνὰ πέλωρα.\nἔσταν δʼ ἐν προθύροισι θεᾶς καλλιπλοκάμοιο,\nΚίρκης δʼ ἔνδον ἄκουον ἀειδούσης ὀπὶ καλῇ,\nἱστὸν ἐποιχομένης μέγαν ἄμβροτον, οἷα θεάων\nλεπτά τε καὶ χαρίεντα καὶ ἀγλαὰ ἔργα πέλονται.\nτοῖσι δὲ μύθων ἦρχε Πολίτης ὄρχαμος ἀνδρῶν,\nὅς μοι κήδιστος ἑτάρων ἦν κεδνότατός τε·\nὦ φίλοι, ἔνδον γάρ τις ἐποιχομένη μέγαν\nἱστὸν\nκαλὸν ἀοιδιάει, δάπεδον δʼ ἅπαν ἀμφιμέμυκεν,\nἢ θεὸς ἠὲ γυνή· ἀλλὰ φθεγγώμεθα θᾶσσον.\nὣς ἄρʼ ἐφώνησεν, τοὶ δὲ φθέγγοντο καλεῦντες.\nἡ δʼ αἶψʼ ἐξελθοῦσα θύρας ὤιξε φαεινὰς\nκαὶ κάλει· οἱ δʼ ἅμα πάντες ἀιδρείῃσιν ἕποντο·\nΕὐρύλοχος δʼ ὑπέμεινεν, ὀισάμενος δόλον εἶναι.\nεἷσεν δʼ εἰσαγαγοῦσα κατὰ κλισμούς τε θρόνους τε,\nἐν δέ σφιν τυρόν τε καὶ ἄλφιτα καὶ μέλι χλωρὸν\nοἴνῳ Πραμνείῳ ἐκύκα· ἀνέμισγε δὲ σίτῳ\nφάρμακα λύγρʼ, ἵνα πάγχυ λαθοίατο πατρίδος αἴης.\nαὐτὰρ ἐπεὶ δῶκέν τε καὶ ἔκπιον, αὐτίκʼ ἔπειτα\nῥάβδῳ πεπληγυῖα κατὰ συφεοῖσιν ἐέργνυ.\nοἱ δὲ συῶν μὲν ἔχον κεφαλὰς φωνήν τε τρίχας τε\nκαὶ δέμας, αὐτὰρ νοῦς ἦν ἔμπεδος, ὡς τὸ πάρος περ.\nὣς οἱ μὲν κλαίοντες ἐέρχατο, τοῖσι δὲ Κίρκη\nπάρ ῥʼ ἄκυλον βάλανόν τε βάλεν καρπόν τε κρανείης\nἔδμεναι, οἷα σύες χαμαιευνάδες αἰὲν ἔδουσιν.\nΕὐρύλοχος δʼ αἶψʼ ἦλθε θοὴν ἐπὶ νῆα μέλαιναν\nἀγγελίην ἑτάρων ἐρέων καὶ ἀδευκέα πότμον.\nοὐδέ τι ἐκφάσθαι δύνατο ἔπος ἱέμενός περ,\nκῆρ ἄχεϊ μεγάλῳ βεβολημένος· ἐν δέ οἱ ὄσσε\nδακρυόφιν πίμπλαντο, γόον δʼ ὠίετο θυμός.\nἀλλʼ ὅτε δή μιν πάντες ἀγασσάμεθʼ ἐξερέοντες,\nκαὶ τότε τῶν ἄλλων ἑτάρων κατέλεξεν ὄλεθρον·\nἤιομεν, ὡς ἐκέλευες, ἀνὰ δρυμά, φαίδιμʼ\nὈδυσσεῦ·\nεὕρομεν ἐν βήσσῃσι τετυγμένα δώματα καλὰ\nξεστοῖσιν λάεσσι, περισκέπτῳ ἐνὶ χώρῳ.\nἔνθα δέ τις μέγαν ἱστὸν ἐποιχομένη λίγʼ ἄειδεν,\nἢ θεὸς ἠὲ γυνή· τοὶ δὲ φθέγγοντο καλεῦντες.\nἡ δʼ αἶψʼ ἐξελθοῦσα θύρας ὤιξε φαεινὰς\nκαὶ κάλει· οἱ δʼ ἅμα πάντες ἀιδρείῃσιν ἕποντο·\nαὐτὰρ ἐγὼν ὑπέμεινα, ὀισάμενος δόλον εἶναι.\nοἱ δʼ ἅμʼ ἀιστώθησαν ἀολλέες, οὐδέ τις αὐτῶν\nἐξεφάνη· δηρὸν δὲ καθήμενος ἐσκοπίαζον.\nὣς ἔφατʼ, αὐτὰρ ἐγὼ περὶ μὲν ξίφος\nἀργυρόηλον\nὤμοιιν βαλόμην, μέγα χάλκεον, ἀμφὶ δὲ τόξα·\nτὸν δʼ ἂψ ἠνώγεα αὐτὴν ὁδὸν ἡγήσασθαι.\nαὐτὰρ ὅ γʼ ἀμφοτέρῃσι λαβὼν ἐλλίσσετο γούνων\nκαί μʼ ὀλοφυρόμενος ἔπεα πτερόεντα προσηύδα·\nμή μʼ ἄγε κεῖσʼ ἀέκοντα, διοτρεφές, ἀλλὰ λίπʼ\nαὐτοῦ.\nοἶδα γάρ, ὡς οὔτʼ αὐτὸς ἐλεύσεαι οὔτε τινʼ ἄλλον\nἄξεις σῶν ἑτάρων. ἀλλὰ ξὺν τοίσδεσι θᾶσσον\nφεύγωμεν· ἔτι γάρ κεν ἀλύξαιμεν κακὸν ἦμαρ.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nΕὐρύλοχʼ, ἦ τοι μὲν σὺ μένʼ αὐτοῦ τῷδʼ ἐνὶ χώρῳ\nἔσθων καὶ πίνων κοίλῃ παρὰ νηὶ μελαίνῃ·\nαὐτὰρ ἐγὼν εἶμι, κρατερὴ δέ μοι ἔπλετʼ ἀνάγκη.\nὣς εἰπὼν παρὰ νηὸς ἀνήιον ἠδὲ θαλάσσης.\nἀλλʼ ὅτε δὴ ἄρʼ ἔμελλον ἰὼν ἱερὰς ἀνὰ βήσσας\nΚίρκης ἵξεσθαι πολυφαρμάκου ἐς μέγα δῶμα,\nἔνθα μοι Ἑρμείας χρυσόρραπις ἀντεβόλησεν\nἐρχομένῳ πρὸς δῶμα, νεηνίῃ ἀνδρὶ ἐοικώς,\nπρῶτον ὑπηνήτῃ, τοῦ περ χαριεστάτη ἥβη·\nἔν τʼ ἄρα μοι φῦ χειρί, ἔπος τʼ ἔφατʼ ἔκ τʼ ὀνόμαζε·\nπῇ δὴ αὖτʼ, ὦ δύστηνε, διʼ ἄκριας ἔρχεαι\nοἶος,\nχώρου ἄιδρις ἐών; ἕταροι δέ τοι οἵδʼ ἐνὶ Κίρκης\nἔρχαται ὥς τε σύες πυκινοὺς κευθμῶνας ἔχοντες.\nἦ τοὺς λυσόμενος δεῦρʼ ἔρχεαι; οὐδέ σέ φημι\nαὐτὸν νοστήσειν, μενέεις δὲ σύ γʼ, ἔνθα περ ἄλλοι.\nἀλλʼ ἄγε δή σε κακῶν ἐκλύσομαι ἠδὲ σαώσω.\nτῆ, τόδε φάρμακον ἐσθλὸν ἔχων ἐς δώματα Κίρκης\nἔρχευ, ὅ κέν τοι κρατὸς ἀλάλκῃσιν κακὸν ἦμαρ.\nπάντα δέ τοι ἐρέω ὀλοφώια δήνεα Κίρκης.\nτεύξει τοι κυκεῶ, βαλέει δʼ ἐν φάρμακα σίτῳ.\nἀλλʼ οὐδʼ ὣς θέλξαι σε δυνήσεται· οὐ γὰρ ἐάσει\nφάρμακον ἐσθλόν, ὅ τοι δώσω, ἐρέω δὲ ἕκαστα.\nὁππότε κεν Κίρκη σʼ ἐλάσῃ περιμήκεϊ ῥάβδῳ,\nδὴ τότε σὺ ξίφος ὀξὺ ἐρυσσάμενος παρὰ μηροῦ\nΚίρκῃ ἐπαῖξαι, ὥς τε κτάμεναι μενεαίνων.\nἡ δέ σʼ ὑποδείσασα κελήσεται εὐνηθῆναι·\nἔνθα σὺ μηκέτʼ ἔπειτʼ ἀπανήνασθαι θεοῦ εὐνήν,\nὄφρα κέ τοι λύσῃ θʼ ἑτάρους αὐτόν τε κομίσσῃ·\nἀλλὰ κέλεσθαί μιν μακάρων μέγαν ὅρκον ὀμόσσαι,\nμή τί τοι αὐτῷ πῆμα κακὸν βουλευσέμεν ἄλλο,\nμή σʼ ἀπογυμνωθέντα κακὸν καὶ ἀνήνορα θήῃ.\nὣς ἄρα φωνήσας πόρε φάρμακον ἀργεϊφόντης\nἐκ γαίης ἐρύσας, καί μοι φύσιν αὐτοῦ ἔδειξε.\nῥίζῃ μὲν μέλαν ἔσκε, γάλακτι δὲ εἴκελον ἄνθος·\nμῶλυ δέ μιν καλέουσι θεοί· χαλεπὸν δέ τʼ ὀρύσσειν\nἀνδράσι γε θνητοῖσι, θεοὶ δέ τε πάντα δύνανται.\nἙρμείας μὲν ἔπειτʼ ἀπέβη πρὸς μακρὸν Ὄλυμπον\nνῆσον ἀνʼ ὑλήεσσαν, ἐγὼ δʼ ἐς δώματα Κίρκης\nἤια, πολλὰ δέ μοι κραδίη πόρφυρε κιόντι.\nἔστην δʼ εἰνὶ θύρῃσι θεᾶς καλλιπλοκάμοιο·\nἔνθα στὰς ἐβόησα, θεὰ δέ μευ ἔκλυεν αὐδῆς.\nἡ δʼ αἶψʼ ἐξελθοῦσα θύρας ὤιξε φαεινὰς\nκαὶ κάλει· αὐτὰρ ἐγὼν ἑπόμην ἀκαχήμενος ἦτορ.\nεἷσε δέ μʼ εἰσαγαγοῦσα ἐπὶ θρόνου ἀργυροήλου\nκαλοῦ δαιδαλέου· ὑπὸ δὲ θρῆνυς ποσὶν ἦεν·\nτεῦχε δέ μοι κυκεῶ χρυσέῳ δέπαι, ὄφρα πίοιμι,\nἐν δέ τε φάρμακον ἧκε, κακὰ φρονέουσʼ ἐνὶ θυμῷ.\nαὐτὰρ ἐπεὶ δῶκέν τε καὶ ἔκπιον, οὐδέ μʼ ἔθελξε,\nῥάβδῳ πεπληγυῖα ἔπος τʼ ἔφατʼ ἔκ τʼ ὀνόμαζεν·\nἔρχεο νῦν συφεόνδε, μετʼ ἄλλων λέξο ἑταίρων.\nὣς φάτʼ, ἐγὼ δʼ ἄορ ὀξὺ ἐρυσσάμενος παρὰ\nμηροῦ\nΚίρκῃ ἐπήιξα ὥς τε κτάμεναι μενεαίνων.\nἡ δὲ μέγα ἰάχουσα ὑπέδραμε καὶ λάβε γούνων,\nκαί μʼ ὀλοφυρομένη ἔπεα πτερόεντα προσηύδα·\nτίς πόθεν εἰς ἀνδρῶν; πόθι τοι πόλις ἠδὲ\nτοκῆες;\nθαῦμά μʼ ἔχει ὡς οὔ τι πιὼν τάδε φάρμακʼ ἐθέλχθης·\nοὐδὲ γὰρ οὐδέ τις ἄλλος ἀνὴρ τάδε φάρμακʼ ἀνέτλη,\nὅς κε πίῃ καὶ πρῶτον ἀμείψεται ἕρκος ὀδόντων.\nσοὶ δέ τις ἐν στήθεσσιν ἀκήλητος νόος ἐστίν.\nἦ σύ γʼ Ὀδυσσεύς ἐσσι πολύτροπος, ὅν τέ μοι αἰεὶ\nφάσκεν ἐλεύσεσθαι χρυσόρραπις ἀργεϊφόντης,\nἐκ Τροίης ἀνιόντα θοῇ σὺν νηὶ μελαίνῃ.\nἀλλʼ ἄγε δὴ κολεῷ μὲν ἄορ θέο, νῶι δʼ ἔπειτα\nεὐνῆς ἡμετέρης ἐπιβείομεν, ὄφρα μιγέντε\nεὐνῇ καὶ φιλότητι πεποίθομεν ἀλλήλοισιν.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nὦ Κίρκη, πῶς γάρ με κέλεαι σοὶ ἤπιον εἶναι,\nἥ μοι σῦς μὲν ἔθηκας ἐνὶ μεγάροισιν ἑταίρους,\nαὐτὸν δʼ ἐνθάδʼ ἔχουσα δολοφρονέουσα κελεύεις\nἐς θάλαμόν τʼ ἰέναι καὶ σῆς ἐπιβήμεναι εὐνῆς,\nὄφρα με γυμνωθέντα κακὸν καὶ ἀνήνορα θήῃς.\nοὐδʼ ἂν ἐγώ γʼ ἐθέλοιμι τεῆς ἐπιβήμεναι εὐνῆς,\nεἰ μή μοι τλαίης γε, θεά, μέγαν ὅρκον ὀμόσσαι\nμή τί μοι αὐτῷ πῆμα κακὸν βουλευσέμεν ἄλλο.\nὣς ἐφάμην, ἡ δʼ αὐτίκʼ ἀπώμνυεν, ὡς\nἐκέλευον.\nαὐτὰρ ἐπεί ῥʼ ὄμοσέν τε τελεύτησέν τε τὸν ὅρκον,\nκαὶ τότʼ ἐγὼ Κίρκης ἐπέβην περικαλλέος εὐνῆς.\nἀμφίπολοι δʼ ἄρα τέως μὲν ἐνὶ μεγάροισι\nπένοντο\nτέσσαρες, αἵ οἱ δῶμα κάτα δρήστειραι ἔασι·\nγίγνονται δʼ ἄρα ταί γʼ ἔκ τε κρηνέων ἀπό τʼ ἀλσέων\nἔκ θʼ ἱερῶν ποταμῶν, οἵ τʼ εἰς ἅλαδε προρέουσι.\nτάων ἡ μὲν ἔβαλλε θρόνοις ἔνι ῥήγεα καλὰ\nπορφύρεα καθύπερθʼ, ὑπένερθε δὲ λῖθʼ ὑπέβαλλεν·\nἡ δʼ ἑτέρη προπάροιθε θρόνων ἐτίταινε τραπέζας\nἀργυρέας, ἐπὶ δέ σφι τίθει χρύσεια κάνεια·\nἡ δὲ τρίτη κρητῆρι μελίφρονα οἶνον ἐκίρνα\nἡδὺν ἐν ἀργυρέῳ, νέμε δὲ χρύσεια κύπελλα·\nἡ δὲ τετάρτη ὕδωρ ἐφόρει καὶ πῦρ ἀνέκαιε\nπολλὸν ὑπὸ τρίποδι μεγάλῳ· ἰαίνετο δʼ ὕδωρ.\nαὐτὰρ ἐπεὶ δὴ ζέσσεν ὕδωρ ἐνὶ ἤνοπι χαλκῷ,\nἔς ῥʼ ἀσάμινθον ἕσασα λόʼ ἐκ τρίποδος μεγάλοιο,\nθυμῆρες κεράσασα, κατὰ κρατός τε καὶ ὤμων,\nὄφρα μοι ἐκ κάματον θυμοφθόρον εἵλετο γυίων.\nαὐτὰρ ἐπεὶ λοῦσέν τε καὶ ἔχρισεν λίπʼ ἐλαίῳ,\nἀμφὶ δέ με χλαῖναν καλὴν βάλεν ἠδὲ χιτῶνα,\nεἷσε δέ μʼ εἰσαγαγοῦσα ἐπὶ θρόνου ἀργυροήλου\nκαλοῦ δαιδαλέου, ὑπὸ δὲ θρῆνυς ποσὶν ἦεν·\nχέρνιβα δʼ ἀμφίπολος προχόῳ ἐπέχευε φέρουσα\nκαλῇ χρυσείῃ, ὑπὲρ ἀργυρέοιο λέβητος,\nνίψασθαι· παρὰ δὲ ξεστὴν ἐτάνυσσε τράπεζαν.\nσῖτον δʼ αἰδοίη ταμίη παρέθηκε φέρουσα,\nεἴδατα πόλλʼ ἐπιθεῖσα, χαριζομένη παρεόντων.\nἐσθέμεναι δʼ ἐκέλευεν· ἐμῷ δʼ οὐχ ἥνδανε θυμῷ,\nἀλλʼ ἥμην ἀλλοφρονέων, κακὰ δʼ ὄσσετο θυμός.\nΚίρκη δʼ ὡς ἐνόησεν ἔμʼ ἥμενον οὐδʼ ἐπὶ σίτῳ\nχεῖρας ἰάλλοντα, κρατερὸν δέ με πένθος ἔχοντα,\nἄγχι παρισταμένη ἔπεα πτερόεντα προσηύδα·\nτίφθʼ οὕτως, Ὀδυσεῦ, κατʼ ἄρʼ ἕζεαι ἶσος\nἀναύδῳ,\nθυμὸν ἔδων, βρώμης δʼ οὐχ ἅπτεαι οὐδὲ ποτῆτος;\nἦ τινά που δόλον ἄλλον ὀίεαι· οὐδέ τί σε χρὴ\nδειδίμεν· ἤδη γάρ τοι ἀπώμοσα καρτερὸν ὅρκον.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nὦ Κίρκη, τίς γάρ κεν ἀνήρ, ὃς ἐναίσιμος εἴη,\nπρὶν τλαίη πάσσασθαι ἐδητύος ἠδὲ ποτῆτος,\nπρὶν λύσασθʼ ἑτάρους καὶ ἐν ὀφθαλμοῖσιν ἰδέσθαι;\nἀλλʼ εἰ δὴ πρόφρασσα πιεῖν φαγέμεν τε κελεύεις,\nλῦσον, ἵνʼ ὀφθαλμοῖσιν ἴδω ἐρίηρας ἑταίρους.\nὣς ἐφάμην, Κίρκη δὲ διὲκ μεγάροιο βεβήκει\nῥάβδον ἔχουσʼ ἐν χειρί, θύρας δʼ ἀνέῳξε συφειοῦ,\nἐκ δʼ ἔλασεν σιάλοισιν ἐοικότας ἐννεώροισιν.\nοἱ μὲν ἔπειτʼ ἔστησαν ἐναντίοι, ἡ δὲ διʼ αὐτῶν\nἐρχομένη προσάλειφεν ἑκάστῳ φάρμακον ἄλλο.\nτῶν δʼ ἐκ μὲν μελέων τρίχες ἔρρεον, ἃς πρὶν ἔφυσε\nφάρμακον οὐλόμενον, τό σφιν πόρε πότνια Κίρκη·\nἄνδρες δʼ ἂψ ἐγένοντο νεώτεροι ἢ πάρος ἦσαν,\nκαὶ πολὺ καλλίονες καὶ μείζονες εἰσοράασθαι.\nἔγνωσαν δέ μʼ ἐκεῖνοι ἔφυν τʼ ἐν χερσὶν ἕκαστος.\nπᾶσιν δʼ ἱμερόεις ὑπέδυ γόος, ἀμφὶ δὲ δῶμα\nσμερδαλέον κονάβιζε· θεὰ δʼ ἐλέαιρε καὶ αὐτή.\nἡ δέ μευ ἄγχι στᾶσα προσηύδα δῖα θεάων·\nδιογενὲς Λαερτιάδη, πολυμήχανʼ Ὀδυσσεῦ,\nἔρχεο νῦν ἐπὶ νῆα θοὴν καὶ θῖνα θαλάσσης.\nνῆα μὲν ἂρ πάμπρωτον ἐρύσσατε ἤπειρόνδε,\nκτήματα δʼ ἐν σπήεσσι πελάσσατε ὅπλα τε πάντα·\nαὐτὸς δʼ ἂψ ἰέναι καὶ ἄγειν ἐρίηρας ἑταίρους.\nὣς ἔφατʼ, αὐτὰρ ἐμοί γʼ ἐπεπείθετο θυμὸς\nἀγήνωρ,\nβῆν δʼ ἰέναι ἐπὶ νῆα θοὴν καὶ θῖνα θαλάσσης.\nεὗρον ἔπειτʼ ἐπὶ νηὶ θοῇ ἐρίηρας ἑταίρους\nοἴκτρʼ ὀλοφυρομένους, θαλερὸν κατὰ δάκρυ χέοντας.\nὡς δʼ ὅτʼ ἂν ἄγραυλοι πόριες περὶ βοῦς ἀγελαίας,\nἐλθούσας ἐς κόπρον, ἐπὴν βοτάνης κορέσωνται,\nπᾶσαι ἅμα σκαίρουσιν ἐναντίαι· οὐδʼ ἔτι σηκοὶ\nἴσχουσʼ, ἀλλʼ ἁδινὸν μυκώμεναι ἀμφιθέουσι·\nμητέρας· ὣς ἔμʼ ἐκεῖνοι ἐπεὶ ἴδον ὀφθαλμοῖσι,\nδακρυόεντες ἔχυντο· δόκησε δʼ ἄρα σφίσι θυμὸς\nὣς ἔμεν, ὡς εἰ πατρίδʼ ἱκοίατο καὶ πόλιν αὐτὴν\nτρηχείης Ἰθάκης, ἵνα τʼ ἔτραφεν ἠδʼ ἐγένοντο.\nκαί μʼ ὀλοφυρόμενοι ἔπεα πτερόεντα προσηύδων·\nσοὶ μὲν νοστήσαντι, διοτρεφές, ὣς\nἐχάρημεν,\nὡς εἴ τʼ εἰς Ἰθάκην ἀφικοίμεθα πατρίδα γαῖαν·\nἀλλʼ ἄγε, τῶν ἄλλων ἑτάρων κατάλεξον ὄλεθρον.\nὣς ἔφαν, αὐτὰρ ἐγὼ προσέφην μαλακοῖς\nἐπέεσσι·\nνῆα μὲν ἂρ πάμπρωτον ἐρύσσομεν ἤπειρόνδε,\nκτήματα δʼ ἐν σπήεσσι πελάσσομεν ὅπλα τε πάντα·\nαὐτοὶ δʼ ὀτρύνεσθε ἐμοὶ ἅμα πάντες ἕπεσθαι,\nὄφρα ἴδηθʼ ἑτάρους ἱεροῖς ἐν δώμασι Κίρκης\nπίνοντας καὶ ἔδοντας· ἐπηετανὸν γὰρ ἔχουσιν.\nὣς ἐφάμην, οἱ δʼ ὦκα ἐμοῖς ἐπέεσσι πίθοντο.\nΕὐρύλοχος δέ μοι οἶος ἐρύκανε πάντας ἑταίρους·\nκαί σφεας φωνήσας ἔπεα πτερόεντα προσηύδα·\nἆ δειλοί, πόσʼ ἴμεν; τί κακῶν ἱμείρετε\nτούτων;\nΚίρκης ἐς μέγαρον καταβήμεναι, ἥ κεν ἅπαντας\nἢ σῦς ἠὲ λύκους ποιήσεται ἠὲ λέοντας,\nοἵ κέν οἱ μέγα δῶμα φυλάσσοιμεν καὶ ἀνάγκῃ,\nὥς περ Κύκλωψ ἔρξʼ, ὅτε οἱ μέσσαυλον ἵκοντο\nἡμέτεροι ἕταροι, σὺν δʼ ὁ θρασὺς εἵπετʼ Ὀδυσσεύς·\nτούτου γὰρ καὶ κεῖνοι ἀτασθαλίῃσιν ὄλοντο.\nὣς ἔφατʼ, αὐτὰρ ἐγώ γε μετὰ φρεσὶ μερμήριξα,\nσπασσάμενος τανύηκες ἄορ παχέος παρὰ μηροῦ,\nτῷ οἱ ἀποπλήξας κεφαλὴν οὖδάσδε πελάσσαι,\nκαὶ πηῷ περ ἐόντι μάλα σχεδόν· ἀλλά μʼ ἑταῖροι\nμειλιχίοις ἐπέεσσιν ἐρήτυον ἄλλοθεν ἄλλος·\nδιογενές, τοῦτον μὲν ἐάσομεν, εἰ σὺ\nκελεύεις,\nαὐτοῦ πὰρ νηί τε μένειν καὶ νῆα ἔρυσθαι·\nἡμῖν δʼ ἡγεμόνευʼ ἱερὰ πρὸς δώματα Κίρκης.\nὣς φάμενοι παρὰ νηὸς ἀνήιον ἠδὲ θαλάσσης.\nοὐδὲ μὲν Εὐρύλοχος κοίλῃ παρὰ νηὶ λέλειπτο,\nἀλλʼ ἕπετʼ· ἔδεισεν γὰρ ἐμὴν ἔκπαγλον ἐνιπήν.\nτόφρα δὲ τοὺς ἄλλους ἑτάρους ἐν δώμασι Κίρκη\nἐνδυκέως λοῦσέν τε καὶ ἔχρισεν λίπʼ ἐλαίῳ,\nἀμφὶ δʼ ἄρα χλαίνας οὔλας βάλεν ἠδὲ χιτῶνας·\nδαινυμένους δʼ ἐὺ πάντας ἐφεύρομεν ἐν μεγάροισιν.\nοἱ δʼ ἐπεὶ ἀλλήλους εἶδον φράσσαντό τʼ ἐσάντα,\nκλαῖον ὀδυρόμενοι, περὶ δὲ στεναχίζετο δῶμα.\nἡ δέ μευ ἄγχι στᾶσα προσηύδα δῖα θεάων·\nμηκέτι νῦν θαλερὸν γόον ὄρνυτε· οἶδα καὶ\nαὐτὴ\nἠμὲν ὅσʼ ἐν πόντῳ πάθετʼ ἄλγεα ἰχθυόεντι,\nἠδʼ ὅσʼ ἀνάρσιοι ἄνδρες ἐδηλήσαντʼ ἐπὶ χέρσου.\nἀλλʼ ἄγετʼ ἐσθίετε βρώμην καὶ πίνετε οἶνον,\nεἰς ὅ κεν αὖτις θυμὸν ἐνὶ στήθεσσι λάβητε,\nοἷον ὅτε πρώτιστον ἐλείπετε πατρίδα γαῖαν\nτρηχείης Ἰθάκης. νῦν δʼ ἀσκελέες καὶ ἄθυμοι,\nαἰὲν ἄλης χαλεπῆς μεμνημένοι, οὐδέ ποθʼ ὕμιν\nθυμὸς ἐν εὐφροσύνῃ, ἐπεὶ ἦ μάλα πολλὰ πέποσθε.\nὣς ἔφαθʼ, ἡμῖν δʼ αὖτʼ ἐπεπείθετο θυμὸς\nἀγήνωρ.\nἔνθα μὲν ἤματα πάντα τελεσφόρον εἰς ἐνιαυτὸν\nἥμεθα δαινύμενοι κρέα τʼ ἄσπετα καὶ μέθυ ἡδύ·\nἀλλʼ ὅτε δή ῥʼ ἐνιαυτὸς ἔην, περὶ δʼ ἔτραπον ὧραι\nμηνῶν φθινόντων, περὶ δʼ ἤματα μακρὰ τελέσθη,\nκαὶ τότε μʼ ἐκκαλέσαντες ἔφαν ἐρίηρες ἑταῖροι·\nδαιμόνιʼ, ἤδη νῦν μιμνήσκεο πατρίδος\nαἴης,\nεἴ τοι θέσφατόν ἐστι σαωθῆναι καὶ ἱκέσθαι\nοἶκον ἐς ὑψόροφον καὶ σὴν ἐς πατρίδα γαῖαν.\nὣς ἔφαν, αὐτὰρ ἐμοί γʼ ἐπεπείθετο θυμὸς\nἀγήνωρ.\nὣς τότε μὲν πρόπαν ἦμαρ ἐς ἠέλιον καταδύντα\nἥμεθα, δαινύμενοι κρέα τʼ ἄσπετα καὶ μέθυ ἡδύ·\nἦμος δʼ ἠέλιος κατέδυ καὶ ἐπὶ κνέφας ἦλθεν,\nοἱ μὲν κοιμήσαντο κατὰ μέγαρα σκιόεντα.\nαὐτὰρ ἐγὼ Κίρκης ἐπιβὰς περικαλλέος εὐνῆς\nγούνων ἐλλιτάνευσα, θεὰ δέ μευ ἔκλυεν αὐδῆς·\nκαί μιν φωνήσας ἔπεα πτερόεντα προσηύδων·\nὢ Κίρκη, τέλεσόν μοι ὑπόσχεσιν ἥν περ\nὑπέστης,\nοἴκαδε πεμψέμεναι· θυμὸς δέ μοι ἔσσυται ἤδη,\nἠδʼ ἄλλων ἑτάρων, οἵ μευ φθινύθουσι φίλον κῆρ\nἀμφʼ ἔμʼ ὀδυρόμενοι, ὅτε που σύ γε νόσφι γένηαι.\nὣς ἐφάμην, ἡ δʼ αὐτίκʼ ἀμείβετο δῖα θεάων·\nδιογενὲς Λαερτιάδη, πολυμήχανʼ Ὀδυσσεῦ,\nμηκέτι νῦν ἀέκοντες ἐμῷ ἐνὶ μίμνετε οἴκῳ.\nἀλλʼ ἄλλην χρὴ πρῶτον ὁδὸν τελέσαι καὶ ἱκέσθαι\nεἰς Ἀίδαο δόμους καὶ ἐπαινῆς Περσεφονείης,\nψυχῇ χρησομένους Θηβαίου Τειρεσίαο,\nμάντηος ἀλαοῦ, τοῦ τε φρένες ἔμπεδοί εἰσι·\nτῷ καὶ τεθνηῶτι νόον πόρε Περσεφόνεια,\nοἴῳ πεπνῦσθαι, τοὶ δὲ σκιαὶ ἀίσσουσιν.\nὣς ἔφατʼ, αὐτὰρ ἐμοί γε κατεκλάσθη φίλον\nἦτορ·\nκλαῖον δʼ ἐν λεχέεσσι καθήμενος, οὐδέ νύ μοι κῆρ\nἤθελʼ ἔτι ζώειν καὶ ὁρᾶν φάος ἠελίοιο.\nαὐτὰρ ἐπεὶ κλαίων τε κυλινδόμενος τʼ ἐκορέσθην,\nκαὶ τότε δή μιν ἔπεσσιν ἀμειβόμενος προσέειπον·\nὢ Κίρκη, τίς γὰρ ταύτην ὁδὸν ἡγεμονεύσει;\nεἰς Ἄϊδος δʼ οὔ πώ τις ἀφίκετο νηὶ μελαίνῃ.\nὣς ἐφάμην, ἡ δʼ αὐτίκʼ ἀμείβετο δῖα θεάων·\nδιογενὲς Λαερτιάδη, πολυμήχανʼ Ὀδυσσεῦ,\nμή τί τοι ἡγεμόνος γε ποθὴ παρὰ νηὶ μελέσθω,\nἱστὸν δὲ στήσας, ἀνά θʼ ἱστία λευκὰ πετάσσας\nἧσθαι· τὴν δέ κέ τοι πνοιὴ Βορέαο φέρῃσιν.\nἀλλʼ ὁπότʼ ἂν δὴ νηὶ διʼ Ὠκεανοῖο περήσῃς,\nἔνθʼ ἀκτή τε λάχεια καὶ ἄλσεα Περσεφονείης,\nμακραί τʼ αἴγειροι καὶ ἰτέαι ὠλεσίκαρποι,\nνῆα μὲν αὐτοῦ κέλσαι ἐπʼ Ὠκεανῷ βαθυδίνῃ,\nαὐτὸς δʼ εἰς Ἀίδεω ἰέναι δόμον εὐρώεντα.\nἔνθα μὲν εἰς Ἀχέροντα Πυριφλεγέθων τε ῥέουσιν\nΚώκυτός θʼ, ὃς δὴ Στυγὸς ὕδατός ἐστιν ἀπορρώξ,\nπέτρη τε ξύνεσίς τε δύω ποταμῶν ἐριδούπων·\nἔνθα δʼ ἔπειθʼ, ἥρως, χριμφθεὶς πέλας, ὥς σε κελεύω,\nβόθρον ὀρύξαι, ὅσον τε πυγούσιον ἔνθα καὶ ἔνθα,\nἀμφʼ αὐτῷ δὲ χοὴν χεῖσθαι πᾶσιν νεκύεσσιν,\nπρῶτα μελικρήτῳ, μετέπειτα δὲ ἡδέι οἴνῳ,\nτὸ τρίτον αὖθʼ ὕδατι· ἐπὶ δʼ ἄλφιτα λευκὰ παλύνειν.\nπολλὰ δὲ γουνοῦσθαι νεκύων ἀμενηνὰ κάρηνα,\nἐλθὼν εἰς Ἰθάκην στεῖραν βοῦν, ἥ τις ἀρίστη,\nῥέξειν ἐν μεγάροισι πυρήν τʼ ἐμπλησέμεν ἐσθλῶν,\nΤειρεσίῃ δʼ ἀπάνευθεν ὄιν ἱερευσέμεν οἴῳ\nπαμμέλανʼ, ὃς μήλοισι μεταπρέπει ὑμετέροισιν.\nαὐτὰρ ἐπὴν εὐχῇσι λίσῃ κλυτὰ ἔθνεα νεκρῶν,\nἔνθʼ ὄιν ἀρνειὸν ῥέζειν θῆλύν τε μέλαιναν\nεἰς Ἔρεβος στρέψας, αὐτὸς δʼ ἀπονόσφι τραπέσθαι\nἱέμενος ποταμοῖο ῥοάων· ἔνθα δὲ πολλαὶ\nψυχαὶ ἐλεύσονται νεκύων κατατεθνηώτων.\nδὴ τότʼ ἔπειθʼ ἑτάροισιν ἐποτρῦναι καὶ ἀνῶξαι\nμῆλα, τὰ δὴ κατάκειτʼ ἐσφαγμένα νηλέι χαλκῷ,\nδείραντας κατακῆαι, ἐπεύξασθαι δὲ θεοῖσιν,\nἰφθίμῳ τʼ Ἀίδῃ καὶ ἐπαινῇ Περσεφονείῃ·\nαὐτὸς δὲ ξίφος ὀξὺ ἐρυσσάμενος παρὰ μηροῦ\nἧσθαι, μηδὲ ἐᾶν νεκύων ἀμενηνὰ κάρηνα\nαἵματος ἆσσον ἴμεν, πρὶν Τειρεσίαο πυθέσθαι.\nἔνθα τοι αὐτίκα μάντις ἐλεύσεται, ὄρχαμε λαῶν,\nὅς κέν τοι εἴπῃσιν ὁδὸν καὶ μέτρα κελεύθου\nνόστον θʼ, ὡς ἐπὶ πόντον ἐλεύσεαι ἰχθυόεντα.\nὣς ἔφατʼ, αὐτίκα δὲ χρυσόθρονος ἤλυθεν Ἠώς.\nἀμφὶ δέ με χλαῖνάν τε χιτῶνά τε εἵματα ἕσσεν·\nαὐτὴ δʼ ἀργύφεον φᾶρος μέγα ἕννυτο νύμφη,\nλεπτὸν καὶ χαρίεν, περὶ δὲ ζώνην βάλετʼ ἰξυῖ\nκαλὴν χρυσείην, κεφαλῇ δʼ ἐπέθηκε καλύπτρην.\nαὐτὰρ ἐγὼ διὰ δώματʼ ἰὼν ὤτρυνον ἑταίρους\nμειλιχίοις ἐπέεσσι παρασταδὸν ἄνδρα ἕκαστον·\nμηκέτι νῦν εὕδοντες ἀωτεῖτε γλυκὺν ὕπνον,\nἀλλʼ ἴομεν· δὴ γάρ μοι ἐπέφραδε πότνια Κίρκη.\nὣς ἐφάμην, τοῖσιν δʼ ἐπεπείθετο θυμὸς\nἀγήνωρ.\nοὐδὲ μὲν οὐδʼ ἔνθεν περ ἀπήμονας ἦγον ἑταίρους.\nἘλπήνωρ δέ τις ἔσκε νεώτατος, οὔτε τι λίην\nἄλκιμος ἐν πολέμῳ οὔτε φρεσὶν ᾗσιν ἀρηρώς·\nὅς μοι ἄνευθʼ ἑτάρων ἱεροῖς ἐν δώμασι Κίρκης,\nψύχεος ἱμείρων, κατελέξατο οἰνοβαρείων.\nκινυμένων δʼ ἑτάρων ὅμαδον καὶ δοῦπον ἀκούσας\nἐξαπίνης ἀνόρουσε καὶ ἐκλάθετο φρεσὶν ᾗσιν\nἄψορρον καταβῆναι ἰὼν ἐς κλίμακα μακρήν,\nἀλλὰ καταντικρὺ τέγεος πέσεν· ἐκ δέ οἱ αὐχὴν\nἀστραγάλων ἐάγη, ψυχὴ δʼ Ἄϊδόσδε κατῆλθεν.\nἐρχομένοισι δὲ τοῖσιν ἐγὼ μετὰ μῦθον ἔειπον·\nφάσθε νύ που οἶκόνδε φίλην ἐς πατρίδα γαῖαν\nἔρχεσθʼ· ἄλλην δʼ ἧμιν ὁδὸν τεκμήρατο Κίρκη,\nεἰς Ἀίδαο δόμους καὶ ἐπαινῆς Περσεφονείης\nψυχῇ χρησομένους Θηβαίου Τειρεσίαο.\nὣς ἐφάμην, τοῖσιν δὲ κατεκλάσθη φίλον ἦτορ,\nἑζόμενοι δὲ κατʼ αὖθι γόων τίλλοντό τε χαίτας·\nἀλλʼ οὐ γάρ τις πρῆξις ἐγίγνετο μυρομένοισιν.\nἀλλʼ ὅτε δή ῥʼ ἐπὶ νῆα θοὴν καὶ θῖνα\nθαλάσσης\nᾔομεν ἀχνύμενοι θαλερὸν κατὰ δάκρυ χέοντες,\nτόφρα δʼ ἄρʼ οἰχομένη Κίρκη παρὰ νηὶ μελαίνῃ\nἀρνειὸν κατέδησεν ὄιν θῆλύν τε μέλαιναν,\nῥεῖα παρεξελθοῦσα· τίς ἂν θεὸν οὐκ ἐθέλοντα\nὀφθαλμοῖσιν ἴδοιτʼ ἢ ἔνθʼ ἢ ἔνθα κιόντα;\nαὐτὰρ ἐπεί ῥʼ ἐπὶ νῆα κατήλθομεν ἠδὲ θάλασσαν,\nνῆα μὲν ἂρ πάμπρωτον ἐρύσσαμεν εἰς ἅλα δῖαν,\nἐν δʼ ἱστὸν τιθέμεσθα καὶ ἱστία νηὶ μελαίνῃ,\nἐν δὲ τὰ μῆλα λαβόντες ἐβήσαμεν, ἂν δὲ καὶ αὐτοὶ\nβαίνομεν ἀχνύμενοι θαλερὸν κατὰ δάκρυ χέοντες.\nἡμῖν δʼ αὖ κατόπισθε νεὸς κυανοπρῴροιο\nἴκμενον οὖρον ἵει πλησίστιον, ἐσθλὸν ἑταῖρον,\nΚίρκη εὐπλόκαμος, δεινὴ θεὸς αὐδήεσσα.\nἡμεῖς δʼ ὅπλα ἕκαστα πονησάμενοι κατὰ νῆα\nἥμεθα· τὴν δʼ ἄνεμός τε κυβερνήτης τʼ ἴθυνε.\nτῆς δὲ πανημερίης τέταθʼ ἱστία ποντοπορούσης·\nδύσετό τʼ ἠέλιος σκιόωντό τε πᾶσαι ἀγυιαί.\nἡ δʼ ἐς πείραθʼ ἵκανε βαθυρρόου Ὠκεανοῖο.\nἔνθα δὲ Κιμμερίων ἀνδρῶν δῆμός τε πόλις τε,\nἠέρι καὶ νεφέλῃ κεκαλυμμένοι· οὐδέ ποτʼ αὐτοὺς\nἠέλιος φαέθων καταδέρκεται ἀκτίνεσσιν,\nοὔθʼ ὁπότʼ ἂν στείχῃσι πρὸς οὐρανὸν ἀστερόεντα,\nοὔθʼ ὅτʼ ἂν ἂψ ἐπὶ γαῖαν ἀπʼ οὐρανόθεν προτράπηται,\nἀλλʼ ἐπὶ νὺξ ὀλοὴ τέταται δειλοῖσι βροτοῖσι.\nνῆα μὲν ἔνθʼ ἐλθόντες ἐκέλσαμεν, ἐκ δὲ τὰ μῆλα\nεἱλόμεθʼ· αὐτοὶ δʼ αὖτε παρὰ ῥόον Ὠκεανοῖο\nᾔομεν, ὄφρʼ ἐς χῶρον ἀφικόμεθʼ, ὃν φράσε Κίρκη.\nἔνθʼ ἱερήια μὲν Περιμήδης Εὐρύλοχός τε\nἔσχον· ἐγὼ δʼ ἄορ ὀξὺ ἐρυσσάμενος παρὰ μηροῦ\nβόθρον ὄρυξʼ ὅσσον τε πυγούσιον ἔνθα καὶ ἔνθα,\nἀμφʼ αὐτῷ δὲ χοὴν χεόμην πᾶσιν νεκύεσσι,\nπρῶτα μελικρήτῳ, μετέπειτα δὲ ἡδέι οἴνῳ,\nτὸ τρίτον αὖθʼ ὕδατι· ἐπὶ δʼ ἄλφιτα λευκὰ πάλυνον.\nπολλὰ δὲ γουνούμην νεκύων ἀμενηνὰ κάρηνα,\nἐλθὼν εἰς Ἰθάκην στεῖραν βοῦν, ἥ τις ἀρίστη,\nῥέξειν ἐν μεγάροισι πυρήν τʼ ἐμπλησέμεν ἐσθλῶν,\nΤειρεσίῃ δʼ ἀπάνευθεν ὄιν ἱερευσέμεν οἴῳ\nπαμμέλανʼ, ὃς μήλοισι μεταπρέπει ἡμετέροισι.\nτοὺς δʼ ἐπεὶ εὐχωλῇσι λιτῇσί τε, ἔθνεα νεκρῶν,\nἐλλισάμην, τὰ δὲ μῆλα λαβὼν ἀπεδειροτόμησα\nἐς βόθρον, ῥέε δʼ αἷμα κελαινεφές· αἱ δʼ ἀγέροντο\nψυχαὶ ὑπὲξ Ἐρέβευς νεκύων κατατεθνηώτων.\nνύμφαι τʼ ἠίθεοί τε πολύτλητοί τε γέροντες\nπαρθενικαί τʼ ἀταλαὶ νεοπενθέα θυμὸν ἔχουσαι,\nπολλοὶ δʼ οὐτάμενοι χαλκήρεσιν ἐγχείῃσιν,\nἄνδρες ἀρηίφατοι βεβροτωμένα τεύχεʼ ἔχοντες·\nοἳ πολλοὶ περὶ βόθρον ἐφοίτων ἄλλοθεν ἄλλος\nθεσπεσίῃ ἰαχῇ· ἐμὲ δὲ χλωρὸν δέος ᾕρει.\nδὴ τότʼ ἔπειθʼ ἑτάροισιν ἐποτρύνας ἐκέλευσα\nμῆλα, τὰ δὴ κατέκειτʼ ἐσφαγμένα νηλέι χαλκῷ,\nδείραντας κατακῆαι, ἐπεύξασθαι δὲ θεοῖσιν,\nἰφθίμῳ τʼ Ἀΐδῃ καὶ ἐπαινῇ Περσεφονείῃ·\nαὐτὸς δὲ ξίφος ὀξὺ ἐρυσσάμενος παρὰ μηροῦ\nἥμην, οὐδʼ εἴων νεκύων ἀμενηνὰ κάρηνα\nαἵματος ἆσσον ἴμεν, πρὶν Τειρεσίαο πυθέσθαι.\nπρώτη δὲ ψυχὴ Ἐλπήνορος ἦλθεν ἑταίρου·\nοὐ γάρ πω ἐτέθαπτο ὑπὸ χθονὸς εὐρυοδείης·\nσῶμα γὰρ ἐν Κίρκης μεγάρῳ κατελείπομεν ἡμεῖς\nἄκλαυτον καὶ ἄθαπτον, ἐπεὶ πόνος ἄλλος ἔπειγε.\nτὸν μὲν ἐγὼ δάκρυσα ἰδὼν ἐλέησά τε θυμῷ,\nκαί μιν φωνήσας ἔπεα πτερόεντα προσηύδων·\nἘλπῆνορ, πῶς ἦλθες ὑπὸ ζόφον ἠερόεντα;\nἔφθης πεζὸς ἰὼν ἢ ἐγὼ σὺν νηὶ μελαίνῃ.\nὣς ἐφάμην, ὁ δέ μʼ οἰμώξας ἠμείβετο μύθῳ·\nδιογενὲς Λαερτιάδη, πολυμήχανʼ Ὀδυσσεῦ,\nἆσέ με δαίμονος αἶσα κακὴ καὶ ἀθέσφατος οἶνος.\nΚίρκης δʼ ἐν μεγάρῳ καταλέγμενος οὐκ ἐνόησα\nἄψορρον καταβῆναι ἰὼν ἐς κλίμακα μακρήν,\nἀλλὰ καταντικρὺ τέγεος πέσον· ἐκ δέ μοι αὐχὴν\nἀστραγάλων ἐάγη, ψυχὴ δʼ Ἄϊδόσδε κατῆλθε.\nνῦν δέ σε τῶν ὄπιθεν γουνάζομαι, οὐ παρεόντων,\nπρός τʼ ἀλόχου καὶ πατρός, ὅ σʼ ἔτρεφε τυτθὸν ἐόντα,\nΤηλεμάχου θʼ, ὃν μοῦνον ἐνὶ μεγάροισιν ἔλειπες·\nοἶδα γὰρ ὡς ἐνθένδε κιὼν δόμου ἐξ Ἀίδαο\nνῆσον ἐς Αἰαίην σχήσεις ἐυεργέα νῆα·\nἔνθα σʼ ἔπειτα, ἄναξ, κέλομαι μνήσασθαι ἐμεῖο.\nμή μʼ ἄκλαυτον ἄθαπτον ἰὼν ὄπιθεν καταλείπειν\nνοσφισθείς, μή τοί τι θεῶν μήνιμα γένωμαι,\nἀλλά με κακκῆαι σὺν τεύχεσιν, ἅσσα μοι ἔστιν,\nσῆμά τέ μοι χεῦαι πολιῆς ἐπὶ θινὶ θαλάσσης,\nἀνδρὸς δυστήνοιο καὶ ἐσσομένοισι πυθέσθαι.\nταῦτά τέ μοι τελέσαι πῆξαί τʼ ἐπὶ τύμβῳ ἐρετμόν,\nτῷ καὶ ζωὸς ἔρεσσον ἐὼν μετʼ ἐμοῖς ἑτάροισιν.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nταῦτά τοι, ὦ δύστηνε, τελευτήσω τε καὶ ἔρξω.\nνῶι μὲν ὣς ἐπέεσσιν ἀμειβομένω στυγεροῖσιν\nἥμεθʼ, ἐγὼ μὲν ἄνευθεν ἐφʼ αἵματι φάσγανον ἴσχων,\nεἴδωλον δʼ ἑτέρωθεν ἑταίρου πόλλʼ ἀγόρευεν·\nἦλθε δʼ ἐπὶ ψυχὴ μητρὸς κατατεθνηυίης,\nΑὐτολύκου θυγάτηρ μεγαλήτορος Ἀντίκλεια,\nτὴν ζωὴν κατέλειπον ἰὼν εἰς Ἴλιον ἱρήν.\nτὴν μὲν ἐγὼ δάκρυσα ἰδὼν ἐλέησά τε θυμῷ·\nἀλλʼ οὐδʼ ὣς εἴων προτέρην, πυκινόν περ ἀχεύων,\nαἵματος ἆσσον ἴμεν, πρὶν Τειρεσίαο πυθέσθαι.\nἦλθε δʼ ἐπὶ ψυχὴ Θηβαίου Τειρεσίαο\nχρύσεον σκῆπτρον ἔχων, ἐμὲ δʼ ἔγνω καὶ προσέειπεν·\nδιογενὲς Λαερτιάδη, πολυμήχανʼ Ὀδυσσεῦ,\nτίπτʼ αὖτʼ, ὦ δύστηνε, λιπὼν φάος ἠελίοιο\nἤλυθες, ὄφρα ἴδῃ νέκυας καὶ ἀτερπέα χῶρον;\nἀλλʼ ἀποχάζεο βόθρου, ἄπισχε δὲ φάσγανον ὀξύ,\nαἵματος ὄφρα πίω καί τοι νημερτέα εἴπω.\nὣς φάτʼ, ἐγὼ δʼ ἀναχασσάμενος ξίφος\nἀργυρόηλον\nκουλεῷ ἐγκατέπηξʼ. ὁ δʼ ἐπεὶ πίεν αἷμα κελαινόν,\nκαὶ τότε δή μʼ ἐπέεσσι προσηύδα μάντις ἀμύμων·\nνόστον δίζηαι μελιηδέα, φαίδιμʼ Ὀδυσσεῦ·\nτὸν δέ τοι ἀργαλέον θήσει θεός· οὐ γὰρ ὀίω\nλήσειν ἐννοσίγαιον, ὅ τοι κότον ἔνθετο θυμῷ\nχωόμενος ὅτι οἱ υἱὸν φίλον ἐξαλάωσας.\nἀλλʼ ἔτι μέν κε καὶ ὣς κακά περ πάσχοντες ἵκοισθε,\nαἴ κʼ ἐθέλῃς σὸν θυμὸν ἐρυκακέειν καὶ ἑταίρων,\nὁππότε κε πρῶτον πελάσῃς ἐυεργέα νῆα\nΘρινακίῃ νήσῳ, προφυγὼν ἰοειδέα πόντον,\nβοσκομένας δʼ εὕρητε βόας καὶ ἴφια μῆλα\nἨελίου, ὃς πάντʼ ἐφορᾷ καὶ πάντʼ ἐπακούει.\nτὰς εἰ μέν κʼ ἀσινέας ἐάᾳς νόστου τε μέδηαι,\nκαί κεν ἔτʼ εἰς Ἰθάκην κακά περ πάσχοντες ἵκοισθε·\nεἰ δέ κε σίνηαι, τότε τοι τεκμαίρομʼ ὄλεθρον,\nνηί τε καὶ ἑτάροις. αὐτὸς δʼ εἴ πέρ κεν ἀλύξῃς,\nὀψὲ κακῶς νεῖαι, ὀλέσας ἄπο πάντας ἑταίρους,\nνηὸς ἐπʼ ἀλλοτρίης· δήεις δʼ ἐν πήματα οἴκῳ,\nἄνδρας ὑπερφιάλους, οἵ τοι βίοτον κατέδουσι\nμνώμενοι ἀντιθέην ἄλοχον καὶ ἕδνα διδόντες.\nἀλλʼ ἦ τοι κείνων γε βίας ἀποτίσεαι ἐλθών·\nαὐτὰρ ἐπὴν μνηστῆρας ἐνὶ μεγάροισι τεοῖσι\nκτείνῃς ἠὲ δόλῳ ἢ ἀμφαδὸν ὀξέι χαλκῷ,\nἔρχεσθαι δὴ ἔπειτα λαβὼν ἐυῆρες ἐρετμόν,\nεἰς ὅ κε τοὺς ἀφίκηαι οἳ οὐκ ἴσασι θάλασσαν\nἀνέρες, οὐδέ θʼ ἅλεσσι μεμιγμένον εἶδαρ ἔδουσιν·\nοὐδʼ ἄρα τοί γʼ ἴσασι νέας φοινικοπαρῄους\nοὐδʼ ἐυήρεʼ ἐρετμά, τά τε πτερὰ νηυσὶ πέλονται.\nσῆμα δέ τοι ἐρέω μάλʼ ἀριφραδές, οὐδέ σε λήσει·\nὁππότε κεν δή τοι συμβλήμενος ἄλλος ὁδίτης\nφήῃ ἀθηρηλοιγὸν ἔχειν ἀνὰ φαιδίμῳ ὤμῳ,\nκαὶ τότε δὴ γαίῃ πήξας ἐυῆρες ἐρετμόν,\nῥέξας ἱερὰ καλὰ Ποσειδάωνι ἄνακτι,\nἀρνειὸν ταῦρόν τε συῶν τʼ ἐπιβήτορα κάπρον,\nοἴκαδʼ ἀποστείχειν ἔρδειν θʼ ἱερᾶς ἑκατόμβας\nἀθανάτοισι θεοῖσι, τοὶ οὐρανὸν εὐρὺν ἔχουσι,\nπᾶσι μάλʼ ἑξείης. θάνατος δέ τοι ἐξ ἁλὸς αὐτῷ\nἀβληχρὸς μάλα τοῖος ἐλεύσεται, ὅς κέ σε πέφνῃ\nγήραι ὕπο λιπαρῷ ἀρημένον· ἀμφὶ δὲ λαοὶ\nὄλβιοι ἔσσονται. τὰ δέ τοι νημερτέα εἴρω.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nΤειρεσίη, τὰ μὲν ἄρ που ἐπέκλωσαν θεοὶ αὐτοί.\nἀλλʼ ἄγε μοι τόδε εἰπὲ καὶ ἀτρεκέως κατάλεξον·\nμητρὸς τήνδʼ ὁρόω ψυχὴν κατατεθνηυίης·\nἡ δʼ ἀκέουσʼ ἧσται σχεδὸν αἵματος, οὐδʼ ἑὸν υἱὸν\nἔτλη ἐσάντα ἰδεῖν οὐδὲ προτιμυθήσασθαι.\nεἰπέ, ἄναξ, πῶς κέν με ἀναγνοίη τὸν ἐόντα;\nὣς ἐφάμην, ὁ δέ μʼ αὐτίκʼ ἀμειβόμενος\nπροσέειπεν·\nῥηΐδιόν τοι ἔπος ἐρέω καὶ ἐπὶ φρεσὶ θήσω.\nὅν τινα μέν κεν ἐᾷς νεκύων κατατεθνηώτων\nαἵματος ἆσσον ἴμεν, ὁ δέ τοι νημερτὲς ἐνίψει·\nᾧ δέ κʼ ἐπιφθονέῃς, ὁ δέ τοι πάλιν εἶσιν ὀπίσσω.\nὣς φαμένη ψυχὴ μὲν ἔβη δόμον Ἄϊδος εἴσω\nΤειρεσίαο ἄνακτος, ἐπεὶ κατὰ θέσφατʼ ἔλεξεν·\nαὐτὰρ ἐγὼν αὐτοῦ μένον ἔμπεδον, ὄφρʼ ἐπὶ μήτηρ\nἤλυθε καὶ πίεν αἷμα κελαινεφές· αὐτίκα δʼ ἔγνω,\nκαί μʼ ὀλοφυρομένη ἔπεα πτερόεντα προσηύδα·\nτέκνον ἐμόν, πῶς ἦλθες ὑπὸ ζόφον ἠερόεντα\nζωὸς ἐών; χαλεπὸν δὲ τάδε ζωοῖσιν ὁρᾶσθαι.\nμέσσῳ γὰρ μεγάλοι ποταμοὶ καὶ δεινὰ ῥέεθρα,\nὨκεανὸς μὲν πρῶτα, τὸν οὔ πως ἔστι περῆσαι\nπεζὸν ἐόντʼ, ἢν μή τις ἔχῃ ἐυεργέα νῆα.\nἦ νῦν δὴ Τροίηθεν ἀλώμενος ἐνθάδʼ ἱκάνεις\nνηί τε καὶ ἑτάροισι πολὺν χρόνον; οὐδέ πω ἦλθες\nεἰς Ἰθάκην, οὐδʼ εἶδες ἐνὶ μεγάροισι γυναῖκα;\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nμῆτερ ἐμή, χρειώ με κατήγαγεν εἰς Ἀίδαο\nψυχῇ χρησόμενον Θηβαίου Τειρεσίαο·\nοὐ γάρ πω σχεδὸν ἦλθον Ἀχαιΐδος, οὐδέ πω ἁμῆς\nγῆς ἐπέβην, ἀλλʼ αἰὲν ἔχων ἀλάλημαι ὀιζύν,\nἐξ οὗ τὰ πρώτισθʼ ἑπόμην Ἀγαμέμνονι δίῳ\nἼλιον εἰς ἐύπωλον, ἵνα Τρώεσσι μαχοίμην.\nἀλλʼ ἄγε μοι τόδε εἰπὲ καὶ ἀτρεκέως κατάλεξον·\nτίς νύ σε κὴρ ἐδάμασσε τανηλεγέος θανάτοιο;\nἦ δολιχὴ νοῦσος, ἦ Ἄρτεμις ἰοχέαιρα\nοἷς ἀγανοῖς βελέεσσιν ἐποιχομένη κατέπεφνεν;\nεἰπὲ δέ μοι πατρός τε καὶ υἱέος, ὃν κατέλειπον,\nἢ ἔτι πὰρ κείνοισιν ἐμὸν γέρας, ἦέ τις ἤδη\nἀνδρῶν ἄλλος ἔχει, ἐμὲ δʼ οὐκέτι φασὶ νέεσθαι.\nεἰπὲ δέ μοι μνηστῆς ἀλόχου βουλήν τε νόον τε,\nἠὲ μένει παρὰ παιδὶ καὶ ἔμπεδα πάντα φυλάσσει\nἦ ἤδη μιν ἔγημεν Ἀχαιῶν ὅς τις ἄριστος.\nὣς ἐφάμην, ἡ δʼ αὐτίκʼ ἀμείβετο πότνια\nμήτηρ·\nκαὶ λίην κείνη γε μένει τετληότι θυμῷ\nσοῖσιν ἐνὶ μεγάροισιν· ὀιζυραὶ δέ οἱ αἰεὶ\nφθίνουσιν νύκτες τε καὶ ἤματα δάκρυ χεούσῃ.\nσὸν δʼ οὔ πώ τις ἔχει καλὸν γέρας, ἀλλὰ ἕκηλος\nΤηλέμαχος τεμένεα νέμεται καὶ δαῖτας ἐίσας\nδαίνυται, ἃς ἐπέοικε δικασπόλον ἄνδρʼ ἀλεγύνειν·\nπάντες γὰρ καλέουσι. πατὴρ δὲ σὸς αὐτόθι μίμνει\nἀγρῷ, οὐδὲ πόλινδε κατέρχεται. οὐδέ οἱ εὐναὶ\nδέμνια καὶ χλαῖναι καὶ ῥήγεα σιγαλόεντα,\nἀλλʼ ὅ γε χεῖμα μὲν εὕδει ὅθι δμῶες ἐνὶ οἴκῳ,\nἐν κόνι ἄγχι πυρός, κακὰ δὲ χροῒ εἵματα εἷται·\nαὐτὰρ ἐπὴν ἔλθῃσι θέρος τεθαλυῖά τʼ ὀπώρη,\nπάντῃ οἱ κατὰ γουνὸν ἀλωῆς οἰνοπέδοιο\nφύλλων κεκλιμένων χθαμαλαὶ βεβλήαται εὐναί.\nἔνθʼ ὅ γε κεῖτʼ ἀχέων, μέγα δὲ φρεσὶ πένθος ἀέξει\nσὸν νόστον ποθέων, χαλεπὸν δʼ ἐπὶ γῆρας ἱκάνει.\nοὕτω γὰρ καὶ ἐγὼν ὀλόμην καὶ πότμον ἐπέσπον·\nοὔτʼ ἐμέ γʼ ἐν μεγάροισιν ἐύσκοπος ἰοχέαιρα\nοἷς ἀγανοῖς βελέεσσιν ἐποιχομένη κατέπεφνεν,\nοὔτε τις οὖν μοι νοῦσος ἐπήλυθεν, ἥ τε μάλιστα\nτηκεδόνι στυγερῇ μελέων ἐξείλετο θυμόν·\nἀλλά με σός τε πόθος σά τε μήδεα, φαίδιμʼ Ὀδυσσεῦ,\nσή τʼ ἀγανοφροσύνη μελιηδέα θυμὸν ἀπηύρα.\nὣς ἔφατʼ, αὐτὰρ ἐγώ γʼ ἔθελον φρεσὶ\nμερμηρίξας\nμητρὸς ἐμῆς ψυχὴν ἑλέειν κατατεθνηυίης.\nτρὶς μὲν ἐφωρμήθην, ἑλέειν τέ με θυμὸς ἀνώγει,\nτρὶς δέ μοι ἐκ χειρῶν σκιῇ εἴκελον ἢ καὶ ὀνείρῳ\nἔπτατʼ. ἐμοὶ δʼ ἄχος ὀξὺ γενέσκετο κηρόθι μᾶλλον,\nκαί μιν φωνήσας ἔπεα πτερόεντα προσηύδων·\nμῆτερ ἐμή, τί νύ μʼ οὐ μίμνεις ἑλέειν\nμεμαῶτα,\nὄφρα καὶ εἰν Ἀίδαο φίλας περὶ χεῖρε βαλόντε\nἀμφοτέρω κρυεροῖο τεταρπώμεσθα γόοιο;\nἦ τί μοι εἴδωλον τόδʼ ἀγαυὴ Περσεφόνεια\nὤτρυνʼ, ὄφρʼ ἔτι μᾶλλον ὀδυρόμενος στεναχίζω;\nὣς ἐφάμην, ἡ δʼ αὐτίκʼ ἀμείβετο πότνια\nμήτηρ·\nὤ μοι, τέκνον ἐμόν, περὶ πάντων κάμμορε φωτῶν,\nοὔ τί σε Περσεφόνεια Διὸς θυγάτηρ ἀπαφίσκει,\nἀλλʼ αὕτη δίκη ἐστὶ βροτῶν, ὅτε τίς κε θάνῃσιν·\nοὐ γὰρ ἔτι σάρκας τε καὶ ὀστέα ἶνες ἔχουσιν,\nἀλλὰ τὰ μέν τε πυρὸς κρατερὸν μένος αἰθομένοιο\nδαμνᾷ, ἐπεί κε πρῶτα λίπῃ λεύκʼ ὀστέα θυμός,\nψυχὴ δʼ ἠύτʼ ὄνειρος ἀποπταμένη πεπότηται.\nἀλλὰ φόωσδε τάχιστα λιλαίεο· ταῦτα δὲ πάντα\nἴσθʼ, ἵνα καὶ μετόπισθε τεῇ εἴπῃσθα γυναικί.\nνῶι μὲν ὣς ἐπέεσσιν ἀμειβόμεθʼ, αἱ δὲ\nγυναῖκες\nἤλυθον, ὤτρυνεν γὰρ ἀγαυὴ Περσεφόνεια,\nὅσσαι ἀριστήων ἄλοχοι ἔσαν ἠδὲ θύγατρες.\nαἱ δʼ ἀμφʼ αἷμα κελαινὸν ἀολλέες ἠγερέθοντο,\nαὐτὰρ ἐγὼ βούλευον ὅπως ἐρέοιμι ἑκάστην.\nἥδε δέ μοι κατὰ θυμὸν ἀρίστη φαίνετο βουλή·\nσπασσάμενος τανύηκες ἄορ παχέος παρὰ μηροῦ\nοὐκ εἴων πίνειν ἅμα πάσας αἷμα κελαινόν.\nαἱ δὲ προμνηστῖναι ἐπήισαν, ἠδὲ ἑκάστη\nὃν γόνον ἐξαγόρευεν· ἐγὼ δʼ ἐρέεινον ἁπάσας.\nἔνθʼ ἦ τοι πρώτην Τυρὼ ἴδον εὐπατέρειαν,\nἣ φάτο Σαλμωνῆος ἀμύμονος ἔκγονος εἶναι,\nφῆ δὲ Κρηθῆος γυνὴ ἔμμεναι Αἰολίδαο·\nἣ ποταμοῦ ἠράσσατʼ Ἐνιπῆος θείοιο,\nὃς πολὺ κάλλιστος ποταμῶν ἐπὶ γαῖαν ἵησι,\nκαί ῥʼ ἐπʼ Ἐνιπῆος πωλέσκετο καλὰ ῥέεθρα.\nτῷ δʼ ἄρα εἰσάμενος γαιήοχος ἐννοσίγαιος\nἐν προχοῇς ποταμοῦ παρελέξατο δινήεντος·\nπορφύρεον δʼ ἄρα κῦμα περιστάθη, οὔρεϊ ἶσον,\nκυρτωθέν, κρύψεν δὲ θεὸν θνητήν τε γυναῖκα.\nλῦσε δὲ παρθενίην ζώνην, κατὰ δʼ ὕπνον ἔχευεν.\nαὐτὰρ ἐπεί ῥʼ ἐτέλεσσε θεὸς φιλοτήσια ἔργα,\nἔν τʼ ἄρα οἱ φῦ χειρί, ἔπος τʼ ἔφατʼ ἔκ τʼ ὀνόμαζε·\nχαῖρε, γύναι, φιλότητι· περιπλομένου δʼ\nἐνιαυτοῦ\nτέξεις ἀγλαὰ τέκνα, ἐπεὶ οὐκ ἀποφώλιοι εὐναὶ\nἀθανάτων· σὺ δὲ τοὺς κομέειν ἀτιταλλέμεναί τε.\nνῦν δʼ ἔρχευ πρὸς δῶμα, καὶ ἴσχεο μηδʼ ὀνομήνῃς·\nαὐτὰρ ἐγώ τοί εἰμι Ποσειδάων ἐνοσίχθων.\nὣς εἰπὼν ὑπὸ πόντον ἐδύσετο κυμαίνοντα.\nἡ δʼ ὑποκυσαμένη Πελίην τέκε καὶ Νηλῆα,\nτὼ κρατερὼ θεράποντε Διὸς μεγάλοιο γενέσθην\nἀμφοτέρω· Πελίης μὲν ἐν εὐρυχόρῳ Ἰαωλκῷ\nναῖε πολύρρηνος, ὁ δʼ ἄρʼ ἐν Πύλῳ ἠμαθόεντι.\nτοὺς δʼ ἑτέρους Κρηθῆι τέκεν βασίλεια γυναικῶν,\nΑἴσονά τʼ ἠδὲ Φέρητʼ Ἀμυθάονά θʼ ἱππιοχάρμην.\nτὴν δὲ μετʼ Ἀντιόπην ἴδον, Ἀσωποῖο θύγατρα,\nἣ δὴ καὶ Διὸς εὔχετʼ ἐν ἀγκοίνῃσιν ἰαῦσαι,\nκαί ῥʼ ἔτεκεν δύο παῖδʼ, Ἀμφίονά τε Ζῆθόν τε,\nοἳ πρῶτοι Θήβης ἕδος ἔκτισαν ἑπταπύλοιο,\nπύργωσάν τʼ, ἐπεὶ οὐ μὲν ἀπύργωτόν γʼ ἐδύναντο\nναιέμεν εὐρύχορον Θήβην, κρατερώ περ ἐόντε.\nτὴν δὲ μετʼ Ἀλκμήνην ἴδον, Ἀμφιτρύωνος\nἄκοιτιν,\nἥ ῥʼ Ἡρακλῆα θρασυμέμνονα θυμολέοντα\nγείνατʼ ἐν ἀγκοίνῃσι Διὸς μεγάλοιο μιγεῖσα·\nκαὶ Μεγάρην, Κρείοντος ὑπερθύμοιο θύγατρα,\nτὴν ἔχεν Ἀμφιτρύωνος υἱὸς μένος αἰὲν ἀτειρής.\nμητέρα τʼ Οἰδιπόδαο ἴδον, καλὴν Ἐπικάστην,\nἣ μέγα ἔργον ἔρεξεν ἀιδρείῃσι νόοιο\nγημαμένη ᾧ υἷι· ὁ δʼ ὃν πατέρʼ ἐξεναρίξας\nγῆμεν· ἄφαρ δʼ ἀνάπυστα θεοὶ θέσαν ἀνθρώποισιν.\nἀλλʼ ὁ μὲν ἐν Θήβῃ πολυηράτῳ ἄλγεα πάσχων\nΚαδμείων ἤνασσε θεῶν ὀλοὰς διὰ βουλάς·\nἡ δʼ ἔβη εἰς Ἀίδαο πυλάρταο κρατεροῖο,\nἁψαμένη βρόχον αἰπὺν ἀφʼ ὑψηλοῖο μελάθρου,\nᾧ ἄχεϊ σχομένη· τῷ δʼ ἄλγεα κάλλιπʼ ὀπίσσω\nπολλὰ μάλʼ, ὅσσα τε μητρὸς Ἐρινύες ἐκτελέουσιν.\nκαὶ Χλῶριν εἶδον περικαλλέα, τήν ποτε Νηλεὺς\nγῆμεν ἑὸν διὰ κάλλος, ἐπεὶ πόρε μυρία ἕδνα,\nὁπλοτάτην κούρην Ἀμφίονος Ἰασίδαο,\nὅς ποτʼ ἐν Ὀρχομενῷ Μινυείῳ ἶφι ἄνασσεν·\nἡ δὲ Πύλου βασίλευε, τέκεν δέ οἱ ἀγλαὰ τέκνα,\nΝέστορά τε Χρόνιον τε Περικλύμενόν τʼ ἀγέρωχον.\nτοῖσι δʼ ἐπʼ ἰφθίμην Πηρὼ τέκε, θαῦμα βροτοῖσι,\nτὴν πάντες μνώοντο περικτίται· οὐδʼ ἄρα Νηλεὺς\nτῷ ἐδίδου ὃς μὴ ἕλικας βόας εὐρυμετώπους\nἐκ Φυλάκης ἐλάσειε βίης Ἰφικληείης\nἀργαλέας· τὰς δʼ οἶος ὑπέσχετο μάντις ἀμύμων\nἐξελάαν· χαλεπὴ δὲ θεοῦ κατὰ μοῖρα πέδησε,\nδεσμοί τʼ ἀργαλέοι καὶ βουκόλοι ἀγροιῶται.\nἀλλʼ ὅτε δὴ μῆνές τε καὶ ἡμέραι ἐξετελεῦντο\nἂψ περιτελλομένου ἔτεος καὶ ἐπήλυθον ὧραι,\nκαὶ τότε δή μιν ἔλυσε βίη Ἰφικληείη,\nθέσφατα πάντʼ εἰπόντα· Διὸς δʼ ἐτελείετο βουλή.\nκαὶ Λήδην εἶδον, τὴν Τυνδαρέου παράκοιτιν,\nἥ ῥʼ ὑπὸ Τυνδαρέῳ κρατερόφρονε γείνατο παῖδε,\nΚάστορά θʼ ἱππόδαμον καὶ πὺξ ἀγαθὸν Πολυδεύκεα,\nτοὺς ἄμφω ζωοὺς κατέχει φυσίζοος αἶα·\nοἳ καὶ νέρθεν γῆς τιμὴν πρὸς Ζηνὸς ἔχοντες\nἄλλοτε μὲν ζώουσʼ ἑτερήμεροι, ἄλλοτε δʼ αὖτε\nτεθνᾶσιν· τιμὴν δὲ λελόγχασιν ἶσα θεοῖσι.\nτὴν δὲ μετʼ Ἰφιμέδειαν, Ἀλωῆος παράκοιτιν\nεἴσιδον, ἣ δὴ φάσκε Ποσειδάωνι μιγῆναι,\nκαί ῥʼ ἔτεκεν δύο παῖδε, μινυνθαδίω δʼ ἐγενέσθην,\nὮτόν τʼ ἀντίθεον τηλεκλειτόν τʼ Ἐφιάλτην,\nοὓς δὴ μηκίστους θρέψε ζείδωρος ἄρουρα\nκαὶ πολὺ καλλίστους μετά γε κλυτὸν Ὠρίωνα·\nἐννέωροι γὰρ τοί γε καὶ ἐννεαπήχεες ἦσαν\nεὖρος, ἀτὰρ μῆκός γε γενέσθην ἐννεόργυιοι.\nοἵ ῥα καὶ ἀθανάτοισιν ἀπειλήτην ἐν Ὀλύμπῳ\nφυλόπιδα στήσειν πολυάικος πολέμοιο.\nὌσσαν ἐπʼ Οὐλύμπῳ μέμασαν θέμεν, αὐτὰρ ἐπʼ Ὄσσῃ\nΠήλιον εἰνοσίφυλλον, ἵνʼ οὐρανὸς ἀμβατὸς εἴη.\nκαί νύ κεν ἐξετέλεσσαν, εἰ ἥβης μέτρον ἵκοντο·\nἀλλʼ ὄλεσεν Διὸς υἱός, ὃν ἠύκομος τέκε Λητώ,\nἀμφοτέρω, πρίν σφωιν ὑπὸ κροτάφοισιν ἰούλους\nἀνθῆσαι πυκάσαι τε γένυς ἐυανθέι λάχνῃ.\nΦαίδρην τε Πρόκριν τε ἴδον καλήν τʼ\nἈριάδνην,\nκούρην Μίνωος ὀλοόφρονος, ἥν ποτε Θησεὺς\nἐκ Κρήτης ἐς γουνὸν Ἀθηνάων ἱεράων\nἦγε μέν, οὐδʼ ἀπόνητο· πάρος δέ μιν Ἄρτεμις ἔκτα\nΔίῃ ἐν ἀμφιρύτῃ Διονύσου μαρτυρίῃσιν.\nΜαῖράν τε Κλυμένην τε ἴδον στυγερήν τʼ\nἘριφύλην,\nἣ χρυσὸν φίλου ἀνδρὸς ἐδέξατο τιμήεντα.\nπάσας δʼ οὐκ ἂν ἐγὼ μυθήσομαι οὐδʼ ὀνομήνω,\nὅσσας ἡρώων ἀλόχους ἴδον ἠδὲ θύγατρας·\nπρὶν γάρ κεν καὶ νὺξ φθῖτʼ ἄμβροτος. ἀλλὰ καὶ ὥρη\nεὕδειν, ἢ ἐπὶ νῆα θοὴν ἐλθόντʼ ἐς ἑταίρους\nἢ αὐτοῦ· πομπὴ δὲ θεοῖς ὑμῖν τε μελήσει.\nὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ,\nκηληθμῷ δʼ ἔσχοντο κατὰ μέγαρα σκιόεντα.\nτοῖσιν δʼ Ἀρήτη λευκώλενος ἤρχετο μύθων.\nΦαίηκες, πῶς ὔμμιν ἀνὴρ ὅδε φαίνεται εἶναι\nεἶδός τε μέγεθός τε ἰδὲ φρένας ἔνδον ἐίσας;\nξεῖνος δʼ αὖτʼ ἐμός ἐστιν, ἕκαστος δʼ ἔμμορε τιμῆς·\nτῷ μὴ ἐπειγόμενοι ἀποπέμπετε, μηδὲ τὰ δῶρα\nοὕτω χρηίζοντι κολούετε· πολλὰ γὰρ ὑμῖν\nκτήματʼ ἐνὶ μεγάροισι θεῶν ἰότητι κέονται.\nτοῖσι δὲ καὶ μετέειπε γέρων ἥρως Ἐχένηος,\nὃς δὴ Φαιήκων ἀνδρῶν προγενέστερος ἦεν·\nὦ φίλοι, οὐ μὰν ἧμιν ἀπὸ σκοποῦ οὐδʼ ἀπὸ δόξης\nμυθεῖται βασίλεια περίφρων· ἀλλὰ πίθεσθε.\nἈλκινόου δʼ ἐκ τοῦδʼ ἔχεται ἔργον τε ἔπος τε.\nτὸν δʼ αὖτʼ Ἀλκίνοος ἀπαμείβετο φώνησέν τε·\nτοῦτο μὲν οὕτω δὴ ἔσται ἔπος, αἴ κεν ἐγώ γε\nζωὸς Φαιήκεσσι φιληρέτμοισιν ἀνάσσω·\nξεῖνος δὲ τλήτω μάλα περ νόστοιο χατίζων\nἔμπης οὖν ἐπιμεῖναι ἐς αὔριον, εἰς ὅ κε πᾶσαν\nδωτίνην τελέσω· πομπὴ δʼ ἄνδρεσσι μελήσει\nπᾶσι, μάλιστα δʼ ἐμοί· τοῦ γὰρ κράτος ἔστʼ ἐνὶ δήμῳ.\nτὸν δʼ ἀπαμειβόμενος προσέφη πολύμητις\nὈδυσσεύς·\nἈλκίνοε κρεῖον, πάντων ἀριδείκετε λαῶν,\nεἴ με καὶ εἰς ἐνιαυτὸν ἀνώγοιτʼ αὐτόθι μίμνειν,\nπομπὴν δʼ ὀτρύνοιτε καὶ ἀγλαὰ δῶρα διδοῖτε,\nκαὶ κε τὸ βουλοίμην, καί κεν πολὺ κέρδιον εἴη,\nπλειοτέρῃ σὺν χειρὶ φίλην ἐς πατρίδʼ ἱκέσθαι·\nκαί κʼ αἰδοιότερος καὶ φίλτερος ἀνδράσιν εἴην\nπᾶσιν, ὅσοι μʼ Ἰθάκηνδε ἰδοίατο νοστήσαντα.\nτὸν δʼ αὖτʼ Ἀλκίνοος ἀπαμείβετο φώνησέν τε·\nὦ Ὀδυσεῦ, τὸ μὲν οὔ τί σʼ ἐίσκομεν εἰσορόωντες,\nἠπεροπῆά τʼ ἔμεν καὶ ἐπίκλοπον, οἷά τε πολλοὺς\nβόσκει γαῖα μέλαινα πολυσπερέας ἀνθρώπους,\nψεύδεά τʼ ἀρτύνοντας ὅθεν κέ τις οὐδὲ ἴδοιτο·\nσοὶ δʼ ἔπι μὲν μορφὴ ἐπέων, ἔνι δὲ φρένες ἐσθλαί.\nμῦθον δʼ ὡς ὅτʼ ἀοιδὸς ἐπισταμένως κατέλεξας,\nπάντων τʼ Ἀργείων σέο τʼ αὐτοῦ κήδεα λυγρά.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nεἴ τινας ἀντιθέων ἑτάρων ἴδες, οἵ τοι ἅμʼ αὐτῷ\nἼλιον εἰς ἅμʼ ἕποντο καὶ αὐτοῦ πότμον ἐπέσπον.\nνὺξ δʼ ἥδε μάλα μακρή, ἀθέσφατος· οὐδέ πω ὥρη\nεὕδειν ἐν μεγάρῳ, σὺ δέ μοι λέγε θέσκελα ἔργα.\nκαί κεν ἐς ἠῶ δῖαν ἀνασχοίμην, ὅτε μοι σὺ\nτλαίης ἐν μεγάρῳ τὰ σὰ κήδεα μυθήσασθαι.\nτὸν δʼ ἀπαμειβόμενος προσέφη πολύμητις\nὈδυσσεύς·\nἈλκίνοε κρεῖον, πάντων ἀριδείκετε λαῶν,\nὥρη μὲν πολέων μύθων, ὥρη δὲ καὶ ὕπνου·\nεἰ δʼ ἔτʼ ἀκουέμεναί γε λιλαίεαι, οὐκ ἂν ἐγώ γε\nτούτων σοι φθονέοιμι καὶ οἰκτρότερʼ ἄλλʼ ἀγορεύειν,\nκήδεʼ ἐμῶν ἑτάρων, οἳ δὴ μετόπισθεν ὄλοντο,\nοἳ Τρώων μὲν ὑπεξέφυγον στονόεσσαν ἀυτήν,\nἐν νόστῳ δʼ ἀπόλοντο κακῆς ἰότητι γυναικός.\nαὐτὰρ ἐπεὶ ψυχὰς μὲν ἀπεσκέδασʼ ἄλλυδις ἄλλῃ\nἁγνὴ Περσεφόνεια γυναικῶν θηλυτεράων,\nἦλθε δʼ ἐπὶ ψυχὴ Ἀγαμέμνονος Ἀτρεΐδαο\nἀχνυμένη· περὶ δʼ ἄλλαι ἀγηγέραθʼ, ὅσσοι ἅμʼ αὐτῷ\nοἴκῳ ἐν Αἰγίσθοιο θάνον καὶ πότμον ἐπέσπον.\nἔγνω δʼ αἶψʼ ἔμʼ ἐκεῖνος, ἐπεὶ πίεν αἷμα κελαινόν·\nκλαῖε δʼ ὅ γε λιγέως, θαλερὸν κατὰ δάκρυον εἴβων,\nπιτνὰς εἰς ἐμὲ χεῖρας, ὀρέξασθαι μενεαίνων·\nἀλλʼ οὐ γάρ οἱ ἔτʼ ἦν ἲς ἔμπεδος οὐδέ τι κῖκυς,\nοἵη περ πάρος ἔσκεν ἐνὶ γναμπτοῖσι μέλεσσι.\nτὸν μὲν ἐγὼ δάκρυσα ἰδὼν ἐλέησά τε θυμῷ,\nκαί μιν φωνήσας ἔπεα πτερόεντα προσηύδων·\nἈτρεΐδη κύδιστε, ἄναξ ἀνδρῶν Ἀγάμεμνον,\nτίς νύ σε κὴρ ἐδάμασσε τανηλεγέος θανάτοιο;\nἦε σέ γʼ ἐν νήεσσι Ποσειδάων ἐδάμασσεν\nὄρσας ἀργαλέων ἀνέμων ἀμέγαρτον ἀυτμήν;\nἦέ σʼ ἀνάρσιοι ἄνδρες ἐδηλήσαντʼ ἐπὶ χέρσου\nβοῦς περιταμνόμενον ἠδʼ οἰῶν πώεα καλά,\nἠὲ περὶ πτόλιος μαχεούμενον ἠδὲ γυναικῶν;\nὣς ἐφάμην, ὁ δέ μʼ αὐτίκʼ ἀμειβόμενος\nπροσέειπε·\nδιογενὲς Λαερτιάδη, πολυμήχανʼ Ὀδυσσεῦ,\nοὔτʼ ἐμέ γʼ ἐν νήεσσι Ποσειδάων ἐδάμασσεν\nὄρσας ἀργαλέων ἀνέμων ἀμέγαρτον ἀυτμήν,\nοὔτε μʼ ἀνάρσιοι ἄνδρες ἐδηλήσαντʼ ἐπὶ χέρσου,\nἀλλά μοι Αἴγισθος τεύξας θάνατόν τε μόρον τε\nἔκτα σὺν οὐλομένῃ ἀλόχῳ, οἶκόνδε καλέσσας,\nδειπνίσσας, ὥς τίς τε κατέκτανε βοῦν ἐπὶ φάτνῃ.\nὣς θάνον οἰκτίστῳ θανάτῳ· περὶ δʼ ἄλλοι ἑταῖροι\nνωλεμέως κτείνοντο σύες ὣς ἀργιόδοντες,\nοἵ ῥά τʼ ἐν ἀφνειοῦ ἀνδρὸς μέγα δυναμένοιο\nἢ γάμῳ ἢ ἐράνῳ ἢ εἰλαπίνῃ τεθαλυίῃ.\nἤδη μὲν πολέων φόνῳ ἀνδρῶν ἀντεβόλησας,\nμουνὰξ κτεινομένων καὶ ἐνὶ κρατερῇ ὑσμίνῃ·\nἀλλά κε κεῖνα μάλιστα ἰδὼν ὀλοφύραο θυμῷ,\nὡς ἀμφὶ κρητῆρα τραπέζας τε πληθούσας\nκείμεθʼ ἐνὶ μεγάρῳ, δάπεδον δʼ ἅπαν αἵματι θῦεν.\nοἰκτροτάτην δʼ ἤκουσα ὄπα Πριάμοιο θυγατρός,\nΚασσάνδρης, τὴν κτεῖνε Κλυταιμνήστρη δολόμητις\nἀμφʼ ἐμοί, αὐτὰρ ἐγὼ ποτὶ γαίῃ χεῖρας ἀείρων\nβάλλον ἀποθνήσκων περὶ φασγάνῳ· ἡ δὲ κυνῶπις\nνοσφίσατʼ, οὐδέ μοι ἔτλη ἰόντι περ εἰς Ἀίδαο\nχερσὶ κατʼ ὀφθαλμοὺς ἑλέειν σύν τε στόμʼ ἐρεῖσαι.\nὣς οὐκ αἰνότερον καὶ κύντερον ἄλλο γυναικός,\nἥ τις δὴ τοιαῦτα μετὰ φρεσὶν ἔργα βάληται·\nοἷον δὴ καὶ κείνη ἐμήσατο ἔργον ἀεικές,\nκουριδίῳ τεύξασα πόσει φόνον. ἦ τοι ἔφην γε\nἀσπάσιος παίδεσσιν ἰδὲ δμώεσσιν ἐμοῖσιν\nοἴκαδʼ ἐλεύσεσθαι· ἡ δʼ ἔξοχα λυγρὰ ἰδυῖα\nοἷ τε κατʼ αἶσχος ἔχευε καὶ ἐσσομένῃσιν ὀπίσσω\nθηλυτέρῃσι γυναιξί, καὶ ἥ κʼ ἐυεργὸς ἔῃσιν.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nὢ πόποι, ἦ μάλα δὴ γόνον Ἀτρέος εὐρύοπα Ζεὺς\nἐκπάγλως ἤχθηρε γυναικείας διὰ βουλὰς\nἐξ ἀρχῆς· Ἑλένης μὲν ἀπωλόμεθʼ εἵνεκα πολλοί,\nσοὶ δὲ Κλυταιμνήστρη δόλον ἤρτυε τηλόθʼ ἐόντι.\nὣς ἐφάμην, ὁ δέ μʼ αὐτίκʼ ἀμειβόμενος\nπροσέειπε·\nτῷ νῦν μή ποτε καὶ σὺ γυναικί περ ἤπιος εἶναι·\nμή οἱ μῦθον ἅπαντα πιφαυσκέμεν, ὅν κʼ ἐὺ εἰδῇς,\nἀλλὰ τὸ μὲν φάσθαι, τὸ δὲ καὶ κεκρυμμένον εἶναι.\nἀλλʼ οὐ σοί γʼ, Ὀδυσεῦ, φόνος ἔσσεται ἔκ γε γυναικός·\nλίην γὰρ πινυτή τε καὶ εὖ φρεσὶ μήδεα οἶδε\nκούρη Ἰκαρίοιο, περίφρων Πηνελόπεια.\nἦ μέν μιν νύμφην γε νέην κατελείπομεν ἡμεῖς\nἐρχόμενοι πόλεμόνδε· πάϊς δέ οἱ ἦν ἐπὶ μαζῷ\nνήπιος, ὅς που νῦν γε μετʼ ἀνδρῶν ἵζει ἀριθμῷ,\nὄλβιος· ἦ γὰρ τόν γε πατὴρ φίλος ὄψεται ἐλθών,\nκαὶ κεῖνος πατέρα προσπτύξεται, ἣ θέμις ἐστίν.\nἡ δʼ ἐμὴ οὐδέ περ υἷος ἐνιπλησθῆναι ἄκοιτις\nὀφθαλμοῖσιν ἔασε· πάρος δέ με πέφνε καὶ αὐτόν.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nκρύβδην, μηδʼ ἀναφανδά, φίλην ἐς πατρίδα γαῖαν\nνῆα κατισχέμεναι· ἐπεὶ οὐκέτι πιστὰ γυναιξίν.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nεἴ που ἔτι ζώοντος ἀκούετε παιδὸς ἐμοῖο,\nἤ που ἐν Ὀρχομενῷ ἢ ἐν Πύλῳ ἠμαθόεντι,\nἤ που πὰρ Μενελάῳ ἐνὶ Σπάρτῃ εὐρείῃ·\nοὐ γάρ πω τέθνηκεν ἐπὶ χθονὶ δῖος Ὀρέστης.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nἈτρεΐδη, τί με ταῦτα διείρεαι; οὐδέ τι οἶδα,\nζώει ὅ γʼ ἦ τέθνηκε· κακὸν δʼ ἀνεμώλια βάζειν.\nνῶι μὲν ὣς ἐπέεσσιν ἀμειβομένω στυγεροῖσιν\nἕσταμεν ἀχνύμενοι θαλερὸν κατὰ δάκρυ χέοντες·\nἦλθε δʼ ἐπὶ ψυχὴ Πηληϊάδεω Ἀχιλῆος\nκαὶ Πατροκλῆος καὶ ἀμύμονος Ἀντιλόχοιο\nΑἴαντός θʼ, ὃς ἄριστος ἔην εἶδός τε δέμας τε\nτῶν ἄλλων Δαναῶν μετʼ ἀμύμονα Πηλεΐωνα.\nἔγνω δὲ ψυχή με ποδώκεος Αἰακίδαο\nκαί ῥʼ ὀλοφυρομένη ἔπεα πτερόεντα προσηύδα·\nδιογενὲς Λαερτιάδη, πολυμήχανʼ Ὀδυσσεῦ,\nσχέτλιε, τίπτʼ ἔτι μεῖζον ἐνὶ φρεσὶ μήσεαι ἔργον;\nπῶς ἔτλης Ἄϊδόσδε κατελθέμεν, ἔνθα τε νεκροὶ\nἀφραδέες ναίουσι, βροτῶν εἴδωλα καμόντων;\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nὦ Ἀχιλεῦ Πηλῆος υἱέ, μέγα φέρτατʼ Ἀχαιῶν,\nἦλθον Τειρεσίαο κατὰ χρέος, εἴ τινα βουλὴν\nεἴποι, ὅπως Ἰθάκην ἐς παιπαλόεσσαν ἱκοίμην·\nοὐ γάρ πω σχεδὸν ἦλθον Ἀχαιΐδος, οὐδέ πω ἁμῆς\nγῆς ἐπέβην, ἀλλʼ αἰὲν ἔχω κακά. σεῖο δʼ, Ἀχιλλεῦ,\nοὔ τις ἀνὴρ προπάροιθε μακάρτατος οὔτʼ ἄρʼ ὀπίσσω.\nπρὶν μὲν γάρ σε ζωὸν ἐτίομεν ἶσα θεοῖσιν\nἈργεῖοι, νῦν αὖτε μέγα κρατέεις νεκύεσσιν\nἐνθάδʼ ἐών· τῷ μή τι θανὼν ἀκαχίζευ, Ἀχιλλεῦ.\nὣς ἐφάμην, ὁ δέ μʼ αὐτίκʼ ἀμειβόμενος\nπροσέειπε·\nμὴ δή μοι θάνατόν γε παραύδα, φαίδιμʼ Ὀδυσσεῦ.\nβουλοίμην κʼ ἐπάρουρος ἐὼν θητευέμεν ἄλλῳ,\nἀνδρὶ παρʼ ἀκλήρῳ, ᾧ μὴ βίοτος πολὺς εἴη,\nἢ πᾶσιν νεκύεσσι καταφθιμένοισιν ἀνάσσειν.\nἀλλʼ ἄγε μοι τοῦ παιδὸς ἀγαυοῦ μῦθον ἐνίσπες,\nἢ ἕπετʼ ἐς πόλεμον πρόμος ἔμμεναι, ἦε καὶ οὐκί.\nεἰπὲ δέ μοι Πηλῆος ἀμύμονος, εἴ τι πέπυσσαι,\nἢ ἔτʼ ἔχει τιμὴν πολέσιν μετὰ Μυρμιδόνεσσιν,\nἦ μιν ἀτιμάζουσιν ἀνʼ Ἑλλάδα τε Φθίην τε,\nοὕνεκά μιν κατὰ γῆρας ἔχει χεῖράς τε πόδας τε.\nοὐ γὰρ ἐγὼν ἐπαρωγὸς ὑπʼ αὐγὰς ἠελίοιο,\nτοῖος ἐών, οἷός ποτʼ ἐνὶ Τροίῃ εὐρείῃ\nπέφνον λαὸν ἄριστον, ἀμύνων Ἀργείοισιν·\nεἰ τοιόσδʼ ἔλθοιμι μίνυνθά περ ἐς πατέρος δῶ·\nτῷ κέ τεῳ στύξαιμι μένος καὶ χεῖρας ἀάπτους,\nοἳ κεῖνον βιόωνται ἐέργουσίν τʼ ἀπὸ τιμῆς.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nἦ τοι μὲν Πηλῆος ἀμύμονος οὔ τι πέπυσμαι,\nαὐτάρ τοι παιδός γε Νεοπτολέμοιο φίλοιο\nπᾶσαν ἀληθείην μυθήσομαι, ὥς με κελεύεις·\nαὐτὸς γάρ μιν ἐγὼ κοίλης ἐπὶ νηὸς ἐίσης\nἤγαγον ἐκ Σκύρου μετʼ ἐυκνήμιδας Ἀχαιούς.\nἦ τοι ὅτʼ ἀμφὶ πόλιν Τροίην φραζοίμεθα βουλάς,\nαἰεὶ πρῶτος ἔβαζε καὶ οὐχ ἡμάρτανε μύθων·\nΝέστωρ ἀντίθεος καὶ ἐγὼ νικάσκομεν οἴω.\nαὐτὰρ ὅτʼ ἐν πεδίῳ Τρώων μαρναίμεθα χαλκῷ,\nοὔ ποτʼ ἐνὶ πληθυῖ μένεν ἀνδρῶν οὐδʼ ἐν ὁμίλῳ,\nἀλλὰ πολὺ προθέεσκε τὸ ὃν μένος οὐδενὶ εἴκων,\nπολλοὺς δʼ ἄνδρας ἔπεφνεν ἐν αἰνῇ δηιοτῆτι.\nπάντας δʼ οὐκ ἂν ἐγὼ μυθήσομαι οὐδʼ ὀνομήνω,\nὅσσον λαὸν ἔπεφνεν ἀμύνων Ἀργείοισιν,\nἀλλʼ οἷον τὸν Τηλεφίδην κατενήρατο χαλκῷ,\nἥρωʼ Εὐρύπυλον, πολλοὶ δʼ ἀμφʼ αὐτὸν ἑταῖροι\nΚήτειοι κτείνοντο γυναίων εἵνεκα δώρων.\nκεῖνον δὴ κάλλιστον ἴδον μετὰ Μέμνονα δῖον.\nαὐτὰρ ὅτʼ εἰς ἵππον κατεβαίνομεν, ὃν κάμʼ Ἐπειός,\nἈργείων οἱ ἄριστοι, ἐμοὶ δʼ ἐπὶ πάντα τέταλτο,\nἠμὲν ἀνακλῖναι πυκινὸν λόχον ἠδʼ ἐπιθεῖναι,\nἔνθʼ ἄλλοι Δαναῶν ἡγήτορες ἠδὲ μέδοντες\nδάκρυά τʼ ὠμόργνυντο τρέμον θʼ ὑπὸ γυῖα ἑκάστου·\nκεῖνον δʼ οὔ ποτε πάμπαν ἐγὼν ἴδον ὀφθαλμοῖσιν\nοὔτʼ ὠχρήσαντα χρόα κάλλιμον οὔτε παρειῶν\nδάκρυ ὀμορξάμενον· ὁ δέ γε μάλα πόλλʼ ἱκέτευεν\nἱππόθεν ἐξέμεναι, ξίφεος δʼ ἐπεμαίετο κώπην\nκαὶ δόρυ χαλκοβαρές, κακὰ δὲ Τρώεσσι μενοίνα.\nἀλλʼ ὅτε δὴ Πριάμοιο πόλιν διεπέρσαμεν αἰπήν,\nμοῖραν καὶ γέρας ἐσθλὸν ἔχων ἐπὶ νηὸς ἔβαινεν\nἀσκηθής, οὔτʼ ἂρ βεβλημένος ὀξέι χαλκῷ\nοὔτʼ αὐτοσχεδίην οὐτασμένος, οἷά τε πολλὰ\nγίγνεται ἐν πολέμῳ· ἐπιμὶξ δέ τε μαίνεται Ἄρης.\nὣς ἐφάμην, ψυχὴ δὲ ποδώκεος Αἰακίδαο\nφοίτα μακρὰ βιβᾶσα κατʼ ἀσφοδελὸν λειμῶνα,\nγηθοσύνη ὅ οἱ υἱὸν ἔφην ἀριδείκετον εἶναι.\nαἱ δʼ ἄλλαι ψυχαὶ νεκύων κατατεθνηώτων\nἕστασαν ἀχνύμεναι, εἴροντο δὲ κήδεʼ ἑκάστη.\nοἴη δʼ Αἴαντος ψυχὴ Τελαμωνιάδαο\nνόσφιν ἀφεστήκει, κεχολωμένη εἵνεκα νίκης,\nτήν μιν ἐγὼ νίκησα δικαζόμενος παρὰ νηυσὶ\nτεύχεσιν ἀμφʼ Ἀχιλῆος· ἔθηκε δὲ πότνια μήτηρ.\nπαῖδες δὲ Τρώων δίκασαν καὶ Παλλὰς Ἀθήνη.\nὡς δὴ μὴ ὄφελον νικᾶν τοιῷδʼ ἐπʼ ἀέθλῳ·\nτοίην γὰρ κεφαλὴν ἕνεκʼ αὐτῶν γαῖα κατέσχεν,\nΑἴανθʼ, ὃς πέρι μὲν εἶδος, πέρι δʼ ἔργα τέτυκτο\nτῶν ἄλλων Δαναῶν μετʼ ἀμύμονα Πηλεΐωνα.\nτὸν μὲν ἐγὼν ἐπέεσσι προσηύδων μειλιχίοισιν·\nΑἶαν, παῖ Τελαμῶνος ἀμύμονος, οὐκ ἄρʼ\nἔμελλες\nοὐδὲ θανὼν λήσεσθαι ἐμοὶ χόλου εἵνεκα τευχέων\nοὐλομένων; τὰ δὲ πῆμα θεοὶ θέσαν Ἀργείοισι,\nτοῖος γάρ σφιν πύργος ἀπώλεο· σεῖο δʼ Ἀχαιοὶ\nἶσον Ἀχιλλῆος κεφαλῇ Πηληϊάδαο\nἀχνύμεθα φθιμένοιο διαμπερές· οὐδέ τις ἄλλος\nαἴτιος, ἀλλὰ Ζεὺς Δαναῶν στρατὸν αἰχμητάων\nἐκπάγλως ἤχθηρε, τεῒν δʼ ἐπὶ μοῖραν ἔθηκεν.\nἀλλʼ ἄγε δεῦρο, ἄναξ, ἵνʼ ἔπος καὶ μῦθον ἀκούσῃς\nἡμέτερον· δάμασον δὲ μένος καὶ ἀγήνορα θυμόν.\nὣς ἐφάμην, ὁ δέ μʼ οὐδὲν ἀμείβετο, βῆ δὲ μετʼ\nἄλλας\nψυχὰς εἰς Ἔρεβος νεκύων κατατεθνηώτων.\nἔνθα χʼ ὅμως προσέφη κεχολωμένος, ἤ κεν ἐγὼ τόν·\nἀλλά μοι ἤθελε θυμὸς ἐνὶ στήθεσσι φίλοισι\nτῶν ἄλλων ψυχὰς ἰδέειν κατατεθνηώτων.\nἔνθʼ ἦ τοι Μίνωα ἴδον, Διὸς ἀγλαὸν υἱόν,\nχρύσεον σκῆπτρον ἔχοντα, θεμιστεύοντα νέκυσσιν,\nἥμενον, οἱ δέ μιν ἀμφὶ δίκας εἴροντο ἄνακτα,\nἥμενοι ἑσταότες τε κατʼ εὐρυπυλὲς Ἄϊδος δῶ.\nτὸν δὲ μετʼ Ὠρίωνα πελώριον εἰσενόησα\nθῆρας ὁμοῦ εἰλεῦντα κατʼ ἀσφοδελὸν λειμῶνα,\nτοὺς αὐτὸς κατέπεφνεν ἐν οἰοπόλοισιν ὄρεσσι\nχερσὶν ἔχων ῥόπαλον παγχάλκεον, αἰὲν ἀαγές.\nκαὶ Τιτυὸν εἶδον, Γαίης ἐρικυδέος υἱόν,\nκείμενον ἐν δαπέδῳ· ὁ δʼ ἐπʼ ἐννέα κεῖτο πέλεθρα,\nγῦπε δέ μιν ἑκάτερθε παρημένω ἧπαρ ἔκειρον,\nδέρτρον ἔσω δύνοντες, ὁ δʼ οὐκ ἀπαμύνετο χερσί·\nΛητὼ γὰρ ἕλκησε, Διὸς κυδρὴν παράκοιτιν,\nΠυθώδʼ ἐρχομένην διὰ καλλιχόρου Πανοπῆος.\nκαὶ μὴν Τάνταλον εἰσεῖδον κρατέρʼ ἄλγεʼ\nἔχοντα\nἑστεῶτʼ ἐν λίμνῃ· ἡ δὲ προσέπλαζε γενείῳ·\nστεῦτο δὲ διψάων, πιέειν δʼ οὐκ εἶχεν ἑλέσθαι·\nὁσσάκι γὰρ κύψειʼ ὁ γέρων πιέειν μενεαίνων,\nτοσσάχʼ ὕδωρ ἀπολέσκετʼ ἀναβροχέν, ἀμφὶ δὲ ποσσὶ\nγαῖα μέλαινα φάνεσκε, καταζήνασκε δὲ δαίμων.\nδένδρεα δʼ ὑψιπέτηλα κατὰ κρῆθεν χέε καρπόν,\nὄγχναι καὶ ῥοιαὶ καὶ μηλέαι ἀγλαόκαρποι\nσυκέαι τε γλυκεραὶ καὶ ἐλαῖαι τηλεθόωσαι·\nτῶν ὁπότʼ ἰθύσειʼ ὁ γέρων ἐπὶ χερσὶ μάσασθαι,\nτὰς δʼ ἄνεμος ῥίπτασκε ποτὶ νέφεα σκιόεντα.\nκαὶ μὴν Σίσυφον εἰσεῖδον κρατέρʼ ἄλγεʼ\nἔχοντα\nλᾶαν βαστάζοντα πελώριον ἀμφοτέρῃσιν.\nἦ τοι ὁ μὲν σκηριπτόμενος χερσίν τε ποσίν τε\nλᾶαν ἄνω ὤθεσκε ποτὶ λόφον· ἀλλʼ ὅτε μέλλοι\nἄκρον ὑπερβαλέειν, τότʼ ἀποστρέψασκε κραταιίς·\nαὖτις ἔπειτα πέδονδε κυλίνδετο λᾶας ἀναιδής.\nαὐτὰρ ὅ γʼ ἂψ ὤσασκε τιταινόμενος, κατὰ δʼ ἱδρὼς\nἔρρεεν ἐκ μελέων, κονίη δʼ ἐκ κρατὸς ὀρώρει.\nτὸν δὲ μετʼ εἰσενόησα βίην Ἡρακληείην,\nεἴδωλον· αὐτὸς δὲ μετʼ ἀθανάτοισι θεοῖσι\nτέρπεται ἐν θαλίῃς καὶ ἔχει καλλίσφυρον Ἥβην,\nπαῖδα Διὸς μεγάλοιο καὶ Ἥρης χρυσοπεδίλου.\nἀμφὶ δέ μιν κλαγγὴ νεκύων ἦν οἰωνῶν ὥς,\nπάντοσʼ ἀτυζομένων· ὁ δʼ ἐρεμνῇ νυκτὶ ἐοικώς,\nγυμνὸν τόξον ἔχων καὶ ἐπὶ νευρῆφιν ὀιστόν,\nδεινὸν παπταίνων, αἰεὶ βαλέοντι ἐοικώς.\nσμερδαλέος δέ οἱ ἀμφὶ περὶ στήθεσσιν ἀορτὴρ\nχρύσεος ἦν τελαμών, ἵνα θέσκελα ἔργα τέτυκτο,\nἄρκτοι τʼ ἀγρότεροί τε σύες χαροποί τε λέοντες,\nὑσμῖναί τε μάχαι τε φόνοι τʼ ἀνδροκτασίαι τε.\nμὴ τεχνησάμενος μηδʼ ἄλλο τι τεχνήσαιτο,\nὃς κεῖνον τελαμῶνα ἑῇ ἐγκάτθετο τέχνῃ.\nἔγνω δʼ αὖτʼ ἔμʼ ἐκεῖνος, ἐπεὶ ἴδεν ὀφθαλμοῖσιν,\nκαί μʼ ὀλοφυρόμενος ἔπεα πτερόεντα προσηύδα·\nδιογενὲς Λαερτιάδη, πολυμήχανʼ Ὀδυσσεῦ,\nἆ δείλʼ, ἦ τινὰ καὶ σὺ κακὸν μόρον ἡγηλάζεις,\nὅν περ ἐγὼν ὀχέεσκον ὑπʼ αὐγὰς ἠελίοιο.\nΖηνὸς μὲν πάϊς ἦα Κρονίονος, αὐτὰρ ὀιζὺν\nεἶχον ἀπειρεσίην· μάλα γὰρ πολὺ χείρονι φωτὶ\nδεδμήμην, ὁ δέ μοι χαλεποὺς ἐπετέλλετʼ ἀέθλους.\nκαί ποτέ μʼ ἐνθάδʼ ἔπεμψε κύνʼ ἄξοντʼ· οὐ γὰρ ἔτʼ ἄλλον\nφράζετο τοῦδέ γέ μοι κρατερώτερον εἶναι ἄεθλον·\nτὸν μὲν ἐγὼν ἀνένεικα καὶ ἤγαγον ἐξ Ἀίδαο·\nἙρμείας δέ μʼ ἔπεμψεν ἰδὲ γλαυκῶπις Ἀθήνη.\nὣς εἰπὼν ὁ μὲν αὖτις ἔβη δόμον Ἄϊδος εἴσω,\nαὐτὰρ ἐγὼν αὐτοῦ μένον ἔμπεδον, εἴ τις ἔτʼ ἔλθοι\nἀνδρῶν ἡρώων, οἳ δὴ τὸ πρόσθεν ὄλοντο.\nκαί νύ κʼ ἔτι προτέρους ἴδον ἀνέρας, οὓς ἔθελόν περ,\nΘησέα Πειρίθοόν τε, θεῶν ἐρικυδέα τέκνα·\nἀλλὰ πρὶν ἐπὶ ἔθνεʼ ἀγείρετο μυρία νεκρῶν\nἠχῇ θεσπεσίῃ· ἐμὲ δὲ χλωρὸν δέος ᾕρει,\nμή μοι Γοργείην κεφαλὴν δεινοῖο πελώρου\nἐξ Ἀίδεω πέμψειεν ἀγαυὴ Περσεφόνεια.\nαὐτίκʼ ἔπειτʼ ἐπὶ νῆα κιὼν ἐκέλευον ἑταίρους\nαὐτούς τʼ ἀμβαίνειν ἀνά τε πρυμνήσια λῦσαι.\nοἱ δʼ αἶψʼ εἴσβαινον καὶ ἐπὶ κληῖσι καθῖζον.\nτὴν δὲ κατʼ Ὠκεανὸν ποταμὸν φέρε κῦμα ῥόοιο,\nπρῶτα μὲν εἰρεσίῃ, μετέπειτα δὲ κάλλιμος οὖρος.\nαὐτὰρ ἐπεὶ ποταμοῖο λίπεν ῥόον Ὠκεανοῖο\nνηῦς, ἀπὸ δʼ ἵκετο κῦμα θαλάσσης εὐρυπόροιο\nνῆσόν τʼ Αἰαίην, ὅθι τʼ Ἠοῦς ἠριγενείης\nοἰκία καὶ χοροί εἰσι καὶ ἀντολαὶ Ἠελίοιο,\nνῆα μὲν ἔνθʼ ἐλθόντες ἐκέλσαμεν ἐν ψαμάθοισιν,\nἐκ δὲ καὶ αὐτοὶ βῆμεν ἐπὶ ῥηγμῖνι θαλάσσης·\nἔνθα δʼ ἀποβρίξαντες ἐμείναμεν Ἠῶ δῖαν.\nἦμος δʼ ἠριγένεια φάνη ῥοδοδάκτυλος Ἠώς,\nδὴ τότʼ ἐγὼν ἑτάρους προΐειν ἐς δώματα Κίρκης\nοἰσέμεναι νεκρόν, Ἐλπήνορα τεθνηῶτα.\nφιτροὺς δʼ αἶψα ταμόντες, ὅθʼ ἀκροτάτη πρόεχʼ ἀκτή,\nθάπτομεν ἀχνύμενοι θαλερὸν κατὰ δάκρυ χέοντες.\nαὐτὰρ ἐπεὶ νεκρός τʼ ἐκάη καὶ τεύχεα νεκροῦ,\nτύμβον χεύαντες καὶ ἐπὶ στήλην ἐρύσαντες\nπήξαμεν ἀκροτάτῳ τύμβῳ ἐυῆρες ἐρετμόν.\nἡμεῖς μὲν τὰ ἕκαστα διείπομεν· οὐδʼ ἄρα\nΚίρκην\nἐξ Ἀίδεω ἐλθόντες ἐλήθομεν, ἀλλὰ μάλʼ ὦκα\nἦλθʼ ἐντυναμένη· ἅμα δʼ ἀμφίπολοι φέρον αὐτῇ\nσῖτον καὶ κρέα πολλὰ καὶ αἴθοπα οἶνον ἐρυθρόν.\nἡ δʼ ἐν μέσσῳ στᾶσα μετηύδα δῖα θεάων·\nσχέτλιοι, οἳ ζώοντες ὑπήλθετε δῶμʼ Ἀίδαο,\nδισθανέες, ὅτε τʼ ἄλλοι ἅπαξ θνῄσκουσʼ ἄνθρωποι.\nἀλλʼ ἄγετʼ ἐσθίετε βρώμην καὶ πίνετε οἶνον\nαὖθι πανημέριοι· ἅμα δʼ ἠοῖ φαινομένηφι\nπλεύσεσθʼ· αὐτὰρ ἐγὼ δείξω ὁδὸν ἠδὲ ἕκαστα\nσημανέω, ἵνα μή τι κακορραφίῃ ἀλεγεινῇ\nἢ ἁλὸς ἢ ἐπὶ γῆς ἀλγήσετε πῆμα παθόντες.\nὣς ἔφαθʼ, ἡμῖν δʼ αὖτʼ ἐπεπείθετο θυμὸς\nἀγήνωρ.\nὣς τότε μὲν πρόπαν ἦμαρ ἐς ἠέλιον καταδύντα\nἥμεθα δαινύμενοι κρέα τʼ ἄσπετα καὶ μέθυ ἡδύ·\nἦμος δʼ ἠέλιος κατέδυ καὶ ἐπὶ κνέφας ἦλθεν,\nοἱ μὲν κοιμήσαντο παρὰ πρυμνήσια νηός,\nἡ δʼ ἐμὲ χειρὸς ἑλοῦσα φίλων ἀπονόσφιν ἑταίρων\nεἷσέ τε καὶ προσέλεκτο καὶ ἐξερέεινεν ἕκαστα·\nαὐτὰρ ἐγὼ τῇ πάντα κατὰ μοῖραν κατέλεξα.\nκαὶ τότε δή μʼ ἐπέεσσι προσηύδα πότνια Κίρκη·\nταῦτα μὲν οὕτω πάντα πεπείρανται, σὺ δʼ\nἄκουσον,\nὥς τοι ἐγὼν ἐρέω, μνήσει δέ σε καὶ θεὸς αὐτός.\nΣειρῆνας μὲν πρῶτον ἀφίξεαι, αἵ ῥά τε πάντας\nἀνθρώπους θέλγουσιν, ὅτις σφεας εἰσαφίκηται.\nὅς τις ἀιδρείῃ πελάσῃ καὶ φθόγγον ἀκούσῃ\nΣειρήνων, τῷ δʼ οὔ τι γυνὴ καὶ νήπια τέκνα\nοἴκαδε νοστήσαντι παρίσταται οὐδὲ γάνυνται,\nἀλλά τε Σειρῆνες λιγυρῇ θέλγουσιν ἀοιδῇ\nἥμεναι ἐν λειμῶνι, πολὺς δʼ ἀμφʼ ὀστεόφιν θὶς\nἀνδρῶν πυθομένων, περὶ δὲ ῥινοὶ μινύθουσι.\nἀλλὰ παρεξελάαν, ἐπὶ δʼ οὔατʼ ἀλεῖψαι ἑταίρων\nκηρὸν δεψήσας μελιηδέα, μή τις ἀκούσῃ\nτῶν ἄλλων· ἀτὰρ αὐτὸς ἀκουέμεν αἴ κʼ ἐθέλῃσθα,\nδησάντων σʼ ἐν νηὶ θοῇ χεῖράς τε πόδας τε\nὀρθὸν ἐν ἱστοπέδῃ, ἐκ δʼ αὐτοῦ πείρατʼ ἀνήφθω,\nὄφρα κε τερπόμενος ὄπʼ ἀκούσῃς Σειρήνοιιν.\nεἰ δέ κε λίσσηαι ἑτάρους λῦσαί τε κελεύῃς,\nοἱ δέ σʼ ἔτι πλεόνεσσι τότʼ ἐν δεσμοῖσι διδέντων.\nαὐτὰρ ἐπὴν δὴ τάς γε παρὲξ ἐλάσωσιν ἑταῖροι,\nἔνθα τοι οὐκέτʼ ἔπειτα διηνεκέως ἀγορεύσω,\nὁπποτέρη δή τοι ὁδὸς ἔσσεται, ἀλλὰ καὶ αὐτὸς\nθυμῷ βουλεύειν· ἐρέω δέ τοι ἀμφοτέρωθεν.\nἔνθεν μὲν γὰρ πέτραι ἐπηρεφέες, προτὶ δʼ αὐτὰς\nκῦμα μέγα ῥοχθεῖ κυανώπιδος Ἀμφιτρίτης·\nΠλαγκτὰς δή τοι τάς γε θεοὶ μάκαρες καλέουσι.\nτῇ μέν τʼ οὐδὲ ποτητὰ παρέρχεται οὐδὲ πέλειαι\nτρήρωνες, ταί τʼ ἀμβροσίην Διὶ πατρὶ φέρουσιν,\nἀλλά τε καὶ τῶν αἰὲν ἀφαιρεῖται λὶς πέτρη·\nἀλλʼ ἄλλην ἐνίησι πατὴρ ἐναρίθμιον εἶναι.\nτῇ δʼ οὔ πώ τις νηῦς φύγεν ἀνδρῶν, ἥ τις ἵκηται,\nἀλλά θʼ ὁμοῦ πίνακάς τε νεῶν καὶ σώματα φωτῶν\nκύμαθʼ ἁλὸς φορέουσι πυρός τʼ ὀλοοῖο θύελλαι.\nοἴη δὴ κείνη γε παρέπλω ποντοπόρος νηῦς,\nἈργὼ πᾶσι μέλουσα, παρʼ Αἰήταο πλέουσα.\nκαὶ νύ κε τὴν ἔνθʼ ὦκα βάλεν μεγάλας ποτὶ πέτρας,\nἀλλʼ Ἥρη παρέπεμψεν, ἐπεὶ φίλος ἦεν Ἰήσων.\nοἱ δὲ δύω σκόπελοι ὁ μὲν οὐρανὸν εὐρὺν\nἱκάνει\nὀξείῃ κορυφῇ, νεφέλη δέ μιν ἀμφιβέβηκε\nκυανέη· τὸ μὲν οὔ ποτʼ ἐρωεῖ, οὐδέ ποτʼ αἴθρη\nκείνου ἔχει κορυφὴν οὔτʼ ἐν θέρει οὔτʼ ἐν ὀπώρῃ.\nοὐδέ κεν ἀμβαίη βροτὸς ἀνὴρ οὐδʼ ἐπιβαίη,\nοὐδʼ εἴ οἱ χεῖρές τε ἐείκοσι καὶ πόδες εἶεν·\nπέτρη γὰρ λίς ἐστι, περιξεστῇ ἐικυῖα.\nμέσσῳ δʼ ἐν σκοπέλῳ ἔστι σπέος ἠεροειδές,\nπρὸς ζόφον εἰς Ἔρεβος τετραμμένον, ᾗ περ ἂν ὑμεῖς\nνῆα παρὰ γλαφυρὴν ἰθύνετε, φαίδιμʼ Ὀδυσσεῦ.\nοὐδέ κεν ἐκ νηὸς γλαφυρῆς αἰζήιος ἀνὴρ\nτόξῳ ὀιστεύσας κοῖλον σπέος εἰσαφίκοιτο.\nἔνθα δʼ ἐνὶ Σκύλλη ναίει δεινὸν λελακυῖα.\nτῆς ἦ τοι φωνὴ μὲν ὅση σκύλακος νεογιλῆς\nγίγνεται, αὐτὴ δʼ αὖτε πέλωρ κακόν· οὐδέ κέ τίς μιν\nγηθήσειεν ἰδών, οὐδʼ εἰ θεὸς ἀντιάσειεν.\nτῆς ἦ τοι πόδες εἰσὶ δυώδεκα πάντες ἄωροι,\nἓξ δέ τέ οἱ δειραὶ περιμήκεες, ἐν δὲ ἑκάστῃ\nσμερδαλέη κεφαλή, ἐν δὲ τρίστοιχοι ὀδόντες\nπυκνοὶ καὶ θαμέες, πλεῖοι μέλανος θανάτοιο.\nμέσση μέν τε κατὰ σπείους κοίλοιο δέδυκεν,\nἔξω δʼ ἐξίσχει κεφαλὰς δεινοῖο βερέθρου,\nαὐτοῦ δʼ ἰχθυάᾳ, σκόπελον περιμαιμώωσα,\nδελφῖνάς τε κύνας τε, καὶ εἴ ποθι μεῖζον ἕλῃσι\nκῆτος, ἃ μυρία βόσκει ἀγάστονος Ἀμφιτρίτη.\nτῇ δʼ οὔ πώ ποτε ναῦται ἀκήριοι εὐχετόωνται\nπαρφυγέειν σὺν νηί· φέρει δέ τε κρατὶ ἑκάστῳ\nφῶτʼ ἐξαρπάξασα νεὸς κυανοπρῴροιο.\nτὸν δʼ ἕτερον σκόπελον χθαμαλώτερον ὄψει,\nὈδυσσεῦ.\nπλησίον ἀλλήλων· καί κεν διοϊστεύσειας.\nτῷ δʼ ἐν ἐρινεὸς ἔστι μέγας, φύλλοισι τεθηλώς·\nτῷ δʼ ὑπὸ δῖα Χάρυβδις ἀναρροιβδεῖ μέλαν ὕδωρ.\nτρὶς μὲν γάρ τʼ ἀνίησιν ἐπʼ ἤματι, τρὶς δʼ ἀναροιβδεῖ\nδεινόν· μὴ σύ γε κεῖθι τύχοις, ὅτε ῥοιβδήσειεν·\nοὐ γάρ κεν ῥύσαιτό σʼ ὑπὲκ κακοῦ οὐδʼ ἐνοσίχθων.\nἀλλὰ μάλα Σκύλλης σκοπέλῳ πεπλημένος ὦκα\nνῆα παρὲξ ἐλάαν, ἐπεὶ ἦ πολὺ φέρτερόν ἐστιν\nἓξ ἑτάρους ἐν νηὶ ποθήμεναι ἢ ἅμα πάντας.\nὣς ἔφατʼ, αὐτὰρ ἐγώ μιν ἀμειβόμενος\nπροσέειπον·\nεἰ δʼ ἄγε δή μοι τοῦτο, θεά, νημερτὲς ἐνίσπες,\nεἴ πως τὴν ὀλοὴν μὲν ὑπεκπροφύγοιμι Χάρυβδιν,\nτὴν δέ κʼ ἀμυναίμην, ὅτε μοι σίνοιτό γʼ ἑταίρους.\nὣς ἐφάμην, ἡ δʼ αὐτίκʼ ἀμείβετο δῖα θεάων·\nσχέτλιε, καὶ δὴ αὖ τοι πολεμήια ἔργα μέμηλε\nκαὶ πόνος· οὐδὲ θεοῖσιν ὑπείξεαι ἀθανάτοισιν;\nἡ δέ τοι οὐ θνητή, ἀλλʼ ἀθάνατον κακόν ἐστι,\nδεινόν τʼ ἀργαλέον τε καὶ ἄγριον οὐδὲ μαχητόν·\nοὐδέ τις ἔστʼ ἀλκή· φυγέειν κάρτιστον ἀπʼ αὐτῆς.\nἢν γὰρ δηθύνῃσθα κορυσσόμενος παρὰ πέτρῃ,\nδείδω, μή σʼ ἐξαῦτις ἐφορμηθεῖσα κίχῃσι\nτόσσῃσιν κεφαλῇσι, τόσους δʼ ἐκ φῶτας ἕληται.\nἀλλὰ μάλα σφοδρῶς ἐλάαν, βωστρεῖν δὲ Κράταιιν,\nμητέρα τῆς Σκύλλης, ἥ μιν τέκε πῆμα βροτοῖσιν·\nἥ μιν ἔπειτʼ ἀποπαύσει ἐς ὕστερον ὁρμηθῆναι.\nΘρινακίην δʼ ἐς νῆσον ἀφίξεαι· ἔνθα δὲ\nπολλαὶ\nβόσκοντʼ Ἠελίοιο βόες καὶ ἴφια μῆλα,\nἑπτὰ βοῶν ἀγέλαι, τόσα δʼ οἰῶν πώεα καλά,\nπεντήκοντα δʼ ἕκαστα. γόνος δʼ οὐ γίγνεται αὐτῶν,\nοὐδέ ποτε φθινύθουσι. θεαὶ δʼ ἐπιποιμένες εἰσίν,\nνύμφαι ἐυπλόκαμοι, Φαέθουσά τε Λαμπετίη τε,\nἃς τέκεν Ἠελίῳ Ὑπερίονι δῖα Νέαιρα.\nτὰς μὲν ἄρα θρέψασα τεκοῦσά τε πότνια μήτηρ\nΘρινακίην ἐς νῆσον ἀπῴκισε τηλόθι ναίειν,\nμῆλα φυλασσέμεναι πατρώια καὶ ἕλικας βοῦς.\nτὰς εἰ μέν κʼ ἀσινέας ἐάᾳς νόστου τε μέδηαι,\nἦ τʼ ἂν ἔτʼ εἰς Ἰθάκην κακά περ πάσχοντες ἵκοισθε·\nεἰ δέ κε σίνηαι, τότε τοι τεκμαίρομʼ ὄλεθρον,\nνηί τε καὶ ἑτάροις· αὐτὸς δʼ εἴ πέρ κεν ἀλύξῃς,\nὀψὲ κακῶς νεῖαι, ὀλέσας ἄπο πάντας ἑταίρους.\nὣς ἔφατʼ, αὐτίκα δὲ χρυσόθρονος ἤλυθεν Ἠώς.\nἡ μὲν ἔπειτʼ ἀνὰ νῆσον ἀπέστιχε δῖα θεάων·\nαὐτὰρ ἐγὼν ἐπὶ νῆα κιὼν ὤτρυνον ἑταίρους\nαὐτούς τʼ ἀμβαίνειν ἀνά τε πρυμνήσια λῦσαι·\nοἱ δʼ αἶψʼ εἴσβαινον καὶ ἐπὶ κληῖσι καθῖζον.\nἑξῆς δʼ ἑζόμενοι πολιὴν ἅλα τύπτον ἐρετμοῖς.\nἡμῖν δʼ αὖ κατόπισθε νεὸς κυανοπρῴροιο\nἴκμενον οὖρον ἵει πλησίστιον, ἐσθλὸν ἑταῖρον,\nΚίρκη ἐυπλόκαμος, δεινὴ θεὸς αὐδήεσσα.\nαὐτίκα δʼ ὅπλα ἕκαστα πονησάμενοι κατὰ νῆα\nἥμεθα· τὴν δʼ ἄνεμός τε κυβερνήτης τʼ ἴθυνε.\nδὴ τότʼ ἐγὼν ἑτάροισι μετηύδων ἀχνύμενος κῆρ·\nὦ φίλοι, οὐ γὰρ χρὴ ἕνα ἴδμεναι οὐδὲ δύʼ οἴους\nθέσφαθʼ ἅ μοι Κίρκη μυθήσατο, δῖα θεάων·\nἀλλʼ ἐρέω μὲν ἐγών, ἵνα εἰδότες ἤ κε θάνωμεν\nἤ κεν ἀλευάμενοι θάνατον καὶ κῆρα φύγοιμεν.\nΣειρήνων μὲν πρῶτον ἀνώγει θεσπεσιάων\nφθόγγον ἀλεύασθαι καὶ λειμῶνʼ ἀνθεμόεντα.\nοἶον ἔμʼ ἠνώγει ὄπʼ ἀκουέμεν· ἀλλά με δεσμῷ\nδήσατʼ ἐν ἀργαλέῳ, ὄφρʼ ἔμπεδον αὐτόθι μίμνω,\nὀρθὸν ἐν ἱστοπέδῃ, ἐκ δʼ αὐτοῦ πείρατʼ ἀνήφθω.\nεἰ δέ κε λίσσωμαι ὑμέας λῦσαί τε κελεύω,\nὑμεῖς δὲ πλεόνεσσι τότʼ ἐν δεσμοῖσι πιέζειν.\nἦ τοι ἐγὼ τὰ ἕκαστα λέγων ἑτάροισι πίφαυσκον·\nτόφρα δὲ καρπαλίμως ἐξίκετο νηῦς ἐυεργὴς\nνῆσον Σειρήνοιιν· ἔπειγε γὰρ οὖρος ἀπήμων.\nαὐτίκʼ ἔπειτʼ ἄνεμος μὲν ἐπαύσατο ἠδὲ γαλήνη\nἔπλετο νηνεμίη, κοίμησε δὲ κύματα δαίμων.\nἀνστάντες δʼ ἕταροι νεὸς ἱστία μηρύσαντο\nκαὶ τὰ μὲν ἐν νηὶ γλαφυρῇ θέσαν, οἱ δʼ ἐπʼ ἐρετμὰ\nἑζόμενοι λεύκαινον ὕδωρ ξεστῇς ἐλάτῃσιν.\nαὐτὰρ ἐγὼ κηροῖο μέγαν τροχὸν ὀξέι χαλκῷ\nτυτθὰ διατμήξας χερσὶ στιβαρῇσι πίεζον·\nαἶψα δʼ ἰαίνετο κηρός, ἐπεὶ κέλετο μεγάλη ἲς\nἨελίου τʼ αὐγὴ Ὑπεριονίδαο ἄνακτος·\nἑξείης δʼ ἑτάροισιν ἐπʼ οὔατα πᾶσιν ἄλειψα.\nοἱ δʼ ἐν νηί μʼ ἔδησαν ὁμοῦ χεῖράς τε πόδας τε\nὀρθὸν ἐν ἱστοπέδῃ, ἐκ δʼ αὐτοῦ πείρατʼ ἀνῆπτον·\nαὐτοὶ δʼ ἑζόμενοι πολιὴν ἅλα τύπτον ἐρετμοῖς.\nἀλλʼ ὅτε τόσσον ἀπῆμεν ὅσον τε γέγωνε βοήσας,\nῥίμφα διώκοντες, τὰς δʼ οὐ λάθεν ὠκύαλος νηῦς\nἐγγύθεν ὀρνυμένη, λιγυρὴν δʼ ἔντυνον ἀοιδήν·\nδεῦρʼ ἄγʼ ἰών, πολύαινʼ Ὀδυσεῦ, μέγα κῦδος\nἈχαιῶν,\nνῆα κατάστησον, ἵνα νωιτέρην ὄπ ἀκούσῃς.\nοὐ γάρ πώ τις τῇδε παρήλασε νηὶ μελαίνῃ,\nπρίν γʼ ἡμέων μελίγηρυν ἀπὸ στομάτων ὄπʼ ἀκοῦσαι,\nἀλλʼ ὅ γε τερψάμενος νεῖται καὶ πλείονα εἰδώς.\nἴδμεν γάρ τοι πάνθʼ ὅσʼ ἐνὶ Τροίῃ εὐρείῃ\nἈργεῖοι Τρῶές τε θεῶν ἰότητι μόγησαν,\nἴδμεν δʼ, ὅσσα γένηται ἐπὶ χθονὶ πουλυβοτείρῃ.\nὣς φάσαν ἱεῖσαι ὄπα κάλλιμον· αὐτὰρ ἐμὸν κῆρ\nἤθελʼ ἀκουέμεναι, λῦσαί τʼ ἐκέλευον ἑταίρους\nὀφρύσι νευστάζων· οἱ δὲ προπεσόντες ἔρεσσον.\nαὐτίκα δʼ ἀνστάντες Περιμήδης Εὐρύλοχός τε\nπλείοσί μʼ ἐν δεσμοῖσι δέον μᾶλλόν τε πίεζον.\nαὐτὰρ ἐπεὶ δὴ τάς γε παρήλασαν, οὐδʼ ἔτʼ ἔπειτα\nφθογγῆς Σειρήνων ἠκούομεν οὐδέ τʼ ἀοιδῆς,\nαἶψʼ ἀπὸ κηρὸν ἕλοντο ἐμοὶ ἐρίηρες ἑταῖροι,\nὅν σφιν ἐπʼ ὠσὶν ἄλειψʼ, ἐμέ τʼ ἐκ δεσμῶν ἀνέλυσαν.\nἀλλʼ ὅτε δὴ τὴν νῆσον ἐλείπομεν, αὐτίκʼ ἔπειτα\nκαπνὸν καὶ μέγα κῦμα ἴδον καὶ δοῦπον ἄκουσα.\nτῶν δʼ ἄρα δεισάντων ἐκ χειρῶν ἔπτατʼ ἐρετμά,\nβόμβησαν δʼ ἄρα πάντα κατὰ ῥόον· ἔσχετο δʼ αὐτοῦ\nνηῦς, ἐπεὶ οὐκέτʼ ἐρετμὰ προήκεα χερσὶν ἔπειγον.\nαὐτὰρ ἐγὼ διὰ νηὸς ἰὼν ὤτρυνον ἑταίρους\nμειλιχίοις ἐπέεσσι παρασταδὸν ἄνδρα ἕκαστον·\nὦ φίλοι, οὐ γάρ πώ τι κακῶν ἀδαήμονές\nεἰμεν·\nοὐ μὲν δὴ τόδε μεῖζον ἕπει κακόν, ἢ ὅτε Κύκλωψ\nεἴλει ἐνὶ σπῆι γλαφυρῷ κρατερῆφι βίηφιν·\nἀλλὰ καὶ ἔνθεν ἐμῇ ἀρετῇ, βουλῇ τε νόῳ τε,\nἐκφύγομεν, καί που τῶνδε μνήσεσθαι ὀίω.\nνῦν δʼ ἄγεθʼ, ὡς ἂν ἐγὼ εἴπω, πειθώμεθα πάντες.\nὑμεῖς μὲν κώπῃσιν ἁλὸς ῥηγμῖνα βαθεῖαν\nτύπτετε κληίδεσσιν ἐφήμενοι, αἴ κέ ποθι Ζεὺς\nδώῃ τόνδε γʼ ὄλεθρον ὑπεκφυγέειν καὶ ἀλύξαι·\nσοὶ δέ, κυβερνῆθʼ, ὧδʼ ἐπιτέλλομαι· ἀλλʼ ἐνὶ θυμῷ\nβάλλευ, ἐπεὶ νηὸς γλαφυρῆς οἰήια νωμᾷς.\nτούτου μὲν καπνοῦ καὶ κύματος ἐκτὸς ἔεργε\nνῆα, σὺ δὲ σκοπέλου ἐπιμαίεο, μή σε λάθῃσι\nκεῖσʼ ἐξορμήσασα καὶ ἐς κακὸν ἄμμε βάλῃσθα.\nὣς ἐφάμην, οἱ δʼ ὦκα ἐμοῖς ἐπέεσσι πίθοντο.\nΣκύλλην δʼ οὐκέτʼ ἐμυθεόμην, ἄπρηκτον ἀνίην,\nμή πώς μοι δείσαντες ἀπολλήξειαν ἑταῖροι\nεἰρεσίης, ἐντὸς δὲ πυκάζοιεν σφέας αὐτούς.\nκαὶ τότε δὴ Κίρκης μὲν ἐφημοσύνης ἀλεγεινῆς\nλανθανόμην, ἐπεὶ οὔ τί μʼ ἀνώγει θωρήσσεσθαι·\nαὐτὰρ ἐγὼ καταδὺς κλυτὰ τεύχεα καὶ δύο δοῦρε\nμάκρʼ ἐν χερσὶν ἑλὼν εἰς ἴκρια νηὸς ἔβαινον\nπρῴρης· ἔνθεν γάρ μιν ἐδέγμην πρῶτα φανεῖσθαι\nΣκύλλην πετραίην, ἥ μοι φέρε πῆμʼ ἑτάροισιν.\nοὐδέ πῃ ἀθρῆσαι δυνάμην, ἔκαμον δέ μοι ὄσσε\nπάντῃ παπταίνοντι πρὸς ἠεροειδέα πέτρην.\nἡμεῖς μὲν στεινωπὸν ἀνεπλέομεν γοόωντες·\nἔνθεν μὲν Σκύλλη, ἑτέρωθι δὲ δῖα Χάρυβδις\nδεινὸν ἀνερροίβδησε θαλάσσης ἁλμυρὸν ὕδωρ.\nἦ τοι ὅτʼ ἐξεμέσειε, λέβης ὣς ἐν πυρὶ πολλῷ\nπᾶσʼ ἀναμορμύρεσκε κυκωμένη, ὑψόσε δʼ ἄχνη\nἄκροισι σκοπέλοισιν ἐπʼ ἀμφοτέροισιν ἔπιπτεν·\nἀλλʼ ὅτʼ ἀναβρόξειε θαλάσσης ἁλμυρὸν ὕδωρ,\nπᾶσʼ ἔντοσθε φάνεσκε κυκωμένη, ἀμφὶ δὲ πέτρη\nδεινὸν ἐβεβρύχει, ὑπένερθε δὲ γαῖα φάνεσκε\nψάμμῳ κυανέη· τοὺς δὲ χλωρὸν δέος ᾕρει.\nἡμεῖς μὲν πρὸς τὴν ἴδομεν δείσαντες ὄλεθρον·\nτόφρα δέ μοι Σκύλλη γλαφυρῆς ἐκ νηὸς ἑταίρους\nἓξ ἕλεθʼ, οἳ χερσίν τε βίηφί τε φέρτατοι ἦσαν.\nσκεψάμενος δʼ ἐς νῆα θοὴν ἅμα καὶ μεθʼ ἑταίρους\nἤδη τῶν ἐνόησα πόδας καὶ χεῖρας ὕπερθεν\nὑψόσʼ ἀειρομένων· ἐμὲ δὲ φθέγγοντο καλεῦντες\nἐξονομακλήδην, τότε γʼ ὕστατον, ἀχνύμενοι κῆρ.\nὡς δʼ ὅτʼ ἐπὶ προβόλῳ ἁλιεὺς περιμήκεϊ ῥάβδῳ\nἰχθύσι τοῖς ὀλίγοισι δόλον κατὰ εἴδατα βάλλων\nἐς πόντον προΐησι βοὸς κέρας ἀγραύλοιο,\nἀσπαίροντα δʼ ἔπειτα λαβὼν ἔρριψε θύραζε,\nὣς οἵ γʼ ἀσπαίροντες ἀείροντο προτὶ πέτρας·\nαὐτοῦ δʼ εἰνὶ θύρῃσι κατήσθιε κεκληγῶτας\nχεῖρας ἐμοὶ ὀρέγοντας ἐν αἰνῇ δηιοτῆτι·\nοἴκτιστον δὴ κεῖνο ἐμοῖς ἴδον ὀφθαλμοῖσι\nπάντων, ὅσσʼ ἐμόγησα πόρους ἁλὸς ἐξερεείνων.\nαὐτὰρ ἐπεὶ πέτρας φύγομεν δεινήν τε Χάρυβδιν\nΣκύλλην τʼ, αὐτίκʼ ἔπειτα θεοῦ ἐς ἀμύμονα νῆσον\nἱκόμεθʼ· ἔνθα δʼ ἔσαν καλαὶ βόες εὐρυμέτωποι,\nπολλὰ δὲ ἴφια μῆλʼ Ὑπερίονος Ἠελίοιο.\nδὴ τότʼ ἐγὼν ἔτι πόντῳ ἐὼν ἐν νηὶ μελαίνῃ\nμυκηθμοῦ τʼ ἤκουσα βοῶν αὐλιζομενάων\nοἰῶν τε βληχήν· καί μοι ἔπος ἔμπεσε θυμῷ\nμάντηος ἀλαοῦ, Θηβαίου Τειρεσίαο,\nΚίρκης τʼ Αἰαίης, ἥ μοι μάλα πόλλʼ ἐπέτελλε\nνῆσον ἀλεύασθαι τερψιμβρότου Ἠελίοιο.\nδὴ τότʼ ἐγὼν ἑτάροισι μετηύδων ἀχνύμενος κῆρ·\nκέκλυτέ μευ μύθων κακά περ πάσχοντες\nἑταῖροι,\nὄφρʼ ὑμῖν εἴπω μαντήια Τειρεσίαο\nΚίρκης τʼ Αἰαίης, ἥ μοι μάλα πόλλʼ ἐπέτελλε\nνῆσον ἀλεύασθαι τερψιμβρότου Ἠελίοιο·\nἔνθα γὰρ αἰνότατον κακὸν ἔμμεναι ἄμμιν ἔφασκεν.\nἀλλὰ παρὲξ τὴν νῆσον ἐλαύνετε νῆα μέλαιναν.\nὣς ἐφάμην, τοῖσιν δὲ κατεκλάσθη φίλον ἦτορ.\nαὐτίκα δʼ Εὐρύλοχος στυγερῷ μʼ ἠμείβετο μύθῳ·\nσχέτλιός εἰς, Ὀδυσεῦ· περί τοι μένος, οὐδέ τι\nγυῖα\nκάμνεις· ἦ ῥά νυ σοί γε σιδήρεα πάντα τέτυκται,\nὅς ῥʼ ἑτάρους καμάτῳ ἁδηκότας ἠδὲ καὶ ὕπνῳ\nοὐκ ἐάᾳς γαίης ἐπιβήμεναι, ἔνθα κεν αὖτε\nνήσῳ ἐν ἀμφιρύτῃ λαρὸν τετυκοίμεθα δόρπον,\nἀλλʼ αὔτως διὰ νύκτα θοὴν ἀλάλησθαι ἄνωγας\nνήσου ἀποπλαγχθέντας ἐν ἠεροειδέι πόντῳ.\nἐκ νυκτῶν δʼ ἄνεμοι χαλεποί, δηλήματα νηῶν,\nγίγνονται· πῇ κέν τις ὑπεκφύγοι αἰπὺν ὄλεθρον,\nἤν πως ἐξαπίνης ἔλθῃ ἀνέμοιο θύελλα,\nἢ Νότου ἢ Ζεφύροιο δυσαέος, οἵ τε μάλιστα\nνῆα διαρραίουσι θεῶν ἀέκητι ἀνάκτων.\nἀλλʼ ἦ τοι νῦν μὲν πειθώμεθα νυκτὶ μελαίνῃ\nδόρπον θʼ ὁπλισόμεσθα θοῇ παρὰ νηὶ μένοντες,\nἠῶθεν δʼ ἀναβάντες ἐνήσομεν εὐρέι πόντῳ.\nὣς ἔφατʼ Εὐρύλοχος, ἐπὶ δʼ ᾔνεον ἄλλοι ἑταῖροι.\nκαὶ τότε δὴ γίγνωσκον ὃ δὴ κακὰ μήδετο δαίμων,\nκαί μιν φωνήσας ἔπεα πτερόεντα προσηύδων·\nΕὐρύλοχʼ, ἦ μάλα δή με βιάζετε μοῦνον ἐόντα.\nἀλλʼ ἄγε νῦν μοι πάντες ὀμόσσατε καρτερὸν ὅρκον·\nεἴ κέ τινʼ ἠὲ βοῶν ἀγέλην ἢ πῶυ μέγʼ οἰῶν\nεὕρωμεν, μή πού τις ἀτασθαλίῃσι κακῇσιν\nἢ βοῦν ἠέ τι μῆλον ἀποκτάνῃ· ἀλλὰ ἕκηλοι\nἐσθίετε βρώμην, τὴν ἀθανάτη πόρε Κίρκη.\nὣς ἐφάμην, οἱ δʼ αὐτίκʼ ἀπώμνυον, ὡς ἐκέλευον.\nαὐτὰρ ἐπεί ῥʼ ὄμοσάν τε τελεύτησάν τε τὸν ὅρκον,\nστήσαμεν ἐν λιμένι γλαφυρῷ ἐυεργέα νῆα\nἄγχʼ ὕδατος γλυκεροῖο, καὶ ἐξαπέβησαν ἑταῖροι\nνηός, ἔπειτα δὲ δόρπον ἐπισταμένως τετύκοντο.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nμνησάμενοι δὴ ἔπειτα φίλους ἔκλαιον ἑταίρους,\nοὓς ἔφαγε Σκύλλη γλαφυρῆς ἐκ νηὸς ἑλοῦσα·\nκλαιόντεσσι δὲ τοῖσιν ἐπήλυθε νήδυμος ὕπνος.\nἦμος δὲ τρίχα νυκτὸς ἔην, μετὰ δʼ ἄστρα βεβήκει,\nὦρσεν ἔπι ζαῆν ἄνεμον νεφεληγερέτα Ζεὺς\nλαίλαπι θεσπεσίῃ, σὺν δὲ νεφέεσσι κάλυψε\nγαῖαν ὁμοῦ καὶ πόντον· ὀρώρει δʼ οὐρανόθεν νύξ.\nἦμος δʼ ἠριγένεια φάνη ῥοδοδάκτυλος Ἠώς,\nνῆα μὲν ὡρμίσαμεν κοῖλον σπέος εἰσερύσαντες.\nἔνθα δʼ ἔσαν νυμφέων καλοὶ χοροὶ ἠδὲ θόωκοι·\nκαὶ τότʼ ἐγὼν ἀγορὴν θέμενος μετὰ μῦθον ἔειπον·\nὦ φίλοι, ἐν γὰρ νηὶ θοῇ βρῶσίς τε πόσις τε\nἔστιν, τῶν δὲ βοῶν ἀπεχώμεθα, μή τι πάθωμεν·\nδεινοῦ γὰρ θεοῦ αἵδε βόες καὶ ἴφια μῆλα,\nἨελίου, ὃς πάντʼ ἐφορᾷ καὶ πάντʼ ἐπακούει.\nὣς ἐφάμην, τοῖσιν δʼ ἐπεπείθετο θυμὸς ἀγήνωρ.\nμῆνα δὲ πάντʼ ἄλληκτος ἄη Νότος, οὐδέ τις ἄλλος\nγίγνετʼ ἔπειτʼ ἀνέμων εἰ μὴ Εὖρός τε Νότος τε.\nοἱ δʼ ἧος μὲν σῖτον ἔχον καὶ οἶνον ἐρυθρόν,\nτόφρα βοῶν ἀπέχοντο λιλαιόμενοι βιότοιο.\nἀλλʼ ὅτε δὴ νηὸς ἐξέφθιτο ἤια πάντα,\nκαὶ δὴ ἄγρην ἐφέπεσκον ἀλητεύοντες ἀνάγκῃ,\nἰχθῦς ὄρνιθάς τε, φίλας ὅ τι χεῖρας ἵκοιτο,\nγναμπτοῖς ἀγκίστροισιν, ἔτειρε δὲ γαστέρα λιμός·\nδὴ τότʼ ἐγὼν ἀνὰ νῆσον ἀπέστιχον, ὄφρα θεοῖσιν\nεὐξαίμην, εἴ τίς μοι ὁδὸν φήνειε νέεσθαι.\nἀλλʼ ὅτε δὴ διὰ νήσου ἰὼν ἤλυξα ἑταίρους,\nχεῖρας νιψάμενος, ὅθʼ ἐπὶ σκέπας ἦν ἀνέμοιο,\nἠρώμην πάντεσσι θεοῖς οἳ Ὄλυμπον ἔχουσιν·\nοἱ δʼ ἄρα μοι γλυκὺν ὕπνον ἐπὶ βλεφάροισιν ἔχευαν.\nΕὐρύλοχος δʼ ἑτάροισι κακῆς ἐξήρχετο βουλῆς·\nκέκλυτέ μευ μύθων κακά περ πάσχοντες\nἑταῖροι.\nπάντες μὲν στυγεροὶ θάνατοι δειλοῖσι βροτοῖσι,\nλιμῷ δʼ οἴκτιστον θανέειν καὶ πότμον ἐπισπεῖν.\nἀλλʼ ἄγετʼ, Ἠελίοιο βοῶν ἐλάσαντες ἀρίστας\nῥέξομεν ἀθανάτοισι, τοὶ οὐρανὸν εὐρὺν ἔχουσιν.\nεἰ δέ κεν εἰς Ἰθάκην ἀφικοίμεθα, πατρίδα γαῖαν,\nαἶψά κεν Ἠελίῳ Ὑπερίονι πίονα νηὸν\nτεύξομεν, ἐν δέ κε θεῖμεν ἀγάλματα πολλὰ καὶ ἐσθλά.\nεἰ δὲ χολωσάμενός τι βοῶν ὀρθοκραιράων\nνῆʼ ἐθέλῃ ὀλέσαι, ἐπὶ δʼ ἕσπωνται θεοὶ ἄλλοι,\nβούλομʼ ἅπαξ πρὸς κῦμα χανὼν ἀπὸ θυμὸν ὀλέσσαι,\nἢ δηθὰ στρεύγεσθαι ἐὼν ἐν νήσῳ ἐρήμῃ.\nὣς ἔφατʼ Εὐρύλοχος, ἐπὶ δʼ ᾔνεον ἄλλοι\nἑταῖροι.\nαὐτίκα δʼ Ἠελίοιο βοῶν ἐλάσαντες ἀρίστας\nἐγγύθεν, οὐ γὰρ τῆλε νεὸς κυανοπρῴροιο\nβοσκέσκονθʼ ἕλικες καλαὶ βόες εὐρυμέτωποι·\nτὰς δὲ περίστησάν τε καὶ εὐχετόωντο θεοῖσιν,\nφύλλα δρεψάμενοι τέρενα δρυὸς ὑψικόμοιο·\nοὐ γὰρ ἔχον κρῖ λευκὸν ἐυσσέλμου ἐπὶ νηός.\nαὐτὰρ ἐπεί ῥʼ εὔξαντο καὶ ἔσφαξαν καὶ ἔδειραν,\nμηρούς τʼ ἐξέταμον κατά τε κνίσῃ ἐκάλυψαν\nδίπτυχα ποιήσαντες, ἐπʼ αὐτῶν δʼ ὠμοθέτησαν.\nοὐδʼ εἶχον μέθυ λεῖψαι ἐπʼ αἰθομένοις ἱεροῖσιν,\nἀλλʼ ὕδατι σπένδοντες ἐπώπτων ἔγκατα πάντα.\nαὐτὰρ ἐπεὶ κατὰ μῆρʼ ἐκάη καὶ σπλάγχνα πάσαντο,\nμίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν.\nκαὶ τότε μοι βλεφάρων ἐξέσσυτο νήδυμος ὕπνος,\nβῆν δʼ ἰέναι ἐπὶ νῆα θοὴν καὶ θῖνα θαλάσσης.\nἀλλʼ ὅτε δὴ σχεδὸν ἦα κιὼν νεὸς ἀμφιελίσσης,\nκαὶ τότε με κνίσης ἀμφήλυθεν ἡδὺς ἀυτμή.\nοἰμώξας δὲ θεοῖσι μέγʼ ἀθανάτοισι γεγώνευν·\nΖεῦ πάτερ ἠδʼ ἄλλοι μάκαρες θεοὶ αἰὲν\nἐόντες,\nἦ με μάλʼ εἰς ἄτην κοιμήσατε νηλέι ὕπνῳ.\nοἱ δʼ ἕταροι μέγα ἔργον ἐμητίσαντο μένοντες.\nὠκέα δʼ Ἠελίῳ Ὑπερίονι ἄγγελος ἦλθε\nΛαμπετίη τανύπεπλος, ὅ οἱ βόας ἔκταμεν ἡμεῖς.\nαὐτίκα δʼ ἀθανάτοισι μετηύδα χωόμενος κῆρ·\nΖεῦ πάτερ ἠδʼ ἄλλοι μάκαρες θεοὶ αἰὲν\nἐόντες,\nτῖσαι δὴ ἑτάρους Λαερτιάδεω Ὀδυσῆος,\nοἵ μευ βοῦς ἔκτειναν ὑπέρβιον, ᾗσιν ἐγώ γε\nχαίρεσκον μὲν ἰὼν εἰς οὐρανὸν ἀστερόεντα,\nἠδʼ ὁπότʼ ἂψ ἐπὶ γαῖαν ἀπʼ οὐρανόθεν προτραποίμην.\nεἰ δέ μοι οὐ τίσουσι βοῶν ἐπιεικέʼ ἀμοιβήν,\nδύσομαι εἰς Ἀίδαο καὶ ἐν νεκύεσσι φαείνω.\nτὸν δʼ ἀπαμειβόμενος προσέφη νεφεληγερέτα\nΖεύς·\nἨέλιʼ, ἦ τοι μὲν σὺ μετʼ ἀθανάτοισι φάεινε\nκαὶ θνητοῖσι βροτοῖσιν ἐπὶ ζείδωρον ἄρουραν·\nτῶν δέ κʼ ἐγὼ τάχα νῆα θοὴν ἀργῆτι κεραυνῷ\nτυτθὰ βαλὼν κεάσαιμι μέσῳ ἐνὶ οἴνοπι πόντῳ.\nταῦτα δʼ ἐγὼν ἤκουσα Καλυψοῦς ἠυκόμοιο·\nἡ δʼ ἔφη Ἑρμείαο διακτόρου αὐτὴ ἀκοῦσαι.\nαὐτὰρ ἐπεί ῥʼ ἐπὶ νῆα κατήλυθον ἠδὲ\nθάλασσαν,\nνείκεον ἄλλοθεν ἄλλον ἐπισταδόν, οὐδέ τι μῆχος\nεὑρέμεναι δυνάμεσθα, βόες δʼ ἀποτέθνασαν ἤδη.\nτοῖσιν δʼ αὐτίκʼ ἔπειτα θεοὶ τέραα προύφαινον·\nεἷρπον μὲν ῥινοί, κρέα δʼ ἀμφʼ ὀβελοῖσι μεμύκει,\nὀπταλέα τε καὶ ὠμά, βοῶν δʼ ὣς γίγνετο φωνή.\nἑξῆμαρ μὲν ἔπειτα ἐμοὶ ἐρίηρες ἑταῖροι\nδαίνυντʼ Ἠελίοιο βοῶν ἐλάσαντες ἀρίστας·\nἀλλʼ ὅτε δὴ ἕβδομον ἦμαρ ἐπὶ Ζεὺς θῆκε Κρονίων,\nκαὶ τότʼ ἔπειτʼ ἄνεμος μὲν ἐπαύσατο λαίλαπι θύων,\nἡμεῖς δʼ αἶψʼ ἀναβάντες ἐνήκαμεν εὐρέι πόντῳ,\nἱστὸν στησάμενοι ἀνά θʼ ἱστία λεύκʼ ἐρύσαντες.\nἀλλʼ ὅτε δὴ τὴν νῆσον ἐλείπομεν, οὐδέ τις\nἄλλη\nφαίνετο γαιάων, ἀλλʼ οὐρανὸς ἠδὲ θάλασσα,\nδὴ τότε κυανέην νεφέλην ἔστησε Κρονίων\nνηὸς ὕπερ γλαφυρῆς, ἤχλυσε δὲ πόντος ὑπʼ αὐτῆς.\nἡ δʼ ἔθει οὐ μάλα πολλὸν ἐπὶ χρόνον· αἶψα γὰρ ἦλθε\nκεκληγὼς Ζέφυρος μεγάλῃ σὺν λαίλαπι θύων,\nἱστοῦ δὲ προτόνους ἔρρηξʼ ἀνέμοιο θύελλα\nἀμφοτέρους· ἱστὸς δʼ ὀπίσω πέσεν, ὅπλα τε πάντα\nεἰς ἄντλον κατέχυνθʼ. ὁ δʼ ἄρα πρυμνῇ ἐνὶ νηὶ\nπλῆξε κυβερνήτεω κεφαλήν, σὺν δʼ ὀστέʼ ἄραξε\nπάντʼ ἄμυδις κεφαλῆς· ὁ δʼ ἄρʼ ἀρνευτῆρι ἐοικὼς\nκάππεσʼ ἀπʼ ἰκριόφιν, λίπε δʼ ὀστέα θυμὸς ἀγήνωρ.\nΖεὺς δʼ ἄμυδις βρόντησε καὶ ἔμβαλε νηὶ κεραυνόν·\nἡ δʼ ἐλελίχθη πᾶσα Διὸς πληγεῖσα κεραυνῷ,\nἐν δὲ θεείου πλῆτο, πέσον δʼ ἐκ νηὸς ἑταῖροι.\nοἱ δὲ κορώνῃσιν ἴκελοι περὶ νῆα μέλαιναν\nκύμασιν ἐμφορέοντο, θεὸς δʼ ἀποαίνυτο νόστον.\nαὐτὰρ ἐγὼ διὰ νηὸς ἐφοίτων, ὄφρʼ ἀπὸ τοίχους\nλῦσε κλύδων τρόπιος, τὴν δὲ ψιλὴν φέρε κῦμα,\nἐκ δέ οἱ ἱστὸν ἄραξε ποτὶ τρόπιν. αὐτὰρ ἐπʼ αὐτῷ\nἐπίτονος βέβλητο, βοὸς ῥινοῖο τετευχώς·\nτῷ ῥʼ ἄμφω συνέεργον, ὁμοῦ τρόπιν ἠδὲ καὶ ἱστόν,\nἑζόμενος δʼ ἐπὶ τοῖς φερόμην ὀλοοῖς ἀνέμοισιν.\nἔνθʼ ἦ τοι Ζέφυρος μὲν ἐπαύσατο λαίλαπι\nθύων,\nἦλθε δʼ ἐπὶ Νότος ὦκα, φέρων ἐμῷ ἄλγεα θυμῷ,\nὄφρʼ ἔτι τὴν ὀλοὴν ἀναμετρήσαιμι Χάρυβδιν.\nπαννύχιος φερόμην, ἅμα δʼ ἠελίῳ ἀνιόντι\nἦλθον ἐπὶ Σκύλλης σκόπελον δεινήν τε Χάρυβδιν.\nἡ μὲν ἀνερροίβδησε θαλάσσης ἁλμυρὸν ὕδωρ·\nαὐτὰρ ἐγὼ ποτὶ μακρὸν ἐρινεὸν ὑψόσʼ ἀερθείς,\nτῷ προσφὺς ἐχόμην ὡς νυκτερίς. οὐδέ πῃ εἶχον\nοὔτε στηρίξαι ποσὶν ἔμπεδον οὔτʼ ἐπιβῆναι·\nῥίζαι γὰρ ἑκὰς εἶχον, ἀπήωροι δʼ ἔσαν ὄζοι,\nμακροί τε μεγάλοι τε, κατεσκίαον δὲ Χάρυβδιν.\nνωλεμέως δʼ ἐχόμην, ὄφρʼ ἐξεμέσειεν ὀπίσσω\nἱστὸν καὶ τρόπιν αὖτις· ἐελδομένῳ δέ μοι ἦλθον\nὄψʼ· ἦμος δʼ ἐπὶ δόρπον ἀνὴρ ἀγορῆθεν ἀνέστη\nκρίνων νείκεα πολλὰ δικαζομένων αἰζηῶν,\nτῆμος δὴ τά γε δοῦρα Χαρύβδιος ἐξεφαάνθη.\nἧκα δʼ ἐγὼ καθύπερθε πόδας καὶ χεῖρε φέρεσθαι,\nμέσσῳ δʼ ἐνδούπησα παρὲξ περιμήκεα δοῦρα,\nἑζόμενος δʼ ἐπὶ τοῖσι διήρεσα χερσὶν ἐμῇσι.\nΣκύλλην δʼ οὐκέτʼ ἔασε πατὴρ ἀνδρῶν τε θεῶν τε\nεἰσιδέειν· οὐ γάρ κεν ὑπέκφυγον αἰπὺν ὄλεθρον.\nἔνθεν δʼ ἐννῆμαρ φερόμην, δεκάτῃ δέ με νυκτὶ\nνῆσον ἐς Ὠγυγίην πέλασαν θεοί, ἔνθα Καλυψὼ\nναίει ἐυπλόκαμος, δεινὴ θεὸς αὐδήεσσα,\nἥ μʼ ἐφίλει τʼ ἐκόμει τε. τί τοι τάδε μυθολογεύω;\nἤδη γάρ τοι χθιζὸς ἐμυθεόμην ἐνὶ οἴκῳ\nσοί τε καὶ ἰφθίμῃ ἀλόχῳ· ἐχθρὸν δέ μοί ἐστιν\nαὖτις ἀριζήλως εἰρημένα μυθολογεύειν.\nὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ,\nκηληθμῷ δʼ ἔσχοντο κατὰ μέγαρα σκιόεντα.\nτὸν δʼ αὖτʼ Ἀλκίνοος ἀπαμείβετο φώνησέν τε·\nὦ Ὀδυσεῦ, ἐπεὶ ἵκευ ἐμὸν ποτὶ χαλκοβατὲς δῶ,\nὑψερεφές, τῷ σʼ οὔ τι παλιμπλαγχθέντα γʼ ὀΐω\nἂψ ἀπονοστήσειν, εἰ καὶ μάλα πολλὰ πέπονθας.\nὑμέων δʼ ἀνδρὶ ἑκάστῳ ἐφιέμενος τάδε εἴρω,\nὅσσοι ἐνὶ μεγάροισι γερούσιον αἴθοπα οἶνον\nαἰεὶ πίνετʼ ἐμοῖσιν, ἀκουάζεσθε δʼ ἀοιδοῦ.\nεἵματα μὲν δὴ ξείνῳ ἐϋξέστῃ ἐνὶ χηλῷ\nκεῖται καὶ χρυσὸς πολυδαίδαλος ἄλλα τε πάντα\nδῶρʼ, ὅσα Φαιήκων βουληφόροι ἐνθάδʼ ἔνεικαν·\nἀλλʼ ἄγε οἱ δῶμεν τρίποδα μέγαν ἠδὲ λέβητα\nἀνδρακάς· ἡμεῖς δʼ αὖτε ἀγειρόμενοι κατὰ δῆμον\nτισόμεθʼ· ἀργαλέον γὰρ ἕνα προικὸς χαρίσασθαι.\nὣς ἔφατʼ Ἀλκίνοος, τοῖσιν δʼ ἐπιὴνδανε μῦθος.\nοἱ μὲν κακκείοντες ἔβαν οἶκόνδε ἕκαστος,\nἦμος δʼ ἠριγένεια φάνη ῥοδοδάκτυλος Ἠώς,\nνῆάδʼ ἐπεσσεύοντο, φέρον δʼ εὐήνορα χαλκόν.\nκαὶ τὰ μὲν εὖ κατέθηχʼ ἱερὸν μένος Ἀλκινόοιο,\nαὐτὸς ἰὼν διὰ νηὸς ὑπὸ ζυγά, μή τινʼ ἑταίρων\nβλάπτοι ἐλαυνόντων, ὁπότε σπερχοίατʼ ἐρετμοῖς.\nοἱ δʼ εἰς Ἀλκινόοιο κίον καὶ δαῖτʼ ἀλέγυνον.\nτοῖσι δὲ βοῦν ἱέρευσʼ ἱερὸν μένος Ἀλκινόοιο\nΖηνὶ κελαινεφέϊ Κρονίδῃ, ὃς πᾶσιν ἀνάσσει.\nμῆρα δὲ κήαντες δαίνυντʼ ἐρικυδέα δαῖτα\nτερπόμενοι· μετὰ δέ σφιν ἐμέλπετο θεῖος ἀοιδός,\nΔημόδοκος, λαοῖσι τετιμένος. αὐτὰρ Ὀδυσσεὺς\nπολλὰ πρὸς ἠέλιον κεφαλὴν τρέπε παμφανόωντα,\nδῦναι ἐπειγόμενος· δὴ γὰρ μενέαινε νέεσθαι.\nὡς δʼ ὅτʼ ἀνὴρ δόρποιο λιλαίεται, ᾧ τε πανῆμαρ\nνειὸν ἀνʼ ἕλκητον βόε οἴνοπε πηκτὸν ἄροτρον·\nἀσπασίως δʼ ἄρα τῷ κατέδυ φάος ἠελίοιο\nδόρπον ἐποίχεσθαι, βλάβεται δέ τε γούνατʼ ἰόντι·\nὣς Ὀδυσῆʼ ἀσπαστὸν ἔδυ φάος ἠελίοιο.\nαἶψα δὲ Φαιήκεσσι φιληρέτμοισι μετηύδα,\nἈλκινόῳ δὲ μάλιστα πιφαυσκόμενος φάτο μῦθον·\nἈλκίνοε κρεῖον, πάντων ἀριδείκετε λαῶν,\nπέμπετέ με σπείσαντες ἀπήμονα, χαίρετε δʼ αὐτοί·\nἤδη γὰρ τετέλεσται ἅ μοι φίλος ἤθελε θυμός,\nπομπὴ καὶ φίλα δῶρα, τά μοι θεοὶ Οὐρανίωνες\nὄλβια ποιήσειαν· ἀμύμονα δʼ οἴκοι ἄκοιτιν\nνοστήσας εὕροιμι σὺν ἀρτεμέεσσι φίλοισιν.\nὑμεῖς δʼ αὖθι μένοντες ἐϋφραίνοιτε γυναῖκας\nκουριδίας καὶ τέκνα· θεοὶ δʼ ἀρετὴν ὀπάσειαν\nπαντοίην, καὶ μή τι κακὸν μεταδήμιον εἴη.\nὣς ἔφαθʼ, οἱ δʼ ἄρα πάντες ἐπῄνεον ἠδʼ ἐκέλευον\nπεμπέμεναι τὸν ξεῖνον, ἐπεὶ κατὰ μοῖραν ἔειπεν.\nκαὶ τότε κήρυκα προσέφη μένος Ἀλκινόοιο·\nΠοντόνοε, κρητῆρα κερασσάμενος μέθυ νεῖμον\nπᾶσιν ἀνὰ μέγαρον, ὄφρʼ εὐξάμενοι Διὶ πατρὶ\nτὸν ξεῖνον πέμπωμεν ἑὴν ἐς πατρίδα γαῖαν.\nὣς φάτο, Ποντόνοος δὲ μελίφρονα οἶνον ἐκίρνα,\nνώμησεν δʼ ἄρα πᾶσιν ἐπισταδόν· οἱ δὲ θεοῖσιν\nἔσπεισαν μακάρεσσι, τοὶ οὐρανὸν εὐρὺν ἔχουσιν,\nαὐτόθεν ἐξ ἑδρέων. ἀνὰ δʼ ἵστατο δῖος Ὀδυσσεύς,\nἈρήτῃ δʼ ἐν χειρὶ τίθει δέπας ἀμφικύπελλον,\nκαί μιν φωνήσας ἔπεα πτερόεντα προσηύδα·\nχαῖρέ μοι, ὦ βασίλεια, διαμπερές, εἰς ὅ κε\nγῆρας\nἔλθῃ καὶ θάνατος, τά τʼ ἐπʼ ἀνθρώποισι πέλονται.\nαὐτὰρ ἐγὼ νέομαι· σὺ δὲ τέρπεο τῷδʼ ἐνὶ οἴκῳ\nπαισί τε καὶ λαοῖσι καὶ Ἀλκινόῳ βασιλῆϊ.\nὣς εἰπὼν ὑπὲρ οὐδὸν ἐβήσετο δῖος Ὀδυσσεύς,\nτῷ δʼ ἅμα κήρυκα προΐει μένος Ἀλκινόοιο,\nἡγεῖσθαι ἐπὶ νῆα θοὴν καὶ θῖνα θαλάσσης·\nἈρήτη δʼ ἄρα οἱ δμῳὰς ἅμʼ ἔπεμπε γυναῖκας,\nτὴν μὲν φᾶρος ἔχουσαν ἐϋπλυνὲς ἠδὲ χιτῶνα,\nτὴν δʼ ἑτέρην χηλὸν πυκινὴν ἅμʼ ὄπασσε κομίζειν·\nἡ δʼ ἄλλη σῖτόν τʼ ἔφερεν καὶ οἶνον ἐρυθρόν.\nαὐτὰρ ἐπεί ῥʼ ἐπὶ νῆα κατήλυθον ἠδὲ θάλασσαν,\nαἶψα τά γʼ ἐν νηῒ γλαφυρῇ πομπῆες ἀγαυοὶ\nδεξάμενοι κατέθεντο, πόσιν καὶ βρῶσιν ἅπασαν·\nκὰδ δʼ ἄρʼ Ὀδυσσῆϊ στόρεσαν ῥῆγός τε λίνον τε\nνηὸς ἐπʼ ἰκριόφιν γλαφυρῆς, ἵνα νήγρετον εὕδοι,\nπρυμνῆς· ἂν δὲ καὶ αὐτὸς ἐβήσετο καὶ κατέλεκτο\nσιγῇ· τοὶ δὲ καθῖζον ἐπὶ κληῗσιν ἕκαστοι\nκόσμῳ, πεῖσμα δʼ ἔλυσαν ἀπὸ τρητοῖο λίθοιο.\nεὖθʼ οἱ ἀνακλινθέντες ἀνερρίπτουν ἅλα πηδῷ,\nκαὶ τῷ νήδυμος ὕπνος ἐπὶ βλεφάροισιν ἔπιπτε,\nνήγρετος, ἥδιστος, θανάτῳ ἄγχιστα ἐοικώς.\nἡ δʼ, ὥς τʼ ἐν πεδίῳ τετράοροι ἄρσενες ἵπποι,\nπάντες ἅμʼ ὁρμηθέντες ὑπὸ πληγῇσιν ἱμάσθλης,\nὑψόσʼ ἀειρόμενοι ῥίμφα πρήσσουσι κέλευθον,\nὣς ἄρα τῆς πρύμνη μὲν ἀείρετο, κῦμα δʼ ὄπισθε\nπορφύρεον μέγα θῦε πολυφλοίσβοιο θαλάσσης.\nἡ δὲ μάλʼ ἀσφαλέως θέεν ἔμπεδον· οὐδέ κεν ἴρηξ\nκίρκος ὁμαρτήσειεν, ἐλαφρότατος πετεηνῶν.\nὣς ἡ ῥίμφα θέουσα θαλάσσης κύματʼ ἔταμνεν,\nἄνδρα φέρουσα θεοῖς ἐναλίγκια μήδεʼ ἔχοντα·\nὃς πρὶν μὲν μάλα πολλὰ πάθʼ ἄλγεα ὃν κατὰ θυμὸν\nἀνδρῶν τε πτολέμους ἀλεγεινά τε κύματα πείρων,\nδὴ τότε γʼ ἀτρέμας εὗδε, λελασμένος ὅσσʼ ἐπεπόνθει.\nεὖτʼ ἀστὴρ ὑπερέσχε φαάντατος, ὅς τε μάλιστα\nἔρχεται ἀγγέλλων φάος Ἠοῦς ἠριγενείης,\nτῆμος δὴ νήσῳ προσεπίλνατο ποντοπόρος νηῦς.\nΦόρκυνος δέ τίς ἐστι λιμήν, ἁλίοιο γέροντος,\nἐν δήμῳ Ἰθάκης· δύο δὲ προβλῆτες ἐν αὐτῷ\nἀκταὶ ἀπορρῶγες, λιμένος ποτιπεπτηυῖαι,\nαἵ τʼ ἀνέμων σκεπόωσι δυσαήων μέγα κῦμα\nἔκτοθεν· ἔντοσθεν δέ τʼ ἄνευ δεσμοῖο μένουσι\nνῆες ἐΰσσελμοι, ὅτʼ ἂν ὅρμου μέτρον ἵκωνται.\nαὐτὰρ ἐπὶ κρατὸς λιμένος τανύφυλλος ἐλαίη,\nἀγχόθι δʼ αὐτῆς ἄντρον ἐπήρατον ἠεροειδές,\nἱρὸν νυμφάων αἱ νηϊάδες καλέονται.\nἐν δὲ κρητῆρές τε καὶ ἀμφιφορῆες ἔασιν\nλάϊνοι· ἔνθα δʼ ἔπειτα τιθαιβώσσουσι μέλισσαι.\nἐν δʼ ἱστοὶ λίθεοι περιμήκεες, ἔνθα τε νύμφαι\nφάρεʼ ὑφαίνουσιν ἁλιπόρφυρα, θαῦμα ἰδέσθαι·\nἐν δʼ ὕδατʼ ἀενάοντα. δύω δέ τέ οἱ θύραι εἰσίν,\nαἱ μὲν πρὸς Βορέαο καταιβαταὶ ἀνθρώποισιν,\nαἱ δʼ αὖ πρὸς Νότου εἰσὶ θεώτεραι· οὐδέ τι κείνῃ\nἄνδρες ἐσέρχονται, ἀλλʼ ἀθανάτων ὁδός ἐστιν.\nἔνθʼ οἵ γʼ εἰσέλασαν, πρὶν εἰδότες· ἡ μὲν\nἔπειτα\nἠπείρῳ ἐπέκελσεν, ὅσον τʼ ἐπὶ ἥμισυ πάσης,\nσπερχομένη· τοῖον γὰρ ἐπείγετο χέρσʼ ἐρετάων·\nοἱ δʼ ἐκ νηὸς βάντες ἐϋζύγου ἤπειρόνδε\nπρῶτον Ὀδυσσῆα γλαφυρῆς ἐκ νηὸς ἄειραν\nαὐτῷ σύν τε λίνῳ καὶ ῥήγεϊ σιγαλόεντι,\nκὰδ δʼ ἄρʼ ἐπὶ ψαμάθῳ ἔθεσαν δεδμημένον ὕπνῳ,\nἐκ δὲ κτήματʼ ἄειραν, ἅ οἱ Φαίηκες ἀγαυοὶ\nὤπασαν οἴκαδʼ ἰόντι διὰ μεγάθυμον Ἀθήνην.\nκαὶ τὰ μὲν οὖν παρὰ πυθμένʼ ἐλαίης ἀθρόα θῆκαν\nἐκτὸς ὁδοῦ, μή πώς τις ὁδιτάων ἀνθρώπων,\nπρίν γʼ Ὀδυσῆʼ ἔγρεσθαι, ἐπελθὼν δηλήσαιτο·\nαὐτοὶ δʼ αὖτʼ οἶκόνδε πάλιν κίον. οὐδʼ ἐνοσίχθων\nλήθετʼ ἀπειλάων, τὰς ἀντιθέῳ Ὀδυσῆϊ\nπρῶτον ἐπηπείλησε, Διὸς δʼ ἐξείρετο βουλήν·\nΖεῦ πάτερ, οὐκέτʼ ἐγώ γε μετʼ ἀθανάτοισι\nθεοῖσι\nτιμήεις ἔσομαι, ὅτε με βροτοὶ οὔ τι τίουσιν,\nΦαίηκες, τοί πέρ τοι ἐμῆς ἔξ εἰσι γενέθλης.\nκαὶ γὰρ νῦν Ὀδυσῆʼ ἐφάμην κακὰ πολλὰ παθόντα\nοἴκαδʼ ἐλεύσεσθαι· νόστον δέ οἱ οὔ ποτʼ ἀπηύρων\nπάγχυ, ἐπεὶ σὺ πρῶτον ὑπέσχεο καὶ κατένευσας.\nοἱ δʼ εὕδοντʼ ἐν νηῒ θοῇ ἐπὶ πόντον ἄγοντες\nκάτθεσαν εἰν Ἰθάκῃ, ἔδοσαν δέ οἱ ἄσπετα δῶρα,\nχαλκόν τε χρυσόν τε ἅλις ἐσθῆτά θʼ ὑφαντήν,\nπόλλʼ, ὅσʼ ἂν οὐδέ ποτε Τροίης ἐξήρατʼ Ὀδυσσεύς,\nεἴ περ ἀπήμων ἦλθε, λαχὼν ἀπὸ ληΐδος αἶσαν.\nτὸν δʼ ἀπαμειβόμενος προσέφη νεφεληγερέτα Ζεὺς·\nὢ πόποι, ἐννοσίγαιʼ εὐρυσθενές, οἷον ἔειπες.\nοὔ τί σʼ ἀτιμάζουσι θεοί· χαλεπὸν δέ κεν εἴη\nπρεσβύτατον καὶ ἄριστον ἀτιμίῃσιν ἰάλλειν.\nἀνδρῶν δʼ εἴ πέρ τίς σε βίῃ καὶ κάρτεϊ εἴκων\nοὔ τι τίει. σοὶ δʼ ἐστὶ καὶ ἐξοπίσω τίσις αἰεί.\nἔρξον ὅπως ἐθέλεις καί τοι φίλον ἔπλετο θυμῷ.\nτὸν δʼ ἠμείβετʼ ἔπειτα Ποσειδάων ἐνοσίχθων·\nαἶψά κʼ ἐγὼν ἔρξαιμι, κελαινεφές, ὡς ἀγορεύεις·\nἀλλὰ σὸν αἰεὶ θυμὸν ὀπίζομαι ἠδʼ ἀλεείνω.\nνῦν αὖ Φαιήκων ἐθέλω περικαλλέα νῆα,\nἐκ πομπῆς ἀνιοῦσαν, ἐν ἠεροειδέϊ πόντῳ\nῥαῖσαι, ἵνʼ ἤδη σχῶνται, ἀπολλήξωσι δὲ πομπῆς\nἀνθρώπων, μέγα δέ σφιν ὄρος πόλει ἀμφικαλύψαι.\nτὸν δʼ ἀπαμειβόμενος προσέφη νεφεληγερέτα Ζεύς·\nὢ πέπον, ὡς μὲν ἐμῷ θυμῷ δοκεῖ εἶναι ἄριστα,\nὁππότε κεν δὴ πάντες ἐλαυνομένην προΐδωνται\nλαοὶ ἀπὸ πτόλιος, θεῖναι λίθον ἐγγύθι γαίης\nνηῒ θοῇ ἴκελον, ἵνα θαυμάζωσιν ἅπαντες\nἄνθρωποι, μέγα δέ σφιν ὄρος πόλει ἀμφικαλύψαι.\nαὐτὰρ ἐπεὶ τό γʼ ἄκουσε Ποσειδάων ἐνοσίχθων,\nβῆ ῥʼ ἴμεν ἐς Σχερίην, ὅθι Φαίηκες γεγάασιν.\nἔνθʼ ἔμενʼ· ἡ δὲ μάλα σχεδὸν ἤλυθε ποντοπόρος νηῦς\nῥίμφα διωκομένη· τῆς δὲ σχεδὸν ἦλθʼ ἐνοσίχθων,\nὅς μιν λᾶαν ἔθηκε καὶ ἐρρίζωσεν ἔνερθε\nχειρὶ καταπρηνεῖ ἐλάσας· ὁ δὲ νόσφι βεβήκει.\nοἱ δὲ πρὸς ἀλλήλους ἔπεα πτερόεντʼ ἀγόρευον\nΦαίηκες δολιχήρετμοι, ναυσίκλυτοι ἄνδρες.\nὧδε δέ τις εἴπεσκεν ἰδὼν ἐς πλησίον ἄλλον·\nὤ μοι, τίς δὴ νῆα θοὴν ἐπέδησʼ ἐνὶ πόντῳ\nοἴκαδʼ ἐλαυνομένην; καὶ δὴ προὐφαίνετο πᾶσα.\nὣς ἄρα τις εἴπεσκε· τὰ δʼ οὐκ ἴσαν ὡς ἐτέτυκτο.\nτοῖσιν δʼ Ἀλκίνοος ἀγορήσατο καὶ μετέειπεν·\nὢ πόποι, ἦ μάλα δή με παλαίφατα θέσφαθʼ\nἱκάνει\nπατρὸς ἐμοῦ, ὃς ἔφασκε Ποσειδάωνʼ ἀγάσασθαι\nἡμῖν, οὕνεκα πομποὶ ἀπήμονές εἰμεν ἁπάντων.\nφῆ ποτὲ Φαιήκων ἀνδρῶν περικαλλέα, νῆα,\nἐκ πομπῆς ἀνιοῦσαν, ἐν ἠεροειδέϊ πόντῳ\nῥαισέμεναι, μέγα δʼ ἧμιν ὄρος πόλει ἀμφικαλύψειν.\nὣς ἀγόρευʼ ὁ γέρων· τὰ δὲ δὴ νῦν πάντα τελεῖται.\nἀλλʼ ἄγεθʼ, ὡς ἂν ἐγὼ εἴπω, πειθώμεθα πάντες·\nπομπῆς μὲν παύσασθε βροτῶν, ὅτε κέν τις ἵκηται\nἡμέτερον προτὶ ἄστυ· Ποσειδάωνι δὲ ταύρους\nδώδεκα κεκριμένους ἱερεύσομεν, αἴ κʼ ἐλεήσῃ,\nμηδʼ ἡμῖν περίμηκες ὄρος πόλει ἀμφικαλύψῃ.\nὣς ἔφαθʼ, οἱ δʼ ἔδεισαν, ἑτοιμάσσαντο δὲ\nταύρους.\nὣς οἱ μέν ῥʼ εὔχοντο Ποσειδάωνι ἄνακτι\nδήμου Φαιήκων ἡγήτορες ἠδὲ μέδοντες,\nἑσταότες περὶ βωμόν. ὁ δʼ ἔγρετο δῖος Ὀδυσσεὺς\nεὕδων ἐν γαίῃ πατρωΐῃ, οὐδέ μιν ἔγνω,\nἤδη δὴν ἀπεών· περὶ γὰρ θεὸς ἠέρα χεῦε\nΠαλλὰς Ἀθηναίη, κούρη Διός, ὄφρα μιν αὐτὸν\nἄγνωστον τεύξειεν ἕκαστά τε μυθήσαιτο,\nμή μιν πρὶν ἄλοχος γνοίη ἀστοί τε φίλοι τε,\nπρὶν πᾶσαν μνηστῆρας ὑπερβασίην ἀποτῖσαι.\nτοὔνεκʼ ἄρʼ ἀλλοειδέα φαινέσκετο πάντα ἄνακτι,\nἀτραπιτοί τε διηνεκέες λιμένες τε πάνορμοι\nπέτραι τʼ ἠλίβατοι καὶ δένδρεα τηλεθόωντα.\nστῆ δʼ ἄρʼ ἀναΐξας καί ῥʼ εἴσιδε πατρίδα γαῖαν·\nᾤμωξέν τʼ ἄρ ἔπειτα καὶ ὣ πεπλήγετο μηρὼ\nχερσὶ καταπρηνέσσʼ, ὀλοφυρόμενος δʼ ἔπος ηὔδα·\nὤ μοι ἐγώ, τέων αὖτε βροτῶν ἐς γαῖαν ἱκάνω;\nἦ ῥʼ οἵ γʼ ὑβρισταί τε καὶ ἄγριοι οὐδὲ δίκαιοι,\nἦε φιλόξεινοι, καί σφιν νόος ἐστὶ θεουδής;\nπῇ δὴ χρήματα πολλὰ φέρω τάδε; πῇ τε καὶ αὐτὸς\nπλάζομαι; αἴθʼ ὄφελον μεῖναι παρὰ Φαιήκεσσιν\nαὐτοῦ· ἐγὼ δέ κεν ἄλλον ὑπερμενέων βασιλήων\nἐξικόμην, ὅς κέν μʼ ἐφίλει καὶ ἔπεμπε νέεσθαι.\nνῦν δʼ οὔτʼ ἄρ πῃ θέσθαι ἐπίσταμαι, οὐδὲ μὲν αὐτοῦ\nκαλλείψω, μή πώς μοι ἕλωρ ἄλλοισι γένηται.\nὢ πόποι, οὐκ ἄρα πάντα νοήμονες οὐδὲ δίκαιοι\nἦσαν Φαιήκων ἡγήτορες ἠδὲ μέδοντες,\nοἵ μʼ εἰς ἄλλην γαῖαν ἀπήγαγον, ἦ τέ μʼ ἔφαντο\nἄξειν εἰς Ἰθάκην εὐδείελον, οὐδʼ ἐτέλεσσαν.\nΖεὺς σφέας τίσαιτο ἱκετήσιος, ὅς τε καὶ ἄλλους\nἀνθρώπους ἐφορᾷ καὶ τίνυται ὅς τις ἁμάρτῃ.\nἀλλʼ ἄγε δὴ τὰ χρήματʼ ἀριθμήσω καὶ ἴδωμαι,\nμή τί μοι οἴχωνται κοίλης ἐπὶ νηὸς ἄγοντες.\nὣς εἰπὼν τρίποδας περικαλλέας ἠδὲ λέβητας\nἠρίθμει καὶ χρυσὸν ὑφαντά τε εἵματα καλά.\nτῶν μὲν ἄρʼ ὀύ τι πόθει· ὁ δʼ ὀδύρετο πατρίδα γαῖαν\nἑρπύζων παρὰ θῖνα πολυφλοίσβοιο θαλάσσης,\nπόλλʼ ὀλοφυρόμενος. σχεδόθεν δέ οἱ ἦλθεν Ἀθήνη,\nἀνδρὶ δέμας εἰκυῖα νέῳ, ἐπιβώτορι μήλων,\nπαναπάλῳ, οἷοί τε ἀνάκτων παῖδες ἔασι,\nδίπτυχον ἀμφʼ ὤμοισιν ἔχουσʼ εὐεργέα λώπην·\nποσσὶ δʼ ὑπὸ λιπαροῖσι πέδιλʼ ἔχε, χερσὶ δʼ ἄκοντα.\nτὴν δʼ Ὀδυσεὺς γήθησεν ἰδὼν καὶ ἐναντίος ἦλθε,\nκαί μιν φωνήσας ἔπεα πτερόεντα προσηύδα·\nὦ φίλʼ, ἐπεί σε πρῶτα κιχάνω τῷδʼ ἐνὶ χώρῳ,\nχαῖρέ τε καὶ μή μοί τι κακῷ νόῳ ἀντιβολήσαις,\nἀλλὰ σάω μὲν ταῦτα, σάω δʼ ἐμέ· σοὶ γὰρ ἐγώ γε\nεὔχομαι ὥς τε θεῷ καί σευ φίλα γούναθʼ ἱκάνω.\nκαί μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ·\nτίς γῆ, τίς δῆμος, τίνες ἀνέρες ἐγγεγάασιν;\nἦ πού τις νήσων εὐδείελος, ἦέ τις ἀκτὴ\nκεῖθʼ ἁλὶ κεκλιμένη ἐριβώλακος ἠπείροιο;\nτὸν δʼ αὖτε προσέειπε θεὰ γλαυκῶπις Ἀθήνη·\nνήπιός εἰς, ὦ ξεῖνʼ, ἢ τηλόθεν εἰλήλουθας,\nεἰ δὴ τήνδε τε γαῖαν ἀνείρεαι. οὐδέ τι λίην\nοὕτω νώνυμός ἐστιν· ἴσασι δέ μιν μάλα πολλοί,\nἠμὲν ὅσοι ναίουσι πρὸς ἠῶ τʼ ἠέλιόν τε,\nἠδʼ ὅσσοι μετόπισθε ποτὶ ζόφον ἠερόεντα.\nἦ τοι μὲν τρηχεῖα καὶ οὐχ ἱππήλατός ἐστιν,\nοὐδὲ λίην λυπρή, ἀτὰρ οὐδʼ εὐρεῖα τέτυκται.\nἐν μὲν γάρ οἱ σῖτος ἀθέσφατος, ἐν δέ τε οἶνος\nγίγνεται· αἰεὶ δʼ ὄμβρος ἔχει τεθαλυῖά τʼ ἐέρση·\nαἰγίβοτος δʼ ἀγαθὴ καὶ βούβοτος· ἔστι μὲν ὕλη\nπαντοίη, ἐν δʼ ἀρδμοὶ ἐπηετανοὶ παρέασι.\nτῷ τοι, ξεῖνʼ, Ἰθάκης γε καὶ ἐς Τροίην ὄνομʼ ἵκει,\nτήν περ τηλοῦ φασὶν Ἀχαιΐδος ἔμμεναι αἴης.\nὣς φάτο, γήθησεν δὲ πολύτλας δῖος Ὀδυσσεύς,\nχαίρων ᾗ γαίῃ πατρωΐῃ, ὥς οἱ ἔειπε\nΠαλλὰς Ἀθηναίη, κούρη Διὸς, αἰγιόχοιο·\nκαί μιν φωνήσας ἔπεα πτερόεντα προσηύδα·\nοὐδʼ ὅ γʼ ἀληθέα εἶπε, πάλιν δʼ ὅ γε λάζετο μῦθον,\nαἰεὶ ἐνὶ στήθεσσι νόον πολυκερδέα νωμῶν·\nπυνθανόμην Ἰθάκης γε καὶ ἐν Κρήτῃ εὐρείῃ,\nτηλοῦ ὑπὲρ πόντου· νῦν δʼ εἰλήλουθα καὶ αὐτὸς\nχρήμασι σὺν τοίσδεσσι· λιπὼν δʼ ἔτι παισὶ τοσαῦτα\nφεύγω, ἐπεὶ φίλον υἷα κατέκτανον Ἰδομενῆος,\nὈρσίλοχον πόδας ὠκύν, ὃς ἐν Κρήτῃ εὐρείῃ\nἀνέρας ἀλφηστὰς νίκα ταχέεσσι πόδεσσιν,\nοὕνεκά με στερέσαι τῆς ληΐδος ἤθελε πάσης\nΤρωϊάδος, τῆς εἵνεκʼ ἐγὼ πάθον ἄλγεα θυμῷ,\nἀνδρῶν τε πτολέμους ἀλεγεινά τε κύματα πείρων,\nοὕνεκʼ ἄρʼ οὐχ ᾧ πατρὶ χαριζόμενος θεράπευον\nδήμῳ ἔνι Τρώων, ἀλλʼ ἄλλων ἦρχον ἑταίρων.\nτὸν μὲν ἐγὼ κατιόντα βάλον χαλκήρεϊ δουρὶ\nἀγρόθεν, ἐγγὺς ὁδοῖο λοχησάμενος σὺν ἑταίρῳ·\nνὺξ δὲ μάλα δνοφερὴ κάτεχʼ οὐρανόν, οὐδέ τις ἡμέας\nἀνθρώπων ἐνόησε, λάθον δέ ἑ θυμὸν ἀπούρας.\nαὐτὰρ ἐπεὶ δὴ τόν γε κατέκτανον ὀξέϊ χαλκῷ,\nαὐτίκʼ ἐγὼν ἐπὶ νῆα κιὼν Φοίνικας ἀγαυοὺς\nἐλλισάμην, καί σφιν μενοεικέα ληΐδα δῶκα·\nτούς μʼ ἐκέλευσα Πύλονδε καταστῆσαι καὶ ἐφέσσαι\nἢ εἰς Ἤλιδα δῖαν, ὅθι κρατέουσιν Ἐπειοί.\nἀλλʼ ἦ τοι σφέας κεῖθεν ἀπώσατο ἲς ἀνέμοιο\nπόλλʼ ἀεκαζομένους, οὐδʼ ἤθελον ἐξαπατῆσαι.\nκεῖθεν δὲ πλαγχθέντες ἱκάνομεν ἐνθάδε νυκτός.\nσπουδῇ δʼ ἐς λιμένα προερέσσαμεν, οὐδέ τις ἡμῖν\nδόρπου μνῆστις ἔην, μάλα περ χατέουσιν ἑλέσθαι,\nἀλλʼ αὔτως ἀποβάντες ἐκείμεθα νηὸς ἅπαντες.\nἔνθʼ ἐμὲ μὲν γλυκὺς ὕπνος ἐπήλυθε κεκμηῶτα,\nοἱ δὲ χρήματʼ ἐμὰ γλαφυρῆς ἐκ νηὸς ἑλόντες\nκάτθεσαν, ἔνθα περ αὐτὸς ἐπὶ ψαμάθοισιν ἐκείμην.\nοἱ δʼ ἐς Σιδονίην εὖ ναιομένην ἀναβάντες\nᾤχοντʼ· αὐτὰρ ἐγὼ λιπόμην ἀκαχήμενος ἦτορ.\nὣς φάτο, μείδησεν δὲ θεὰ γλαυκῶπις Ἀθήνη,\nχειρί τέ μιν κατέρεξε· δέμας δʼ ἤϊκτο γυναικὶ\nκαλῇ τε μεγάλῃ τε καὶ ἀγλαὰ ἔργα ἰδυίῃ·\nκαί μιν φωνήσασʼ ἔπεα πτερόεντα προσηύδα·\nκερδαλέος κʼ εἴη καὶ ἐπίκλοπος ὅς σε\nπαρέλθοι\nἐν πάντεσσι δόλοισι, καὶ εἰ θεὸς ἀντιάσειε.\nσχέτλιε, ποικιλομῆτα, δόλων ἆτʼ, οὐκ ἄρʼ ἔμελλες,\nοὐδʼ ἐν σῇ περ ἐὼν γαίῃ, λήξειν ἀπατάων\nμύθων τε κλοπίων, οἵ τοι πεδόθεν φίλοι εἰσίν.\nἀλλʼ ἄγε, μηκέτι ταῦτα λεγώμεθα, εἰδότες ἄμφω\nκέρδεʼ, ἐπεὶ σὺ μέν ἐσσι βροτῶν ὄχʼ ἄριστος ἁπάντων\nβουλῇ καὶ μύθοισιν, ἐγὼ δʼ ἐν πᾶσι θεοῖσι\nμήτι τε κλέομαι καὶ κέρδεσιν· οὐδὲ σύ γʼ ἔγνως\nΠαλλάδʼ Ἀθηναίην, κούρην Διός, ἥ τέ τοι αἰεὶ\nἐν πάντεσσι πόνοισι παρίσταμαι ἠδὲ φυλάσσω,\nκαὶ δέ σε Φαιήκεσσι φίλον πάντεσσιν ἔθηκα,\nνῦν αὖ δεῦρʼ ἱκόμην, ἵνα τοι σὺν μῆτιν ὑφήνω\nχρήματά τε κρύψω, ὅσα τοι Φαίηκες ἀγαυοὶ\nὤπασαν οἴκαδʼ ἰόντι ἐμῇ βουλῇ τε νόῳ τε,\nεἴπω θʼ ὅσσα τοι αἶσα δόμοις ἔνι ποιητοῖσι\nκήδεʼ ἀνασχέσθαι· σὺ δὲ τετλάμεναι καὶ ἀνάγκῃ,\nμηδέ τῳ ἐκφάσθαι μήτʼ ἀνδρῶν μήτε γυναικῶν,\nπάντων, οὕνεκʼ ἄρʼ ἦλθες ἀλώμενος, ἀλλὰ σιωπῇ\nπάσχειν ἄλγεα πολλά, βίας ὑποδέγμενος ἀνδρῶν.\nτὴν δʼ ἀπαμειβόμενος προσέφη πολύμητις\nὈδυσσεύς·\nἀργαλέον σε, θεά, γνῶναι βροτῷ ἀντιάσαντι,\nκαὶ μάλʼ ἐπισταμένῳ· σὲ γὰρ αὐτὴν παντὶ ἐΐσκεις.\nτοῦτο δʼ ἐγὼν εὖ οἶδʼ, ὅτι μοι πάρος ἠπίη ἦσθα,\nἧος ἐνὶ Τροίῃ πολεμίζομεν υἷες Ἀχαιῶν.\nαὐτὰρ ἐπεὶ Πριάμοιο πόλιν διεπέρσαμεν αἰπήν,\nβῆμεν δʼ ἐν νήεσσι, θεὸς δʼ ἐκέδασσεν Ἀχαιούς,\nοὔ σέ γʼ ἔπειτα ἴδον, κούρη Διός, οὐδʼ ἐνόησα\nνηὸς ἐμῆς ἐπιβᾶσαν, ὅπως τί μοι ἄλγος ἀλάλκοις.\nἀλλʼ αἰεὶ φρεσὶν ᾗσιν ἔχων δεδαϊγμένον ἦτορ\nἠλώμην, ἧός με θεοὶ κακότητος ἔλυσαν·\nπρίν γʼ ὅτε Φαιήκων ἀνδρῶν ἐν πίονι δήμῳ\nθάρσυνάς τε ἔπεσσι καὶ ἐς πόλιν ἤγαγες αὐτή.\nνῦν δέ σε πρὸς πατρὸς γουνάζομαι—οὐ γὰρ ὀΐω\nἥκειν εἰς Ἰθάκην εὐδείελον, ἀλλά τινʼ ἄλλην\nγαῖαν ἀναστρέφομαι· σὲ δὲ κερτομέουσαν ὀΐω\nταῦτʼ ἀγορευέμεναι, ἵνʼ ἐμὰς φρένας ἠπεροπεύσῃς—\nεἰπέ μοι εἰ ἐτεόν γε φίλην ἐς πατρίδʼ ἱκάνω.\nτὸν δʼ ἠμείβετʼ ἔπειτα θεὰ γλαυκῶπις Ἀθήνη·\nαἰεί τοι τοιοῦτον ἐνὶ στήθεσσι νόημα·\nτῷ σε καὶ οὐ δύναμαι προλιπεῖν δύστηνον ἐόντα,\nοὕνεκʼ ἐπητής ἐσσι καὶ ἀγχίνοος καὶ ἐχέφρων.\nἀσπασίως γάρ κʼ ἄλλος ἀνὴρ ἀλαλήμενος ἐλθὼν\nἵετʼ ἐνὶ μεγάροις ἰδέειν παῖδάς τʼ ἄλοχόν τε·\nσοὶ δʼ οὔ πω φίλον ἐστὶ δαήμεναι οὐδὲ πυθέσθαι,\nπρίν γʼ ἔτι σῆς ἀλόχου πειρήσεαι, ἥ τέ τοι αὔτως\nἧσται ἐνὶ μεγάροισιν, ὀϊζυραὶ δέ οἱ αἰεὶ\nφθίνουσιν νύκτες τε καὶ ἤματα δάκρυ χεούσῃ.\nαὐτὰρ ἐγὼ τὸ μὲν οὔ ποτʼ ἀπίστεον, ἀλλʼ ἐνὶ θυμῷ\nᾔδεʼ, ὃ νοστήσεις ὀλέσας ἄπο πάντας ἑταίρους·\nἀλλά τοι οὐκ ἐθέλησα Ποσειδάωνι μάχεσθαι\nπατροκασιγνήτῳ, ὅς τοι κότον ἔνθετο θυμῷ,\nχωόμενος ὅτι οἱ υἱὸν φίλον ἐξαλάωσας.\nἀλλʼ ἄγε τοι δείξω Ἰθάκης ἕδος, ὄφρα πεποίθῃς.\nΦόρκυνος μὲν ὅδʼ ἐστὶ λιμήν, ἁλίοιο γέροντος,\nἥδε δʼ ἐπὶ κρατὸς λιμένος τανύφυλλος ἐλαίη·\nἀγχόθι δʼ αὐτῆς ἄντρον ἐπήρατον ἠεροειδές,\nἱρὸν νυμφάων, αἳ νηϊάδες καλέονται·\nτοῦτο δέ τοι σπέος ἐστὶ κατηρεφές, ἔνθα σὺ πολλὰς\nἔρδεσκες νύμφῃσι τεληέσσας ἑκατόμβας·\nτοῦτο δὲ Νήριτόν ἐστιν ὄρος καταειμένον ὕλῃ.\nὣς εἰποῦσα θεὰ σκέδασʼ ἠέρα, εἴσατο δὲ χθών·\nγήθησέν τʼ ἄρʼ ἔπειτα πολύτλας δῖος Ὀδυσσεύς,\nχαίρων ᾗ γαίῃ, κύσε δὲ ζείδωρον ἄρουραν.\nαὐτίκα δὲ νύμφῃς ἠρήσατο, χεῖρας ἀνασχών·\nνύμφαι νηϊάδες, κοῦραι Διός, οὔ ποτʼ ἐγώ γε\nὄψεσθʼ ὔμμʼ ἐφάμην· νῦν δʼ εὐχωλῇς ἀγανῇσι\nχαίρετʼ· ἀτὰρ καὶ δῶρα διδώσομεν, ὡς τὸ πάρος περ,\nαἴ κεν ἐᾷ πρόφρων με Διὸς θυγάτηρ ἀγελείη\nαὐτόν τε ζώειν καί μοι φίλον υἱὸν ἀέξῃ.\nτὸν δʼ αὖτε προσέειπε θεὰ γλαυκῶπις Ἀθήνη·\nθάρσει, μή τοι ταῦτα μετὰ φρεσὶ σῇσι μελόντων.\nἀλλὰ χρήματα μὲν μυχῷ ἄντρου θεσπεσίοιο\nθείμεν αὐτίκα νῦν, ἵνα περ τάδε τοι σόα μίμνῃ·\nαὐτοὶ δὲ φραζώμεθʼ ὅπως ὄχʼ ἄριστα γένηται.\nὣς εἰποῦσα θεὰ δῦνε σπέος ἠεροειδές,\nμαιομένη κευθμῶνας ἀνὰ σπέος· αὐτὰρ Ὀδυσσεὺς\nἆσσον πάντʼ ἐφόρει, χρυσὸν καὶ ἀτειρέα χαλκὸν\nεἵματά τʼ εὐποίητα, τά οἱ Φαίηκες ἔδωκαν.\nκαὶ τὰ μὲν εὖ κατέθηκε, λίθον δʼ ἐπέθηκε θύρῃσι\nΠαλλὰς Ἀθηναίη, κούρη Διὸς αἰγιόχοιο.\nτὼ δὲ καθεζομένω ἱερῆς παρὰ πυθμένʼ ἐλαίης\nφραζέσθην μνηστῆρσιν ὑπερφιάλοισιν ὄλεθρον.\nτοῖσι δὲ μύθων ἦρχε θεὰ γλαυκῶπις Ἀθήνη·\nδιογενὲς Λαερτιάδη, πολυμήχανʼ Ὀδυσσεῦ,\nφράζευ ὅπως μνηστῆρσιν ἀναιδέσι χεῖρας ἐφήσεις,\nοἳ δή τοι τρίετες μέγαρον κάτα κοιρανέουσι,\nμνώμενοι ἀντιθέην ἄλοχον καὶ ἕδνα διδόντες·\nἡ δὲ σὸν αἰεὶ νόστον ὀδυρομένη κατὰ θυμὸν\nπάντας μέν ῥʼ ἔλπει καὶ ὑπίσχεται ἀνδρὶ ἑκάστῳ,\nἀγγελίας προϊεῖσα, νόος δέ οἱ ἄλλα μενοινᾷ.\nτὴν δʼ ἀπαμειβόμενος προσέφη πολύμητις\nὈδυσσεύς·\nὢ πόποι, ἦ μάλα δὴ Ἀγαμέμνονος Ἀτρεΐδαο\nφθίσεσθαι κακὸν οἶτον ἐνὶ μεγάροισιν ἔμελλον,\nεἰ μή μοι σὺ ἕκαστα, θεά, κατὰ μοῖραν ἔειπες.\nἀλλʼ ἄγε μῆτιν ὕφηνον, ὅπως ἀποτίσομαι αὐτούς·\nπὰρ δέ μοι αὐτὴ στῆθι, μένος πολυθαρσὲς ἐνεῖσα,\nοἷον ὅτε Τροίης λύομεν λιπαρὰ κρήδεμνα.\nαἴ κέ μοι ὣς μεμαυῖα παρασταίης, γλαυκῶπι,\nκαί κε τριηκοσίοισιν ἐγὼν ἄνδρεσσι μαχοίμην\nσὺν σοί, πότνα θεά, ὅτε μοι πρόφρασσʼ ἐπαρήγοις.\nτὸν δʼ ἠμείβετʼ ἔπειτα θεὰ γλαυκῶπις Ἀθήνη·\nκαὶ λίην τοι ἐγώ γε παρέσσομαι, οὐδέ με λήσεις,\nὁππότε κεν δὴ ταῦτα πενώμεθα· καί τινʼ ὀΐω\nαἵματί τʼ ἐγκεφάλῳ τε παλαξέμεν ἄσπετον οὖδας\nἀνδρῶν μνηστήρων, οἵ τοι βίοτον κατέδουσιν.\nἀλλʼ ἄγε σʼ ἄγνωστον τεύξω πάντεσσι βροτοῖσι·\nκάρψω μὲν χρόα καλὸν ἐνὶ γναμπτοῖσι μέλεσσι,\nξανθὰς δʼ ἐκ κεφαλῆς ὀλέσω τρίχας, ἀμφὶ δὲ λαῖφος\nἕσσω ὅ κε στυγέῃσιν ἰδὼν ἄνθρωπον ἔχοντα,\nκνυζώσω δέ τοι ὄσσε πάρος περικαλλέʼ ἐόντε,\nὡς ἂν ἀεικέλιος πᾶσι μνηστῆρσι φανήῃς\nσῇ τʼ ἀλόχῳ καὶ παιδί, τὸν ἐν μεγάροισιν ἔλειπες.\nαὐτὸς δὲ πρώτιστα συβώτην εἰσαφικέσθαι,\nὅς τοι ὑῶν ἐπίουρος, ὁμῶς δέ τοι ἤπια οἶδε,\nπαῖδά τε σὸν φιλέει καὶ ἐχέφρονα Πηνελόπειαν.\nδήεις τόν γε σύεσσι παρήμενον· αἱ δὲ νέμονται\nπὰρ Κόρακος πέτρῃ ἐπί τε κρήνῃ Ἀρεθούσῃ,\nἔσθουσαι βάλανον μενοεικέα καὶ μέλαν ὕδωρ\nπίνουσαι, τά θʼ ὕεσσι τρέφει τεθαλυῖαν ἀλοιφήν.\nἔνθα μένειν καὶ πάντα παρήμενος ἐξερέεσθαι,\nὄφρʼ ἂν ἐγὼν ἔλθω Σπάρτην ἐς καλλιγύναικα\nΤηλέμαχον καλέουσα, τεὸν φίλον υἱόν, Ὀδυσσεῦ·\nὅς τοι ἐς εὐρύχορον Λακεδαίμονα πὰρ Μενέλαον\nᾤχετο πευσόμενος μετὰ σὸν κλέος, εἴ που ἔτʼ εἴης.\nτὴν δʼ ἀπαμειβόμενος προσέφη πολύμητις\nὈδυσσεύς·\nτίπτε τʼ ἄρʼ οὔ οἱ ἔειπες, ἐνὶ φρεσὶ πάντα ἰδυῖα;\nἦ ἵνα που καὶ κεῖνος ἀλώμενος ἄλγεα πάσχῃ\nπόντον ἐπʼ ἀτρύγετον· βίοτον δέ οἱ ἄλλοι ἔδουσι;\nτὸν δʼ ἠμείβετʼ ἔπειτα θεὰ γλαυκῶπις Ἀθήνη·\nμὴ δή τοι κεῖνός γε λίην ἐνθύμιος ἔστω.\nαὐτή μιν πόμπευον, ἵνα κλέος ἐσθλὸν ἄροιτο\nκεῖσʼ ἐλθών· ἀτὰρ οὔ τινʼ ἔχει πόνον, ἀλλὰ ἕκηλος\nἧσται ἐν Ἀτρεΐδαο δόμοις, παρὰ δʼ ἄσπετα κεῖται.\nἦ μέν μιν λοχόωσι νέοι σὺν νηῒ μελαίνῃ,\nἱέμενοι κτεῖναι, πρὶν πατρίδα γαῖαν ἱκέσθαι·\nἀλλὰ τά γʼ οὐκ ὀΐω, πρὶν καί τινα γαῖα καθέξει\nἀνδρῶν μνηστήρων, οἵ τοι βίοτον κατέδουσιν.\nὣς ἄρα μιν φαμένη ῥάβδῳ ἐπεμάσσατʼ Ἀθήνη.\nκάρψεν μὲν χρόα καλὸν ἐνὶ γναμπτοῖσι μέλεσσι,\nξανθὰς δʼ ἐκ κεφαλῆς ὄλεσε τρίχας, ἀμφὶ δὲ δέρμα\nπάντεσσιν μελέεσσι παλαιοῦ θῆκε γέροντος,\nκνύζωσεν δέ οἱ ὄσσε πάρος περικαλλέʼ ἐόντε·\nἀμφὶ δέ μιν ῥάκος ἄλλο κακὸν βάλεν ἠδὲ χιτῶνα,\nῥωγαλέα ῥυπόωντα, κακῷ μεμορυγμένα καπνῷ·\nἀμφὶ δέ μιν μέγα δέρμα ταχείης ἕσσʼ ἐλάφοιο,\nψιλόν· δῶκε δέ οἱ σκῆπτρον καὶ ἀεικέα πήρην,\nπυκνὰ ῥωγαλέην· ἐν δὲ στρόφος ἦεν ἀορτήρ.\nτώ γʼ ὣς βουλεύσαντε διέτμαγεν. ἡ μὲν ἔπειτα\nἐς Λακεδαίμονα δῖαν ἔβη μετὰ παῖδʼ Ὀδυσῆος.\nαὐτὰρ ὁ ἐκ λιμένος προσέβη τρηχεῖαν ἀταρπὸν\nχῶρον ἀνʼ ὑλήεντα διʼ ἄκριας, ᾗ οἱ Ἀθήνη\nπέφραδε δῖον ὑφορβόν, ὅ οἱ βιότοιο μάλιστα\nκήδετο οἰκήων, οὓς κτήσατο δῖος Ὀδυσσεύς.\nτὸν δʼ ἄρʼ ἐνὶ προδόμῳ εὗρʼ ἥμενον, ἔνθα οἱ\nαὐλὴ\nὑψηλὴ δέδμητο, περισκέπτῳ ἐνὶ χώρῳ,\nκαλή τε μεγάλη τε, περίδρομος· ἥν ῥα συβώτης\nαὐτὸς δείμαθʼ ὕεσσιν ἀποιχομένοιο ἄνακτος,\nνόσφιν δεσποίνης καὶ Λαέρταο γέροντος,\nῥυτοῖσιν λάεσσι καὶ ἐθρίγκωσεν ἀχέρδῳ·\nσταυροὺς δʼ ἐκτὸς ἔλασσε διαμπερὲς ἔνθα καὶ ἔνθα,\nπυκνοὺς καὶ θαμέας, τὸ μέλαν δρυὸς ἀμφικεάσσας·\nἔντοσθεν δʼ αὐλῆς συφεοὺς δυοκαίδεκα ποίει\nπλησίον ἀλλήλων, εὐνὰς συσίν· ἐν δὲ ἑκάστῳ\nπεντήκοντα σύες χαμαιευνάδες ἐρχατόωντο,\nθήλειαι τοκάδες· τοὶ δʼ ἄρσενες ἐκτὸς ἴαυον,\nπολλὸν παυρότεροι· τοὺς γὰρ μινύθεσκον ἔδοντες\nἀντίθεοι μνηστῆρες, ἐπεὶ προΐαλλε συβώτης\nαἰεὶ ζατρεφέων σιάλων τὸν ἄριστον ἁπάντων·\nοἱ δὲ τριηκόσιοί τε καὶ ἑξήκοντα πέλοντο.\nπὰρ δὲ κύνες, θήρεσσιν ἐοικότες αἰὲν ἴαυον\nτέσσαρες, οὓς ἔθρεψε συβώτης, ὄρχαμος ἀνδρῶν.\nαὐτὸς δʼ ἀμφὶ πόδεσσιν ἑοῖς ἀράρισκε πέδιλα,\nτάμνων δέρμα βόειον ἐϋχροές· οἱ δὲ δὴ ἄλλοι\nᾤχοντʼ ἄλλυδις ἄλλος ἅμʼ ἀγρομένοισι σύεσσιν,\nοἱ τρεῖς· τὸν δὲ τέταρτον ἀποπροέηκε πόλινδε\nσῦν ἀγέμεν μνηστῆρσιν ὑπερφιάλοισιν ἀνάγκῃ,\nὄφρʼ ἱερεύσαντες κρειῶν κορεσαίατο θυμόν.\nἐξαπίνης δʼ Ὀδυσῆα ἴδον κύνες ὑλακόμωροι.\nοἱ μὲν κεκλήγοντες ἐπέδραμον· αὐτὰρ Ὀδυσσεὺς\nἕζετο κερδοσύνη, σκῆπτρον δέ οἱ ἔκπεσε χειρός.\nἔνθα κεν ᾧ πὰρ σταθμῷ ἀεικέλιον πάθεν ἄλγος·\nἀλλὰ συβώτης ὦκα ποσὶ κραιπνοῖσι μετασπὼν\nἔσσυτʼ ἀνὰ πρόθυρον, σκῦτος δέ οἱ ἔκπεσε χειρός.\nτοὺς μὲν ὁμοκλήσας σεῦεν κύνας ἄλλυδις ἄλλον\nπυκνῇσιν λιθάδεσσιν· ὁ δὲ προσέειπεν ἄνακτα·\nὦ γέρον, ἦ ὀλίγου σε κύνες διεδηλήσαντο\nἐξαπίνης, καί κέν μοι ἐλεγχείην κατέχευας.\nκαὶ δέ μοι ἄλλα θεοὶ δόσαν ἄλγεά τε στοναχάς τε·\nἀντιθέου γὰρ ἄνακτος ὀδυρόμενος καὶ ἀχεύων\nἧμαι, ἄλλοισιν δὲ σύας σιάλους ἀτιτάλλω\nἔδμεναι· αὐτὰρ κεῖνος ἐελδόμενός που ἐδωδῆς\nπλάζετʼ ἐπʼ ἀλλοθρόων ἀνδρῶν δῆμόν τε πόλιν τε,\nεἴ που ἔτι ζώει καὶ ὁρᾷ φάος ἠελίοιο.\nἀλλʼ ἕπεο, κλισίηνδʼ ἴομεν, γέρον, ὄφρα καὶ αὐτός,\nσίτου καὶ οἴνοιο κορεσσάμενος κατὰ θυμόν,\nεἴπῃς ὁππόθεν ἐσσὶ καὶ ὁππόσα κήδεʼ ἀνέτλης.\nὣς εἰπὼν κλισίηνδʼ ἡγήσατο δῖος ὑφορβός,\nεἷσεν δʼ εἰσαγαγών, ῥῶπας δʼ ὑπέχευε δασείας,\nἐστόρεσεν δʼ ἐπὶ δέρμα ἰονθάδος ἀγρίου αἰγός,\nαὐτοῦ ἐνεύναιον, μέγα καὶ δασύ. χαῖρε δʼ Ὀδυσσεὺς\nὅττι μιν ὣς ὑπέδεκτο, ἔπος τʼ ἔφατʼ ἔκ τʼ ὀνόμαζεν·\nΖεύς τοι δοίη, ξεῖνε, καὶ ἀθάνατοι θεοὶ\nἄλλοι\nὅττι μάλιστʼ ἐθέλεις, ὅτι με πρόφρων ὑπέδεξο.\nτὸν δʼ ἀπαμειβόμενος προσέφης, Εὔμαιε συβῶτα·\nξεῖνʼ, οὔ μοι θέμις ἔστʼ, οὐδʼ εἰ κακίων σέθεν ἔλθοι,\nξεῖνον ἀτιμῆσαι· πρὸς γὰρ Διός εἰσιν ἅπαντες\nξεῖνοί τε πτωχοί τε· δόσις δʼ ὀλίγη τε φίλη τε\nγίγνεται ἡμετέρη· ἡ γὰρ δμώων δίκη ἐστὶν\nαἰεὶ δειδιότων, ὅτʼ ἐπικρατέωσιν ἄνακτες\nοἱ νέοι. ἦ γὰρ τοῦ γε θεοὶ κατὰ νόστον ἔδησαν,\nὅς κεν ἔμʼ ἐνδυκέως ἐφίλει καὶ κτῆσιν ὄπασσεν,\nοἶκόν τε κλῆρόν τε πολυμνήστην τε γυναῖκα,\nοἷά τε ᾧ οἰκῆϊ ἄναξ εὔθυμος ἔδωκεν,\nὅς οἱ πολλὰ κάμῃσι, θεὸς δʼ ἐπὶ ἔργον ἀέξῃ,\nὡς καὶ ἐμοὶ τόδε ἔργον ἀέξεται, ᾧ ἐπιμίμνω.\nτῷ κέ με πόλλʼ ὤνησεν ἄναξ, εἰ αὐτόθʼ ἐγήρα·\nἀλλʼ ὄλεθʼ—ὡς ὤφελλʼ Ἑλένης ἀπὸ φῦλον ὀλέσθαι\nπρόχνυ, ἐπεὶ πολλῶν ἀνδρῶν ὑπὸ γούνατʼ ἔλυσε·\nκαὶ γὰρ κεῖνος ἔβη Ἀγαμέμνονος εἵνεκα τιμῆς\nἼλιον εἰς εὔπωλον, ἵνα Τρώεσσι μάχοιτο.\nὣς εἰπὼν ζωστῆρι θοῶς συνέεργε χιτῶνα,\nβῆ δʼ ἴμεν ἐς συφεούς, ὅθι ἔθνεα ἔρχατο χοίρων.\nἔνθεν ἑλὼν δύʼ ἔνεικε καὶ ἀμφοτέρους ἱέρευσεν,\nεὗσέ τε μίστυλλέν τε καὶ ἀμφʼ ὀβελοῖσιν ἔπειρεν.\nὀπτήσας δʼ ἄρα πάντα φέρων παρέθηκʼ Ὀδυσῆϊ\nθέρμʼ αὐτοῖς ὀβελοῖσιν· ὁ δʼ ἄλφιτα λευκὰ πάλυνεν·\nἐν δʼ ἄρα κισσυβίῳ κίρνη μελιηδέα οἶνον,\nαὐτὸς δʼ ἀντίον ἷζεν, ἐποτρύνων δὲ προσηύδα·\nἔσθιε νῦν, ὦ ξεῖνε, τά τε δμώεσσι πάρεστι,\nχοίρεʼ· ἀτὰρ σιάλους γε σύας μνηστῆρες ἔδουσιν,\nοὐκ ὄπιδα φρονέοντες ἐνὶ φρεσὶν οὐδʼ ἐλεητύν.\nοὐ μὲν σχέτλια ἔργα θεοὶ μάκαρες φιλέουσιν,\nἀλλὰ δίκην τίουσι καὶ αἴσιμα ἔργʼ ἀνθρώπων.\nκαὶ μὲν δυσμενέες καὶ ἀνάρσιοι, οἵ τʼ ἐπὶ γαίης\nἀλλοτρίης βῶσιν καί σφι Ζεὺς ληΐδα δώῃ,\nπλησάμενοι δέ τε νῆας ἔβαν οἶκόνδε νέεσθαι,\nκαὶ μὲν τοῖς ὄπιδος κρατερὸν δέος ἐν φρεσὶ πίπτει.\nοἵδε δὲ καί τι ἴσασι, θεοῦ δέ τινʼ ἔκλυον αὐδήν,\nκείνου λυγρὸν ὄλεθρον, ὅτʼ οὐκ ἐθέλουσι δικαίως\nμνᾶσθαι οὐδὲ νέεσθαι ἐπὶ σφέτερʼ, ἀλλὰ ἕκηλοι\nκτήματα δαρδάπτουσιν ὑπέρβιον, οὐδʼ ἔπι φειδώ.\nὅσσαι γὰρ νύκτες τε καὶ ἡμέραι ἐκ Διός εἰσιν,\nοὔ ποθʼ ἓν ἱρεύουσʼ ἱερήϊον, οὐδὲ δύʼ οἴω·\nοἶνον δὲ φθινύθουσιν ὑπέρβιον ἐξαφύοντες.\nἦ γάρ οἱ ζωή γʼ ἦν ἄσπετος· οὔ τινι τόσση\nἀνδρῶν ἡρώων, οὔτʼ ἠπείροιο μελαίνης\nοὔτʼ αὐτῆς Ἰθάκης· οὐδὲ ξυνεείκοσι φωτῶν\nἔστʼ ἄφενος τοσσοῦτον· ἐγὼ δέ κέ τοι καταλέξω.\nδώδεκʼ ἐν ἠπείρῳ ἀγέλαι· τόσα πώεα οἰῶν,\nτόσσα συῶν συβόσια, τόσʼ αἰπόλια πλατέʼ αἰγῶν\nβόσκουσι ξεῖνοί τε καὶ αὐτοῦ βώτορες ἄνδρες.\nἐνθάδε δʼ αἰπόλια πλατέʼ αἰγῶν ἕνδεκα πάντα\nἐσχατιῇ βόσκοντʼ, ἐπὶ δʼ ἀνέρες ἐσθλοὶ ὄρονται.\nτῶν αἰεί σφιν ἕκαστος ἐπʼ ἤματι μῆλον ἀγινεῖ,\nζατρεφέων αἰγῶν ὅς τις φαίνηται ἄριστος.\nαὐτὰρ ἐγὼ σῦς τάσδε φυλάσσω τε ῥύομαί τε,\nκαί σφι συῶν τὸν ἄριστον ἐῢ κρίνας ἀποπέμπω.\nὣς φάθʼ, ὁ δʼ ἐνδυκέως κρέα τʼ ἤσθιε πῖνέ τε\nοἶνον\nἁρπαλέως ἀκέων, κακὰ δὲ μνηστῆρσι φύτευεν.\nαὐτὰρ ἐπεὶ δείπνησε καὶ ἤραρε θυμὸν ἐδωδῇ,\nκαί οἱ πλησάμενος δῶκε σκύφον, ᾧ περ ἔπινεν,\nοἴνου ἐνίπλειον· ὁ δʼ ἐδέξατο, χαῖρε δὲ θυμῷ,\nκαί μιν φωνήσας ἔπεα πτερόεντα προσηύδα·\nὦ φίλε, τίς γάρ σε πρίατο κτεάτεσσιν ἑοῖσιν,\nὧδε μάλʼ ἀφνειὸς καὶ καρτερὸς ὡς ἀγορεύεις;\nφῆς δʼ αὐτὸν φθίσθαι Ἀγαμέμνονος εἵνεκα τιμῆς.\nεἰπέ μοι, αἴ κέ ποθι γνώω τοιοῦτον ἐόντα.\nΖεὺς γάρ που τό γε οἶδε καὶ ἀθάνατοι θεοὶ ἄλλοι,\nεἴ κέ μιν ἀγγείλαιμι ἰδών· ἐπὶ πολλὰ δʼ ἀλήθην.\nτὸν δʼ ἠμείβετʼ ἔπειτα συβώτης, ὄρχαμος ἀνδρῶν·\nὦ γέρον, οὔ τις κεῖνον ἀνὴρ ἀλαλήμενος ἐλθὼν\nἀγγέλλων πείσειε γυναῖκά τε καὶ φίλον υἱόν,\nἀλλʼ ἄλλως κομιδῆς κεχρημένοι ἄνδρες ἀλῆται\nψεύδοντʼ, οὐδʼ ἐθέλουσιν ἀληθέα μυθήσασθαι.\nὃς δέ κʼ ἀλητεύων Ἰθάκης ἐς δῆμον ἵκηται,\nἐλθὼν ἐς δέσποιναν ἐμὴν ἀπατήλια βάζει·\nἡ δʼ εὖ δεξαμένη φιλέει καὶ ἕκαστα μεταλλᾷ,\nκαί οἱ ὀδυρομένῃ βλεφάρων ἄπο δάκρυα πίπτει,\nἣ θέμις ἐστὶ γυναικός, ἐπὴν πόσις ἄλλοθʼ ὄληται.\nαἶψά κε καὶ σύ, γεραιέ, ἔπος παρατεκτήναιο.\nεἴ τίς τοι χλαῖνάν τε χιτῶνά τε εἵματα δοίη.\nτοῦ δʼ ἤδη μέλλουσι κύνες ταχέες τʼ οἰωνοὶ\nῥινὸν ἀπʼ ὀστεόφιν ἐρύσαι, ψυχὴ δὲ λέλοιπεν·\nἢ τόν γʼ ἐν πόντῳ φάγον ἰχθύες, ὀστέα δʼ αὐτοῦ\nκεῖται ἐπʼ ἠπείρου ψαμάθῳ εἰλυμένα πολλῇ.\nὣς ὁ μὲν ἔνθʼ ἀπόλωλε, φίλοισι δὲ κήδεʼ ὀπίσσω\nπᾶσιν, ἐμοὶ δὲ μάλιστα, τετεύχαται· οὐ γὰρ ἔτʼ ἄλλον\nἤπιον ὧδε ἄνακτα κιχήσομαι, ὁππόσʼ ἐπέλθω,\nοὐδʼ εἴ κεν πατρὸς καὶ μητέρος αὖτις ἵκωμαι\nοἶκον, ὅθι πρῶτον γενόμην καί μʼ ἔτρεφον αὐτοί.\nοὐδέ νυ τῶν ἔτι τόσσον ὀδύρομαι, ἱέμενός περ\nὀφθαλμοῖσιν ἰδέσθαι ἐὼν ἐν πατρίδι γαίῃ·\nἀλλά μʼ Ὀδυσσῆος πόθος αἴνυται οἰχομένοιο.\nτὸν μὲν ἐγών, ὦ ξεῖνε, καὶ οὐ παρεόντʼ ὀνομάζειν\nαἰδέομαι· πέρι γάρ μʼ ἐφίλει καὶ κήδετο θυμῷ·\nἀλλά μιν ἠθεῖον καλέω καὶ νόσφιν ἐόντα.\nτὸν δʼ αὖτε προσέειπε πολύτλας δῖος Ὀδυσσεύς·\nὦ φίλʼ, ἐπειδὴ πάμπαν ἀναίνεαι, οὐδʼ ἔτι φῇσθα\nκεῖνον ἐλεύσεσθαι, θυμὸς δέ τοι αἰὲν ἄπιστος·\nἀλλʼ ἐγὼ οὐκ αὔτως μυθήσομαι, ἀλλὰ σὺν ὅρκῳ,\nὡς νεῖται Ὀδυσεύς· εὐαγγέλιον δέ μοι ἔστω\nαὐτίκʼ, ἐπεί κεν κεῖνος ἰὼν τὰ ἃ δώμαθʼ ἵκηται·\nἕσσαι με χλαῖνάν τε χιτῶνά τε, εἵματα καλά·\nπρὶν δέ κε, καὶ μάλα περ κεχρημένος, οὔ τι δεχοίμην.\nἐχθρὸς γάρ μοι κεῖνος ὁμῶς Ἀΐδαο πύλῃσι\nγίγνεται, ὃς πενίῃ εἴκων ἀπατήλια βάζει.\nἴστω νῦν Ζεὺς πρῶτα θεῶν, ξενίη τε τράπεζα,\nἱστίη τʼ Ὀδυσῆος ἀμύμονος, ἣν ἀφικάνω·\nἦ μέν τοι τάδε πάντα τελείεται ὡς ἀγορεύω.\nτοῦδʼ αὐτοῦ λυκάβαντος ἐλεύσεται ἐνθάδʼ Ὀδυσσεύς.\nτοῦ μὲν φθίνοντος μηνός, τοῦ δʼ ἱσταμένοιο,\nοἴκαδε νοστήσει, καὶ τίσεται ὅς τις ἐκείνου\nἐνθάδʼ ἀτιμάζει ἄλοχον καὶ φαίδιμον υἱόν.\nτὸν δʼ ἀπαμειβόμενος προσέφης, Εὔμαιε συβῶτα·\nὦ γέρον, οὔτʼ ἄρʼ ἐγὼν εὐαγγέλιον τόδε τίσω,\nοὔτʼ Ὀδυσεὺς ἔτι οἶκον ἐλεύσεται· ἀλλὰ ἕκηλος\nπῖνε, καὶ ἄλλα παρὲξ μεμνώμεθα, μηδέ με τούτων\nμίμνησκʼ· ἦ γὰρ θυμὸς ἐνὶ στήθεσσιν ἐμοῖσιν\nἄχνυται, ὁππότε τις μνήσῃ κεδνοῖο ἄνακτος.\nἀλλʼ ἦ τοι ὅρκον μὲν ἐάσομεν, αὐτὰρ Ὀδυσσεὺς\nἔλθοι ὅπως μιν ἐγώ γʼ ἐθέλω καὶ Πηνελόπεια\nΛαέρτης θʼ ὁ γέρων καὶ Τηλέμαχος θεοειδής.\nνῦν αὖ παιδὸς ἄλαστον ὀδύρομαι, ὃν τέκʼ Ὀδυσσεύς,\nΤηλεμάχου· τὸν ἐπεὶ θρέψαν θεοὶ ἔρνεϊ ἶσον,\nκαί μιν ἔφην ἔσσεσθαι ἐν ἀνδράσιν οὔ τι χέρηα\nπατρὸς ἑοῖο φίλοιο, δέμας καὶ εἶδος ἀγητόν,\nτὸν δέ τις ἀθανάτων βλάψε φρένας ἔνδον ἐΐσας\nἠέ τις ἀνθρώπων· ὁ δʼ ἔβη μετὰ πατρὸς ἀκουὴν\nἐς Πύλον ἠγαθέην· τὸν δὲ μνηστῆρες ἀγαυοὶ\nοἴκαδʼ ἰόντα λοχῶσιν, ὅπως ἀπὸ φῦλον ὄληται\nνώνυμον ἐξ Ἰθάκης Ἀρκεισίου ἀντιθέοιο.\nἀλλʼ ἦ τοι κεῖνον μὲν ἐάσομεν, ἤ κεν ἁλώῃ\nἦ κε φύγῃ καί κέν οἱ ὑπέρσχῃ χεῖρα Κρονίων.\nἀλλʼ ἄγε μοι σύ, γεραιέ, τὰ σʼ αὐτοῦ κήδεʼ ἐνίσπες\nκαί μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ·\nτίς πόθεν εἶς ἀνδρῶν; πόθι τοι πόλις ἠδὲ τοκῆες;\nὁπποίης τʼ ἐπὶ νηὸς ἀφίκεο· πῶς δέ σε ναῦται\nἤγαγον εἰς Ἰθάκην; τίνες ἔμμεναι εὐχετόωντο;\nοὐ μὲν γάρ τί σε πεζὸν ὀΐομαι ἐνθάδʼ ἱκέσθαι.\nτὸν δʼ ἀπαμειβόμενος προσέφη πολύμητις Ὀδυσσεύς\nτοιγὰρ ἐγώ τοι ταῦτα μάλʼ ἀτρεκέως ἀγορεύσω.\nεἴη μὲν νῦν νῶϊν ἐπὶ χρόνον ἠμὲν ἐδωδὴ\nἠδὲ μέθυ γλυκερὸν κλισίης ἔντοσθεν ἐοῦσι,\nδαίνυσθαι ἀκέοντʼ, ἄλλοι δʼ ἐπὶ ἔργον ἕποιεν·\nῥηϊδίως κεν ἔπειτα καὶ εἰς ἐνιαυτὸν ἅπαντα\nοὔ τι διαπρήξαιμι λέγων ἐμὰ κήδεα θυμοῦ,\nὅσσα γε δὴ ξύμπαντα θεῶν ἰότητι μόγησα.\nἐκ μὲν Κρητάων γένος εὔχομαι εὐρειάων,\nἀνέρος ἀφνειοῖο πάϊς· πολλοὶ δὲ καὶ ἄλλοι\nυἱέες ἐν μεγάρῳ ἠμὲν τράφεν ἠδʼ ἐγένοντο\nγνήσιοι ἐξ ἀλόχου· ἐμὲ δʼ ὠνητὴ τέκε μήτηρ\nπαλλακίς, ἀλλά με ἶσον ἰθαιγενέεσσιν ἐτίμα\nΚάστωρ Ὑλακίδης, τοῦ ἐγὼ γένος εὔχομαι εἶναι\nὃς τότʼ ἐνὶ Κρήτεσσι θεὸς ὣς τίετο δήμῳ\nὄλβῳ τε πλούτῳ τε καὶ υἱάσι κυδαλίμοισιν.\nἀλλʼ ἦ τοι τὸν κῆρες ἔβαν θανάτοιο φέρουσαι\nεἰς Ἀΐδαο δόμους· τοὶ δὲ ζωὴν ἐδάσαντο\nπαῖδες ὑπέρθυμοι καὶ ἐπὶ κλήρους ἐβάλοντο,\nαὐτὰρ ἐμοὶ μάλα παῦρα δόσαν καὶ οἰκίʼ ἔνειμαν.\nἠγαγόμην δὲ γυναῖκα πολυκλήρων ἀνθρώπων\nεἵνεκʼ ἐμῆς ἀρετῆς, ἐπεὶ οὐκ ἀποφώλιος ἦα\nοὐδὲ φυγοπτόλεμος· νῦν δʼ ἤδη πάντα λέλοιπεν\nἀλλʼ ἔμπης καλάμην γέ σʼ ὀΐομαι εἰσορόωντα\nγιγνώσκειν· ἦ γάρ με δύη ἔχει ἤλιθα πολλή.\nἦ μὲν δὴ θάρσος μοι Ἄρης τʼ ἔδοσαν καὶ Ἀθήνη\nκαὶ ῥηξηνορίην· ὁπότε κρίνοιμι λόχονδε\nἄνδρας ἀριστῆας, κακὰ δυσμενέεσσι φυτεύων,\nοὔ ποτέ μοι θάνατον προτιόσσετο θυμὸς ἀγήνωρ,\nἀλλὰ πολὺ πρώτιστος ἐπάλμενος ἔγχει ἕλεσκον\nἀνδρῶν δυσμενέων ὅ τέ μοι εἴξειε πόδεσσιν.\nτοῖος ἔα ἐν πολέμῳ· ἔργον δέ μοι οὐ φίλον ἔσκεν\nοὐδʼ οἰκωφελίη, ἥ τε τρέφει ἀγλαὰ τέκνα,\nἀλλά μοι αἰεὶ νῆες ἐπήρετμοι φίλαι ἦσαν\nκαὶ πόλεμοι καὶ ἄκοντες ἐΰξεστοι καὶ ὀϊστοί,\nλυγρά, τά τʼ ἄλλοισίν γε καταριγηλὰ πέλονται.\nαὐτὰρ ἐμοὶ τὰ φίλʼ ἔσκε τά που θεὸς ἐν φρεσὶ θῆκεν·\nἄλλος γάρ τʼ ἄλλοισιν ἀνὴρ ἐπιτέρπεται ἔργοις.\nπρὶν μὲν γὰρ Τροίης ἐπιβήμεναι υἷας Ἀχαιῶν\nεἰνάκις ἀνδράσιν ἦρξα καὶ ὠκυπόροισι νέεσσιν\nἄνδρας ἐς ἀλλοδαπούς, καί μοι μάλα τύγχανε πολλά.\nτῶν ἐξαιρεύμην μενοεικέα, πολλὰ δʼ ὀπίσσω\nλάγχανον· αἶψα δὲ οἶκος ὀφέλλετο, καί ῥα ἔπειτα\nδεινός τʼ αἰδοῖός τε μετὰ Κρήτεσσι τετύγμην.\nἀλλʼ ὅτε δὴ τήν γε στυγερὴν ὁδὸν εὐρύοπα Ζεὺς\nἐφράσαθʼ, ἣ πολλῶν ἀνδρῶν ὑπὸ γούνατʼ ἔλυσε,\nδὴ τότʼ ἔμʼ ἤνωγον καὶ ἀγακλυτὸν Ἰδομενῆα\nνήεσσʼ ἡγήσασθαι ἐς Ἴλιον· οὐδέ τι μῆχος\nἦεν ἀνήνασθαι, χαλεπὴ δʼ ἔχε δήμου φῆμις.\nἔνθα μὲν εἰνάετες πολεμίζομεν υἷες Ἀχαιῶν,\nτῷ δεκάτῳ δὲ πόλιν Πριάμου πέρσαντες ἔβημεν\nοἴκαδε σὺν νήεσσι, θεὸς δʼ ἐκέδασσεν Ἀχαιούς.\nαὐτὰρ ἐμοὶ δειλῷ κακὰ μήδετο μητίετα Ζεύς·\nμῆνα γὰρ οἶον ἔμεινα τεταρπόμενος τεκέεσσιν\nκουριδίῃ τʼ ἀλόχῳ καὶ κτήμασιν· αὐτὰρ ἔπειτα\nΑἴγυπτόνδε με θυμὸς ἀνώγει ναυτίλλεσθαι,\nνῆας ἐῢ στείλαντα σὺν ἀντιθέοις ἑτάροισιν.\nἐννέα νῆας στεῖλα, θοῶς δʼ ἐσαγείρατο λαός.\nἑξῆμαρ μὲν ἔπειτα ἐμοὶ ἐρίηρες ἑταῖροι\nδαίνυντʼ· αὐτὰρ ἐγὼν ἱερήϊα πολλὰ παρεῖχον\nθεοῖσίν τε ῥέζειν αὐτοῖσί τε δαῖτα πένεσθαι.\nἑβδομάτῃ δʼ ἀναβάντες ἀπὸ Κρήτης εὐρείης\nἐπλέομεν Βορέῃ ἀνέμῳ ἀκραέϊ καλῷ\nῥηϊδίως, ὡς εἴ τε κατὰ ῥόον· οὐδέ τις οὖν μοι\nνηῶν πημάνθη, ἀλλʼ ἀσκηθέες καὶ ἄνουσοι\nἥμεθα, τὰς δʼ ἄνεμός τε κυβερνῆταί τʼ ἴθυνον.\nπεμπταῖοι δʼ Αἴγυπτον ἐϋρρείτην ἱκόμεσθα,\nστῆσα δʼ ἐν Αἰγύπτῳ ποταμῷ νέας ἀμφιελίσσας.\nἔνθʼ ἦ τοι μὲν ἐγὼ κελόμην ἐρίηρας ἑταίρους\nαὐτοῦ πὰρ νήεσσι μένειν καὶ νῆας ἔρυσθαι,\nὀπτῆρας δὲ κατὰ σκοπιὰς ὤτρυνα νέεσθαι·\nοἱ δʼ ὕβρει εἴξαντες, ἐπισπόμενοι μένεϊ σφῷ,\nαἶψα μάλʼ Αἰγυπτίων ἀνδρῶν περικαλλέας ἀγροὺς\nπόρθεον, ἐκ δὲ γυναῖκας ἄγον καὶ νήπια τέκνα,\nαὐτούς τʼ ἔκτεινον· τάχα δʼ ἐς πόλιν ἵκετʼ ἀϋτή.\nοἱ δὲ βοῆς ἀΐοντες ἅμʼ ἠοῖ φαινομένηφιν\nἦλθον· πλῆτο δὲ πᾶν πεδίον πεζῶν τε καὶ ἵππων\nχαλκοῦ τε στεροπῆς· ἐν δὲ Ζεὺς τερπικέραυνος\nφύζαν ἐμοῖς ἑτάροισι κακὴν βάλεν, οὐδέ τις ἔτλη\nμεῖναι ἐναντίβιον· περὶ γὰρ κακὰ πάντοθεν ἔστη.\nἔνθʼ ἡμέων πολλοὺς μὲν ἀπέκτανον ὀξέϊ χαλκῷ,\nτοὺς δʼ ἄναγον ζωούς, σφίσιν ἐργάζεσθαι ἀνάγκῃ.\nαὐτὰρ ἐμοὶ Ζεὺς αὐτὸς ἐνὶ φρεσὶν ὧδε νόημα\nποίησʼ—ὡς ὄφελον θανέειν καὶ πότμον ἐπισπεῖν\nαὐτοῦ ἐν Αἰγύπτῳ· ἔτι γάρ νύ με πῆμʼ ὑπέδεκτο—\nαὐτίκʼ ἀπὸ κρατὸς κυνέην εὔτυκτον ἔθηκα\nκαὶ σάκος ὤμοιϊν, δόρυ δʼ ἔκβαλον ἔκτοσε χειρός·\nαὐτὰρ ἐγὼ βασιλῆος ἐναντίον ἤλυθον ἵππων\nκαὶ κύσα γούναθʼ ἑλών· ὁδʼ ἐρύσατο καί μʼ ἐλέησεν,\nἐς δίφρον δέ μʼ ἕσας ἄγεν οἴκαδε δάκρυ χέοντα.\nἦ μέν μοι μάλα πολλοὶ ἐπήϊσσον μελίῃσιν,\nἱέμενοι κτεῖναι—δὴ γὰρ κεχολώατο λίην—\nἀλλʼ ἀπὸ κεῖνος ἔρυκε, Διὸς δʼ ὠπίζετο μῆνιν\nξεινίου, ὅς τε μάλιστα νεμεσσᾶται κακὰ ἔργα.\nἔνθα μὲν ἑπτάετες μένον αὐτόθι, πολλὰ δʼ\nἄγειρα\nχρήματʼ ἀνʼ Αἰγυπτίους ἄνδρας· δίδοσαν γὰρ ἅπαντες.\nἀλλʼ ὅτε δὴ ὄγδοόν μοι ἐπιπλόμενον ἔτος ἦλθεν,\nδὴ τότε Φοῖνιξ ἦλθεν ἀνὴρ ἀπατήλια εἰδώς,\nτρώκτης, ὃς δὴ πολλὰ κάκʼ ἀνθρώποισιν ἐώργει·\nὅς μʼ ἄγε παρπεπιθὼν ᾗσι φρεσίν, ὄφρʼ ἱκόμεσθα\nΦοινίκην, ὅθι τοῦ γε δόμοι καὶ κτήματʼ ἔκειτο.\nἔνθα παρʼ αὐτῷ μεῖνα τελεσφόρον εἰς ἐνιαυτόν.\nἀλλʼ ὅτε δὴ μῆνές τε καὶ ἡμέραι ἐξετελεῦντο\nἄψ περιτελλομένου ἔτεος καὶ ἐπήλυθον ὧραι,\nἐς Λιβύην μʼ ἐπὶ νηὸς ἐέσσατο ποντοπόροιο\nψεύδεα βουλεύσας, ἵνα οἱ σὺν φόρτον ἄγοιμι,\nκεῖθι δέ μʼ ὡς περάσειε καὶ ἄσπετον ὦνον ἕλοιτο.\nτῷ ἑπόμην ἐπὶ νηός, ὀϊόμενός περ, ἀνάγκῃ.\nἡ δʼ ἔθεεν Βορέῃ ἀνέμῳ ἀκραέϊ καλῷ,\nμέσσον ὑπὲρ Κρήτης· Ζεὺς δέ σφισι μήδετʼ ὄλεθρον.\nἀλλʼ ὅτε δὴ Κρήτην μὲν ἐλείπομεν, οὐδέ τις ἄλλη\nφαίνετο γαιάων, ἀλλʼ οὐρανὸς ἠδὲ θάλασσα,\nδὴ τότε κυανέην νεφέλην ἔστησε Κρονίων\nνηὸς ὕπερ γλαφυρῆς, ἤχλυσε δὲ πόντος ὑπʼ αὐτῆς.\nΖεὺς δʼ ἄμυδις βρόντησε καὶ ἔμβαλε νηῒ κεραυνόν·\nἡ δʼ ἐλελίχθη πᾶσα Διὸς πληγεῖσα κεραυνῷ,\nἐν δὲ θεείου πλῆτο· πέσον δʼ ἐκ νηὸς ἅπαντες.\nοἱ δὲ κορώνῃσιν ἴκελοι περὶ νῆα μέλαιναν\nκύμασιν ἐμφορέοντο· θεὸς δʼ ἀποαίνυτο νόστον.\nαὐτὰρ ἐμοὶ Ζεὺς αὐτός, ἔχοντί περ ἄλγεα θυμῷ,\nἱστὸν ἀμαιμάκετον νηὸς κυανοπρῴροιο\nἐν χείρεσσιν ἔθηκεν, ὅπως ἔτι πῆμα φύγοιμι.\nτῷ ῥα περιπλεχθεὶς φερόμην ὀλοοῖς ἀνέμοισιν.\nἐννῆμαρ φερόμην, δεκάτῃ δέ με νυκτὶ μελαίνῃ\nγαίῃ Θεσπρωτῶν πέλασεν μέγα κῦμα κυλίνδον.\nἔνθα με Θεσπρωτῶν βασιλεὺς ἐκομίσσατο Φείδων\nἥρως ἀπριάτην· τοῦ γὰρ φίλος υἱὸς ἐπελθὼν\nαἴθρῳ καὶ καμάτῳ δεδμημένον ἦγεν ἐς οἶκον,\nχειρὸς ἀναστήσας, ὄφρʼ ἵκετο δώματα πατρός·\nἀμφὶ δέ με χλαῖνάν τε χιτῶνά τε εἵματα ἕσσεν.\nἔνθʼ Ὀδυσῆος ἐγὼ πυθόμην· κεῖνος γὰρ ἔφασκε\nξεινίσαι ἠδὲ φιλῆσαι ἰόντʼ ἐς πατρίδα γαῖαν,\nκαί μοι κτήματʼ ἔδειξεν ὅσα ξυναγείρατʼ Ὀδυσσεύς,\nχαλκόν τε χρυσόν τε πολύκμητόν τε σίδηρον.\nκαί νύ ἐς δεκάτην γενεὴν ἕτερόν γʼ ἔτι βόσκοι·\nτόσσα οἱ ἐν μεγάροις κειμήλια κεῖτο ἄνακτος.\nτὸν δʼ ἐς Δωδώνην φάτο βήμεναι, ὄφρα θεοῖο\nἐκ δρυὸς ὑψικόμοιο Διὸς βουλὴν ἐπακούσαι,\nὅππως νοστήσειʼ Ἰθάκης ἐς πίονα δῆμον\nἤδη δὴν ἀπεών, ἢ ἀμφαδὸν ἦε κρυφηδόν.\nὤμοσε δὲ πρὸς ἔμʼ αὐτόν, ἀποσπένδων ἐνὶ οἴκῳ,\nνῆα κατειρύσθαι καὶ ἐπαρτέας ἔμμεν ἑταίρους,\nοἳ δή μιν πέμψουσι φίλην ἐς πατρίδα γαῖαν.\nἀλλʼ ἐμὲ πρὶν ἀπέπεμψε· τύχησε γὰρ ἐρχομένη νηῦς\nἀνδρῶν Θεσπρωτῶν ἐς Δουλίχιον πολύπυρον.\nἔνθʼ ὅ γέ μʼ ἠνώγει πέμψαι βασιλῆϊ Ἀκάστῳ\nἐνδυκέως· τοῖσιν δὲ κακὴ φρεσὶν ἥνδανε βουλὴ\nἀμφʼ ἐμοί, ὄφρʼ ἔτι πάγχυ δύης ἐπὶ πῆμα γενοίμην.\nἀλλʼ ὅτε γαίης πολλὸν ἀπέπλω ποντοπόρος νηῦς,\nαὐτίκα δούλιον ἦμαρ ἐμοὶ περιμηχανόωντο.\nἐκ μέν με χλαῖνάν τε χιτῶνά τε εἵματʼ ἔδυσαν,\nἀμφὶ δέ μοι ῥάκος ἄλλο κακὸν βάλον ἠδὲ χιτῶνα,\nῥωγαλέα, τὰ καὶ αὐτὸς ἐν ὀφθαλμοῖσιν ὅρηαι·\nἑσπέριοι δʼ Ἰθάκης εὐδειέλου ἔργʼ ἀφίκοντο.\nἔνθʼ ἐμὲ μὲν κατέδησαν ἐϋσσέλμῳ ἐνὶ νηῒ\nὅπλῳ ἐϋστρεφέϊ στερεῶς, αὐτοὶ δʼ ἀποβάντες\nἐσσυμένως παρὰ θῖνα θαλάσσης δόρπον ἕλοντο.\nαὐτὰρ ἐμοὶ δεσμὸν μὲν ἀνέγναμψαν θεοὶ αὐτοὶ\nῥηϊδίως· κεφαλῇ δὲ κατὰ ῥάκος ἀμφικαλύψας,\nξεστὸν ἐφόλκαιον καταβὰς ἐπέλασσα θαλάσσῃ\nστῆθος, ἔπειτα δὲ χερσὶ διήρεσσʼ ἀμφοτέρῃσι\nνηχόμενος, μάλα δʼ ὦκα θύρηθʼ ἔα ἀμφὶς ἐκείνων.\nἔνθʼ ἀναβάς, ὅθι τε δρίος ἦν πολυανθέος ὕλης,\nκείμην πεπτηώς. οἱ δὲ μεγάλα στενάχοντες\nφοίτων· ἀλλʼ οὐ γάρ σφιν ἐφαίνετο κέρδιον εἶναι\nμαίεσθαι προτέρω, τοὶ μὲν πάλιν αὖτις ἔβαινον\nνηὸς ἔπι γλαφυρῆς· ἐμὲ δʼ ἔκρυψαν θεοὶ αὐτοὶ\nῥηϊδίως, καί με σταθμῷ ἐπέλασσαν ἄγοντες\nἀνδρὸς ἐπισταμένου· ἔτι γάρ νύ μοι αἶσα βιῶναι.\nτὸν δʼ ἀπαμειβόμενος προσέφης, Εὔμαιε συβῶτα·\nἆ δειλὲ ξείνων, ἦ μοι μάλα θυμὸν ὄρινας\nταῦτα ἕκαστα λέγων, ὅσα δὴ πάθες ἠδʼ ὅσʼ ἀλήθης.\nἀλλὰ τά γʼ οὐ κατὰ κόσμον ὀΐομαι, οὐδέ με πείσεις\nεἰπὼν ἀμφʼ Ὀδυσῆϊ· τί σε χρὴ τοῖον ἐόντα\nμαψιδίως ψεύδεσθαι; ἐγὼ δʼ εὖ οἶδα καὶ αὐτὸς\nνόστον ἐμοῖο ἄνακτος, ὅ τʼ ἤχθετο πᾶσι θεοῖσι\nπάγχυ μάλʼ, ὅττι μιν οὔ τι μετὰ Τρώεσσι δάμασσαν\nἠὲ φίλων ἐν χερσίν, ἐπεὶ πόλεμον τολύπευσε.\nτῷ κέν οἱ τύμβον μὲν ἐποίησαν Παναχαιοί,\nἠδέ κε καὶ ᾧ παιδὶ μέγα κλέος ἤρατʼ ὀπίσσω\nνῦν δέ μιν ἀκλειῶς ἅρπυιαι ἀνηρείψαντο.\nαὐτὰρ ἐγὼ παρʼ ὕεσσιν ἀπότροπος· οὐδὲ πόλινδε\nἔρχομαι, εἰ μή πού τι περίφρων Πηνελόπεια\nἐλθέμεν ὀτρύνῃσιν, ὅτʼ ἀγγελίη ποθὲν ἔλθῃ.\nἀλλʼ οἱ μὲν τὰ ἕκαστα παρήμενοι ἐξερέουσιν,\nἠμὲν οἳ ἄχνυνται δὴν οἰχομένοιο ἄνακτος,\nἠδʼ οἳ χαίρουσιν βίοτον νήποινον ἔδοντες·\nἀλλʼ ἐμοὶ οὐ φίλον ἐστὶ μεταλλῆσαι καὶ ἐρέσθαι,\nἐξ οὗ δή μʼ Αἰτωλὸς ἀνὴρ ἐξήπαφε μύθῳ,\nὅς ῥʼ ἄνδρα κτείνας, πολλὴν ἐπὶ γαῖαν ἀληθείς,\nἦλθεν ἐμὰ πρὸς δώματʼ· ἐγὼ δέ μιν ἀμφαγάπαζον.\nφῆ δέ μιν ἐν Κρήτεσσι παρʼ Ἰδομενῆϊ ἰδέσθαι\nνῆας ἀκειόμενον, τάς οἱ ξυνέαξαν ἄελλαι·\nκαὶ φάτʼ ἐλεύσεσθαι ἢ ἐς θέρος ἢ ἐς ὀπώρην,\nπολλὰ χρήματʼ ἄγοντα, σὺν ἀντιθέοις ἑτάροισι.\nκαὶ σύ, γέρον πολυπενθές, ἐπεί σέ μοι ἤγαγε δαίμων,\nμήτε τί μοι ψεύδεσσι χαρίζεο μήτε τι θέλγε·\nοὐ γὰρ τοὔνεκʼ ἐγώ σʼ αἰδέσσομαι οὐδὲ φιλήσω,\nἀλλὰ Δία ξένιον δείσας αὐτόν τʼ ἐλεαίρων.\nτὸν δʼ ἀπαμειβόμενος προσέφη πολύμητις Ὀδυσσεύς\nἦ μάλα τίς τοι θυμὸς ἐνὶ στήθεσσιν ἄπιστος,\nοἷόν σʼ οὐδʼ ὀμόσας περ ἐπήγαγον οὐδέ σε πείθω.\nἀλλʼ ἄγε νῦν ῥήτρην ποιησόμεθʼ· αὐτὰρ ὄπισθε\nμάρτυροι ἀμφοτέροισι θεοί, τοὶ Ὄλυμπον ἔχουσιν.\nεἰ μέν κεν νοστήσῃ ἄναξ τεὸς ἐς τόδε δῶμα,\nἕσσας με χλαῖνάν τε χιτῶνά τε εἵματα πέμψαι\nΔουλίχιόνδʼ ἰέναι, ὅθι μοι φίλον ἔπλετο θυμῷ·\nεἰ δέ κε μὴ ἔλθῃσιν ἄναξ τεὸς ὡς ἀγορεύω,\nδμῶας ἐπισσεύας βαλέειν μεγάλης κατὰ πέτρης,\nὄφρα καὶ ἄλλος πτωχὸς ἀλεύεται ἠπεροπεύειν.\nτὸν δʼ ἀπαμειβόμενος προσεφώνεε δῖος ὑφορβός·\nξεῖνʼ, οὕτω γάρ κέν μοι ἐϋκλείη τʼ ἀρετή τε\nεἴη ἐπʼ ἀνθρώπους ἅμα τʼ αὐτίκα καὶ μετέπειτα,\nὅς σʼ ἐπεὶ ἐς κλισίην ἄγαγον καὶ ξείνια δῶκα,\nαὖτις δὲ κτείναιμι φίλον τʼ ἀπὸ θυμὸν ἑλοίμην·\nπρόφρων κεν δὴ ἔπειτα Δία Κρονίωνα λιτοίμην.\nνῦν δʼ ὥρη δόρποιο· τάχιστά μοι ἔνδον ἑταῖροι\nεἶεν, ἵνʼ ἐν κλισίῃ λαρὸν τετυκοίμεθα δόρπον.\nὣς οἱ μὲν τοιαῦτα πρὸς ἀλλήλους ἀγόρευον,\nἀγχίμολον δὲ σύες τε καὶ ἀνέρες ἦλθον ὑφορβοί.\nτὰς μὲν ἄρα ἔρξαν κατὰ ἤθεα κοιμηθῆναι,\nκλαγγὴ δʼ ἄσπετος ὦρτο συῶν αὐλιζομενάων\nαὐτὰρ ὁ οἷς ἑτάροισιν ἐκέκλετο δῖος ὑφορβός·\nἄξεθʼ ὑῶν τὸν ἄριστον, ἵνα ξείνῳ ἱερεύσω\nτηλεδαπῷ· πρὸς δʼ αὐτοὶ ὀνησόμεθʼ, οἵ περ ὀϊζὺν\nδὴν ἔχομεν πάσχοντες ὑῶν ἕνεκʼ ἀργιοδόντων·\nἄλλοι δʼ ἡμέτερον κάματον νήποινον ἔδουσιν.\nὣς ἄρα φωνήσας κέασε ξύλα νηλέϊ χαλκῷ,\nοἱ δʼ ὗν εἰσῆγον μάλα πίονα πενταέτηρον.\nτὸν μὲν ἔπειτʼ ἔστησαν ἐπʼ ἐσχάρῃ· οὐδὲ συβώτης\nλήθετʼ ἄρʼ ἀθανάτων· φρεσὶ γὰρ κέχρητʼ ἀγαθῇσιν·\nἀλλʼ ὅγʼ ἀπαρχόμενος κεφαλῆς τρίχας ἐν πυρὶ βάλλεν\nἀργιόδοντος ὑός, καὶ ἐπεύχετο πᾶσι θεοῖσιν\nνοστῆσαι Ὀδυσῆα πολύφρονα ὅνδε δόμονδε.\nκόψε δʼ ἀνασχόμενος σχίζῃ δρυός, ἣν λίπε κείων·\nτὸν δʼ ἔλιπε ψυχή. τοὶ δʼ ἔσφαξάν τε καὶ εὗσαν·\nαἶψα δέ μιν διέχευαν· ὁ δʼ ὠμοθετεῖτο συβώτης,\nπάντων ἀρχόμενος μελέων, ἐς πίονα δημόν,\nκαὶ τὰ μὲν ἐν πυρὶ βάλλε, παλύνας ἀλφίτου ἀκτῇ,\nμίστυλλόν τʼ ἄρα τἆλλα καὶ ἀμφʼ ὀβελοῖσιν ἔπειραν,\nὤπτησάν τε περιφραδέως ἐρύσαντό τε πάντα,\nβάλλον δʼ εἰν ἐλεοῖσιν ἀολλέα· ἂν δὲ συβώτης\nἵστατο δαιτρεύσων· περὶ γὰρ φρεσὶν αἴσιμα ᾔδη.\nκαὶ τὰ μὲν ἕπταχα πάντα διεμοιρᾶτο δαΐζων·\nτὴν μὲν ἴαν νύμφῃσι καὶ Ἑρμῇ, Μαιάδος υἱεῖ,\nθῆκεν ἐπευξάμενος, τὰς δʼ ἄλλας νεῖμεν ἑκάστῳ·\nνώτοισιν δʼ Ὀδυσῆα διηνεκέεσσι γέραιρεν\nἀργιόδοντος ὑός, κύδαινε δὲ θυμὸν ἄνακτος·\nκαί μιν φωνήσας προσέφη πολύμητις Ὀδυσσεύς·\nαἴθʼ οὕτως, Εὔμαιε, φίλος Διὶ πατρὶ γένοιο\nὡς ἐμοί, ὅττι τε τοῖον ἐόντʼ ἀγαθοῖσι γεραίρεις.\nτὸν δʼ ἀπαμειβόμενος προσέφης, Εὔμαιε συβῶτα·\nἔσθιε, δαιμόνιε ξείνων, καὶ τέρπεο τοῖσδε,\nοἷα πάρεστι· θεὸς δὲ τὸ μὲν δώσει, τὸ δʼ ἐάσει,\nὅττι κεν ᾧ θυμῷ ἐθέλῃ· δύναται γὰρ ἅπαντα.\nἦ ῥα καὶ ἄργματα θῦσε θεοῖς αἰειγενέτῃσι,\nσπείσας δʼ αἴθοπα οἶνον Ὀδυσσῆϊ πτολιπόρθῳ\nἐν χείρεσσιν ἔθηκεν· ὁ δʼ ἕζετο ᾗ παρὰ μοίρῃ.\nσῖτον δέ σφιν ἔνειμε Μεσαύλιος, ὅν ῥα συβώτης\nαὐτὸς κτήσατο οἶος ἀποιχομένοιο ἄνακτος,\nνόσφιν δεσποίνης καὶ Λαέρταο γέροντος·\nπὰρ δʼ ἄρα μιν Ταφίων πρίατο κτεάτεσσιν ἑοῖσιν.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nσῖτον μέν σφιν ἀφεῖλε Μεσαύλιος, οἱ δʼ ἐπὶ κοῖτον\nσίτου καὶ κρειῶν κεκορημένοι ἐσσεύοντο.\nνὺξ δʼ ἄρʼ ἐπῆλθε κακὴ σκοτομήνιος, ὗε δʼ ἄρα\nΖεὺς\nπάννυχος, αὐτὰρ ἄη Ζέφυρος μέγας αἰὲν ἔφυδρος.\nτοῖς δʼ Ὀδυσεὺς μετέειπε, συβώτεω πειρητίζων,\nεἴ πώς οἱ ἐκδὺς χλαῖναν πόροι, ἤ τινʼ ἑταίρων\nἄλλον ἐποτρύνειεν, ἐπεί ἑο κήδετο λίην·\nκέκλυθι νῦν, Εὔμαιε καὶ ἄλλοι πάντες\nἑταῖροι,\nεὐξάμενός τι ἔπος ἐρέω· οἶνος γὰρ ἀνώγει\nἠλεός, ὅς τʼ ἐφέηκε πολύφρονά περ μάλʼ ἀεῖσαι\nκαί θʼ ἁπαλὸν γελάσαι, καί τʼ ὀρχήσασθαι ἀνῆκε,\nκαί τι ἔπος προέηκεν ὅ περ τʼ ἄρρητον ἄμεινον.\nἀλλʼ ἐπεὶ οὖν τὸ πρῶτον ἀνέκραγον, οὐκ ἐπικεύσω.\nεἴθʼ ὣς ἡβώοιμι βίη τέ μοι ἔμπεδος εἴη,\nὡς ὅθʼ ὑπὸ Τροίην λόχον ἤγομεν ἀρτύναντες.\nἡγείσθην δʼ Ὀδυσεύς τε καὶ Ἀτρεΐδης Μενέλαος,\nτοῖσι δʼ ἅμα τρίτος ἄρχον ἐγών· αὐτοὶ γὰρ ἄνωγον.\nἀλλʼ ὅτε δή ῥʼ ἱκόμεσθα ποτὶ πτόλιν αἰπύ τε τεῖχος,\nἡμεῖς μὲν περὶ ἄστυ κατὰ ῥωπήϊα πυκνά,\nἂν δόνακας καὶ ἕλος, ὑπὸ τεύχεσι πεπτηῶτες\nκείμεθα. νὺξ δʼ ἄρʼ ἐπῆλθε κακὴ Βορέαο πεσόντος,\nπηγυλίς· αὐτὰρ ὕπερθε χιὼν γένετʼ ἠΰτε πάχνη,\nψυχρή, καὶ σακέεσσι περιτρέφετο κρύσταλλος.\nἔνθʼ ἄλλοι πάντες χλαίνας ἔχον ἠδὲ χιτῶνας,\nεὗδον δʼ εὔκηλοι, σάκεσιν εἰλυμένοι ὤμους·\nαὐτὰρ ἐγὼ χλαῖναν μὲν ἰὼν ἑτάροισιν ἔλειπον\nἀφραδίῃς, ἐπεὶ οὐκ ἐφάμην ῥιγωσέμεν ἔμπης,\nἀλλʼ ἑπόμην σάκος οἶον ἔχων καὶ ζῶμα φαεινόν.\nἀλλʼ ὅτε δὴ τρίχα νυκτὸς ἔην, μετὰ δʼ ἄστρα βεβήκει,\nκαὶ τότʼ ἐγὼν Ὀδυσῆα προσηύδων ἐγγὺς ἐόντα\nἀγκῶνι νύξας· ὁ δʼ ἄρʼ ἐμμαπέως ὑπάκουσε·\nδιογενὲς Λαερτιάδη, πολυμήχανʼ Ὀδυσσεῦ,\nοὔ τοι ἔτι ζωοῖσι μετέσσομαι, ἀλλά με χεῖμα\nδάμναται· οὐ γὰρ ἔχω χλαῖναν· παρά μʼ ἤπαφε δαίμων\nοἰοχίτωνʼ ἔμεναι· νῦν δʼ οὐκέτι φυκτὰ πέλονται.\nὣς ἐφάμην, ὁ δʼ ἔπειτα νόον σχέθε τόνδʼ ἐνὶ\nθυμῷ,\nοἷος κεῖνος ἔην βουλευέμεν ἠδὲ μάχεσθαι·\nφθεγξάμενος δʼ ὀλίγῃ ὀπί με πρὸς μῦθον ἔειπε·\nσίγα νῦν, μή τίς σευ Ἀχαιῶν ἄλλος ἀκούσῃ.\nἦ καὶ ἐπʼ ἀγκῶνος κεφαλὴν σχέθεν εἶπέ τε\nμῦθον·\nκλῦτε, φίλοι· θεῖός μοι ἐνύπνιον ἦλθεν ὄνειρος.\nλίην γὰρ νηῶν ἑκὰς ἤλθομεν· ἀλλά τις εἴη\nεἰπεῖν Ἀτρεΐδῃ Ἀγαμέμνονι, ποιμένι λαῶν,\nεἰ πλέονας παρὰ ναῦφιν ἐποτρύνειε νέεσθαι.\nὣς ἔφατʼ, ὦρτο δʼ ἔπειτα Θόας, Ἀνδραίμονος\nυἱός,\nκαρπαλίμως, ἀπὸ δὲ χλαῖναν θέτο φοινικόεσσαν,\nβῆ δὲ θέειν ἐπὶ νῆας· ἐγὼ δʼ ἐνὶ εἵματι κείνου\nκείμην ἀσπασίως, φάε δὲ χρυσόθρονος Ἠώς.\nὣς νῦν ἡβώοιμι βίη τέ μοι ἔμπεδος εἴη·\nδοίη κέν τις χλαῖναν ἐνὶ σταθμοῖσι συφορβῶν,\nἀμφότερον, φιλότητι καὶ αἰδοῖ φωτὸς ἑῆος·\nνῦν δέ μʼ ἀτιμάζουσι κακὰ χροῒ εἵματʼ ἔχοντα.\nτὸν δʼ ἀπαμειβόμενος προσέφης, Εὔμαιε συβῶτα·\nὦ γέρον, αἶνος μέν τοι ἀμύμων, ὃν κατέλεξας,\nοὐδέ τί πω παρὰ μοῖραν ἔπος νηκερδὲς ἔειπες·\nτῷ οὔτʼ ἐσθῆτος δευήσεαι οὔτε τευ ἄλλου,\nὧν ἐπέοιχʼ ἱκέτην ταλαπείριον ἀντιάσαντα,\nνῦν· ἀτὰρ ἠῶθέν γε τὰ σὰ ῥάκεα δνοπαλίξεις.\nοὐ γὰρ πολλαὶ χλαῖναι ἐπημοιβοί τε χιτῶνες\nἐνθάδε ἕννυσθαι, μία δʼ οἴη φωτὶ ἑκάστῳ.\nαὐτὰρ ἐπὴν ἔλθῃσιν Ὀδυσσῆος φίλος υἱός,\nαὐτός τοι χλαῖνάν τε χιτῶνά τε εἵματα δώσει,\nπέμψει δʼ ὅππῃ σε κραδίη θυμός τε κελεύει.\nὣς εἰπὼν ἀνόρουσε, τίθει δʼ ἄρα οἱ πυρὸς ἐγγὺς\nεὐνήν, ἐν δʼ ὀΐων τε καὶ αἰγῶν δέρματʼ ἔβαλλεν.\nἔνθʼ Ὀδυσεὺς κατέλεκτʼ· ἐπὶ δὲ χλαῖναν βάλεν αὐτῷ\nπυκνὴν καὶ μεγάλην, ἥ οἱ παρεκέσκετʼ ἀμοιβάς,\nἕννυσθαι ὅτε τις χειμὼν ἔκπαγλος ὄροιτο.\nὣς ὁ μὲν ἔνθʼ Ὀδυσεὺς κοιμήσατο, τοὶ δὲ παρʼ\nαὐτὸν\nἄνδρες κοιμήσαντο νεηνίαι· οὐδὲ συβώτῃ\nἥνδανεν αὐτόθι κοῖτος, ὑῶν ἄπο κοιμηθῆναι,\nἀλλʼ ὅ γʼ ἄρʼ ἔξω ἰὼν ὡπλίζετο· χαῖρε δʼ Ὀδυσσεύς,\nὅττι ῥά οἱ βιότου περικήδετο νόσφιν ἐόντος.\nπρῶτον μὲν ξίφος ὀξὺ περὶ στιβαροῖς βάλετʼ ὤμοις,\nἀμφὶ δὲ χλαῖναν ἑέσσατʼ ἀλεξάνεμον, μάλα πυκνήν,\nἂν δὲ νάκην ἕλετʼ αἰγὸς ἐϋτρεφέος μεγάλοιο,\nεἵλετο δʼ ὀξὺν ἄκοντα, κυνῶν ἀλκτῆρα καὶ ἀνδρῶν.\nβῆ δʼ ἴμεναι κείων ὅθι περ σύες ἀργιόδοντες\nπέτρῃ ὕπο γλαφυρῇ εὗδον, Βορέω ὑπʼ ἰωγῇ.\nἡ δʼ εἰς εὐρύχορον Λακεδαίμονα Παλλὰς Ἀθήνη\nᾤχετʼ, Ὀδυσσῆος μεγαθύμου φαίδιμον υἱὸν\nνόστου ὑπομνήσουσα καὶ ὀτρυνέουσα νέεσθαι.\nεὗρε δὲ Τηλέμαχον καὶ Νέστορος ἀγλαὸν υἱὸν\nεὕδοντʼ ἐν προδόμῳ Μενελάου κυδαλίμοιο,\nἦ τοι Νεστορίδην μαλακῷ δεδμημένον ὕπνῳ·\nΤηλέμαχον δʼ οὐχ ὕπνος ἔχε γλυκύς, ἀλλʼ ἐνὶ θυμῷ\nνύκτα διʼ ἀμβροσίην μελεδήματα πατρὸς ἔγειρεν.\nἀγχοῦ δʼ ἱσταμένη προσέφη γλαυκῶπις Ἀθήνη·\nΤηλέμαχʼ, οὐκέτι καλὰ δόμων ἄπο τῆλʼ\nἀλάλησαι,\nκτήματά τε προλιπὼν ἄνδρας τʼ ἐν σοῖσι δόμοισιν\nοὕτω ὑπερφιάλους· μή τοι κατὰ πάντα φάγωσι\nκτήματα δασσάμενοι, σὺ δὲ τηϋσίην ὁδὸν ἔλθῃς.\nἀλλʼ ὄτρυνε τάχιστα βοὴν ἀγαθὸν Μενέλαον\nπεμπέμεν, ὄφρʼ ἔτι οἴκοι ἀμύμονα μητέρα τέτμῃς.\nἤδη γάρ ῥα πατήρ τε κασίγνητοί τε κέλονται\nΕὐρυμάχῳ γήμασθαι· ὁ γὰρ περιβάλλει ἅπαντας\nμνηστῆρας δώροισι καὶ ἐξώφελλεν ἔεδνα·\nμή νύ τι σεῦ ἀέκητι δόμων ἐκ κτῆμα φέρηται.\nοἶσθα γὰρ οἷος θυμὸς ἐνὶ στήθεσσι γυναικός·\nκείνου βούλεται οἶκον ὀφέλλειν ὅς κεν ὀπυίῃ,\nπαίδων δὲ προτέρων καὶ κουριδίοιο φίλοιο\nοὐκέτι μέμνηται τεθνηκότος οὐδὲ μεταλλᾷ.\nἀλλὰ σύ γʼ ἐλθὼν αὐτὸς ἐπιτρέψειας ἕκαστα\nδμῳάων ἥ τίς τοι ἀρίστη φαίνεται εἶναι,\nεἰς ὅ κέ τοι φήνωσι θεοὶ κυδρὴν παράκοιτιν.\nἄλλο δέ τοί τι ἔπος ἐρέω, σὺ δὲ σύνθεο θυμῷ.\nμνηστήρων σʼ ἐπιτηδὲς ἀριστῆες λοχόωσιν\nἐν πορθμῷ Ἰθάκης τε Σάμοιό τε παιπαλοέσσης.\nἱέμενοι κτεῖναι, πρὶν πατρίδα γαῖαν ἱκέσθαι.\nἀλλὰ τά γʼ οὐκ ὀΐω· πρὶν καί τινα γαῖα καθέξει\nἀνδρῶν μνηστήρων, οἵ τοι βίοτον κατέδουσιν.\nἀλλὰ ἑκὰς νήσων ἀπέχειν εὐεργέα νῆα,\nνυκτὶ δʼ ὁμῶς πλείειν· πέμψει δέ τοι οὖρον ὄπισθεν\nἀθανάτων ὅς τίς σε φυλάσσει τε ῥύεταί τε.\nαὐτὰρ ἐπὴν πρώτην ἀκτὴν Ἰθάκης ἀφίκηαι,\nνῆα μὲν ἐς πόλιν ὀτρῦναι καὶ πάντας ἑταίρους,\nαὐτὸς δὲ πρώτιστα συβώτην εἰσαφικέσθαι,\nὅς τοι ὑῶν ἐπίουρος, ὁμῶς δέ τοι ἤπια οἶδεν.\nἔνθα δὲ νύκτʼ ἀέσαι· τὸν δʼ ὀτρῦναι πόλιν εἴσω\nἀγγελίην ἐρέοντα περίφρονι Πηνελοπείῃ,\nοὕνεκά οἱ σῶς ἐσσὶ καὶ ἐκ Πύλου εἰλήλουθας.\nἡ μὲν ἄρʼ ὣς εἰποῦσʼ ἀπέβη πρὸς μακρὸν Ὄλυμπον,\nαὐτὰρ ὁ Νεστορίδην ἐξ ἡδέος ὕπνου ἔγειρεν\nλὰξ ποδὶ κινήσας, καί μιν πρὸς μῦθον ἔειπεν·\nἔγρεο, Νεστορίδη Πεισίστρατε, μώνυχας ἵππους\nζεῦξον ὑφʼ ἅρματʼ ἄγων, ὄφρα πρήσσωμεν ὁδοῖο.\nτὸν δʼ αὖ Νεστορίδης Πεισίστρατος ἀντίον ηὔδα·\nΤηλέμαχʼ, οὔ πως ἔστιν ἐπειγομένους περ ὁδοῖο\nνύκτα διὰ δνοφερὴν ἐλάαν· τάχα δʼ ἔσσεται ἠώς.\nἀλλὰ μένʼ εἰς ὅ κε δῶρα φέρων ἐπιδίφρια θήῃ\nἥρως Ἀτρείδης, δουρικλειτὸς Μενέλαος,\nκαὶ μύθοις ἀγανοῖσι παραυδήσας ἀποπέμψῃ.\nτοῦ γάρ τε ξεῖνος μιμνήσκεται ἤματα πάντα\nἀνδρὸς ξεινοδόκου, ὅς κεν φιλότητα παράσχῃ.\nὣς ἔφατʼ, αὐτίκα δὲ χρυσόθρονος ἤλυθεν Ἠώς.\nἀγχίμολον δέ σφʼ ἦλθε βοὴν ἀγαθὸς Μενέλαος,\nἀνστὰς ἐξ εὐνῆς, Ἑλένης πάρα καλλικόμοιο.\nτὸν δʼ ὡς οὖν ἐνόησεν Ὀδυσσῆος φίλος υἱός,\nσπερχόμενός ῥα χιτῶνα περὶ χροῒ σιγαλόεντα\nδῦνεν, καὶ μέγα φᾶρος ἐπὶ στιβαροῖς βάλετʼ ὤμοις\nἥρως, βῆ δὲ θύραζε, παριστάμενος δὲ προσηύδα\nΤηλέμαχος, φίλος υἱὸς Ὀδυσσῆος θείοιο·\nἈτρεΐδη Μενέλαε διοτρεφές, ὄρχαμε λαῶν,\nἤδη νῦν μʼ ἀπόπεμπε φίλην ἐς πατρίδα γαῖαν·\nἤδη γάρ μοι θυμὸς ἐέλδεται οἴκαδʼ ἱκέσθαι.\nτὸν δʼ ἠμείβετʼ ἔπειτα βοὴν ἀγαθὸς Μενέλαος·\nΤηλέμαχʼ, οὔ τί σʼ ἐγώ γε πολὺν χρόνον ἐνθάδʼ ἐρύξω\nἱέμενον νόστοιο· νεμεσσῶμαι δὲ καὶ ἄλλῳ\nἀνδρὶ ξεινοδόκῳ, ὅς κʼ ἔξοχα μὲν φιλέῃσιν,\nἔξοχα δʼ ἐχθαίρῃσιν· ἀμείνω δʼ αἴσιμα πάντα.\nἶσόν τοι κακόν ἐσθʼ, ὅς τʼ οὐκ ἐθέλοντα νέεσθαι\nξεῖνον ἐποτρύνει καὶ ὃς ἐσσύμενον κατερύκει.\nχρὴ ξεῖνον παρεόντα φιλεῖν, ἐθέλοντα δὲ πέμπειν.\nἀλλὰ μένʼ εἰς ὅ κε δῶρα φέρων ἐπιδίφρια θείω\nκαλά, σὺ δʼ ὀφθαλμοῖσιν ἴδῃς, εἴπω δὲ γυναιξὶ\nδεῖπνον ἐνὶ μεγάροις τετυκεῖν ἅλις ἔνδον ἐόντων.\nἀμφότερον, κῦδός τε καὶ ἀγλαΐη καὶ ὄνειαρ,\nδειπνήσαντας ἴμεν πολλὴν ἐπʼ ἀπείρονα γαῖαν.\nεἰ δʼ ἐθέλεις τραφθῆναι ἀνʼ Ἑλλάδα καὶ μέσον Ἄργος,\nὄφρα τοι αὐτὸς ἕπωμαι, ὑποζεύξω δέ τοι ἵππους,\nἄστεα δʼ ἀνθρώπων ἡγήσομαι· οὐδέ τις ἡμέας\nαὔτως ἀππέμψει, δώσει δέ τι ἕν γε φέρεσθαι,\nἠέ τινα τριπόδων εὐχάλκων ἠὲ λεβήτων,\nἠὲ δύʼ ἡμιόνους ἠὲ χρύσειον ἄλεισον.\nτὸν δʼ αὖ Τηλέμαχος πεπνυμένος ἀντίον ηὔδα·\nἈτρεΐδη Μενέλαε διοτρεφές, ὄρχαμε λαῶν,\nβούλομαι ἤδη νεῖσθαι ἐφʼ ἡμέτερʼ· οὐ γὰρ ὄπισθεν\nοὖρον ἰὼν κατέλειπον ἐπὶ κτεάτεσσιν ἐμοῖσιν·\nμὴ πατέρʼ ἀντίθεον διζήμενος αὐτὸς ὄλωμαι,\nἤ τί μοι ἐκ μεγάρων κειμήλιον ἐσθλὸν ὄληται.\nαὐτὰρ ἐπεὶ τό γʼ ἄκουσε βοὴν ἀγαθὸς Μενέλαος,\nαὐτίκʼ ἄρʼ ᾗ ἀλόχῳ ἠδὲ δμῳῇσι κέλευσε\nδεῖπνον ἐνὶ μεγάροις τετυκεῖν ἅλις ἔνδον ἐόντων.\nἀγχίμολον δέ οἱ ἦλθε Βοηθοΐδης Ἐτεωνεύς,\nἀνστὰς ἐξ εὐνῆς, ἐπεὶ οὐ πολὺ ναῖεν ἀπʼ αὐτοῦ·\nτὸν πῦρ κῆαι ἄνωγε βοὴν ἀγαθὸς Μενέλαος\nὀπτῆσαί τε κρεῶν· ὁ δʼ ἄρʼ οὐκ ἀπίθησεν ἀκούσας.\nαὐτὸς δʼ ἐς θάλαμον κατεβήσετο κηώεντα,\nοὐκ οἶος, ἅμα τῷ γʼ Ἑλένη κίε καὶ Μεγαπένθης.\nἀλλʼ ὅτε δή ῥʼ ἵκανον ὅθι κειμήλια κεῖτο,\nἈτρεΐδης μὲν ἔπειτα δέπας λάβεν ἀμφικύπελλον,\nυἱὸν δὲ κρητῆρα φέρειν Μεγαπένθεʼ ἄνωγεν\nἀργύρεον· Ἑλένη δὲ παρίστατο φωριαμοῖσιν,\nἔνθʼ ἔσαν οἱ πέπλοι παμποίκιλοι, οὓς κάμεν αὐτή.\nτῶν ἕνʼ ἀειραμένη Ἑλένη φέρε, δῖα γυναικῶν,\nὃς κάλλιστος ἔην ποικίλμασιν ἠδὲ μέγιστος,\nἀστὴρ δʼ ὣς ἀπέλαμπεν· ἔκειτο δὲ νείατος ἄλλων.\nβὰν δʼ ἰέναι προτέρω διὰ δώματος, ἧος ἵκοντο\nΤηλέμαχον· τὸν δὲ προσέφη ξανθὸς Μενέλαος·\nΤηλέμαχʼ, ἦ τοι νόστον, ὅπως φρεσὶ σῇσι μενοινᾷς,\nὥς τοι Ζεὺς τελέσειεν, ἐρίγδουπος πόσις Ἥρης.\nδώρων δʼ, ὅσσʼ ἐν ἐμῷ οἴκῳ κειμήλια κεῖται,\nδώσω ὃ κάλλιστον καὶ τιμηέστατόν ἐστι.\nδώσω τοι κρητῆρα τετυγμένον· ἀργύρεος δὲ\nἐστὶν ἅπας, χρυσῷ δʼ ἐπὶ χείλεα κεκράανται,\nἔργον δʼ Ἡφαίστοιο· πόρεν δέ ἑ Φαίδιμος ἥρως,\nΣιδονίων βασιλεύς, ὅθʼ ἑὸς δόμος ἀμφεκάλυψε\nκεῖσέ με νοστήσαντα· τεῒν δʼ ἐθέλω τόδʼ ὀπάσσαι.\nὣς εἰπὼν ἐν χειρὶ τίθει δέπας ἀμφικύπελλον\nἥρως Ἀτρεΐδης· ὁ δʼ ἄρα κρητῆρα φαεινὸν\nθῆκʼ αὐτοῦ προπάροιθε φέρων κρατερὸς Μεγαπένθης,\nἀργύρεον· Ἑλένη δὲ παρίστατο καλλιπάρῃος\nπέπλον ἔχουσʼ ἐν χερσίν, ἔπος τʼ ἔφατʼ ἔκ τʼ ὀνόμαζε·\nδῶρόν τοι καὶ ἐγώ, τέκνον φίλε, τοῦτο\nδίδωμι,\nμνῆμʼ Ἑλένης χειρῶν, πολυηράτου ἐς γάμου ὥρην,\nσῇ ἀλόχῳ φορέειν· τῆος δὲ φίλῃ παρὰ μητρὶ\nκείσθω ἐνὶ μεγάρῳ. σὺ δέ μοι χαίρων ἀφίκοιο\nοἶκον ἐϋκτίμενον καὶ σὴν ἐς πατρίδα γαῖαν.\nὣς εἰποῦσʼ ἐν χερσὶ τίθει, ὁ δʼ ἐδέξατο χαίρων.\nκαὶ τὰ μὲν ἐς πείρινθα τίθει Πεισίστρατος ἥρως\nδεξάμενος, καὶ πάντα ἑῷ θηήσατο θυμῷ·\nτοὺς δʼ ἦγε πρὸς δῶμα κάρη ξανθὸς Μενέλαος.\nἑζέσθην δʼ ἄρʼ ἔπειτα κατὰ κλισμούς τε θρόνους τε.\nχέρνιβα δʼ ἀμφίπολος προχόῳ ἐπέχευε φέρουσα\nκαλῇ χρυσείῃ, ὑπὲρ ἀργυρέοιο λέβητος,\nνίψασθαι· παρὰ δὲ ξεστὴν ἐτάνυσσε τράπεζαν.\nσῖτον δʼ αἰδοίη ταμίη παρέθηκε φέρουσα·\nεἴδατα πόλλʼ ἐπιθεῖσα, χαριζομένη παρεόντων·\nπὰρ δὲ Βοηθοΐδης κρέα δαίετο καὶ νέμε μοίρας·\nοἰνοχόει δʼ υἱὸς Μενελάου κυδαλίμοιο.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nδὴ τότε Τηλέμαχος καὶ Νέστορος ἀγλαὸς υἱὸς\nἵππους τε ζεύγνυντʼ ἀνά θʼ ἅρματα ποικίλʼ ἔβαινον,\nἐκ δʼ ἔλασαν προθύροιο καὶ αἰθούσης ἐριδούπου.\nτοὺς δὲ μετʼ Ἀτρεΐδης ἔκιε ξανθὸς Μενέλαος,\nοἶνον ἔχων ἐν χειρὶ μελίφρονα δεξιτερῆφι,\nἐν δέπαϊ χρυσέῳ, ὄφρα λείψαντε κιοίτην.\nστῆ δʼ ἵππων προπάροιθε, δεδισκόμενος δὲ προσηύδα·\nχαίρετον, ὦ κούρω, καὶ Νέστορι ποιμένι λαῶν\nεἰπεῖν· ἦ γὰρ ἐμοί γε πατὴρ ὣς ἤπιος ἦεν,\nἧος ἐνὶ Τροίῃ πολεμίζομεν υἷες Ἀχαιῶν.\nτὸν δʼ αὖ Τηλέμαχος πεπνυμένος ἀντίον ηὔδα·\nκαὶ λίην κείνῳ γε, διοτρεφές, ὡς ἀγορεύεις,\nπάντα τάδʼ ἐλθόντες καταλέξομεν· αἲ γὰρ ἐγὼν ὣς\nνοστήσας Ἰθάκηνδε, κιχὼν Ὀδυσῆʼ ἐνὶ οἴκῳ,\nεἴποιμʼ ὡς παρὰ σεῖο τυχὼν φιλότητος ἁπάσης\nἔρχομαι, αὐτὰρ ἄγω κειμήλια πολλὰ καὶ ἐσθλά.\nὣς ἄρα οἱ εἰπόντι ἐπέπτατο δεξιὸς ὄρνις,\nαἰετὸς ἀργὴν χῆνα φέρων ὀνύχεσσι πέλωρον,\nἥμερον ἐξ αὐλῆς· οἱ δʼ ἰΰζοντες ἕποντο\nἀνέρες ἠδὲ γυναῖκες· ὁ δέ σφισιν ἐγγύθεν ἐλθὼν\nδεξιὸς ἤϊξε πρόσθʼ ἵππων· οἱ δὲ ἰδόντες\nγήθησαν, καὶ πᾶσιν ἐνὶ φρεσὶ θυμὸς ἰάνθη.\nτοῖσι δὲ Νεστορίδης Πεισίστρατος ἤρχετο μύθων·\nφράζεο δή, Μενέλαε διοτρεφές, ὄρχαμε λαῶν,\nἢ νῶϊν τόδʼ ἔφηνε θεὸς τέρας ἦε σοὶ αὐτῷ.\nὣς φάτο, μερμήριξε δʼ ἀρηΐφιλος Μενέλαος,\nὅππως οἱ κατὰ μοῖραν ὑποκρίναιτο νοήσας.\nτὸν δʼ Ἑλένη τανύπεπλος ὑποφθαμένη φάτο μῦθον·\nκλῦτέ μευ· αὐτὰρ ἐγὼ μαντεύσομαι, ὡς ἐνὶ\nθυμῷ\nἀθάνατοι βάλλουσι καὶ ὡς τελέεσθαι ὀΐω.\nὡς ὅδε χῆνʼ ἥρπαξʼ ἀτιταλλομένην ἐνὶ οἴκῳ\nἐλθὼν ἐξ ὄρεος, ὅθι οἱ γενεή τε τόκος τε,\nὣς Ὀδυσεὺς κακὰ πολλὰ παθὼν καὶ πόλλʼ ἐπαληθεὶς\nοἴκαδε νοστήσει καὶ τίσεται· ἠὲ καὶ ἤδη\nοἴκοι, ἀτὰρ μνηστῆρσι κακὸν πάντεσσι φυτεύει.\nτὴν δʼ αὖ Τηλέμαχος πεπνυμένος ἀντίον ηὔδα·\nοὕτω νῦν Ζεὺς θείη, ἐρίγδουπος πόσις Ἥρης·\nτῷ κέν τοι καὶ κεῖθι θεῷ ὣς εὐχετοῴμην.\nἦ καὶ ἐφʼ ἵπποιϊν μάστιν βάλεν· οἱ δὲ μάλʼ ὦκα\nἤϊξαν πεδίονδε διὰ πτόλιος μεμαῶτες.\nοἱ δὲ πανημέριοι σεῖον ζυγὸν ἀμφὶς ἔχοντες.\nδύσετό τʼ ἠέλιος σκιόωντό τε πᾶσαι ἀγυιαί·\nἐς Φηρὰς δʼ ἵκοντο Διοκλῆος ποτὶ δῶμα,\nυἱέος Ὀρτιλόχοιο, τὸν Ἀλφειὸς τέκε παῖδα.\nἔνθα δὲ νύκτʼ ἄεσαν ὁ δὲ τοῖς πὰρ ξείνια θῆκεν.\nἦμος δʼ ἠριγένεια φάνη ῥοδοδάκτυλος Ἠώς,\nἵππους τε ζεύγνυντʼ ἀνά θʼ ἅρματα ποικίλʼ ἔβαινον,\nἐκ δʼ ἔλασαν προθύροιο καὶ αἰθούσης ἐριδούπου·\nμάστιξεν δʼ ἐλάαν, τὼ δʼ οὐκ ἄκοντε πετέσθην.\nαἶψα δʼ ἔπειθʼ ἵκοντο Πύλου αἰπὺ πτολίεθρον·\nκαὶ τότε Τηλέμαχος προσεφώνεε Νέστορος υἱόν·\nΝεστορίδη, πῶς κέν μοι ὑποσχόμενος τελέσειας\nμῦθον ἐμόν; ξεῖνοι δὲ διαμπερὲς εὐχόμεθʼ εἶναι\nἐκ πατέρων φιλότητος, ἀτὰρ καὶ ὁμήλικές εἰμεν·\nἥδε δʼ ὁδὸς καὶ μᾶλλον ὁμοφροσύνῃσιν ἐνήσει.\nμή με παρὲξ ἄγε νῆα, διοτρεφές, ἀλλὰ λίπʼ αὐτοῦ,\nμή μʼ ὁ γέρων ἀέκοντα κατάσχῃ ᾧ ἐνὶ οἴκῳ\nἱέμενος φιλέειν· ἐμὲ δὲ χρεὼ θᾶσσον ἱκέσθαι.\nὣς φάτο, Νεστορίδης δʼ ἄρʼ ἑῷ συμφράσσατο θυμῷ,\nὅππως οἱ κατὰ μοῖραν ὑποσχόμενος τελέσειεν.\nὧδε δέ οἱ φρονέοντι δοάσσατο κέρδιον εἶναι·\nστρέψʼ ἵππους ἐπὶ νῆα θοὴν καὶ θῖνα θαλάσσης,\nνηῒ δʼ ἐνὶ πρύμνῃ ἐξαίνυτο κάλλιμα δῶρα,\nἐσθῆτα χρυσόν τε, τά οἱ Μενέλαος ἔδωκε·\nκαί μιν ἐποτρύνων ἔπεα πτερόεντα προσηύδα·\nσπουδῇ νῦν ἀνάβαινε κέλευέ τε πάντας\nἑταίρους,\nπρὶν ἐμὲ οἴκαδʼ ἱκέσθαι ἀπαγγεῖλαί τε γέροντι.\nεὖ γὰρ ἐγὼ τόδε οἶδα κατὰ φρένα καὶ κατὰ θυμόν·\nοἷος κείνου θυμὸς ὑπέρβιος, οὔ σε μεθήσει,\nἀλλʼ αὐτὸς καλέων δεῦρʼ εἴσεται, οὐδέ ἕ φημι\nἂψ ἰέναι κενεόν· μάλα γὰρ κεχολώσεται ἔμπης.\nὣς ἄρα φωνήσας ἔλασεν καλλίτριχας ἵππους\nἂψ Πυλίων εἰς ἄστυ, θοῶς δʼ ἄρα δώμαθʼ ἵκανε.\nΤηλέμαχος δʼ ἑτάροισιν ἐποτρύνων ἐκέλευσεν·\nἐγκοσμεῖτε τὰ τεύχεʼ, ἑταῖροι, νηῒ μελαίνῃ,\nαὐτοί τʼ ἀμβαίνωμεν, ἵνα πρήσσωμεν ὁδοῖο.\nὣς ἔφαθʼ, οἱ δʼ ἄρα τοῦ μάλα μὲν κλύον ἠδʼ\nἐπίθοντο,\nαἶψα δʼ ἄρʼ εἴσβαινον καὶ ἐπὶ κληῗσι καθῖζον.\nἦ τοι ὁ μὲν τὰ πονεῖτο καὶ εὔχετο, θῦε δʼ Ἀθήνῃ\nνηῒ πάρα πρυμνῇ· σχεδόθεν δέ οἱ ἤλυθεν ἀνὴρ\nτηλεδαπός, φεύγων ἐξ Ἄργεος ἄνδρα κατακτάς,\nμάντις· ἀτὰρ γενεήν γε Μελάμποδος ἔκγονος ἦεν,\nὃς πρὶν μέν ποτʼ ἔναιε Πύλῳ ἔνι, μητέρι μήλων,\nἀφνειὸς Πυλίοισι μέγʼ ἔξοχα δώματα ναίων·\nδὴ τότε γʼ ἄλλων δῆμον ἀφίκετο, πατρίδα φεύγων\nΝηλέα τε μεγάθυμον, ἀγαυότατον ζωόντων,\nὅς οἱ χρήματα πολλὰ τελεσφόρον εἰς ἐνιαυτὸν\nεἶχε βίῃ. ὁ δὲ τῆος ἐνὶ μεγάροις Φυλάκοιο\nδεσμῷ ἐν ἀργαλέῳ δέδετο, κρατέρʼ ἄλγεα πάσχων\nεἵνεκα Νηλῆος κούρης ἄτης τε βαρείης,\nτήν οἱ ἐπὶ φρεσὶ θῆκε θεὰ δασπλῆτις Ἐρινύς.\nἀλλʼ ὁ μὲν ἔκφυγε κῆρα καὶ ἤλασε βοῦς ἐριμύκους\nἐς Πύλον ἐκ Φυλάκης καὶ ἐτίσατο ἔργον ἀεικὲς\nἀντίθεον Νηλῆα, κασιγνήτῳ δὲ γυναῖκα\nἠγάγετο πρὸς δώμαθʼ. ὁ δʼ ἄλλων ἵκετο δῆμον,\nἌργος ἐς ἱππόβοτον· τόθι γάρ νύ οἱ αἴσιμον ἦεν\nναιέμεναι πολλοῖσιν ἀνάσσοντʼ Ἀργείοισιν\nἔνθα δʼ ἔγημε γυναῖκα καὶ ὑψερεφὲς θέτο δῶμα,\nγείνατο δʼ Ἀντιφάτην καὶ Μάντιον, υἷε κραταιώ.\nἈντιφάτης μὲν ἔτικτεν Ὀϊκλῆα μεγάθυμον,\nαὐτὰρ Ὀϊκλείης λαοσσόον Ἀμφιάραον,\nὃν περὶ κῆρι φίλει Ζεύς τʼ αἰγίοχος καὶ Ἀπόλλων\nπαντοίην φιλότητʼ· οὐδʼ ἵκετο γήραος οὐδόν,\nἀλλʼ ὄλετʼ ἐν Θήβῃσι γυναίων εἵνεκα δώρων.\nτοῦ δʼ υἱεῖς ἐγένοντʼ Ἀλκμαίων Ἀμφίλοχός τε.\nΜάντιος αὖ τέκετο Πολυφείδεά τε Κλεῖτόν τε·\nἀλλʼ ἦ τοι Κλεῖτον χρυσόθρονος ἥρπασεν Ἠὼς\nκάλλεος εἵνεκα οἷο, ἵνʼ ἀθανάτοισι μετείη·\nαὐτὰρ ὑπέρθυμον Πολυφείδεα μάντιν Ἀπόλλων\nθῆκε βροτῶν ὄχʼ ἄριστον, ἐπεὶ θάνεν Ἀμφιάραος·\nὅς ῥʼ Ὑπερησίηνδʼ ἀπενάσσατο πατρὶ χολωθείς,\nἔνθʼ ὅ γε ναιετάων μαντεύετο πᾶσι βροτοῖσιν.\nτοῦ μὲν ἄρʼ υἱὸς ἐπῆλθε, Θεοκλύμενος δʼ ὄνομʼ\nἦεν,\nὃς τότε Τηλεμάχου πέλας ἵστατο· τὸν δʼ ἐκίχανεν\nσπένδοντʼ εὐχόμενόν τε θοῇ παρὰ νηῒ μελαίνῃ,\nκαί μιν φωνήσας ἔπεα πτερόεντα προσηύδα·\nὦ φίλʼ, ἐπεί σε θύοντα κιχάνω τῷδʼ ἐνὶ χώρῳ,\nλίσσομʼ ὑπὲρ θυέων καὶ δαίμονος, αὐτὰρ ἔπειτα\nσῆς τʼ αὐτοῦ κεφαλῆς καὶ ἑταίρων, οἵ τοι ἕπονται,\nεἰπέ μοι εἰρομένῳ νημερτέα μηδʼ ἐπικεύσῃς·\nτίς πόθεν εἶς ἀνδρῶν; πόθι τοι πόλις ἠδὲ τοκῆες;\nτὸν δʼ αὖ Τηλέμαχος πεπνυμένος ἀντίον ηὔδα·\nτοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.\nἐξ Ἰθάκης γένος εἰμί, πατὴρ δέ μοί ἐστιν Ὀδυσσεύς,\nεἴ ποτʼ ἔην· νῦν δʼ ἤδη ἀπέφθιτο λυγρῷ ὀλέθρῳ.\nτοὔνεκα νῦν ἑτάρους τε λαβὼν καὶ νῆα μέλαιναν\nἦλθον πευσόμενος πατρὸς δὴν οἰχομένοιο.\nτὸν δʼ αὖτε προσέειπε Θεοκλύμενος θεοειδής·\nοὕτω τοι καὶ ἐγὼν ἐκ πατρίδος, ἄνδρα κατακτὰς\nἔμφυλον· πολλοὶ δὲ κασίγνητοί τε ἔται τε\nἌργος ἀνʼ ἱππόβοτον, μέγα δὲ κρατέουσιν Ἀχαιῶν.\nτῶν ὑπαλευάμενος θάνατον καὶ κῆρα μέλαιναν\nφεύγω, ἐπεί νύ μοι αἶσα κατʼ ἀνθρώπους ἀλάλησθαι.\nἀλλά με νηὸς ἔφεσσαι, ἐπεί σε φυγὼν ἱκέτευσα,\nμή με κατακτείνωσι· διωκέμεναι γὰρ ὀΐω.\nτὸν δʼ αὖ Τηλέμαχος πεπνυμένος ἀντίον ηὔδα·\nοὐ μὲν δή σʼ ἐθέλοντά γʼ ἀπώσω νηὸς ἐΐσης,\nἀλλʼ ἕπευ· αὐτὰρ κεῖθι φιλήσεαι, οἷά κʼ ἔχωμεν.\nὣς ἄρα φωνήσας οἱ ἐδέξατο χάλκεον ἔγχος,\nκαὶ τό γʼ ἐπʼ ἰκριόφιν τάνυσεν νεὸς ἀμφιελίσσης·\nἂν δὲ καὶ αὐτὸς νηὸς ἐβήσετο ποντοπόροιο.\nἐν πρύμνῃ δʼ ἄρʼ ἔπειτα καθέζετο, πὰρ δὲ οἷ αὐτῷ\nεἷσε Θεοκλύμενον· τοὶ δὲ πρυμνήσιʼ ἔλυσαν.\nΤηλέμαχος δʼ ἑτάροισιν ἐποτρύνας ἐκέλευσεν\nὅπλων ἅπτεσθαι· τοὶ δʼ ἐσσυμένως ἐπίθοντο.\nἱστὸν δʼ εἰλάτινον κοίλης ἔντοσθε μεσόδμης\nστῆσαν ἀείραντες, κατὰ δὲ προτόνοισιν ἔδησαν,\nἕλκον δʼ ἱστία λευκὰ ἐϋστρέπτοισι βοεῦσι.\nτοῖσιν δʼ ἴκμενον οὖρον ἵει γλαυκῶπις Ἀθήνη,\nλάβρον ἐπαιγίζοντα διʼ αἰθέρος, ὄφρα τάχιστα\nνηῦς ἀνύσειε θέουσα θαλάσσης ἁλμυρὸν ὕδωρ.\nβὰν δὲ παρὰ Κρουνοὺς καὶ Χαλκίδα καλλιρέεθρον.\nδύσετό τʼ ἠέλιος σκιόωντό τε πᾶσαι ἀγυιαί·\nἡ δὲ Φεὰς ἐπέβαλλεν ἐπειγομένη Διὸς οὔρῳ\nἠδὲ παρʼ Ἤλιδα δῖαν, ὅθι κρατέουσιν Ἐπειοί.\nἔνθεν δʼ αὖ νήσοισιν ἐπιπροέηκε θοῇσιν,\nὁρμαίνων ἤ κεν θάνατον φύγοι ἦ κεν ἁλώῃ.\nτὼ δʼ αὖτʼ ἐν κλισίῃ Ὀδυσεὺς καὶ δῖος ὑφορβὸς\nδορπείτην· παρὰ δέ σφιν ἐδόρπεον ἀνέρες ἄλλοι.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nτοῖς δʼ Ὀδυσεὺς μετέειπε, συβώτεω πειρητίζων,\nἤ μιν ἔτʼ ἐνδυκέως φιλέοι μεῖναί τε κελεύοι\nαὐτοῦ ἐνὶ σταθμῷ, ἦ ὀτρύνειε πόλινδε·\nκέκλυθι νῦν, Εὔμαιε, καὶ ἄλλοι πάντες\nἑταῖροι·\nἠῶθεν προτὶ ἄστυ λιλαίομαι ἀπονέεσθαι\nπτωχεύσων, ἵνα μή σε κατατρύχω καὶ ἑταίρους.\nἀλλά μοι εὖ θʼ ὑπόθευ καὶ ἅμʼ ἡγεμόνʼ ἐσθλὸν ὄπασσον\nὅς κέ με κεῖσʼ ἀγάγῃ· κατὰ δὲ πτόλιν αὐτὸς ἀνάγκῃ\nπλάγξομαι, αἴ κέν τις κοτύλην καὶ πύρνον ὀρέξῃ.\nκαί κʼ ἐλθὼν πρὸς δώματʼ Ὀδυσσῆος θείοιο\nἀγγελίην εἴποιμι περίφρονι Πηνελοπείῃ,\nκαί κε μνηστήρεσσιν ὑπερφιάλοισι μιγείην,\nεἴ μοι δεῖπνον δοῖεν ὀνείατα μυρίʼ ἔχοντες.\nαἶψά κεν εὖ δρώοιμι μετὰ σφίσιν ἅσσʼ ἐθέλοιεν.\nἐκ γάρ τοι ἐρέω, σὺ δὲ σύνθεο καί μευ ἄκουσον·\nἙρμείαο ἕκητι διακτόρου, ὅς ῥά τε πάντων\nἀνθρώπων ἔργοισι χάριν καὶ κῦδος ὀπάζει,\nδρηστοσύνῃ οὐκ ἄν μοι ἐρίσσειε βροτὸς ἄλλος,\nπῦρ τʼ εὖ νηῆσαι διά τε ξύλα δανὰ κεάσσαι,\nδαιτρεῦσαί τε καὶ ὀπτῆσαι καὶ οἰνοχοῆσαι,\nοἷά τε τοῖς ἀγαθοῖσι παραδρώωσι χέρηες.\nτὸν δὲ μέγʼ ὀχθήσας προσέφης, Εὔμαιε συβῶτα·\nὤ μοι, ξεῖνε, τίη τοι ἐνὶ φρεσὶ τοῦτο νόημα\nἔπλετο; ἦ σύ γε πάγχυ λιλαίεαι αὐτόθʼ ὀλέσθαι.\nεἰ δὴ μνηστήρων ἐθέλεις καταδῦναι ὅμιλον,\nτῶν ὕβρις τε βίη τε σιδήρεον οὐρανὸν ἵκει.\nοὔ τοι τοιοίδʼ εἰσὶν ὑποδρηστῆρες ἐκείνων,\nἀλλὰ νέοι, χλαίνας εὖ εἱμένοι ἠδὲ χιτῶνας,\nαἰεὶ δὲ λιπαροὶ κεφαλὰς καὶ καλὰ πρόσωπα,\nοἵ σφιν ὑποδρώωσιν· ἐΰξεστοι δὲ τράπεζαι\nσίτου καὶ κρειῶν ἠδʼ οἴνου βεβρίθασιν.\nἀλλὰ μένʼ· οὐ γάρ τίς τοι ἀνιᾶται παρεόντι,\nοὔτʼ ἐγὼ οὔτε τις ἄλλος ἑταίρων, οἵ μοι ἔασιν.\nαὐτὰρ ἐπὴν ἔλθῃσιν Ὀδυσσῆος φίλος υἱός,\nκεῖνός σε χλαῖνάν τε χιτῶνά τε εἵματα ἕσσει,\nπέμψει δʼ ὅππη σε κραδίη θυμός τε κελεύει.\nτὸν δʼ ἠμείβετʼ ἔπειτα πολύτλας δῖος Ὀδυσσεύς·\nαἴθʼ οὕτως, Εὔμαιε, φίλος Διὶ πατρὶ γένοιο\nὡς ἐμοί, ὅττι μʼ ἔπαυσας ἄλης καὶ ὀϊζύος αἰνῆς.\nπλαγκτοσύνης δʼ οὐκ ἔστι κακώτερον ἄλλο βροτοῖσιν·\nἀλλʼ ἕνεκʼ οὐλομένης γαστρὸς κακὰ κήδεʼ ἔχουσιν\nἀνέρες, ὅν τινʼ ἵκηται ἄλη καὶ πῆμα καὶ ἄλγος.\nνῦν δʼ ἐπεὶ ἰσχανάᾳς μεῖναι τέ με κεῖνον ἄνωγας,\nεἴπʼ ἄγε μοι περὶ μητρὸς Ὀδυσσῆος θείοιο\nπατρός θʼ, ὃν κατέλειπεν ἰὼν ἐπὶ γήραος οὐδῷ,\nἤ που ἔτι ζώουσιν ὑπʼ αὐγὰς ἠελίοιο,\nἦ ἤδη τεθνᾶσι καὶ εἰν Ἀΐδαο δόμοισι.\nτὸν δʼ αὖτε προσέειπε συβώτης, ὄρχαμος ἀνδρῶν·\nτοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.\nΛαέρτης μὲν ἔτι ζώει, Διὶ δʼ εὔχεται αἰεὶ\nθυμὸν ἀπὸ μελέων φθίσθαι οἷς ἐν μεγάροισιν·\nἐκπάγλως γὰρ παιδὸς ὀδύρεται οἰχομένοιο\nκουριδίης τʼ ἀλόχοιο δαΐφρονος, ἥ ἑ μάλιστα\nἤκαχʼ ἀποφθιμένη καὶ ἐν ὠμῷ γήραϊ θῆκεν.\nἡ δʼ ἄχεϊ οὗ παιδὸς ἀπέφθιτο κυδαλίμοιο,\nλευγαλέῳ θανάτῳ, ὡς μὴ θάνοι ὅς τις ἐμοί γε\nἐνθάδε ναιετάων φίλος εἴη καὶ φίλα ἔρδοι.\nὄφρα μὲν οὖν δὴ κείνη ἔην, ἀχέουσά περ ἔμπης,\nτόφρα τί μοι φίλον ἔσκε μεταλλῆσαι καὶ ἐρέσθαι,\nοὕνεκά μʼ αὐτὴ θρέψεν ἅμα Κτιμένῃ τανυπέπλῳ,\nθυγατέρʼ ἰφθίμῃ, τὴν ὁπλοτάτην τέκε παίδων·\nτῇ ὁμοῦ ἐτρεφόμην, ὀλίγον δέ τί μʼ ἧσσον ἐτίμα.\nαὐτὰρ ἐπεί ῥʼ ἥβην πολυήρατον ἱκόμεθʼ ἄμφω,\nτὴν μὲν ἔπειτα Σάμηνδʼ ἔδοσαν καὶ μυρίʼ ἕλοντο,\nαὐτὰρ ἐμὲ χλαῖνάν τε χιτῶνά τε εἵματʼ ἐκείνη\nκαλὰ μάλʼ ἀμφιέσασα, ποσὶν δʼ ὑποδήματα δοῦσα\nἀγρόνδε προΐαλλε· φίλει δέ με κηρόθι μᾶλλον.\nνῦν δʼ ἤδη τούτων ἐπιδεύομαι· ἀλλά μοι αὐτῷ\nἔργον ἀέξουσιν μάκαρες θεοὶ ᾧ ἐπιμίμνω·\nτῶν ἔφαγόν τʼ ἔπιόν τε καὶ αἰδοίοισιν ἔδωκα.\nἐκ δʼ ἄρα δεσποίνης οὐ μείλιχον ἔστιν ἀκοῦσαι\nοὔτʼ ἔπος οὔτε τι ἔργον, ἐπεὶ κακὸν ἔμπεσεν οἴκῳ,\nἄνδρες ὑπερφίαλοι· μέγα δὲ δμῶες χατέουσιν\nἀντία δεσποίνης φάσθαι καὶ ἕκαστα πυθέσθαι\nκαὶ φαγέμεν πιέμεν τε, ἔπειτα δὲ καί τι φέρεσθαι\nἀγρόνδʼ, οἷά τε θυμὸν ἀεὶ δμώεσσιν ἰαίνει.\nτὸν δʼ ἀπαμειβόμενος προσέφη πολύμητις\nὈδυσσεύς·\nὢ πόποι, ὡς ἄρα τυτθὸς ἐών, Εὔμαιε συβῶτα,\nπολλὸν ἀπεπλάγχθης σῆς πατρίδος ἠδὲ τοκήων.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nἠὲ διεπράθετο πτόλις ἀνδρῶν εὐρυάγυια,\nᾗ ἔνι ναιετάασκε πατὴρ καὶ πότνια μήτηρ,\nἦ σέ γε μουνωθέντα παρʼ οἴεσιν ἢ παρὰ βουσὶν\nἄνδρες δυσμενέες νηυσὶν λάβον ἠδʼ ἐπέρασσαν\nτοῦδʼ ἀνδρὸς πρὸς δώμαθʼ, ὁ δʼ ἄξιον ὦνον ἔδωκε.\nτὸν δʼ αὖτε προσέειπε συβώτης, ὄρχαμος ἀνδρῶν·\nξεῖνʼ, ἐπεὶ ἂρ δὴ ταῦτά μʼ ἀνείρεαι ἠδὲ μεταλλᾷς,\nσιγῇ νῦν ξυνίει καὶ τέρπεο, πῖνέ τε οἶνον\nἥμενος. αἵδε δὲ νύκτες ἀθέσφατοι· ἔστι μὲν εὕδειν,\nἔστι δὲ τερπομένοισιν ἀκούειν· οὐδέ τί σε χρή,\nπρὶν ὥρη, καταλέχθαι· ἀνίη καὶ πολὺς ὕπνος.\nτῶν δʼ ἄλλων ὅτινα κραδίη καὶ θυμὸς ἀνώγει,\nεὑδέτω ἐξελθών· ἅμα δʼ ἠοῖ φαινομένηφι\nδειπνήσας ἅμʼ ὕεσσιν ἀνακτορίῃσιν ἑπέσθω.\nνῶϊ δʼ ἐνὶ κλισίῃ πίνοντέ τε δαινυμένω τε\nκήδεσιν ἀλλήλων τερπώμεθα λευγαλέοισι,\nμνωομένω· μετὰ γάρ τε καὶ ἄλγεσι τέρπεται ἀνήρ,\nὅς τις δὴ μάλα πολλὰ πάθῃ καὶ πόλλʼ ἐπαληθῇ.\nτοῦτο δέ τοι ἐρέω ὅ μʼ ἀνείρεαι ἠδὲ μεταλλᾷς.\nνῆσός τις Συρίη κικλήσκεται, εἴ που ἀκούεις,\nὈρτυγίης καθύπερθεν, ὅθι τροπαὶ ἠελίοιο,\nοὔ τι περιπληθὴς λίην τόσον, ἀλλʼ ἀγαθὴ μέν,\nεὔβοτος, εὔμηλος, οἰνοπληθής, πολύπυρος.\nπείνη δʼ οὔ ποτε δῆμον ἐσέρχεται, οὐδέ τις ἄλλη\nνοῦσος ἐπὶ στυγερὴ πέλεται δειλοῖσι βροτοῖσιν·\nἀλλʼ ὅτε γηράσκωσι πόλιν κάτα φῦλʼ ἀνθρώπων,\nἐλθὼν ἀργυρότοξος Ἀπόλλων Ἀρτέμιδι ξὺν\nοἷς ἀγανοῖς βελέεσσιν ἐποιχόμενος κατέπεφνεν.\nἔνθα δύω πόλιες, δίχα δέ σφισι πάντα δέδασται·\nτῇσιν δʼ ἀμφοτέρῃσι πατὴρ ἐμὸς ἐμβασίλευε,\nΚτήσιος Ὀρμενίδης, ἐπιείκελος ἀθανάτοισιν.\nἔνθα δὲ Φοίνικες ναυσίκλυτοι ἤλυθον ἄνδρες,\nτρῶκται, μυρίʼ ἄγοντες ἀθύρματα νηῒ μελαίνῃ.\nἔσκε δὲ πατρὸς ἐμοῖο γυνὴ Φοίνισσʼ ἐνὶ οἴκῳ,\nκαλή τε μεγάλη τε καὶ ἀγλαὰ ἔργα ἰδυῖα·\nτὴν δʼ ἄρα Φοίνικες πολυπαίπαλοι ἠπερόπευον.\nπλυνούσῃ τις πρῶτα μίγη κοίλῃ παρὰ νηῒ\nεὐνῇ καὶ φιλότητι, τά τε φρένας ἠπεροπεύει\nθηλυτέρῃσι γυναιξί, καὶ ἥ κʼ εὐεργὸς ἔῃσιν.\nεἰρώτα δὴ ἔπειτα τίς εἴη καὶ πόθεν ἔλθοι·\nἡ δὲ μάλʼ αὐτίκα πατρὸς ἐπέφραδεν ὑψερεφὲς δῶ·\nἐκ μὲν Σιδῶνος πολυχάλκου εὔχομαι εἶναι,\nκούρη δʼ εἴμʼ Ἀρύβαντος ἐγὼ ῥυδὸν ἀφνειοῖο·\nἀλλά μʼ ἀνήρπαξαν Τάφιοι ληΐστορες ἄνδρες\nἀγρόθεν ἐρχομένην, πέρασαν δέ τε δεῦρʼ ἀγαγόντες\nτοῦδʼ ἀνδρὸς πρὸς δώμαθʼ· ὁ δʼ ἄξιον ὦνον ἔδωκε.\nτὴν δʼ αὖτε προσέειπεν ἀνήρ, ὃς ἐμίσγετο\nλάθρη·\nἦ ῥά κε νῦν πάλιν αὖτις ἅμʼ ἡμῖν οἴκαδʼ ἕποιο,\nὄφρα ἴδῃ πατρὸς καὶ μητέρος ὑψερεφὲς δῶ\nαὐτούς τʼ; ἦ γὰρ ἔτʼ εἰσὶ καὶ ἀφνειοὶ καλέονται.\nτὸν δʼ αὖτε προσέειπε γυνὴ καὶ ἀμείβετο\nμύθῳ·\nεἴη κεν καὶ τοῦτʼ, εἴ μοι ἐθέλοιτέ γε, ναῦται,\nὅρκῳ πιστωθῆναι ἀπήμονά μʼ οἴκαδʼ ἀπάξειν.\nὣς ἔφαθʼ, οἱ δʼ ἄρα πάντες ἐπώμνυον ὡς\nἐκέλευεν.\nαὐτὰρ ἐπεί ῥʼ ὄμοσάν τε τελεύτησάν τε τὸν ὅρκον,\nτοῖς δʼ αὖτις μετέειπε γυνὴ καὶ ἀμείβετο μύθῳ·\nσιγῇ νῦν, μή τίς με προσαυδάτω ἐπέεσσιν\nὑμετέρων ἑτάρων, ξυμβλήμενος ἢ ἐν ἀγυιῇ,\nἤ που ἐπὶ κρήνῃ· μή τις ποτὶ δῶμα γέροντι\nἐλθὼν ἐξείπῃ, ὁ δʼ ὀϊσάμενος καταδήσῃ\nδεσμῷ ἐν ἀργαλέῳ, ὑμῖν δʼ ἐπιφράσσετʼ ὄλεθρον.\nἀλλʼ ἔχετʼ ἐν φρεσὶ μῦθον, ἐπείγετε δʼ ὦνον ὁδαίων.\nἀλλʼ ὅτε κεν δὴ νηῦς πλείη βιότοιο γένηται,\nἀγγελίη μοι ἔπειτα θοῶς ἐς δώμαθʼ ἱκέσθω·\nοἴσω γὰρ καὶ χρυσόν, ὅτις χʼ ὑποχείριος ἔλθῃ·\nκαὶ δέ κεν ἄλλʼ ἐπίβαθρον ἐγὼν ἐθέλουσά γε δοίην.\nπαῖδα γὰρ ἀνδρὸς ἑῆος ἐνὶ μεγάροις ἀτιτάλλω,\nκερδαλέον δὴ τοῖον, ἅμα τροχόωντα θύραζε·\nτόν κεν ἄγοιμʼ ἐπὶ νηός, ὁ δʼ ὑμῖν μυρίον ὦνον\nἄλφοι, ὅπῃ περάσητε κατʼ ἀλλοθρόους ἀνθρώπους.\nἡ μὲν ἄρʼ ὣς εἰποῦσʼ ἀπέβη πρὸς δώματα καλά,\nοἱ δʼ ἐνιαυτὸν ἅπαντα παρʼ ἡμῖν αὖθι μένοντες\nἐν νηῒ γλαφυρῇ βίοτον πολὺν ἐμπολόωντο.\nἀλλʼ ὅτε δὴ κοίλη νηῦς ἤχθετο τοῖσι νέεσθαι,\nκαὶ τότʼ ἄρʼ ἄγγελον ἧκαν, ὃς ἀγγείλειε γυναικί.\nἤλυθʼ ἀνὴρ πολύϊδρις ἐμοῦ πρὸς δώματα πατρὸς\nχρύσεον ὅρμον ἔχων, μετὰ δʼ ἠλέκτροισιν ἔερτο.\nτὸν μὲν ἄρʼ ἐν μεγάρῳ δμῳαὶ καὶ πότνια μήτηρ\nχερσίν τʼ ἀμφαφόωντο καὶ ὀφθαλμοῖσιν ὁρῶντο,\nὦνον ὑπισχόμεναι· ὁ δὲ τῇ κατένευσε σιωπῇ.\nἦ τοι ὁ καννεύσας κοίλην ἐπὶ νῆα βεβήκει,\nἡ δʼ ἐμὲ χειρὸς ἑλοῦσα δόμων ἐξῆγε θύραζε.\nεὗρε δʼ ἐνὶ προδόμῳ ἠμὲν δέπα ἠδὲ τραπέζας\nἀνδρῶν δαιτυμόνων, οἵ μευ πατέρʼ ἀμφεπένοντο.\nοἱ μὲν ἄρʼ ἐς θῶκον πρόμολον, δήμοιό τε φῆμιν,\nἡ δʼ αἶψα τρίʼ ἄλεισα κατακρύψασʼ ὑπὸ κόλπῳ\nἔκφερεν· αὐτὰρ ἐγὼν ἑπόμην ἀεσιφροσύνῃσι.\nδύσετό τʼ ἠέλιος, σκιόωντό τε πᾶσαι ἀγυιαί·\nἡμεῖς δʼ ἐς λιμένα κλυτὸν ἤλθομεν ὦκα κιόντες,\nἔνθʼ ἄρα Φοινίκων ἀνδρῶν ἦν ὠκύαλος νηῦς.\nοἱ μὲν ἔπειτʼ ἀναβάντες ἐπέπλεον ὑγρὰ κέλευθα,\nνὼ ἀναβησάμενοι· ἐπὶ δὲ Ζεὺς οὖρον ἴαλλεν.\nἑξῆμαρ μὲν ὁμῶς πλέομεν νύκτας τε καὶ ἦμαρ·\nἀλλʼ ὅτε δὴ ἕβδομον ἦμαρ ἐπὶ Ζεὺς θῆκε Κρονίων,\nτὴν μὲν ἔπειτα γυναῖκα βάλʼ Ἄρτεμις ἰοχέαιρα,\nἄντλῳ δʼ ἐνδούπησε πεσοῦσʼ ὡς εἰναλίη κήξ.\nκαὶ τὴν μὲν φώκῃσι καὶ ἰχθύσι κύρμα γενέσθαι\nἔκβαλον· αὐτὰρ ἐγὼ λιπόμην ἀκαχήμενος ἦτορ·\nτοὺς δʼ Ἰθάκῃ ἐπέλασσε φέρων ἄνεμός τε καὶ ὕδωρ,\nἔνθα με Λαέρτης πρίατο κτεάτεσσιν ἑοῖσιν.\nοὕτω τήνδε τε γαῖαν ἐγὼν ἴδον ὀφθαλμοῖσι.\nτὸν δʼ αὖ διογενὴς Ὀδυσεὺς ἠμείβετο μύθῳ·\nΕὔμαιʼ, ἦ μάλα δή μοι ἐνὶ φρεσὶ θυμὸν ὄρινας\nταῦτα ἕκαστα λέγων, ὅσα δὴ πάθες ἄλγεα θυμῷ.\nἀλλʼ ἦ τοι σοὶ μὲν παρὰ καὶ κακῷ ἐσθλὸν ἔθηκε\nΖεύς, ἐπεὶ ἀνδρὸς δώματʼ ἀφίκεο πολλὰ μογήσας\nἠπίου, ὃς δή τοι παρέχει βρῶσίν τε πόσιν τε\nἐνδυκέως, ζώεις δʼ ἀγαθὸν βίον· αὐτὰρ ἐγώ γε\nπολλὰ βροτῶν ἐπὶ ἄστεʼ ἀλώμενος ἐνθάδʼ ἱκάνω.\nὣς οἱ μὲν τοιαῦτα πρὸς ἀλλήλους ἀγόρευον,\nκαδδραθέτην δʼ οὐ πολλὸν ἐπὶ χρόνον, ἀλλὰ μίνυνθα·\nαἶψα γὰρ Ἠὼς ἦλθεν ἐΰθρονος. οἱ δʼ ἐπὶ χέρσου\nΤηλεμάχου ἕταροι λύον ἱστία, κὰδ δʼ ἕλον ἱστὸν\nκαρπαλίμως, τὴν δʼ εἰς ὅρμον προέρυσσαν ἐρετμοῖς·\nἐκ δʼ εὐνὰς ἔβαλον, κατὰ δὲ πρυμνήσιʼ ἔδησαν·\nἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης,\nδεῖπνόν τʼ ἐντύνοντο κερῶντό τε αἴθοπα οἶνον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nτοῖσι δὲ Τηλέμαχος πεπνυμένος ἤρχετο μύθων·\nὑμεῖς μὲν νῦν ἄστυδʼ ἐλαύνετε νῆα μέλαιναν,\nαὐτὰρ ἐγὼν ἀγροὺς ἐπιείσομαι ἠδὲ βοτῆρας·\nἑσπέριος δʼ εἰς ἄστυ ἰδὼν ἐμὰ ἔργα κάτειμι.\nἠῶθεν δέ κεν ὔμμιν ὁδοιπόριον παραθείμην,\nδαῖτʼ ἀγαθὴν κρειῶν τε καὶ οἴνου ἡδυπότοιο.\nτὸν δʼ αὖτε προσέειπε Θεοκλύμενος θεοειδής·\nπῆ γὰρ ἐγώ, φίλε τέκνον, ἴω; τεῦ δώμαθʼ ἵκωμαι\nἀνδρῶν οἳ κραναὴν Ἰθάκην κάτα κοιρανέουσιν;\nἦ ἰθὺς σῆς μητρὸς ἴω καὶ σοῖο δόμοιο;\nτὸν δʼ αὖ Τηλέμαχος πεπνυμένος ἀντίον ηὔδα·\nἄλλως μέν σʼ ἂν ἐγώ γε καὶ ἡμέτερόνδε κελοίμην\nἔρχεσθʼ· οὐ γάρ τι ξενίων ποθή· ἀλλὰ σοὶ αὐτῷ\nχεῖρον, ἐπεί τοι ἐγὼ μὲν ἀπέσσομαι, οὐδέ σε μήτηρ\nὄψεται· οὐ μὲν γάρ τι θαμὰ μνηστῆρσʼ ἐνὶ οἴκῳ\nφαίνεται, ἀλλʼ ἀπὸ τῶν ὑπερωΐῳ ἱστὸν ὑφαίνει.\nἀλλά τοι ἄλλον φῶτα πιφαύσκομαι ὅν κεν ἵκοιο,\nΕὐρύμαχον, Πολύβοιο δαΐφρονος ἀγλαὸν υἱόν,\nτὸν νῦν ἶσα θεῷ Ἰθακήσιοι εἰσορόωσι·\nκαὶ γὰρ πολλὸν ἄριστος ἀνὴρ μέμονέν τε μάλιστα\nμητέρʼ ἐμὴν γαμέειν καὶ Ὀδυσσῆος γέρας ἕξειν.\nἀλλὰ τά γε Ζεὺς οἶδεν Ὀλύμπιος, αἰθέρι ναίων,\nεἴ κέ σφι πρὸ γάμοιο τελευτήσει κακὸν ἦμαρ.\nὣς ἄρα οἱ εἰπόντι ἐπέπτατο δεξιὸς ὄρνις,\nκίρκος, Ἀπόλλωνος ταχὺς ἄγγελος· ἐν δὲ πόδεσσι\nτίλλε πέλειαν ἔχων, κατὰ δὲ πτερὰ χεῦεν ἔραζε\nμεσσηγὺς νηός τε καὶ αὐτοῦ Τηλεμάχοιο.\nτὸν δὲ Θεοκλύμενος ἑτάρων ἀπονόσφι καλέσσας\nἔν τʼ ἄρα οἱ φῦ χειρὶ ἔπος τʼ ἔφατʼ ἔκ τʼ ὀνόμαζε·\nΤηλέμαχʼ, οὔ τοι ἄνευ θεοῦ ἔπτατο δεξιὸς\nὄρνις\nἔγνων γάρ μιν ἐσάντα ἰδὼν οἰωνὸν ἐόντα.\nὑμετέρου δʼ οὐκ ἔστι γένος βασιλεύτερον ἄλλο\nἐν δήμῳ Ἰθάκης, ἀλλʼ ὑμεῖς καρτεροὶ αἰεί.\nτὸν δʼ αὖ Τηλέμαχος πεπνυμένος ἀντίον ηὔδα·\nαἲ γὰρ τοῦτο, ξεῖνε, ἔπος τετελεσμένον εἴη·\nτῷ κε τάχα γνοίης φιλότητά τε πολλά τε δῶρα\nἐξ ἐμεῦ, ὡς ἄν τίς σε συναντόμενος μακαρίζοι.\nἦ καὶ Πείραιον προσεφώνεε, πιστὸν ἑταῖρον·\nΠείραιε Κλυτίδη, σὺ δέ μοι τά περ ἄλλα μάλιστα\nπείθῃ ἐμῶν ἑτάρων, οἵ μοι Πύλον εἰς ἅμʼ ἕποντο·\nκαὶ νῦν μοι τὸν ξεῖνον ἄγων ἐν δώμασι σοῖσιν\nἐνδυκέως φιλέειν καὶ τιέμεν, εἰς ὅ κεν ἔλθω.\nτὸν δʼ αὖ Πείραιος δουρικλυτὸς ἀντίον ηὔδα·\nΤηλέμαχʼ, εἰ γάρ κεν σὺ πολὺν χρόνον ἐνθάδε μίμνοι,\nτόνδε τʼ ἐγὼ κομιῶ, ξενίων δέ οἱ οὐ ποθὴ ἔσται.\nὣς εἰπὼν ἐπὶ νηὸς ἔβη, ἐκέλευσε δʼ ἑταίρους\nαὐτούς τʼ ἀμβαίνειν ἀνά τε πρυμνήσια λῦσαι.\nοἱ δʼ αἶψʼ εἴσβαινον καὶ ἐπὶ κληῗσι καθῖζον.\nΤηλέμαχος δʼ ὑπὸ ποσσὶν ἐδήσατο καλὰ πέδιλα,\nεἵλετο δʼ ἄλκιμον ἔγχος, ἀκαχμένον ὀξέϊ χαλκῷ,\nνηὸς ἀπʼ ἰκριόφιν· τοὶ δὲ πρυμνήσιʼ ἔλυσαν.\nοἱ μὲν ἀνώσαντες πλέον ἐς πόλιν, ὡς ἐκέλευσε\nΤηλέμαχος, φίλος υἱὸς Ὀδυσσῆος θείοιο·\nτὸν δʼ ὦκα προβιβάντα πόδες φέρον, ὄφρʼ ἵκετʼ αὐλήν,\nἔνθα οἱ ἦσαν ὕες μάλα μυρίαι, ᾗσι συβώτης\nἐσθλὸς ἐὼν ἐνίαυεν, ἀνάκτεσιν ἤπια εἰδώς,\nτὼ δʼ αὖτʼ ἐν κλισίῃ Ὀδυσεὺς καὶ δῖος ὑφορβὸς\nἐντύνοντο ἄριστον ἅμʼ ἠοῖ, κηαμένω πῦρ,\nἔκπεμψάν τε νομῆας ἅμʼ ἀγρομένοισι σύεσσι·\nΤηλέμαχον δὲ περίσσαινον κύνες ὑλακόμωροι,\nοὐδʼ ὕλαον προσιόντα. νόησε δὲ δῖος Ὀδυσσεὺς\nσαίνοντάς τε κύνας, περί τε κτύπος ἦλθε ποδοῖϊν.\nαἶψα δʼ ἄρʼ Εὔμαιον ἔπεα πτερόεντα προσηύδα·\nΕὔμαιʼ, ἦ μάλα τίς τοι ἐλεύσεται ἐνθάδʼ\nἑταῖρος\nἢ καὶ γνώριμος ἄλλος, ἐπεὶ κύνες οὐχ ὑλάουσιν,\nἀλλὰ περισσαίνουσι· ποδῶν δʼ ὑπὸ δοῦπον ἀκούω.\nοὔ πω πᾶν εἴρητο ἔπος, ὅτε οἱ φίλος υἱὸς\nἔστη ἐνὶ προθύροισι. ταφὼν δʼ ἀνόρουσε συβώτης,\nἐκ δʼ ἄρα οἱ χειρῶν πέσον ἄγγεα, τοῖς ἐπονεῖτο,\nκιρνὰς αἴθοπα οἶνον. ὁ δʼ ἀντίος ἦλθεν ἄνακτος,\nκύσσε δέ μιν κεφαλήν τε καὶ ἄμφω φάεα καλὰ\nχεῖράς τʼ ἀμφοτέρας· θαλερὸν δέ οἱ ἔκπεσε δάκρυ.\nὡς δὲ πατὴρ ὃν παῖδα φίλα φρονέων ἀγαπάζῃ\nἐλθόντʼ ἐξ ἀπίης γαίης δεκάτῳ ἐνιαυτῷ,\nμοῦνον τηλύγετον, τῷ ἔπʼ ἄλγεα πολλὰ μογήσῃ,\nὣς τότε Τηλέμαχον θεοειδέα δῖος ὑφορβὸς\nπάντα κύσεν περιφύς, ὡς ἐκ θανάτοιο φυγόντα·\nκαί ῥʼ ὀλοφυρόμενος ἔπεα πτερόεντα προσηύδα·\nἦλθες, Τηλέμαχε, γλυκερὸν φάος. οὔ σʼ ἔτʼ ἐγώ\nγε\nὄψεσθαι ἐφάμην, ἐπεὶ ᾤχεο νηῒ Πύλονδε.\nἀλλʼ ἄγε νῦν εἴσελθε, φίλον τέκος, ὄφρα σε θυμῷ\nτέρψομαι εἰσορόων νέον ἄλλοθεν ἔνδον ἐόντα.\nοὐ μὲν γάρ τι θάμʼ ἀγρὸν ἐπέρχεαι οὐδὲ νομῆας,\nἀλλʼ ἐπιδημεύεις· ὣς γάρ νύ τοι εὔαδε θυμῷ,\nἀνδρῶν μνηστήρων ἐσορᾶν ἀΐδηλον ὅμιλον.\nτὸν δʼ αὖ Τηλέμαχος πεπνυμένος ἀντίον ηὔδα·\nἔσσεται οὕτως, ἄττα· σέθεν δʼ ἕνεκʼ ἐνθάδʼ ἱκάνω,\nὄφρα σέ τʼ ὀφθαλμοῖσιν ἴδω καὶ μῦθον ἀκούσω,\nἤ μοι ἔτʼ ἐν μεγάροις μήτηρ μένει, ἦέ τις ἤδη\nἀνδρῶν ἄλλος ἔγημεν, Ὀδυσσῆος δέ που εὐνὴ\nχήτει ἐνευναίων κάκʼ ἀράχνια κεῖται ἔχουσα.\nτὸν δʼ αὖτε προσέειπε συβώτης, ὄρχαμος ἀνδρῶν·\nκαὶ λίην κείνη γε μένει τετληότι θυμῷ\nσοῖσιν ἐνὶ μεγάροισιν· ὀϊζυραὶ δέ οἱ αἰεὶ\nφθίνουσιν νύκτες τε καὶ ἤματα δάκρυ χεούσῃ.\nὣς ἄρα φωνήσας οἱ ἐδέξατο χάλκεον ἔγχος·\nαὐτὰρ ὅ γʼ εἴσω ἴεν καὶ ὑπέρβη λάϊνον οὐδόν.\nτῷ δʼ ἕδρης ἐπιόντι πατὴρ ὑπόειξεν Ὀδυσσεύς·\nΤηλέμαχος δʼ ἑτέρωθεν ἐρήτυε φώνησέν τε·\nἧσʼ, ὦ ξεῖνʼ· ἡμεῖς δὲ καὶ ἄλλοθι δήομεν\nἕδρην\nσταθμῷ ἐν ἡμετέρῳ· πάρα δʼ ἀνὴρ ὃς καταθήσει.\nὣς φάθʼ, ὁ δʼ αὖτις ἰὼν κατʼ ἄρʼ ἕζετο· τῷ δὲ\nσυβώτης.\nχεῦεν ὕπο χλωρὰς ῥῶπας καὶ κῶας ὕπερθεν·\nἔνθα καθέζετʼ ἔπειτα Ὀδυσσῆος φίλος υἱός.\nτοῖσιν δʼ αὖ κρειῶν πίνακας παρέθηκε συβώτης\nὀπταλέων, ἅ ῥα τῇ προτέρῃ ὑπέλειπον ἔδοντες,\nσῖτον δʼ ἐσσυμένως παρενήνεεν ἐν κανέοισιν,\nἐν δʼ ἄρα κισσυβίῳ κίρνη μελιηδέα οἶνον·\nαὐτὸς δʼ ἀντίον ἷζεν Ὀδυσσῆος θείοιο.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nδὴ τότε Τηλέμαχος προσεφώνεε δῖον ὑφορβόν·\nἄττα, πόθεν τοι ξεῖνος ὅδʼ ἵκετο; πῶς δέ ἑ\nναῦται\nἤγαγον εἰς Ἰθάκην; τίνες ἔμμεναι εὐχετόωντο;\nοὐ μὲν γάρ τί ἑ πεζὸν ὀΐομαι ἐνθάδʼ ἱκέσθαι.\nτὸν δʼ ἀπαμειβόμενος προσέφης, Εὔμαιε συβῶτα·\nτοιγὰρ ἐγώ τοι, τέκνον, ἀληθέα πάντʼ ἀγορεύσω.\nἐκ μὲν Κρητάων γένος εὔχεται εὐρειάων,\nφησὶ δὲ πολλὰ βροτῶν ἐπὶ ἄστεα δινηθῆναι\nπλαζόμενος· ὣς γάρ οἱ ἐπέκλωσεν τά γε δαίμων.\nνῦν αὖ Θεσπρωτῶν ἀνδρῶν ἐκ νηὸς ἀποδρὰς\nἤλυθʼ ἐμὸν πρὸς σταθμόν, ἐγὼ δέ τοι ἐγγυαλίξω·\nἔρξον ὅπως ἐθέλεις· ἱκέτης δέ τοι εὔχεται εἶναι.\nτὸν δʼ αὖ Τηλέμαχος πεπνυμένος ἀντίον ηὔδα·\nΕὔμαιʼ, ἦ μάλα τοῦτο ἔπος θυμαλγὲς ἔειπες·\nπῶς γὰρ δὴ τὸν ξεῖνον ἐγὼν ὑποδέξομαι οἴκῳ;\nαὐτὸς μὲν νέος εἰμὶ καὶ οὔ πω χερσὶ πέποιθα\nἄνδρʼ ἀπαμύνασθαι, ὅτε τις πρότερος χαλεπήνῃ·\nμητρὶ δʼ ἐμῇ δίχα θυμὸς ἐνὶ φρεσὶ μερμηρίζει,\nἢ αὐτοῦ παρʼ ἐμοί τε μένῃ καὶ δῶμα κομίζῃ,\nεὐνήν τʼ αἰδομένη πόσιος δήμοιό τε φῆμιν,\nἦ ἤδη ἅμʼ ἕπηται Ἀχαιῶν ὅς τις ἄριστος\nμνᾶται ἐνὶ μεγάροισιν ἀνὴρ καὶ πλεῖστα πόρῃσιν.\nἀλλʼ ἦ τοὶ τὸν ξεῖνον, ἐπεὶ τεὸν ἵκετο δῶμα,\nἕσσω μιν χλαῖνάν τε χιτῶνά τε, εἵματα καλά,\nδώσω δὲ ξίφος ἄμφηκες καὶ ποσσὶ πέδιλα,\nπέμψω δʼ ὅππη μιν κραδίη θυμός τε κελεύει.\nεἰ δʼ ἐθέλεις, σὺ κόμισσον ἐνὶ σταθμοῖσιν ἐρύξας·\nεἵματα δʼ ἐνθάδʼ ἐγὼ πέμψω καὶ σῖτον ἅπαντα\nἔδμεναι, ὡς ἂν μή σε κατατρύχῃ καὶ ἑταίρους.\nκεῖσε δʼ ἂν οὔ μιν ἐγώ γε μετὰ μνηστῆρας ἐῷμι\nἔρχεσθαι· λίην γὰρ ἀτάσθαλον ὕβριν ἔχουσι·\nμή μιν κερτομέωσιν, ἐμοὶ δʼ ἄχος ἔσσεται αἰνόν.\nπρῆξαι δʼ ἀργαλέον τι μετὰ πλεόνεσσιν ἐόντα\nἄνδρα καὶ ἴφθιμον, ἐπεὶ ἦ πολὺ φέρτεροί εἰσι.\nτὸν δʼ αὖτε προσέειπε πολύτλας δῖος Ὀδυσσεύς·\nὦ φίλʼ, ἐπεί θήν μοι καὶ ἀμείψασθαι θέμις ἐστίν,\nἦ μάλα μευ καταδάπτετʼ ἀκούοντος φίλον ἦτορ,\nοἷά φατε μνηστῆρας ἀτάσθαλα μηχανάασθαι\nἐν μεγάροις, ἀέκητι σέθεν τοιούτου ἐόντος.\nεἰπέ μοι ἠὲ ἑκὼν ὑποδάμνασαι, ἦ σέ γε λαοὶ\nἐχθαίρουσʼ ἀνὰ δῆμον, ἐπισπόμενοι θεοῦ ὀμφῇ,\nἦ τι κασιγνήτοις ἐπιμέμφεαι, οἷσί περ ἀνὴρ\nμαρναμένοισι πέποιθε, καὶ εἰ μέγα νεῖκος ὄρηται.\nαἲ γάρ ἐγὼν οὕτω νέος εἴην τῷδʼ ἐπὶ θυμῷ,\nἢ παῖς ἐξ Ὀδυσῆος ἀμύμονος ἠὲ καὶ αὐτός·\nαὐτίκʼ ἔπειτʼ ἀπʼ ἐμεῖο κάρη τάμοι ἀλλότριος φώς,\nεἰ μὴ ἐγὼ κείνοισι κακὸν πάντεσσι γενοίμην,\nἐλθὼν ἐς μέγαρον Λαερτιάδεω Ὀδυσῆος.\nεἰ δʼ αὖ με πληθυῖ δαμασαίατο μοῦνον ἐόντα,\nβουλοίμην κʼ ἐν ἐμοῖσι κατακτάμενος μεγάροισι\nτεθνάμεν ἢ τάδε γʼ αἰὲν ἀεικέα ἔργʼ ὁράασθαι,\nξείνους τε στυφελιζομένους δμῳάς τε γυναῖκας\nῥυστάζοντας ἀεικελίως κατὰ δώματα καλά,\nκαὶ οἶνον διαφυσσόμενον, καὶ σῖτον ἔδοντας\nμὰψ αὔτως, ἀτέλεστον, ἀνηνύστῳ ἐπὶ ἔργῳ.\nτὸν δʼ αὖ Τηλέμαχος πεπνυμένος ἀντίον ηὔδα·\nτοιγὰρ ἐγώ τοι, ξεῖνε, μάλʼ ἀτρεκέως ἀγορεύσω.\nοὔτε τί μοι πᾶς δῆμος ἀπεχθόμενος χαλεπαίνει,\nοὔτε κασιγνήτοις ἐπιμέμφομαι, οἷσί περ ἀνὴρ\nμαρναμένοισι πέποιθε, καὶ εἰ μέγα νεῖκος ὄρηται.\nὧδε γὰρ ἡμετέρην γενεὴν μούνωσε Κρονίων·\nμοῦνον Λαέρτην Ἀρκείσιος υἱὸν ἔτικτε,\nμοῦνον δʼ αὖτʼ Ὀδυσῆα πατὴρ τέκεν· αὐτὰρ Ὀδυσσεὺς\nμοῦνον ἔμʼ ἐν μεγάροισι τεκὼν λίπεν οὐδʼ ἀπόνητο.\nτῷ νῦν δυσμενέες μάλα μυρίοι εἴσʼ ἐνὶ οἴκῳ.\nὅσσοι γὰρ νήσοισιν ἐπικρατέουσιν ἄριστοι,\nΔουλιχίῳ τε Σάμῃ τε καὶ ὑλήεντι Ζακύνθῳ,\nἠδʼ ὅσσοι κραναὴν Ἰθάκην κάτα κοιρανέουσι,\nτόσσοι μητέρʼ ἐμὴν μνῶνται, τρύχουσι δὲ οἶκον.\nἡ δʼ οὔτʼ ἀρνεῖται στυγερὸν γάμον οὔτε τελευτὴν\nποιῆσαι δύναται· τοὶ δὲ φθινύθουσιν ἔδοντες\nοἶκον ἐμόν· τάχα δή με διαρραίσουσι καὶ αὐτόν.\nἀλλʼ ἦ τοι μὲν ταῦτα θεῶν ἐν γούνασι κεῖται·\nἄττα, σὺ δʼ ἔρχεο θᾶσσον, ἐχέφρονι Πηνελοπείῃ\nεἴφʼ ὅτι οἱ σῶς εἰμὶ καὶ ἐκ Πύλου εἰλήλουθα.\nαὐτὰρ ἐγὼν αὐτοῦ μενέω, σὺ δὲ δεῦρο νέεσθαι,\nοἴῃ ἀπαγγείλας· τῶν δʼ ἄλλων μή τις Ἀχαιῶν\nπευθέσθω· πολλοὶ γὰρ ἐμοὶ κακὰ μηχανόωνται.\nτὸν δʼ ἀπαμειβόμενος προσέφης, Εὔμαιε συβῶτα·\nγιγνώσκω, φρονέω· τά γε δὴ νοέοντι κελεύεις.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nἦ καὶ Λαέρτῃ αὐτὴν ὁδὸν ἄγγελος ἔλθω\nδυσμόρῳ, ὃς τῆος μὲν Ὀδυσσῆος μέγʼ ἀχεύων\nἔργα τʼ ἐποπτεύεσκε μετὰ δμώων τʼ ἐνὶ οἴκῳ\nπῖνε καὶ ἦσθʼ, ὅτε θυμὸς ἐνὶ στήθεσσιν ἀνώγοι·\nαὐτὰρ νῦν, ἐξ οὗ σύ γε ᾤχεο νηῒ Πύλονδε,\nοὔ πω μίν φασιν φαγέμεν καὶ πιέμεν αὔτως,\nοὐδʼ ἐπὶ ἔργα ἰδεῖν, ἀλλὰ στοναχῇ τε γόῳ τε\nἧσται ὀδυρόμενος, φθινύθει δʼ ἀμφʼ ὀστεόφι χρώς.\nτὸν δʼ αὖ Τηλέμαχος πεπνυμένος ἀντίον ηὔδα·\nἄλγιον, ἀλλʼ ἔμπης μιν ἐάσομεν, ἀχνύμενοί περ·\nεἰ γὰρ πως εἴη αὐτάγρετα πάντα βροτοῖσι,\nπρῶτόν κεν τοῦ πατρὸς ἑλοίμεθα νόστιμον ἦμαρ.\nἀλλὰ σύ γʼ ἀγγείλας ὀπίσω κίε, μηδὲ κατʼ ἀγροὺς\nπλάζεσθαι μετʼ ἐκεῖνον· ἀτὰρ πρὸς μητέρα εἰπεῖν\nἀμφίπολον ταμίην ὀτρυνέμεν ὅττι τάχιστα\nκρύβδην· κείνη γὰρ κεν ἀπαγγείλειε γέροντι.\nἦ ῥα καὶ ὦρσε συφορβόν· ὁ δʼ εἵλετο χερσὶ\nπέδιλα,\nδησάμενος δʼ ὑπὸ ποσσὶ πόλινδʼ ἴεν. οὐδʼ ἄρʼ Ἀθήνην\nλῆθεν ἀπὸ σταθμοῖο κιὼν Εὔμαιος ὑφορβός,\nἀλλʼ ἥ γε σχεδὸν ἦλθε· δέμας δʼ ἤϊκτο γυναικὶ\nκαλῇ τε μεγάλῃ τε καὶ ἀγλαὰ ἔργα ἰδυίῃ.\nστῆ δὲ κατʼ ἀντίθυρον κλισίης Ὀδυσῆϊ φανεῖσα·\nοὐδʼ ἄρα Τηλέμαχος ἴδεν ἀντίον οὐδʼ ἐνόησεν,\nοὐ γὰρ πω πάντεσσι θεοὶ φαίνονται ἐναργεῖς,\nἀλλʼ Ὀδυσεύς τε κύνες τε ἴδον, καί ῥʼ οὐχ ὑλάοντο\nκνυζηθμῷ δʼ ἑτέρωσε διὰ σταθμοῖο φόβηθεν.\nἡ δʼ ἄρʼ ἐπʼ ὀφρύσι νεῦσε· νόησε δὲ δῖος Ὀδυσσεύς,\nἐκ δʼ ἦλθεν μεγάροιο παρὲκ μέγα τειχίον αὐλῆς,\nστῆ δὲ πάροιθʼ αὐτῆς· τὸν δὲ προσέειπεν Ἀθήνη·\nδιογενὲς Λαερτιάδη, πολυμήχανʼ Ὀδυσσεῦ.\nἤδη νῦν σῷ παιδὶ ἔπος φάο μηδʼ ἐπίκευθε,\nὡς ἄν μνηστῆρσιν θάνατον καὶ κῆρʼ ἀραρόντε\nἔρχησθον προτὶ ἄστυ περικλυτόν· οὐδʼ ἐγὼ αὐτὴ\nδηρὸν ἀπὸ σφῶϊν ἔσομαι μεμαυῖα μάχεσθαι.\nἦ καὶ χρυσείῃ ῥάβδῳ ἐπεμάσσατʼ Ἀθήνη.\nφᾶρος μέν οἱ πρῶτον ἐϋπλυνὲς ἠδὲ χιτῶνα\nθῆκʼ ἀμφὶ στήθεσσι, δέμας δʼ ὤφελλε καὶ ἥβην.\nἂψ δὲ μελαγχροιὴς γένετο, γναθμοὶ δὲ τάνυσθεν,\nκυάνεαι δʼ ἐγένοντο γενειάδες ἀμφὶ γένειον.\nἡ μὲν ἄρʼ ὣς ἔρξασα πάλιν κίεν· αὐτὰρ Ὀδυσσεὺς\nἤϊεν ἐς κλισίην· θάμβησε δέ μιν φίλος υἱός,\nταρβήσας δʼ ἑτέρωσε βάλʼ ὄμματα, μὴ θεὸς εἴη,\nκαί μιν φωνήσας ἔπεα πτερόεντα προσηύδα·\nἀλλοῖός μοι, ξεῖνε, φάνης νέον ἠὲ πάροιθεν,\nἄλλα δὲ εἵματʼ ἔχεις, καί τοι χρὼς οὐκέθʼ ὁμοῖος.\nἦ μάλα τις θεός ἐσσι, τοὶ οὐρανὸν εὐρὺν ἔχουσιν·\nἀλλʼ ἵληθʼ, ἵνα τοι κεχαρισμένα δώομεν ἱρὰ\nἠδὲ χρύσεα δῶρα, τετυγμένα· φείδεο δʼ ἡμέων\nτὸν δʼ ἠμείβετʼ ἔπειτα πολύτλας δῖος Ὀδυσσεύς·\nοὔ τίς τοι θεός εἰμι· τί μʼ ἀθανάτοισιν ἐΐσκεις;\nἀλλὰ πατὴρ τεός εἰμι, τοῦ εἵνεκα σὺ στεναχίζων\nπάσχεις ἄλγεα πολλά, βίας ὑποδέγμενος ἀνδρῶν.\nὣς ἄρα φωνήσας υἱὸν κύσε, κὰδ δὲ παρειῶν\nδάκρυον ἧκε χαμᾶζε· πάρος δʼ ἔχε νωλεμὲς αἰεί.\nΤηλέμαχος δʼ, οὐ γάρ πω ἐπείθετο ὃν πατέρʼ εἶναι,\nἐξαῦτίς μιν ἔπεσσιν ἀμειβόμενος προσέειπεν·\nοὐ σύ γʼ Ὀδυσσεύς ἐσσι, πατὴρ ἐμός, ἀλλά με\nδαίμων\nθέλγει, ὄφρʼ ἔτι μᾶλλον ὀδυρόμενος στεναχίζω.\nοὐ γάρ πως ἂν θνητὸς ἀνὴρ τάδε μηχανόῳτο\nᾧ αὐτοῦ γε νόῳ, ὅτε μὴ θεὸς αὐτὸς ἐπελθὼν\nῥηϊδίως ἐθέλων θείη νέον ἠὲ γέροντα.\nἦ γάρ τοι νέον ἦσθα γέρων καὶ ἀεικέα ἕσσο·\nνῦν δὲ θεοῖσιν ἔοικας, οἳ οὐρανὸν εὐρὺν ἔχουσι.\nτὸν δʼ ἀπαμειβόμενος προσέφη πολύμητις\nὈδυσσεύς·\nΤηλέμαχʼ, οὔ σε ἔοικε φίλον πατέρ ἔνδον ἐόντα\nοὔτε τι θαυμάζειν περιώσιον οὔτʼ ἀγάασθαι·\nοὐ μὲν γάρ τοι ἔτʼ ἄλλος ἐλεύσεται ἐνθάδʼ Ὀδυσσεύς,\nἀλλʼ ὅδʼ ἐγὼ τοιόσδε, παθὼν κακά, πολλὰ δʼ ἀληθείς,\nἤλυθον εἰκοστῷ ἔτεϊ ἐς πατρίδα γαῖαν.\nαὐτάρ τοι τόδε ἔργον Ἀθηναίης ἀγελείης,\nἥ τέ με τοῖον ἔθηκεν, ὅπως ἐθέλει, δύναται γὰρ,\nἄλλοτε μὲν πτωχῷ ἐναλίγκιον, ἄλλοτε δʼ αὖτε\nἀνδρὶ νέῳ καὶ καλὰ περὶ χροῒ εἵματʼ ἔχοντι.\nῥηΐδιον δὲ θεοῖσι, τοὶ οὐρανὸν εὐρὺν ἔχουσιν,\nἠμὲν κυδῆναι θνητὸν βροτὸν ἠδὲ κακῶσαι.\nὣς ἄρα φωνήσας κατʼ ἄρʼ ἕζετο, Τηλέμαχος δὲ\nἀμφιχυθεὶς πατέρʼ ἐσθλὸν ὀδύρετο, δάκρυα λείβων,\nἀμφοτέροισι δὲ τοῖσιν ὑφʼ ἵμερος ὦρτο γόοιο·\nκλαῖον δὲ λιγέως, ἀδινώτερον ἤ τʼ οἰωνοί,\nφῆναι ἢ αἰγυπιοὶ γαμψώνυχες, οἷσί τε τέκνα\nἀγρόται ἐξείλοντο πάρος πετεηνὰ γενέσθαι·\nὣς ἄρα τοί γʼ ἐλεεινὸν ὑπʼ ὀφρύσι δάκρυον εἶβον.\nκαί νύ κʼ ὀδυρομένοισιν ἔδυ φάος ἠελίοιο,\nεἰ μὴ Τηλέμαχος προσεφώνεεν ὃν πατέρʼ αἶψα·\nποίῃ γὰρ νῦν δεῦρο, πάτερ φίλε, νηΐ σε\nναῦται\nἤγαγον εἰς Ἰθάκην; τίνες ἔμμεναι εὐχετόωντο;\nοὐ μὲν γάρ τί σε πεζὸν ὀΐομαι ἐνθάδʼ ἱκέσθαι.\nτὸν δʼ αὖτε προσέειπε πολύτλας δῖος Ὀδυσσεύς·\nτοιγὰρ ἐγώ τοι, τέκνον, ἀληθείην καταλέξω.\nΦαίηκές μʼ ἄγαγον ναυσίκλυτοι, οἵ τε καὶ ἄλλους\nἀνθρώπους πέμπουσιν, ὅτις σφέας εἰσαφίκηται·\nκαί μʼ εὕδοντʼ ἐν νηῒ θοῇ ἐπὶ πόντον ἄγοντες\nκάτθεσαν εἰς Ἰθάκην, ἔπορον δέ μοι ἀγλαὰ δῶρα,\nχαλκόν τε χρυσόν τε ἅλις ἐσθῆτά θʼ ὑφαντήν.\nκαὶ τὰ μὲν ἐν σπήεσσι θεῶν ἰότητι κέονται·\nνῦν αὖ δεῦρʼ ἱκόμην ὑποθημοσύνῃσιν Ἀθήνης,\nὄφρα κε δυσμενέεσσι φόνου πέρι βουλεύσωμεν.\nἀλλʼ ἄγε μοι μνηστῆρας ἀριθμήσας κατάλεξον,\nὄφρʼ εἰδέω ὅσσοι τε καὶ οἵ τινες ἀνέρες εἰσί·\nκαί κεν ἐμὸν κατὰ θυμὸν ἀμύμονα μερμηρίξας\nφράσσομαι, ἤ κεν νῶϊ δυνησόμεθʼ ἀντιφέρεσθαι\nμούνω ἄνευθʼ ἄλλων, ἦ καὶ διζησόμεθʼ ἄλλους.\nτὸν δʼ αὖ Τηλέμαχος πεπνυμένος ἀντίον ηὔδα·\nὦ πάτερ, ἦ τοι σεῖο μέγα κλέος αἰὲν ἄκουον,\nχεῖράς τʼ αἰχμητὴν ἔμεναι καὶ ἐπίφρονα βουλήν·\nἀλλὰ λίην μέγα εἶπες· ἄγη μʼ ἔχει· οὐδέ κεν εἴη\nἄνδρε δύω πολλοῖσι καὶ ἰφθίμοισι μάχεσθαι.\nμνηστήρων δʼ οὔτʼ ἂρ δεκὰς ἀτρεκὲς οὔτε δύʼ οἶαι,\nἀλλὰ πολὺ πλέονες· τάχα δʼ εἴσεαι ἐνθάδʼ ἀριθμόν.\nἐκ μὲν Δουλιχίοιο δύω καὶ πεντήκοντα\nκοῦροι κεκριμένοι, ἓξ δὲ δρηστῆρες ἕπονται·\nἐκ δὲ Σάμης πίσυρές τε καὶ εἴκοσι φῶτες ἔασιν,\nἐκ δὲ Ζακύνθου ἔασιν ἐείκοσι κοῦροι Ἀχαιῶν,\nἐκ δʼ αὐτῆς Ἰθάκης δυοκαίδεκα πάντες ἄριστοι,\nκαί σφιν ἅμʼ ἐστὶ Μέδων κῆρυξ καὶ θεῖος ἀοιδὸς\nκαὶ δοιὼ θεράποντε, δαήμονε δαιτροσυνάων.\nτῶν εἴ κεν πάντων ἀντήσομεν ἔνδον ἐόντων,\nμὴ πολύπικρα καὶ αἰνὰ βίας ἀποτίσεαι ἐλθών.\nἀλλὰ σύ γʼ, εἰ δύνασαί τινʼ ἀμύντορα μερμηρίξαι,\nφράζευ, ὅ κέν τις νῶϊν ἀμύνοι πρόφρονι θυμῷ.\nτὸν δʼ αὖτε προσέειπε πολύτλας δῖος Ὀδυσσεύς·\nτοιγὰρ ἐγὼν ἐρέω, σὺ δὲ σύνθεο καί μευ ἄκουσον·\nκαὶ φράσαι ἤ κεν νῶϊν Ἀθήνη σὺν Διὶ πατρὶ\nἀρκέσει, ἦέ τινʼ ἄλλον ἀμύντορα μερμηρίξω.\nτὸν δʼ αὖ Τηλέμαχος πεπνυμένος ἀντίον ηὔδα·\nἐσθλώ τοι τούτω γʼ ἐπαμύντορε, τοὺς ἀγορεύεις,\nὕψι περ ἐν νεφέεσσι καθημένω· ὥ τε καὶ ἄλλοις\nἀνδράσι τε κρατέουσι καὶ ἀθανάτοισι θεοῖσι.\nτὸν δʼ αὖτε προσέειπε πολύτλας δῖος Ὀδυσσεύς·\nοὐ μέν τοι κείνω γε πολὺν χρόνον ἀμφὶς ἔσεσθον\nφυλόπιδος κρατερῆς, ὁπότε μνηστῆρσι καὶ ἡμῖν\nἐν μεγάροισιν ἐμοῖσι μένος κρίνηται Ἄρηος.\nἀλλὰ σὺ μὲν νῦν ἔρχευ ἅμʼ ἠοῖ φαινομένηφιν\nοἴκαδε, καὶ μνηστῆρσιν ὑπερφιάλοισιν ὁμίλει·\nαὐτὰρ ἐμὲ προτὶ ἄστυ συβώτης ὕστερον ἄξει,\nπτωχῷ λευγαλέῳ ἐναλίγκιον ἠδὲ γέροντι.\nεἰ δέ μʼ ἀτιμήσουσι δόμον κάτα, σὸν δὲ φίλον κῆρ\nτετλάτω ἐν στήθεσσι κακῶς πάσχοντος ἐμεῖο,\nἤν περ καὶ διὰ δῶμα ποδῶν ἕλκωσι θύραζε\nἢ βέλεσι βάλλωσι· σὺ δʼ εἰσορόων ἀνέχεσθαι.\nἀλλʼ ἦ τοι παύεσθαι ἀνωγέμεν ἀφροσυνάων,\nμειλιχίοις ἐπέεσσι παραυδῶν· οἱ δέ τοι οὔ τι\nπείσονται· δὴ γάρ σφι παρίσταται αἴσιμον ἦμαρ.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nὁππότε κεν πολύβουλος ἐνὶ φρεσὶ θῇσιν Ἀθήνη,\nνεύσω μέν τοι ἐγὼ κεφαλῇ, σὺ δʼ ἔπειτα νοήσας\nὅσσα τοι ἐν μεγάροισιν Ἀρήϊα τεύχεα κεῖται\nἐς μυχὸν ὑψηλοῦ θαλάμου καταθεῖναι ἀείρας\nπάντα μάλʼ· αὐτὰρ μνηστῆρας μαλακοῖς ἐπέεσσι\nπαρφάσθαι, ὅτε κέν σε μεταλλῶσιν ποθέοντες·\nἐκ καπνοῦ κατέθηκʼ, ἐπεὶ οὐκέτι τοῖσιν\nἐῴκει\nοἷά ποτε Τροίηνδε κιὼν κατέλειπεν Ὀδυσσεύς,\nἀλλὰ κατῄκισται, ὅσσον πυρὸς ἵκετʼ ἀϋτμή.\nπρὸς δʼ ἔτι καὶ τόδε μεῖζον ἐνὶ φρεσὶ θῆκε Κρονίων,\nμή πως οἰνωθέντες, ἔριν στήσαντες ἐν ὑμῖν,\nἀλλήλους τρώσητε καταισχύνητέ τε δαῖτα\nκαὶ μνηστύν· αὐτὸς γὰρ ἐφέλκεται ἄνδρα σίδηρος.\nνῶϊν δʼ οἴοισιν δύο φάσγανα καὶ δύο δοῦρε\nκαλλιπέειν καὶ δοιὰ βοάγρια χερσὶν ἑλέσθαι,\nὡς ἂν ἐπιθύσαντες ἑλοίμεθα· τοὺς δέ κʼ ἔπειτα\nΠαλλὰς Ἀθηναίη θέλξει καὶ μητίετα Ζεύς.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nεἰ ἐτεόν γʼ ἐμός ἐσσι καὶ αἵματος ἡμετέροιο,\nμή τις ἔπειτʼ Ὀδυσῆος ἀκουσάτω ἔνδον ἐόντος,\nμήτʼ οὖν Λαέρτης ἴστω τό γε μήτε συβώτης\nμήτε τις οἰκήων μήτʼ αὐτὴ Πηνελόπεια,\nἀλλʼ οἶοι σύ τʼ ἐγώ τε γυναικῶν γνώομεν ἰθύν·\nκαί κέ τεο δμώων ἀνδρῶν ἔτι πειρηθεῖμεν,\nἠμὲν ὅπου τις νῶϊ τίει καὶ δείδιε θυμῷ,\nἠδʼ ὅτις οὐκ ἀλέγει, σὲ δʼ ἀτιμᾷ τοῖον ἐόντα.\nτὸν δʼ ἀπαμειβόμενος προσεφώνεε φαίδιμος υἱός\nὦ πάτερ, ἦ τοι ἐμὸν θυμὸν καὶ ἔπειτά γʼ, ὀΐω,\nγνώσεαι· οὐ μὲν γάρ τι χαλιφροσύναι γέ μʼ ἔχουσιν·\nἀλλʼ οὔ τοι τόδε κέρδος ἐγὼν ἔσσεσθαι ὀΐω\nἡμῖν ἀμφοτέροισι· σὲ δὲ φράζεσθαι ἄνωγα.\nδηθὰ γὰρ αὔτως εἴσῃ ἑκάστου πειρητίζων,\nἔργα μετερχόμενος· τοὶ δʼ ἐν μεγάροισιν ἕκηλοι\nχρήματα δαρδάπτουσιν ὑπέρβιον οὐδʼ ἔπι φειδώ.\nἀλλʼ ἦ τοί σε γυναῖκας ἐγὼ δεδάασθαι ἄνωγα,\nαἵ τέ σʼ ἀτιμάζουσι καὶ αἳ νηλείτιδές εἰσιν·\nἀνδρῶν δʼ οὐκ ἂν ἐγώ γε κατὰ σταθμοὺς ἐθέλοιμι\nἡμέας πειράζειν, ἀλλʼ ὕστερα ταῦτα πένεσθαι,\nεἰ ἐτεόν γέ τι οἶσθα Διὸς τέρας αἰγιόχοιο.\nὣς οἱ μὲν τοιαῦτα πρὸς ἀλλήλους ἀγόρευον,\nἡ δʼ ἄρʼ ἔπειτʼ Ἰθάκηνδε κατήγετο νηῦς εὐεργής,\nἣ φέρε Τηλέμαχον Πυλόθεν καὶ πάντας ἑταίρους.\nοἱ δʼ ὅτε δὴ λιμένος πολυβενθέος ἐντὸς ἵκοντο,\nνῆα μὲν οἵ γε μέλαιναν ἐπʼ ἠπείροιο ἔρυσσαν,\nτεύχεα δέ σφʼ ἀπένεικαν ὑπέρθυμοι θεράποντες,\nαὐτίκα δʼ ἐς Κλυτίοιο φέρον περικαλλέα δῶρα.\nαὐτὰρ κήρυκα πρόεσαν δόμον εἰς Ὀδυσῆος,\nἀγγελίην ἐρέοντα περίφρονι Πηνελοπείῃ,\nοὕνεκα Τηλέμαχος μὲν ἐπʼ ἀγροῦ, νῆα δʼ ἀνώγει\nἄστυδʼ ἀποπλείειν, ἵνα μὴ δείσασʼ ἐνὶ θυμῷ\nἰφθίμη βασίλεια τέρεν κατὰ δάκρυον εἴβοι\nτὼ δὲ συναντήτην κῆρυξ καὶ δῖος ὑφορβὸς\nτῆς αὐτῆς ἕνεκʼ ἀγγελίης, ἐρέοντε γυναικί.\nἀλλʼ ὅτε δή ῥʼ ἵκοντο δόμον θείου βασιλῆος,\nκῆρυξ μέν ῥα μέσῃσι μετὰ δμῳῇσιν ἔειπεν·\nἤδη τοι, βασίλεια, φίλος πάϊς εἰλήλουθε.\nΠηνελοπείῃ δʼ εἶπε συβώτης ἄγχι παραστὰς\nπάνθʼ ὅσα οἱ φίλος υἱὸς ἀνώγει μυθήσασθαι.\nαὐτὰρ ἐπεὶ δὴ πᾶσαν ἐφημοσύνην ἀπέειπε,\nβῆ ῥʼ ἴμεναι μεθʼ ὕας, λίπε δʼ ἕρκεά τε μέγαρόν τε.\nμνηστῆρες δʼ ἀκάχοντο κατήφησάν τʼ ἐνὶ θυμῷ,\nἐκ δʼ ἦλθον μεγάροιο παρὲκ μέγα τειχίον αὐλῆς,\nαὐτοῦ δὲ προπάροιθε θυράων ἑδριόωντο.\nτοῖσιν δʼ Εὐρύμαχος, Πολύβου πάϊς, ἦρχʼ ἀγορεύειν·\nὦ φίλοι, ἦ μέγα ἔργον ὑπερφιάλως τετέλεσται\nΤηλεμάχῳ ὁδὸς ἥδε· φάμεν δέ οἱ οὐ τελέεσθαι.\nἀλλʼ ἄγε νῆα μέλαιναν ἐρύσσομεν ἥ τις ἀρίστη,\nἐς δʼ ἐρέτας ἁλιῆας ἀγείρομεν, οἵ κε τάχιστα\nκείνοις ἀγγείλωσι θοῶς οἶκόνδε νέεσθαι.\nοὔ πω πᾶν εἴρηθʼ, ὅτʼ ἄρʼ Ἀμφίνομος ἴδε νῆα,\nστρεφθεὶς ἐκ χώρης, λιμένος πολυβενθέος ἐντός,\nἱστία τε στέλλοντας ἐρετμά τε χερσὶν ἔχοντας.\nἡδὺ δʼ ἄρʼ ἐκγελάσας μετεφώνεεν οἷς ἑτάροισι·\nμή τινʼ ἔτʼ ἀγγελίην ὀτρύνομεν· οἵδε γὰρ\nἔνδον.\nἤ τίς σφιν τόδʼ ἔειπε θεῶν, ἢ εἴσιδον αὐτοὶ\nνῆα παρερχομένην, τὴν δʼ οὐκ ἐδύναντο κιχῆναι.\nὣς ἔφαθʼ, οἱ δʼ ἀνστάντες ἔβαν ἐπὶ θῖνα\nθαλάσσης,\nαἶψα δὲ νῆα μέλαιναν ἐπʼ ἠπείροιο ἔρυσσαν,\nτεύχεα δέ σφʼ ἀπένεικαν ὑπέρθυμοι θεράποντες.\nαὐτοὶ δʼ εἰς ἀγορὴν κίον ἀθρόοι, οὐδέ τινʼ ἄλλον\nεἴων οὔτε νέων μεταΐζειν οὔτε γερόντων.\nτοῖσιν δʼ Ἀντίνοος μετέφη, Εὐπείθεος υἱός·\nὢ πόποι, ὡς τόνδʼ ἄνδρα θεοὶ κακότητος\nἔλυσαν.\nἤματα μὲν σκοποὶ ἷζον ἐπʼ ἄκριας ἠνεμοέσσας\nαἰὲν ἐπασσύτεροι· ἅμα δʼ ἠελίῳ καταδύντι\nοὔ ποτʼ ἐπʼ ἠπείρου νύκτʼ ἄσαμεν, ἀλλʼ ἐνὶ πόντῳ\nνηῒ θοῇ πλείοντες ἐμίμνομεν Ἠῶ δῖαν,\nΤηλέμαχον λοχόωντες, ἵνα φθίσωμεν ἑλόντες\nαὐτόν· τὸν δʼ ἄρα τῆος ἀπήγαγεν οἴκαδε δαίμων,\nἡμεῖς δʼ ἐνθάδε οἱ φραζώμεθα λυγρὸν ὄλεθρον\nΤηλεμάχῳ, μηδʼ ἧμας ὑπεκφύγοι· οὐ γὰρ ὀΐω\nτούτου γε ζώοντος ἀνύσσεσθαι τάδε ἔργα.\nαὐτὸς μὲν γὰρ ἐπιστήμων βουλῇ τε νόῳ τε,\nλαοὶ δʼ οὐκέτι πάμπαν ἐφʼ ἡμῖν ἦρα φέρουσιν.\nἀλλʼ ἄγετε, πρὶν κεῖνον ὁμηγυρίσασθαι Ἀχαιοὺς\nεἰς ἀγορήν—οὐ γάρ τι μεθησέμεναί μιν ὀΐω,\nἀλλʼ ἀπομηνίσει, ἐρέει δʼ ἐν πᾶσιν ἀναστὰς\nοὕνεκά οἱ φόνον αἰπὺν ἐράπτομεν οὐδʼ ἐκίχημεν·\nοἱ δʼ οὐκ αἰνήσουσιν ἀκούοντες κακὰ ἔργα·\nμή τι κακὸν ῥέξωσι καὶ ἡμέας ἐξελάσωσι\nγαίης ἡμετέρης, ἄλλων δʼ ἀφικώμεθα δῆμον·\nἀλλὰ φθέωμεν ἑλόντες ἐπʼ ἀγροῦ νόσφι πόληος\nἢ ἐν ὁδῷ· βίοτον δʼ αὐτοὶ καὶ κτήματʼ ἔχωμεν,\nδασσάμενοι κατὰ μοῖραν ἐφʼ ἡμέας, οἰκία δʼ αὖτε\nκείνου μητέρι δοῖμεν ἔχειν ἠδʼ ὅστις ὀπυίοι.\nεἰ δʼ ὑμῖν ὅδε μῦθος ἀφανδάνει, ἀλλὰ βόλεσθε\nαὐτόν τε ζώειν καὶ ἔχειν πατρώϊα πάντα,\nμή οἱ χρήματʼ ἔπειτα ἅλις θυμηδέʼ ἔδωμεν\nἐνθάδʼ ἀγειρόμενοι, ἀλλʼ ἐκ μεγάροιο ἕκαστος\nμνάσθω ἐέδνοισιν διζήμενος· ἡ δέ κʼ ἔπειτα\nγήμαιθʼ ὅς κε πλεῖστα πόροι καὶ μόρσιμος ἔλθοι.\nὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ.\nτοῖσιν δʼ Ἀμφίνομος ἀγορήσατο καὶ μετέειπε,\nΝίσου φαίδιμος υἱός, Ἀρητιάδαο ἄνακτος,\nὅς ῥʼ ἐκ Δουλιχίου πολυπύρου, ποιήεντος,\nἡγεῖτο μνηστῆρσι, μάλιστα δὲ Πηνελοπείῃ\nἥνδανε μύθοισι· φρεσὶ γὰρ κέχρητʼ ἀγαθῇσιν·\nὅ σφιν ἐϋφρονέων ἀγορήσατο καὶ μετέειπεν·\nὦ φίλοι, οὐκ ἂν ἐγώ γε κατακτείνειν ἐθέλοιμι\nΤηλέμαχον· δεινὸν δὲ γένος βασιλήϊόν ἐστιν\nκτείνειν· ἀλλὰ πρῶτα θεῶν εἰρώμεθα βουλάς.\nεἰ μέν κʼ αἰνήσωσι Διὸς μεγάλοιο θέμιστες,\nαὐτός τε κτενέω τούς τʼ ἄλλους πάντας ἀνώξω·\nεἰ δέ κʼ ἀποτρωπῶσι θεοί, παύσασθαι ἄνωγα.\nὣς ἔφατʼ Ἀμφίνομος, τοῖσιν δʼ ἐπιήνδανε μῦθος.\nαὐτίκʼ ἔπειτʼ ἀνστάντες ἔβαν δόμον εἰς Ὀδυσῆος,\nἐλθόντες δὲ καθῖζον ἐπὶ ξεστοῖσι θρόνοισιν.\nἡ δʼ αὖτʼ ἄλλʼ ἐνόησε περίφρων Πηνελόπεια,\nμνηστήρεσσι φανῆναι ὑπέρβιον ὕβριν ἔχουσι.\nπεύθετο γὰρ οὗ παιδὸς ἐνὶ μεγάροισιν ὄλεθρον·\nκῆρυξ γὰρ οἱ ἔειπε Μέδων, ὃς ἐπεύθετο βουλάς.\nβῆ δʼ ἰέναι μέγαρόνδε σὺν ἀμφιπόλοισι γυναιξίν.\nἀλλʼ ὅτε δὴ μνηστῆρας ἀφίκετο δῖα γυναικῶν,\nστῆ ῥα παρὰ σταθμὸν τέγεος πύκα ποιητοῖο,\nἄντα παρειάων σχομένη λιπαρὰ κρήδεμνα,\nἈντίνοον δʼ ἐνένιπεν ἔπος τʼ ἔφατʼ ἔκ τʼ ὀνόμαζεν·\nἈντίνοʼ, ὕβριν ἔχων, κακομήχανε, καὶ δέ σέ\nφασιν\nἐν δήμῳ Ἰθάκης μεθʼ ὁμήλικας ἔμμεν ἄριστον\nβουλῇ καὶ μύθοισι· σὺ δʼ οὐκ ἄρα τοῖος ἔησθα.\nμάργε, τίη δὲ σὺ Τηλεμάχῳ θάνατόν τε μόρον τε\nῥάπτεις, οὐδʼ ἱκέτας ἐμπάζεαι, οἷσιν ἄρα Ζεὺς\nμάρτυρος; οὐδʼ ὁσίη κακὰ ῥάπτειν ἀλλήλοισιν.\nἦ οὐκ οἶσθʼ ὅτε δεῦρο πατὴρ τεὸς ἵκετο φεύγων,\nδῆμον ὑποδείσας; δὴ γὰρ κεχολώατο λίην,\nοὕνεκα ληϊστῆρσιν ἐπισπόμενος Ταφίοισιν\nἤκαχε Θεσπρωτούς· οἱ δʼ ἡμῖν ἄρθμιοι ἦσαν·\nτόν ῥʼ ἔθελον φθῖσαι καὶ ἀπορραῖσαι φίλον ἦτορ\nἠδὲ κατὰ ζωὴν φαγέειν μενοεικέα πολλήν·\nἀλλʼ Ὀδυσεὺς κατέρυκε καὶ ἔσχεθεν ἱεμένους περ.\nτοῦ νῦν οἶκον ἄτιμον ἔδεις, μνάᾳ δὲ γυναῖκα\nπαῖδά τʼ ἀποκτείνεις, ἐμὲ δὲ μεγάλως ἀκαχίζεις·\nἀλλά σε παύσασθαι κέλομαι καὶ ἀνωγέμεν ἄλλους.\nτὴν δʼ αὖτʼ Εὐρύμαχος, Πολύβου πάϊς, ἀντίον\nηὔδα·\nκούρη Ἰκαρίοιο, περίφρον Πηνελόπεια,\nθάρσει· μή τοι ταῦτα μετὰ φρεσὶ σῇσι μελόντων.\nοὐκ ἔσθʼ οὗτος ἀνὴρ οὐδʼ ἔσσεται οὐδὲ γένηται,\nὅς κεν Τηλεμάχῳ σῷ υἱέϊ χεῖρας ἐποίσει\nζώοντός γʼ ἐμέθεν καὶ ἐπὶ χθονὶ δερκομένοιο.\nὧδε γὰρ ἐξερέω, καὶ μὴν τετελεσμένον ἔσται·\nαἶψά οἱ αἷμα κελαινὸν ἐρωήσει περὶ δουρὶ\nἡμετέρῳ, ἐπεὶ ἦ καὶ ἐμὲ πτολίπορθος Ὀδυσσεὺς\nπολλάκι γούνασιν οἷσιν ἐφεσσάμενος κρέας ὀπτὸν\nἐν χείρεσσιν ἔθηκεν, ἐπέσχε τε οἶνον ἐρυθρόν.\nτῷ μοι Τηλέμαχος πάντων πολὺ φίλτατός ἐστιν\nἀνδρῶν, οὐδέ τί μιν θάνατον τρομέεσθαι ἄνωγα\nἔκ γε μνηστήρων· θεόθεν δʼ οὐκ ἔστʼ ἀλέασθαι.\nὣς φάτο θαρσύνων, τῷ δʼ ἤρτυεν αὐτὸς ὄλεθρον.\nἡ μὲν ἄρʼ εἰσαναβᾶσʼ ὑπερώϊα σιγαλόεντα\nκλαῖεν ἔπειτʼ Ὀδυσῆα, φίλον πόσιν, ὄφρα οἱ ὕπνον\nἡδὺν ἐπὶ βλεφάροισι βάλε γλαυκῶπις Ἀθήνη.\nἑσπέριος δʼ Ὀδυσῆϊ καὶ υἱέϊ δῖος ὑφορβὸς\nἤλυθεν· οἱ δʼ ἄρα δόρπον ἐπισταδὸν ὡπλίζοντο,\nσῦν ἱερεύσαντες ἐνιαύσιον. αὐτὰρ Ἀθήνη,\nἄγχι παρισταμένη, Λαερτιάδην Ὀδυσῆα\nῥάβδῳ πεπληγυῖα πάλιν ποίησε γέροντα,\nλυγρὰ δὲ εἵματα ἕσσε περὶ χροΐ, μή ἑ συβώτης\nγνοίη ἐσάντα ἰδὼν καὶ ἐχέφρονι Πηνελοπείῃ\nἔλθοι ἀπαγγέλλων μηδὲ φρεσὶν εἰρύσσαιτο.\nτὸν καὶ Τηλέμαχος πρότερος πρὸς μῦθον ἔειπεν·\nἦλθες, δῖʼ Εὔμαιε. τί δὴ κλέος ἔστʼ ἀνὰ ἄστυ;\nἦ ῥʼ ἤδη μνηστῆρες ἀγήνορες ἔνδον ἔασιν\nἐκ λόχου, ἦ ἔτι μʼ αὖτʼ εἰρύαται οἴκαδʼ ἰόντα;\nτὸν δʼ ἀπαμειβόμενος προσέφης, Εὔμαιε συβῶτα·\nοὐκ ἔμελέν μοι ταῦτα μεταλλῆσαι καὶ ἐρέσθαι\nἄστυ καταβλώσκοντα· τάχιστά με θυμὸς ἀνώγει\nἀγγελίην εἰπόντα πάλιν δεῦρʼ ἀπονέεσθαι.\nὡμήρησε δέ μοι παρʼ ἑταίρων ἄγγελος ὠκύς,\nκῆρυξ, ὃς δὴ πρῶτος ἔπος σῇ μητρὶ ἔειπεν.\nἄλλο δέ τοι τό γε οἶδα· τὸ γὰρ ἴδον ὀφθαλμοῖσιν.\nἤδη ὑπὲρ πόλιος, ὅθι θʼ Ἕρμαιος λόφος ἐστίν,\nἦα κιών, ὅτε νῆα θοὴν ἰδόμην κατιοῦσαν\nἐς λιμένʼ ἡμέτερον· πολλοὶ δʼ ἔσαν ἄνδρες ἐν αὐτῇ,\nβεβρίθει δὲ σάκεσσι καὶ ἔγχεσιν ἀμφιγύοισι·\nκαὶ σφέας ὠΐσθην τοὺς ἔμμεναι, οὐδέ τι οἶδα.\nὣς φάτο, μείδησεν δʼ ἱερὴ ἲς Τηλεμάχοιο\nἐς πατέρʼ ὀφθαλμοῖσιν ἰδών, ἀλέεινε δʼ ὑφορβόν.\nοἱ δʼ ἐπεὶ οὖν παύσαντο πόνου τετύκοντό τε\nδαῖτα,\nδαίνυντʼ, οὐδέ τι θυμὸς ἐδεύετο δαιτὸς ἐΐσης.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nκοίτου τε μνήσαντο καὶ ὕπνου δῶρον ἕλοντο.\nἦμος δʼ ἠριγένεια φάνη ῥοδοδάκτυλος Ἠώς,\nδὴ τότʼ ἔπειθʼ ὑπὸ ποσσὶν ἐδήσατο καλὰ πέδιλα\nΤηλέμαχος, φίλος υἱὸς Ὀδυσσῆος θείοιο,\nεἵλετο δʼ ἄλκιμον ἔγχος, ὅ οἱ παλάμηφιν ἀρήρει,\nἄστυδε ἱέμενος, καὶ ἑὸν προσέειπε συβώτην·\nἄττʼ, ἦ τοι μὲν ἐγὼν εἶμʼ ἐς πόλιν, ὄφρα με\nμήτηρ\nὄψεται· οὐ γάρ μιν πρόσθεν παύσεσθαι ὀΐω\nκλαυθμοῦ τε στυγεροῖο γόοιό τε δακρυόεντος,\nπρίν γʼ αὐτόν με ἴδηται· ἀτὰρ σοί γʼ ὧδʼ ἐπιτέλλω.\nτὸν ξεῖνον δύστηνον ἄγʼ ἐς πόλιν, ὄφρʼ ἂν ἐκεῖθι\nδαῖτα πτωχεύῃ· δώσει δέ οἱ ὅς κʼ ἐθέλῃσι\nπύρνον καὶ κοτύλην· ἐμὲ δʼ οὔ πως ἔστιν ἅπαντας\nἀνθρώπους ἀνέχεσθαι, ἔχοντά περ ἄλγεα θυμῷ·\nὁ ξεῖνος δʼ εἴ περ μάλα μηνίει, ἄλγιον αὐτῷ\nἔσσεται· ἦ γὰρ ἐμοὶ φίλʼ ἀληθέα μυθήσασθαι.\nτὸν δʼ ἀπαμειβόμενος προσέφη πολύμητις\nὈδυσσεύς·\nὦ φίλος, οὐδέ τοι αὐτὸς ἐρύκεσθαι μενεαίνω·\nπτωχῷ βέλτερόν ἐστι κατὰ πτόλιν ἠὲ κατʼ ἀγροὺς\nδαῖτα πτωχεύειν· δώσει δέ μοι ὅς κʼ ἐθέλῃσιν.\nοὐ γὰρ ἐπὶ σταθμοῖσι μένειν ἔτι τηλίκος εἰμί,\nὥστʼ ἐπιτειλαμένῳ σημάντορι πάντα πιθέσθαι.\nἀλλʼ ἔρχευ· ἐμὲ δʼ ἄξει ἀνὴρ ὅδε, τὸν σὺ κελεύεις,\nαὐτίκʼ ἐπεί κε πυρὸς θερέω ἀλέη τε γένηται.\nαἰνῶς γὰρ τάδε εἵματʼ ἔχω κακά· μή με δαμάσσῃ\nστίβη ὑπηοίη· ἕκαθεν δέ τε ἄστυ φάτʼ εἶναι.\nὣς φάτο, Τηλέμαχος δὲ διὰ σταθμοῖο βεβήκει,\nκραιπνὰ ποσὶ προβιβάς, κακὰ δὲ μνηστῆρσι φύτευεν.\nαὐτὰρ ἐπεί ῥʼ ἵκανε δόμους εὖ ναιετάοντας,\nἔγχος μέν ῥʼ ἔστησε φέρων πρὸς κίονα μακρήν,\nαὐτὸς δʼ εἴσω ἴεν καὶ ὑπέρβη λάϊνον οὐδόν.\nτὸν δὲ πολὺ πρώτη εἶδε τροφὸς Εὐρύκλεια,\nκώεα καστορνῦσα θρόνοις ἔνι δαιδαλέοισι,\nδακρύσασα δʼ ἔπειτʼ ἰθὺς κίεν· ἀμφὶ δʼ ἄρʼ ἄλλαι\nδμῳαὶ Ὀδυσσῆος ταλασίφρονος ἠγερέθοντο,\nκαὶ κύνεον ἀγαπαζόμεναι κεφαλήν τε καὶ ὤμους.\nἡ δʼ ἴεν ἐκ θαλάμοιο περίφρων Πηνελόπεια,\nἈρτέμιδι ἰκέλη ἠὲ χρυσέῃ Ἀφροδίτῃ,\nἀμφὶ δὲ παιδὶ φίλῳ βάλε πήχεε δακρύσασα,\nκύσσε δέ μιν κεφαλήν τε καὶ ἄμφω φάεα καλά,\nκαί ῥʼ ὀλοφυρομένη ἔπεα πτερόεντα προσηύδα·\nἦλθες, Τηλέμαχε, γλυκερὸν φάος. οὔ σʼ ἔτʼ ἐγώ\nγε\nὄψεσθαι ἐφάμην, ἐπεὶ ᾤχεο νηῒ Πύλονδε\nλάθρη, ἐμεῦ ἀέκητι, φίλου μετὰ πατρὸς ἀκουήν.\nἀλλʼ ἄγε μοι κατάλεξον ὅπως ἤντησας ὀπωπῆς.\nτὴν δʼ αὖ Τηλέμαχος πεπνυμένος ἀντίον ηὔδα·\nμῆτερ ἐμή, μή μοι γόον ὄρνυθι μηδέ μοι ἦτορ\nἐν στήθεσσιν ὄρινε φυγόντι περ αἰπὺν ὄλεθρον·\nἀλλʼ ὑδρηναμένη, καθαρὰ χροῒ εἵμαθʼ ἑλοῦσα,\nεἰς ὑπερῷʼ ἀναβᾶσα σὺν ἀμφιπόλοισι γυναιξὶν\nεὔχεο πᾶσι θεοῖσι τεληέσσας ἑκατόμβας\nῥέξειν, αἴ κέ ποθι Ζεὺς ἄντιτα ἔργα τελέσσῃ.\nαὐτὰρ ἐγὼν ἀγορὴν ἐσελεύσομαι, ὄφρα καλέσσω\nξεῖνον, ὅτις μοι κεῖθεν ἅμʼ ἕσπετο δεῦρο κιόντι.\nτὸν μὲν ἐγὼ προὔπεμψα σὺν ἀντιθέοις ἑτάροισι,\nΠείραιον δέ μιν ἠνώγεα προτὶ οἶκον ἄγοντα\nἐνδυκέως φιλέειν καὶ τιέμεν, εἰς ὅ κεν ἔλθω.\nὣς ἄρʼ ἐφώνησεν, τῇ δʼ ἄπτερος ἔπλετο μῦθος.\nἡ δʼ ὑδρηναμένη, καθαρὰ χροῒ εἵμαθʼ ἑλοῦσα,\nεὔχετο πᾶσι θεοῖσι τεληέσσας ἑκατόμβας\nῥέξειν, αἴ κέ ποθι Ζεὺς ἄντιτα ἔργα τελέσσῃ.\nΤηλέμαχος δʼ ἄρʼ ἔπειτα διὲκ μεγάροιο βεβήκει\nἔγχος ἔχων· ἅμα τῷ γε δύω κύνες ἀργοὶ ἕποντο.\nθεσπεσίην δʼ ἄρα τῷ γε χάριν κατέχευεν Ἀθήνη·\nτὸν δʼ ἄρα πάντες λαοὶ ἐπερχόμενον θηεῦντο.\nἀμφὶ δέ μιν μνηστῆρες ἀγήνορες ἠγερέθοντο\nἔσθλʼ ἀγορεύοντες, κακὰ δὲ φρεσὶ βυσσοδόμευον.\nαὐτὰρ ὁ τῶν μὲν ἔπειτα ἀλεύατο πουλὺν ὅμιλον,\nἀλλʼ ἵνα Μέντωρ ἧστο καὶ Ἄντιφος ἠδʼ Ἁλιθέρσης,\nοἵ τε οἱ ἐξ ἀρχῆς πατρώϊοι ἦσαν ἑταῖροι,\nἔνθα καθέζετʼ ἰών· τοὶ δʼ ἐξερέεινον ἕκαστα.\nτοῖσι δὲ Πείραιος δουρικλυτὸς ἐγγύθεν ἦλθεν\nξεῖνον ἄγων ἀγορήνδε διὰ πτόλιν· οὐδʼ ἄρʼ ἔτι δὴν\nΤηλέμαχος ξείνοιο ἑκὰς τράπετʼ, ἀλλὰ παρέστη.\nτὸν καὶ Πείραιος πρότερος πρὸς μῦθον ἔειπε·\nΤηλέμαχʼ, αἶψʼ ὄτρυνον ἐμὸν ποτὶ δῶμα\nγυναῖκας,\nὥς τοι δῶρʼ ἀποπέμψω, ἅ τοι Μενέλαος ἔδωκε.\nτὸν δʼ αὖ Τηλέμαχος πεπνυμένος ἀντίον ηὔδα·\nΠείραιʼ, οὐ γάρ τʼ ἴδμεν ὅπως ἔσται τάδε ἔργα.\nεἴ κεν ἐμὲ μνηστῆρες ἀγήνορες ἐν μεγάροισι\nλάθρη κτείναντες πατρώϊα πάντα δάσωνται,\nαὐτὸν ἔχοντά σε βούλομʼ ἐπαυρέμεν, ἤ τινα τῶνδε·\nεἰ δέ κʼ ἐγὼ τούτοισι φόνον καὶ κῆρα φυτεύσω,\nδὴ τότε μοι χαίροντι φέρειν πρὸς δώματα χαίρων.\nὣς εἰπὼν ξεῖνον ταλαπείριον ἦγεν ἐς οἶκον.\nαὐτὰρ ἐπεί ῥʼ ἵκοντο δόμους εὖ ναιετάοντας,\nχλαίνας μὲν κατέθεντο κατὰ κλισμούς τε θρόνους τε,\nἐς δʼ ἀσαμίνθους βάντες ἐϋξέστας λούσαντο.\nτοὺς δʼ ἐπεὶ οὖν δμῳαὶ λοῦσαν καὶ χρῖσαν ἐλαίῳ,\nἀμφὶ δʼ ἄρα χλαίνας οὔλας βάλον ἠδὲ χιτῶνας,\nἔκ ῥʼ ἀσαμίνθων βάντες ἐπὶ κλισμοῖσι καθῖζον.\nχέρνιβα δʼ ἀμφίπολος προχόῳ ἐπέχευε φέρουσα\nκαλῇ χρυσείῃ, ὑπὲρ ἀργυρέοιο λέβητος,\nνίψασθαι· παρὰ δὲ ξεστὴν ἐτάνυσσε τράπεζαν.\nσῖτον δʼ αἰδοίη ταμίη παρέθηκε φέρουσα,\nεἴδατα πόλλʼ ἐπιθεῖσα, χαριζομένη παρεόντων.\nμήτηρ δʼ ἀντίον ἷζε παρὰ σταθμὸν μεγάροιο\nκλισμῷ κεκλιμένη, λέπτʼ ἠλάκατα στρωφῶσα.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον,\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nτοῖσι δὲ μύθων ἦρχε περίφρων Πηνελόπεια·\nΤηλέμαχʼ, ἦ τοι ἐγὼν ὑπερώϊον εἰσαναβᾶσα\nλέξομαι εἰς εὐνήν, ἥ μοι στονόεσσα τέτυκται,\nαἰεὶ δάκρυσʼ ἐμοῖσι πεφυρμένη, ἐξ οὗ Ὀδυσσεὺς\nᾤχεθʼ ἅμʼ Ἀτρεΐδῃσιν ἐς Ἴλιον· οὐδέ μοι ἔτλης,\nπρὶν ἐλθεῖν μνηστῆρας ἀγήνορας ἐς τόδε δῶμα,\nνόστον σοῦ πατρὸς σάφα εἰπέμεν, εἴ που ἄκουσας.\nτὴν δʼ αὖ Τηλέμαχος πεπνυμένος ἀντίον ηὔδα·\nτοιγὰρ ἐγώ τοι, μῆτερ, ἀληθείην καταλέξω.\nᾠχόμεθʼ ἔς τε Πύλον καὶ Νέστορα, ποιμένα λαῶν·\nδεξάμενος δέ με κεῖνος ἐν ὑψηλοῖσι δόμοισιν\nἐνδυκέως ἐφίλει, ὡς εἴ τε πατὴρ ἑὸν υἱὸν\nἐλθόντα χρόνιον νέον ἄλλοθεν· ὣς ἐμὲ κεῖνος\nἐνδυκέως ἐκόμιζε σὺν υἱάσι κυδαλίμοισιν.\nαὐτὰρ Ὀδυσσῆος ταλασίφρονος οὔ ποτʼ ἔφασκεν,\nζωοῦ οὐδὲ θανόντος, ἐπιχθονίων τευ ἀκοῦσαι·\nἀλλά μʼ ἐς Ἀτρεΐδην, δουρικλειτὸν Μενέλαον,\nἵπποισι προὔπεμψε καὶ ἅρμασι κολλητοῖσιν.\nἔνθʼ ἴδον Ἀργείην Ἑλένην, ἧς εἵνεκα πολλὰ\nἈργεῖοι Τρῶές τε θεῶν ἰότητι μόγησαν.\nεἴρετο δʼ αὐτίκʼ ἔπειτα βοὴν ἀγαθὸς Μενέλαος\nὅττευ χρηΐζων ἱκόμην Λακεδαίμονα δῖαν·\nαὐτὰρ ἐγὼ τῷ πᾶσαν ἀληθείην κατέλεξα·\nκαὶ τότε δή με ἔπεσσιν ἀμειβόμενος προσέειπεν·\nὢ πόποι, ἦ μάλα δὴ κρατερόφρονος ἀνδρὸς ἐν\nεὐνῇ\nἤθελον εὐνηθῆναι, ἀνάλκιδες αὐτοὶ ἐόντες.\nὡς δʼ ὁπότʼ ἐν ξυλόχῳ ἔλαφος κρατεροῖο λέοντος\nνεβροὺς κοιμήσασα νεηγενέας γαλαθηνοὺς\nκνημοὺς ἐξερέῃσι καὶ ἄγκεα ποιήεντα\nβοσκομένη, ὁ δʼ ἔπειτα ἑὴν εἰσήλυθεν εὐνήν,\nἀμφοτέροισι δὲ τοῖσιν ἀεικέα πότμον ἐφῆκεν,\nὣς Ὀδυσεὺς κείνοισιν ἀεικέα πότμον ἐφήσει.\nαἲ γάρ, Ζεῦ τε πάτερ καὶ Ἀθηναίη καὶ Ἄπολλον,\nτοῖος ἐὼν οἷός ποτʼ ἐϋκτιμένῃ ἐνὶ Λέσβῳ\nἐξ ἔριδος Φιλομηλεΐδῃ ἐπάλαισεν ἀναστάς,\nκὰδ δʼ ἔβαλε κρατερῶς, κεχάροντο δὲ πάντες Ἀχαιοί,\nτοῖος ἐὼν μνηστῆρσιν ὁμιλήσειεν Ὀδυσσεύς·\nπάντες κʼ ὠκύμοροί τε γενοίατο πικρόγαμοί τε.\nταῦτα δʼ ἅ μʼ εἰρωτᾷς καὶ λίσσεαι, οὐκ ἂν ἐγώ γε\nἄλλα παρὲξ εἴποιμι παρακλιδὸν οὐδʼ ἀπατήσω,\nἀλλὰ τὰ μέν μοι ἔειπε γέρων ἅλιος νημερτής,\nτῶν οὐδέν τοι ἐγὼ κρύψω ἔπος οὐδʼ ἐπικεύσω.\nφῆ μιν ὅ γʼ ἐν νήσῳ ἰδέειν κρατέρʼ ἄλγεʼ ἔχοντα,\nνύμφης ἐν μεγάροισι Καλυψοῦς, ἥ μιν ἀνάγκῃ\nἴσχει· ὁ δʼ οὐ δύναται ἣν πατρίδα γαῖαν ἱκέσθαι.\nοὐ γάρ οἱ πάρα νῆες ἐπήρετμοι καὶ ἑταῖροι,\nοἵ κέν μιν πέμποιεν ἐπʼ εὐρέα νῶτα θαλάσσης\nὣς ἔφατʼ Ἀτρεΐδης, δουρικλειτὸς Μενέλαος.\nταῦτα τελευτήσας νεόμην· ἔδοσαν δέ μοι οὖρον\nἀθάνατοι, τοί μʼ ὦκα φίλην ἐς πατρίδʼ ἔπεμψαν.\nὣς φάτο, τῇ δʼ ἄρα θυμὸν ἐνὶ στήθεσσιν ὄρινε.\nτοῖσι δὲ καὶ μετέειπε Θεοκλύμενος θεοειδής·\nὦ γύναι αἰδοίη Λαερτιάδεω Ὀδυσῆος,\nἦ τοι ὅ γʼ οὐ σάφα οἶδεν, ἐμεῖο δὲ σύνθεο μῦθον·\nἀτρεκέως γάρ σοι μαντεύσομαι οὐδʼ ἐπικεύσω·\nἴστω νῦν Ζεὺς πρῶτα θεῶν, ξενίη τε τράπεζα\nἱστίη τʼ Ὀδυσῆος ἀμύμονος, ἣν ἀφικάνω,\nὡς ἦ τοι Ὀδυσεὺς ἤδη ἐν πατρίδι γαίῃ,\nἥμενος ἢ ἕρπων, τάδε πευθόμενος κακὰ ἔργα,\nἔστιν, ἀτὰρ μνηστῆρσι κακὸν πάντεσσι φυτεύει·\nτοῖον ἐγὼν οἰωνὸν ἐϋσσέλμου ἐπὶ νηὸς\nἥμενος ἐφρασάμην καὶ Τηλεμάχῳ ἐγεγώνευν.\nτὸν δʼ αὖτε προσέειπε περίφρων Πηνελόπεια·\nαἲ γὰρ τοῦτο, ξεῖνε, ἔπος τετελεσμένον εἴη·\nτῷ κε τάχα γνοίης φιλότητά τε πολλά τε δῶρα\nἐξ ἐμεῦ, ὡς ἄν τίς σε συναντόμενος μακαρίζοι.\nὣς οἱ μὲν τοιαῦτα πρὸς ἀλλήλους ἀγόρευον,\nμνηστῆρες δὲ πάροιθεν Ὀδυσσῆος μεγάροιο\nδίσκοισιν τέρποντο καὶ αἰγανέῃσιν ἱέντες,\nἐν τυκτῷ δαπέδῳ, ὅθι περ πάρος ὕβριν ἔχοντες.\nἀλλʼ ὅτε δὴ δείπνηστος ἔην καὶ ἐπήλυθε μῆλα\nπάντοθεν ἐξ ἀγρῶν, οἱ δʼ ἤγαγον οἳ τὸ πάρος περ,\nκαὶ τότε δή σφιν ἔειπε Μέδων· ὃς γάρ ῥα μάλιστα\nἥνδανε κηρύκων, καὶ σφιν παρεγίγνετο δαιτί·\nκοῦροι, ἐπεὶ δὴ πάντες ἐτέρφθητε φρένʼ\nἀέθλοις,\nἔρχεσθε πρὸς δώμαθʼ, ἵνʼ ἐντυνώμεθα δαῖτα·\nοὐ μὲν γάρ τι χέρειον ἐν ὥρῃ δεῖπνον ἑλέσθαι.\nὣς ἔφαθʼ, οἱ δʼ ἀνστάντες ἔβαν πείθοντό τε\nμύθῳ.\nαὐτὰρ ἐπεί ῥʼ ἵκοντο δόμους εὖ ναιετάοντας,\nχλαίνας μὲν κατέθεντο κατὰ κλισμούς τε θρόνους τε,\nοἱ δʼ ἱέρευον ὄϊς μεγάλους καὶ πίονας αἶγας,\nἵρευον δὲ σύας σιάλους καὶ βοῦν ἀγελαίην,\nδαῖτʼ ἐντυνόμενοι. τοὶ δʼ ἐξ ἀγροῖο πόλινδε\nὠτρύνοντʼ Ὀδυσεύς τʼ ἰέναι καὶ δῖος ὑφορβός.\nτοῖσι δὲ μύθων ἦρχε συβώτης, ὄρχαμος ἀνδρῶν·\nξεῖνʼ, ἐπεὶ ἂρ δὴ ἔπειτα πόλινδʼ ἰέναι\nμενεαίνεις\nσήμερον, ὡς ἐπέτελλεν ἄναξ ἐμός—ἦ σʼ ἂν ἐγώ γε\nαὐτοῦ βουλοίμην σταθμῶν ῥυτῆρα λιπέσθαι·\nἀλλὰ τὸν αἰδέομαι καὶ δείδια, μή μοι ὀπίσσω\nνεικείῃ· χαλεπαὶ δέ τʼ ἀνάκτων εἰσὶν ὁμοκλαί—\nἀλλʼ ἄγε νῦν ἴομεν· δὴ γὰρ μέμβλωκε μάλιστα\nἦμαρ, ἀτὰρ τάχα τοι ποτὶ ἕσπερα ῥίγιον ἔσται.\nτὸν δʼ ἀπαμειβόμενος προσέφη πολύμητις\nὈδυσσεύς·\nγιγνώσκω, φρονέω· τά γε δὴ νοέοντι κελεύεις.\nἀλλʼ ἴομεν, σὺ δʼ ἔπειτα διαμπερὲς ἡγεμόνευε.\nδὸς δέ μοι, εἴ ποθί τοι ῥόπαλον τετμημένον ἐστίν,\nσκηρίπτεσθʼ, ἐπεὶ ἦ φατʼ ἀρισφαλέʼ ἔμμεναι οὐδόν.\nἦ ῥα καὶ ἀμφʼ ὤμοισιν ἀεικέα βάλλετο πήρην,\nπυκνὰ ῥωγαλέην· ἐν δὲ στρόφος ἦεν ἀορτήρ·\nΕὔμαιος δʼ ἄρα οἱ σκῆπτρον θυμαρὲς ἔδωκε.\nτὼ βήτην, σταθμὸν δὲ κύνες καὶ βώτορες ἄνδρες\nῥύατʼ ὄπισθε μένοντες· ὁ δʼ ἐς πόλιν ἦγεν ἄνακτα\nπτωχῷ λευγαλέῳ ἐναλίγκιον ἠδὲ γέροντι,\nσκηπτόμενον· τὰ δὲ λυγρὰ περὶ χροῒ εἵματα ἕστο.\nἀλλʼ ὅτε δὴ στείχοντες ὁδὸν κάτα παιπαλόεσσαν\nἄστεος ἐγγὺς ἔσαν καὶ ἐπὶ κρήνην ἀφίκοντο\nτυκτὴν καλλίροον, ὅθεν ὑδρεύοντο πολῖται,\nτὴν ποίησʼ Ἴθακος καὶ Νήριτος ἠδὲ Πολύκτωρ·\nἀμφὶ δʼ ἄρʼ αἰγείρων ὑδατοτρεφέων ἦν ἄλσος,\nπάντοσε κυκλοτερές, κατὰ δὲ ψυχρὸν ῥέεν ὕδωρ\nὑψόθεν ἐκ πέτρης· βωμὸς δʼ ἐφύπερθε τέτυκτο\nνυμφάων, ὅθι πάντες ἐπιρρέζεσκον ὁδῖται·\nἔνθα σφέας ἐκίχανʼ υἱὸς Δολίοιο Μελανθεὺς\nαἶγας ἄγων, αἳ πᾶσι μετέπρεπον αἰπολίοισι,\nδεῖπνον μνηστήρεσσι· δύω δʼ ἅμʼ ἕποντο νομῆες.\nτοὺς δὲ ἰδὼν νείκεσσεν ἔπος τʼ ἔφατʼ ἔκ τʼ ὀνόμαζεν,\nἔκπαγλον καὶ ἀεικές· ὄρινε δὲ κῆρ Ὀδυσῆος·\nνῦν μὲν δὴ μάλα πάγχυ κακὸς κακὸν ἡγηλάζει,\nὡς αἰεὶ τὸν ὁμοῖον ἄγει θεὸς ὡς τὸν ὁμοῖον.\nπῇ δὴ τόνδε μολοβρὸν ἄγεις, ἀμέγαρτε συβῶτα,\nπτωχὸν ἀνιηρόν δαιτῶν ἀπολυμαντῆρα;\nὃς πολλῇς φλιῇσι παραστὰς θλίψεται ὤμους,\nαἰτίζων ἀκόλους, οὐκ ἄορας οὐδὲ λέβητας·\nτόν κʼ εἴ μοι δοίης σταθμῶν ῥυτῆρα γενέσθαι\nσηκοκόρον τʼ ἔμεναι θαλλόν τʼ ἐρίφοισι φορῆναι,\nκαί κεν ὀρὸν πίνων μεγάλην ἐπιγουνίδα θεῖτο.\nἀλλʼ ἐπεὶ οὖν δὴ ἔργα κάκʼ ἔμμαθεν, οὐκ ἐθελήσει\nἔργον ἐποίχεσθαι, ἀλλὰ πτώσσων κατὰ δῆμον\nβούλεται αἰτίζων βόσκειν ἣν γαστέρʼ ἄναλτον.\nἀλλʼ ἔκ τοι ἐρέω, τὸ δὲ καὶ τετελεσμένον ἔσται·\nαἴ κʼ ἔλθῃ πρὸς δώματʼ Ὀδυσσῆος θείοιο,\nπολλά οἱ ἀμφὶ κάρη σφέλα ἀνδρῶν ἐκ παλαμάων\nπλευραὶ ἀποτρίψουσι δόμον κάτα βαλλομένοιο.\nὣς φάτο, καὶ παριὼν λὰξ ἔνθορεν ἀφραδίῃσιν\nἰσχίῳ· οὐδέ μιν ἐκτὸς ἀταρπιτοῦ ἐστυφέλιξεν,\nἀλλʼ ἔμενʼ ἀσφαλέως· ὁ δὲ μερμήριξεν Ὀδυσσεὺς\nἠὲ μεταΐξας ῥοπάλῳ ἐκ θυμὸν ἕλοιτο,\nἦ πρὸς γῆν ἐλάσειε κάρη ἀμφουδὶς ἀείρας.\nἀλλʼ ἐπετόλμησε, φρεσὶ δʼ ἔσχετο· τὸν δὲ συβώτης\nνείκεσʼ ἐσάντα ἰδών, μέγα δʼ εὔξατο χεῖρας ἀνασχών·\nνύμφαι κρηναῖαι, κοῦραι Διός, εἴ ποτʼ\nὈδυσσεὺς\nὔμμʼ ἐπὶ μηρίʼ ἔκηε, καλύψας πίονι δημῷ,\nἀρνῶν ἠδʼ ἐρίφων, τόδε μοι κρηήνατʼ ἐέλδωρ,\nὡς ἔλθοι μὲν κεῖνος ἀνήρ, ἀγάγοι δέ ἑ δαίμων·\nτῷ κέ τοι ἀγλαΐας γε διασκεδάσειεν ἁπάσας,\nτὰς νῦν ὑβρίζων φορέεις, ἀλαλήμενος αἰεὶ\nἄστυ κάτʼ· αὐτὰρ μῆλα κακοὶ φθείρουσι νομῆες.\nτὸν δʼ αὖτε προσέειπε Μελάνθιος, αἰπόλος αἰγῶν·\nὢ πόποι, οἶον ἔειπε κύων ὀλοφώϊα εἰδώς,\nτόν ποτʼ ἐγὼν ἐπὶ νηὸς ἐϋσσέλμοιο μελαίνης\nἄξω τῆλʼ Ἰθάκης, ἵνα μοι βίοτον πολὺν ἄλφοι.\nαἲ γὰρ Τηλέμαχον βάλοι ἀργυρότοξος Ἀπόλλων\nσήμερον ἐν μεγάροις, ἢ ὑπὸ μνηστῆρσι δαμείη,\nὡς Ὀδυσῆΐ γε τηλοῦ ἀπώλετο νόστιμον ἦμαρ.\nὣς εἰπὼν τοὺς μὲν λίπεν αὐτοῦ ἦκα κιόντας,\nαὐτὰρ ὁ βῆ, μάλα δʼ ὦκα δόμους ἵκανεν ἄνακτος.\nαὐτίκα δʼ εἴσω ἴεν, μετὰ δὲ μνηστῆρσι καθῖζεν,\nἀντίον Εὐρυμάχου· τὸν γὰρ φιλέεσκε μάλιστα.\nτῷ πάρα μὲν κρειῶν μοῖραν θέσαν οἳ πονέοντο,\nσῖτον δʼ αἰδοίη ταμίη παρέθηκε φέρουσα\nἔδμεναι. ἀγχίμολον δʼ Ὀδυσεὺς καὶ δῖος ὑφορβὸς\nστήτην ἐρχομένω, περὶ δέ σφεας ἤλυθʼ ἰωὴ\nφόρμιγγος γλαφυρῆς· ἀνὰ γάρ σφισι βάλλετʼ ἀείδειν\nΦήμιος· αὐτὰρ ὁ χειρὸς ἑλὼν προσέειπε συβώτην·\nΕὔμαιʼ, ἦ μάλα δὴ τάδε δώματα κάλʼ Ὀδυσῆος,\nῥεῖα δʼ ἀρίγνωτʼ ἐστὶ καὶ ἐν πολλοῖσιν ἰδέσθαι.\nἐξ ἑτέρων ἕτερʼ ἐστίν, ἐπήσκηται δέ οἱ αὐλὴ\nτοίχῳ καὶ θριγκοῖσι, θύραι δʼ εὐερκέες εἰσὶ\nδικλίδες· οὐκ ἄν τίς μιν ἀνὴρ ὑπεροπλίσσαιτο.\nγιγνώσκω δʼ ὅτι πολλοὶ ἐν αὐτῷ δαῖτα τίθενται\nἄνδρες, ἐπεὶ κνίση μὲν ἀνήνοθεν, ἐν δέ τε φόρμιγξ\nἠπύει, ἣν ἄρα δαιτὶ θεοὶ ποίησαν ἑταίρην.\nτὸν δʼ ἀπαμειβόμενος προσέφης, Εὔμαιε συβῶτα·\nῥεῖʼ ἔγνως, ἐπεὶ οὐδὲ τά τʼ ἄλλα πέρ ἐσσʼ ἀνοήμων.\nἀλλʼ ἄγε δὴ φραζώμεθʼ ὅπως ἔσται τάδε ἔργα.\nἠὲ σὺ πρῶτος ἔσελθε δόμους εὖ ναιετάοντας,\nδύσεο δὲ μνηστῆρας, ἐγὼ δʼ ὑπολείψομαι αὐτοῦ·\nεἰ δʼ ἐθέλεις, ἐπίμεινον, ἐγὼ δʼ εἶμι προπάροιθε·\nμηδὲ σὺ δηθύνειν, μή τίς σʼ ἔκτοσθε νοήσας\nἢ βάλῃ ἢ ἐλάσῃ· τὰ δέ σε φράζεσθαι ἄνωγα.\nτὸν δʼ ἠμείβετʼ ἔπειτα πολύτλας δῖος Ὀδυσσεύς·\nγιγνώσκω, φρονέω· τά γε δὴ νοέοντι κελεύεις.\nἀλλʼ ἔρχευ προπάροιθεν, ἐγὼ δʼ ὑπολείψομαι αὐτοῦ.\nοὐ γάρ τι πληγέων ἀδαήμων οὐδὲ βολάων·\nτολμήεις μοι θυμός, ἐπεὶ κακὰ πολλὰ πέπονθα\nκύμασι καὶ πολέμῳ· μετὰ καὶ τόδε τοῖσι γενέσθω·\nγαστέρα δʼ οὔ πως ἔστιν ἀποκρύψαι μεμαυῖαν,\nοὐλομένην, ἣ πολλὰ κάκʼ ἀνθρώποισι δίδωσι,\nτῆς ἕνεκεν καὶ νῆες ἐΰζυγοι ὁπλίζονται\nπόντον ἐπʼ ἀτρύγετον, κακὰ δυσμενέεσσι φέρουσαι.\nὣς οἱ μὲν τοιαῦτα πρὸς ἀλλήλους ἀγόρευον·\nἂν δὲ κύων κεφαλήν τε καὶ οὔατα κείμενος ἔσχεν,\nἌργος, Ὀδυσσῆος ταλασίφρονος, ὅν ῥά ποτʼ αὐτὸς\nθρέψε μέν, οὐδʼ ἀπόνητο, πάρος δʼ εἰς Ἴλιον ἱρὴν\nᾤχετο. τὸν δὲ πάροιθεν ἀγίνεσκον νέοι ἄνδρες\nαἶγας ἐπʼ ἀγροτέρας ἠδὲ πρόκας ἠδὲ λαγωούς·\nδὴ τότε κεῖτʼ ἀπόθεστος ἀποιχομένοιο ἄνακτος,\nἐν πολλῇ κόπρῳ, ἥ οἱ προπάροιθε θυράων\nἡμιόνων τε βοῶν τε ἅλις κέχυτʼ, ὄφρʼ ἂν ἄγοιεν\nδμῶες Ὀδυσσῆος τέμενος μέγα κοπρήσοντες·\nἔνθα κύων κεῖτʼ Ἄργος, ἐνίπλειος κυνοραιστέων.\nδὴ τότε γʼ, ὡς ἐνόησεν Ὀδυσσέα ἐγγὺς ἐόντα,\nοὐρῇ μέν ῥʼ ὅ γʼ ἔσηνε καὶ οὔατα κάββαλεν ἄμφω,\nἆσσον δʼ οὐκέτʼ ἔπειτα δυνήσατο οἷο ἄνακτος\nἐλθέμεν· αὐτὰρ ὁ νόσφιν ἰδὼν ἀπομόρξατο δάκρυ,\nῥεῖα λαθὼν Εὔμαιον, ἄφαρ δʼ ἐρεείνετο μύθῳ·\nΕὔμαιʼ, ἦ μάλα θαῦμα, κύων ὅδε κεῖτʼ ἐνὶ\nκόπρῳ.\nκαλὸς μὲν δέμας ἐστίν, ἀτὰρ τόδε γʼ οὐ σάφα οἶδα,\nεἰ δὴ καὶ ταχὺς ἔσκε θέειν ἐπὶ εἴδεϊ τῷδε,\nἦ αὔτως οἷοί τε τραπεζῆες κύνες ἀνδρῶν\nγίγνοντʼ· ἀγλαΐης δʼ ἕνεκεν κομέουσιν ἄνακτες.\nτὸν δʼ ἀπαμειβόμενος προσέφης, Εὔμαιε συβῶτα·\nκαὶ λίην ἀνδρός γε κύων ὅδε τῆλε θανόντος.\nεἰ τοιόσδʼ εἴη ἠμὲν δέμας ἠδὲ καὶ ἔργα,\nοἷόν μιν Τροίηνδε κιὼν κατέλειπεν Ὀδυσσεύς,\nαἶψά κε θηήσαιο ἰδὼν ταχυτῆτα καὶ ἀλκήν.\nοὐ μὲν γάρ τι φύγεσκε βαθείης βένθεσιν ὕλης\nκνώδαλον, ὅττι δίοιτο· καὶ ἴχνεσι γὰρ περιῄδη·\nνῦν δʼ ἔχεται κακότητι, ἄναξ δέ οἱ ἄλλοθι πάτρης\nὤλετο, τὸν δὲ γυναῖκες ἀκηδέες οὐ κομέουσι.\nδμῶες δʼ, εὖτʼ ἂν μηκέτʼ ἐπικρατέωσιν ἄνακτες,\nοὐκέτʼ ἔπειτʼ ἐθέλουσιν ἐναίσιμα ἐργάζεσθαι·\nἥμισυ γάρ τʼ ἀρετῆς ἀποαίνυται εὐρύοπα Ζεὺς\nἀνέρος, εὖτʼ ἄν μιν κατὰ δούλιον ἦμαρ ἕλῃσιν.\nὣς εἰπὼν εἰσῆλθε δόμους εὖ ναιετάοντας,\nβῆ δʼ ἰθὺς μεγάροιο μετὰ μνηστῆρας ἀγαυούς.\nἌργον δʼ αὖ κατὰ μοῖρʼ ἔλαβεν μέλανος θανάτοιο,\nαὐτίκʼ ἰδόντʼ Ὀδυσῆα ἐεικοστῷ ἐνιαυτῷ.\nτὸν δὲ πολὺ πρῶτος ἴδε Τηλέμαχος θεοειδὴς\nἐρχόμενον κατὰ δῶμα συβώτην, ὦκα δʼ ἔπειτα\nνεῦσʼ ἐπὶ οἷ καλέσας· ὁ δὲ παπτήνας ἕλε δίφρον\nκείμενον, ἔνθα τε δαιτρὸς ἐφίζεσκε κρέα πολλὰ\nδαιόμενος μνηστῆρσι δόμον κάτα δαινυμένοισι·\nτὸν κατέθηκε φέρων πρὸς Τηλεμάχοιο τράπεζαν\nἀντίον, ἔνθα δʼ ἄρʼ αὐτὸς ἐφέζετο· τῷ δʼ ἄρα κῆρυξ\nμοῖραν ἑλὼν ἐτίθει κανέου τʼ ἐκ σῖτον ἀείρας.\nἀγχίμολον δὲ μετʼ αὐτὸν ἐδύσετο δώματʼ\nὈδυσσεύς,\nπτωχῷ λευγαλέῳ ἐναλίγκιος ἠδὲ γέροντι,\nσκηπτόμενος· τὰ δὲ λυγρὰ περὶ χροΐ εἵματα ἕστο.\nἷζε δʼ ἐπὶ μελίνου οὐδοῦ ἔντοσθε θυράων,\nκλινάμενος σταθμῷ κυπαρισσίνῳ, ὅν ποτε τέκτων\nξέσσεν ἐπισταμένως καὶ ἐπὶ στάθμην ἴθυνεν.\nΤηλέμαχος δʼ ἐπὶ οἷ καλέσας προσέειπε συβώτην,\nἄρτον τʼ οὖλον ἑλὼν περικαλλέος ἐκ κανέοιο\nκαὶ κρέας, ὥς οἱ χεῖρες ἐχάνδανον ἀμφιβαλόντι·\nδὸς τῷ ξείνῳ ταῦτα φέρων αὐτόν τε κέλευε\nαἰτίζειν μάλα πάντας ἐποιχόμενον μνηστῆρας·\nαἰδὼς δʼ οὐκ ἀγαθὴ κεχρημένῳ ἀνδρὶ παρεῖναι.\nὣς φάτο, βῆ δὲ συφορβός, ἐπεὶ τὸν μῦθον\nἄκουσεν,\nἀγχοῦ δʼ ἱστάμενος ἔπεα πτερόεντʼ ἀγόρευε·\nΤηλέμαχός τοι, ξεῖνε, διδοῖ τάδε, καί σε\nκελεύει\nαἰτίζειν μάλα πάντας ἐποιχόμενον μνηστῆρας·\nαἰδῶ δʼ οὐκ ἀγαθήν φησʼ ἔμμεναι ἀνδρὶ προΐκτῃ.\nτὸν δʼ ἀπαμειβόμενος προσέφη πολύμητις\nὈδυσσεύς·\nΖεῦ ἄνα, Τηλέμαχόν μοι ἐν ἀνδράσιν ὄλβιον εἶναι,\nκαί οἱ πάντα γένοιθʼ ὅσσα φρεσὶν ᾗσι μενοινᾷ.\nἦ ῥα καὶ ἀμφοτέρῃσιν ἐδέξατο καὶ κατέθηκεν\nαὖθι ποδῶν προπάροιθεν, ἀεικελίης ἐπὶ πήρης,\nἤσθιε δʼ ἧος ἀοιδὸς ἐνὶ μεγάροισιν ἄειδεν·\nεὖθʼ ὁ δεδειπνήκειν, ὁ δʼ ἐπαύετο θεῖος ἀοιδός.\nμνηστῆρες δʼ ὁμάδησαν ἀνὰ μέγαρʼ. αὐτὰρ Ἀθήνη,\nἄγχι παρισταμένη Λαερτιάδην Ὀδυσῆα\nὤτρυνʼ, ὡς ἂν πύρνα κατὰ μνηστῆρας ἀγείροι,\nγνοίη θʼ οἵ τινές εἰσιν ἐναίσιμοι οἵ τʼ ἀθέμιστοι·\nἀλλʼ οὐδʼ ὥς τινʼ ἔμελλʼ ἀπαλεξήσειν κακότητος.\nβῆ δʼ ἴμεν αἰτήσων ἐνδέξια φῶτα ἕκαστον,\nπάντοσε χεῖρʼ ὀρέγων, ὡς εἰ πτωχὸς πάλαι εἴη.\nοἱ δʼ ἐλεαίροντες δίδοσαν, καὶ ἐθάμβεον αὐτόν,\nἀλλήλους τʼ εἴροντο τίς εἴη καὶ πόθεν ἔλθοι.\nτοῖσι δὲ καὶ μετέειπε Μελάνθιος, αἰπόλος αἰγῶν·\nκέκλυτέ μευ, μνηστῆρες ἀγακλειτῆς βασιλείης,\nτοῦδε περὶ ξείνου· ἦ γάρ μιν πρόσθεν ὄπωπα.\nἦ τοι μέν οἱ δεῦρο συβώτης ἡγεμόνευεν,\nαὐτὸν δʼ οὐ σάφα οἶδα, πόθεν γένος εὔχεται εἶναι.\nὣς ἔφατʼ, Ἀντίνοος δʼ ἔπεσιν νείκεσσε συβώτην·\nὦ ἀρίγνωτε συβῶτα, τίη δὲ σὺ τόνδε πόλινδε\nἤγαγες; ἦ οὐχ ἅλις ἧμιν ἀλήμονές εἰσι καὶ ἄλλοι,\nπτωχοὶ ἀνιηροί, δαιτῶν ἀπολυμαντῆρες;\nἦ ὄνοσαι ὅτι τοι βίοτον κατέδουσιν ἄνακτος\nἐνθάδʼ ἀγειρόμενοι, σὺ δὲ καὶ προτὶ τόνδʼ ἐκάλεσσας;\nτὸν δʼ ἀπαμειβόμενος προσέφης, Εὔμαιε συβῶτα·\nἈντίνοʼ, οὐ μὲν καλὰ καὶ ἐσθλὸς ἐὼν ἀγορεύεις·\nτίς γὰρ δὴ ξεῖνον καλεῖ ἄλλοθεν αὐτὸς ἐπελθὼν\nἄλλον γʼ, εἰ μὴ τῶν οἳ δημιοεργοὶ ἔασι,\nμάντιν ἢ ἰητῆρα κακῶν ἢ τέκτονα δούρων,\nἢ καὶ θέσπιν ἀοιδόν, ὅ κεν τέρπῃσιν ἀείδων;\nοὗτοι γὰρ κλητοί γε βροτῶν ἐπʼ ἀπείρονα γαῖαν·\nπτωχὸν δʼ οὐκ ἄν τις καλέοι τρύξοντα ἓ αὐτόν.\nἀλλʼ αἰεὶ χαλεπὸς περὶ πάντων εἶς μνηστήρων\nδμωσὶν Ὀδυσσῆος, πέρι δʼ αὖτʼ ἐμοί· αὐτὰρ ἐγώ γε\nοὐκ ἀλέγω, ἧός μοι ἐχέφρων Πηνελόπεια\nζώει ἐνὶ μεγάροις καὶ Τηλέμαχος θεοειδής.\nτὸν δʼ αὖ Τηλέμαχος πεπνυμένος ἀντίον ηὔδα·\nσίγα, μή μοι τοῦτον ἀμείβεο πολλὰ ἔπεσσιν·\nἈντίνοος δʼ εἴωθε κακῶς ἐρεθιζέμεν αἰεὶ\nμύθοισιν χαλεποῖσιν, ἐποτρύνει δὲ καὶ ἄλλους.\nἦ ῥα καὶ Ἀντίνοον ἔπεα πτερόεντα προσηύδα·\nἈντίνοʼ, ἦ μευ καλὰ πατὴρ ὣς κήδεαι υἷος,\nὃς τὸν ξεῖνον ἄνωγας ἀπὸ μεγάροιο διέσθαι\nμύθῳ ἀναγκαίῳ· μὴ τοῦτο θεὸς τελέσειε.\nδός οἱ ἑλών· οὔ τοι φθονέω· κέλομαι γὰρ ἐγώ γε·\nμήτʼ οὖν μητέρʼ ἐμὴν ἅζευ τό γε μήτε τινʼ ἄλλον\nδμώων, οἳ κατὰ δώματʼ Ὀδυσσῆος θείοιο.\nἀλλʼ οὔ τοι τοιοῦτον ἐνὶ στήθεσσι νόημα·\nαὐτὸς γὰρ φαγέμεν πολὺ βούλεαι ἢ δόμεν ἄλλῳ.\nτὸν δʼ αὖτʼ Ἀντίνοος ἀπαμειβόμενος προσέειπε·\nΤηλέμαχʼ ὑψαγόρη, μένος ἄσχετε, ποῖον ἔειπες.\nεἴ οἱ τόσσον ἅπαντες ὀρέξειαν μνηστῆρες,\nκαί κέν μιν τρεῖς μῆνας ἀπόπροθεν οἶκος ἐρύκοι.\nὣς ἄρʼ ἔφη, καὶ θρῆνυν ἑλὼν ὑπέφηνε τραπέζης\nκείμενον, ᾧ ῥʼ ἔπεχεν λιπαροὺς πόδας εἰλαπινάζων·\nοἱ δʼ ἄλλοι πάντες δίδοσαν, πλῆσαν δʼ ἄρα πήρην\nσίτου καὶ κρειῶν· τάχα δὴ καὶ ἔμελλεν Ὀδυσσεὺς\nαὖτις ἐπʼ οὐδὸν ἰὼν προικὸς γεύσεσθαι Ἀχαιῶν·\nστῆ δὲ παρʼ Ἀντίνοον, καί μιν πρὸς μῦθον ἔειπε·\nδός, φίλος· οὐ μέν μοι δοκέεις ὁ κάκιστος\nἈχαιῶν\nἔμμεναι, ἀλλʼ ὤριστος, ἐπεὶ βασιλῆϊ ἔοικας.\nτῷ σε χρὴ δόμεναι καὶ λώϊον ἠέ περ ἄλλοι\nσίτου· ἐγὼ δέ κέ σε κλείω κατʼ ἀπείρονα γαῖαν.\nκαὶ γὰρ ἐγώ ποτε οἶκον ἐν ἀνθρώποισιν ἔναιον\nὄλβιος ἀφνειὸν καὶ πολλάκι δόσκον ἀλήτῃ,\nτοίῳ ὁποῖος ἔοι καὶ ὅτευ κεχρημένος ἔλθοι·\nἦσαν δὲ δμῶες μάλα μυρίοι ἄλλα τε πολλὰ\nοἷσίν τʼ εὖ ζώουσι καὶ ἀφνειοὶ καλέονται.\nἀλλὰ Ζεὺς ἀλάπαξε Κρονίων—ἤθελε γάρ που—\nὅς μʼ ἅμα ληϊστῆρσι πολυπλάγκτοισιν ἀνῆκεν\nΑἴγυπτόνδʼ ἰέναι, δολιχὴν ὁδόν, ὄφρʼ ἀπολοίμην.\nστῆσα δʼ ἐν Αἰγύπτῳ ποταμῷ νέας ἀμφιελίσσας.\nἔνθʼ ἦ τοι μὲν ἐγὼ κελόμην ἐρίηρας ἑταίρους\nαὐτοῦ πὰρ νήεσσι μένειν καὶ νῆας ἔρυσθαι,\nὀπτῆρας δὲ κατὰ σκοπιὰς ὤτρυνα νέεσθαι.\nοἱ δʼ ὕβρει εἴξαντες, ἐπισπόμενοι μένεϊ σφῷ,\nαἶψα μάλʼ Αἰγυπτίων ἀνδρῶν περικαλλέας ἀγροὺς\nπόρθεον, ἐκ δὲ γυναῖκας ἄγον καὶ νήπια τέκνα,\nαὐτούς τʼ ἔκτεινον· τάχα δʼ ἐς πόλιν ἵκετʼ ἀϋτή.\nοἱ δὲ βοῆς ἀΐοντες ἅμʼ ἠοῖ φαινομένηφιν\nἦλθον· πλῆτο δὲ πᾶν πεδίον πεζῶν τε καὶ ἵππων\nχαλκοῦ τε στεροπῆς· ἐν δὲ Ζεὺς τερπικέραυνος\nφύζαν ἐμοῖς ἑτάροισι κακὴν βάλεν, οὐδέ τις ἔτλη\nστῆναι ἐναντίβιον· περὶ γὰρ κακὰ πάντοθεν ἔστη.\nἔνθʼ ἡμέων πολλοὺς μὲν ἀπέκτανον ὀξέϊ χαλκῷ,\nτοὺς δʼ ἄναγον ζωούς, σφίσιν ἐργάζεσθαι ἀνάγκῃ.\nαὐτὰρ ἔμʼ ἐς Κύπρον ξείνῳ δόσαν ἀντιάσαντι,\nΔμήτορι Ἰασίδῃ, ὃς Κύπρου ἶφι ἄνασσεν·\nἔνθεν δὴ νῦν δεῦρο τόδʼ ἵκω πήματα πάσχων.\nτὸν δʼ αὖτʼ Ἀντίνοος ἀπαμείβετο φώνησέν τε·\nτίς δαίμων τόδε πῆμα προσήγαγε, δαιτὸς ἀνίην;\nστῆθʼ οὕτως ἐς μέσσον, ἐμῆς ἀπάνευθε τραπέζης,\nμὴ τάχα πικρὴν Αἴγυπτον καὶ Κύπρον ἵκηαι·\nὥς τις θαρσαλέος καὶ ἀναιδής ἐσσι προΐκτης.\nἑξείης πάντεσσι παρίστασαι· οἱ δὲ διδοῦσι\nμαψιδίως, ἐπεὶ οὔ τις ἐπίσχεσις οὐδʼ ἐλεητὺς\nἀλλοτρίων χαρίσασθαι, ἐπεὶ πάρα πολλὰ ἑκάστῳ.\nτὸν δʼ ἀναχωρήσας προσέφη πολύμητις Ὀδυσσεύς·\nὢ πόποι, οὐκ ἄρα σοί γʼ ἐπὶ εἴδεϊ καὶ φρένες ἦσαν·\nοὐ σύ γʼ ἂν ἐξ οἴκου σῷ ἐπιστάτῃ οὐδʼ ἅλα δοίης,\nὃς νῦν ἀλλοτρίοισι παρήμενος οὔ τί μοι ἔτλης\nσίτου ἀποπροελὼν δόμεναι· τὰ δὲ πολλὰ πάρεστιν.\nὣς ἔφατʼ, Ἀντίνοος δʼ ἐχολώσατο κηρόθι μᾶλλον,\nκαί μιν ὑπόδρα ἰδὼν ἔπεα πτερόεντα προσηύδα·\nνῦν δή σʼ οὐκέτι καλὰ διὲκ μεγάροιό γʼ ὀΐω\nἂψ ἀναχωρήσειν, ὅτε δὴ καὶ ὀνείδεα βάζεις.\nὣς ἄρʼ ἔφη, καὶ θρῆνυν ἑλὼν βάλε δεξιὸν ὦμον,\nπρυμνότατον κατὰ νῶτον· ὁ δʼ ἐστάθη ἠΰτε πέτρη\nἔμπεδον, οὐδʼ ἄρα μιν σφῆλεν βέλος Ἀντινόοιο,\nἀλλʼ ἀκέων κίνησε κάρη, κακὰ βυσσοδομεύων.\nἂψ δʼ ὅ γʼ ἐπʼ οὐδὸν ἰὼν κατʼ ἄρʼ ἕζετο, κὰδ δʼ ἄρα πήρην\nθῆκεν ἐϋπλείην, μετὰ δὲ μνηστῆρσιν ἔειπε·\nκέκλυτέ μευ, μνηστῆρες ἀγακλειτῆς βασιλείης,\nὄφρʼ εἴπω τά με θυμὸς ἐνὶ στήθεσσι κελεύει.\nοὐ μὰν οὔτʼ ἄχος ἐστὶ μετὰ φρεσὶν οὔτε τι πένθος,\nὁππότʼ ἀνὴρ περὶ οἷσι μαχειόμενος κτεάτεσσι\nβλήεται, ἢ περὶ βουσὶν ἢ ἀργεννῇς ὀΐεσσιν·\nαὐτὰρ ἔμʼ Ἀντίνοος βάλε γαστέρος εἵνεκα λυγρῆς,\nοὐλομένης, ἣ πολλὰ κάκʼ ἀνθρώποισι δίδωσιν.\nἀλλʼ εἴ που πτωχῶν γε θεοὶ καὶ Ἐρινύες εἰσίν,\nἈντίνοον πρὸ γάμοιο τέλος θανάτοιο κιχείη.\nτὸν δʼ αὖτʼ Ἀντίνοος προσέφη, Εὐπείθεος υἱός·\nἔσθιʼ ἕκηλος, ξεῖνε, καθήμενος, ἢ ἄπιθʼ ἄλλῃ,\nμή σε νέοι διὰ δώματʼ ἐρύσσωσʼ, οἷʼ ἀγορεύεις,\nἢ ποδὸς ἢ καὶ χειρός, ἀποδρύψωσι δὲ πάντα.\nὣς ἔφαθʼ, οἱ δʼ ἄρα πάντες ὑπερφιάλως\nνεμέσησαν·\nὧδε δέ τις εἴπεσκε νέων ὑπερηνορεόντων·\nἈντίνοʼ, οὐ μὲν κάλʼ ἔβαλες δύστηνον ἀλήτην,\nοὐλόμενʼ, εἰ δή πού τις ἐπουράνιος θεός ἐστιν.\nκαί τε θεοὶ ξείνοισιν ἐοικότες ἀλλοδαποῖσι,\nπαντοῖοι τελέθοντες, ἐπιστρωφῶσι πόληας,\nἀνθρώπων ὕβριν τε καὶ εὐνομίην ἐφορῶντες.\nὣς ἄρʼ ἔφαν μνηστῆρες, ὁ δʼ οὐκ ἐμπάζετο μύθων.\nΤηλέμαχος δʼ ἐν μὲν κραδίῃ μέγα πένθος ἄεξε\nβλημένου, οὐδʼ ἄρα δάκρυ χαμαὶ βάλεν ἐκ βλεφάροιϊν,\nἀλλʼ ἀκέων κίνησε κάρη, κακὰ βυσσοδομεύων.\nτοῦ δʼ ὡς οὖν ἤκουσε περίφρων Πηνελόπεια\nβλημένου ἐν μεγάρῳ, μετʼ ἄρα δμῳῇσιν ἔειπεν·\nαἴθʼ οὕτως αὐτόν σε βάλοι κλυτότοξος Ἀπόλλων.\nτὴν δʼ αὖτʼ Εὐρυνόμη ταμίη πρὸς μῦθον ἔειπεν·\nεἰ γὰρ ἐπʼ ἀρῇσιν τέλος ἡμετέρῃσι γένοιτο·\nοὐκ ἄν τις τούτων γε ἐΰθρονον Ἠῶ ἵκοιτο.\nτὴν δʼ αὖτε προσέειπε περίφρων Πηνελόπεια·\nμαῖʼ, ἐχθροὶ μὲν πάντες, ἐπεὶ κακὰ μηχανόωνται·\nἈντίνοος δὲ μάλιστα μελαίνῃ κηρὶ ἔοικε.\nξεῖνός τις δύστηνος ἀλητεύει κατὰ δῶμα\nἀνέρας αἰτίζων· ἀχρημοσύνη γὰρ ἀνώγει·\nἔνθʼ ἄλλοι μὲν πάντες ἐνέπλησάν τʼ ἔδοσάν τε,\nοὗτος δὲ θρήνυι πρυμνὸν βάλε δεξιὸν ὦμον.\nἡ μὲν ἄρʼ ὣς ἀγόρευε μετὰ δμῳῇσι γυναιξίν,\nἡμένη ἐν θαλάμῳ· ὁ δʼ ἐδείπνεε δῖος Ὀδυσσεύς·\nἡ δʼ ἐπὶ οἷ καλέσασα προσηύδα δῖον ὑφορβόν·\nἔρχεο, δῖʼ Εὔμαιε, κιὼν τὸν ξεῖνον ἄνωχθι\nἐλθέμεν, ὄφρα τί μιν προσπτύξομαι ἠδʼ ἐρέωμαι\nεἴ που Ὀδυσσῆος ταλασίφρονος ἠὲ πέπυσται\nἢ ἴδεν ὀφθαλμοῖσι· πολυπλάγκτῳ γὰρ ἔοικε.\nτὴν δʼ ἀπαμειβόμενος προσέφης, Εὔμαιε συβῶτα\nεἰ γάρ τοι, βασίλεια, σιωπήσειαν Ἀχαιοί·\nοἷʼ ὅ γε μυθεῖται, θέλγοιτό κέ τοι φίλον ἦτορ.\nτρεῖς γὰρ δή μιν νύκτας ἔχον, τρία δʼ ἤματʼ ἔρυξα\nἐν κλισίῃ· πρῶτον γὰρ ἔμʼ ἵκετο νηὸς ἀποδράς·\nἀλλʼ οὔ πω κακότητα διήνυσεν ἣν ἀγορεύων.\nὡς δʼ ὅτʼ ἀοιδὸν ἀνὴρ ποτιδέρκεται, ὅς τε θεῶν ἒξ\nἀείδει δεδαὼς ἔπεʼ ἱμερόεντα βροτοῖσι,\nτοῦ δʼ ἄμοτον μεμάασιν ἀκουέμεν, ὁππότʼ ἀείδῃ·\nὣς ἐμὲ κεῖνος ἔθελγε παρήμενος ἐν μεγάροισι.\nφησὶ δʼ Ὀδυσσῆος ξεῖνος πατρώϊος εἶναι,\nΚρήτῃ ναιετάων, ὅθι Μίνωος γένος ἐστίν.\nἔνθεν δὴ νῦν δεῦρο τόδʼ ἵκετο πήματα πάσχων,\nπροπροκυλινδόμενος· στεῦται δʼ Ὀδυσῆος ἀκοῦσαι,\nἀγχοῦ, Θεσπρωτῶν ἀνδρῶν ἐν πίονι δήμῳ,\nζωοῦ· πολλὰ δʼ ἄγει κειμήλια ὅνδε δόμονδε.\nτὸν δʼ αὖτε προσέειπε περίφρων Πηνελόπεια·\nἔρχεο, δεῦρο κάλεσσον, ἵνʼ ἀντίον αὐτὸς ἐνίσπῃ.\nοὗτοι δʼ ἠὲ θύρῃσι καθήμενοι ἑψιαάσθων.\nἢ αὐτοῦ κατὰ δώματʼ, ἐπεί σφισι θυμὸς ἐΰφρων.\nαὐτῶν μὲν γὰρ κτήματʼ ἀκήρατα κεῖτʼ ἐνὶ οἴκῳ,\nσῖτος καὶ μέθυ ἡδύ· τὰ μὲν οἰκῆες ἔδουσιν,\nοἱ δʼ εἰς ἡμέτερον πωλεύμενοι ἤματα πάντα,\nβοῦς ἱερεύοντες καὶ ὄϊς καὶ πίονας αἶγας,\nεἰλαπινάζουσιν πίνουσί τε αἴθοπα οἶνον,\nμαψιδίως· τὰ δὲ πολλὰ κατάνεται. οὐ γὰρ ἔπʼ ἀνήρ,\nοἷος Ὀδυσσεὺς ἔσκεν, ἀρὴν ἀπὸ οἴκου ἀμῦναι.\nεἰ δʼ Ὀδυσεὺς ἔλθοι καὶ ἵκοιτʼ ἐς πατρίδα γαῖαν,\nαἶψά κε σὺν ᾧ παιδὶ βίας ἀποτίσεται ἀνδρῶν.\nὣς φάτο, Τηλέμαχος δὲ μέγʼ ἔπταρεν, ἀμφὶ δὲ\nδῶμα\nσμερδαλέον κονάβησε· γέλασσε δὲ Πηνελόπεια,\nαἶψα δʼ ἄρʼ Εὔμαιον ἔπεα πτερόεντα προσηύδα·\nἔρχεό μοι, τὸν ξεῖνον ἐναντίον ὧδε κάλεσσον.\nοὐχ ὁράᾳς ὅ μοι υἱὸς ἐπέπταρε πᾶσιν ἔπεσσι;\nτῷ κε καὶ οὐκ ἀτελὴς θάνατος μνηστῆρσι γένοιτο\nπᾶσι μάλʼ, οὐδέ κέ τις θάνατον καὶ κῆρας ἀλύξει.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nαἴ κʼ αὐτὸν γνώω νημερτέα πάντʼ ἐνέποντα,\nἕσσω μιν χλαῖνάν τε χιτῶνά τε, εἵματα καλά.\nὣς φάτο, βῆ δὲ συφορβός, ἐπεὶ τὸν μῦθον\nἄκουσεν·\nἀγχοῦ δʼ ἱστάμενος ἔπεα πτερόεντα προσηύδα·\nξεῖνε πάτερ, καλέει σε περίφρων Πηνελόπεια,\nμήτηρ Τηλεμάχοιο· μεταλλῆσαί τί ἑ θυμὸς\nἀμφὶ πόσει κέλεται, καὶ κήδεά περ πεπαθυίῃ.\nεἰ δέ κέ σε γνώῃ νημερτέα πάντʼ ἐνέποντα,\nἕσσει σε χλαῖνάν τε χιτῶνά τε, τῶν σὺ μάλιστα\nχρηΐζεις· σῖτον δὲ καὶ αἰτίζων κατὰ δῆμον\nγαστέρα βοσκήσεις· δώσει δέ τοι ὅς κʼ ἐθέλῃσι.\nτὸν δʼ αὖτε προσέειπε πολύτλας δῖος Ὀδυσσεύς·\nΕὔμαιʼ, αἶψά κʼ ἐγὼ νημερτέα πάντʼ ἐνέποιμι\nκούρῃ Ἰκαρίοιο, περίφρονι Πηνελοπείῃ·\nοἶδα γὰρ εὖ περὶ κείνου, ὁμὴν δʼ ἀνεδέγμεθʼ ὀϊζύν.\nἀλλὰ μνηστήρων χαλεπῶν ὑποδείδιʼ ὅμιλον,\nτῶν ὕβρις τε βίη τε σιδήρεον οὐρανὸν ἵκει.\nκαὶ γὰρ νῦν, ὅτε μʼ οὗτος ἀνὴρ κατὰ δῶμα κιόντα\nοὔ τι κακὸν ῥέξαντα βαλὼν ὀδύνῃσιν ἔδωκεν,\nοὔτε τι Τηλέμαχος τό γʼ ἐπήρκεσεν οὔτε τις ἄλλος.\nτῷ νῦν Πηνελόπειαν ἐνὶ μεγάροισιν ἄνωχθι\nμεῖναι, ἐπειγομένην περ, ἐς ἠέλιον καταδύντα·\nκαὶ τότε μʼ εἰρέσθω πόσιος πέρι νόστιμον ἦμαρ,\nἀσσοτέρω καθίσασα παραὶ πυρί· εἵματα γάρ τοι\nλύγρʼ ἔχω· οἶσθα καὶ αὐτός, ἐπεί σε πρῶθʼ ἱκέτευσα.\nὣς φάτο, βῆ δὲ συφορβός, ἐπεὶ τὸν μῦθον ἄκουσε.\nτὸν δʼ ὑπὲρ οὐδοῦ βάντα προσηύδα Πηνελόπεια·\nοὐ σύ γʼ ἄγεις, Εὔμαιε· τί τοῦτʼ ἐνόησεν\nἀλήτης;\nἦ τινά που δείσας ἐξαίσιον ἦε καὶ ἄλλως\nαἰδεῖται κατὰ δῶμα; κακὸς δʼ αἰδοῖος ἀλήτης.\nτὴν δʼ ἀπαμειβόμενος προσέφης, Εὔμαιε συβῶτα·\nμυθεῖται κατὰ μοῖραν, ἅ πέρ κʼ οἴοιτο καὶ ἄλλος,\nὕβριν ἀλυσκάζων ἀνδρῶν ὑπερηνορεόντων.\nἀλλά σε μεῖναι ἄνωγεν ἐς ἠέλιον καταδύντα.\nκαὶ δὲ σοὶ ὧδʼ αὐτῇ πολὺ κάλλιον, ὦ βασίλεια,\nοἴην πρὸς ξεῖνον φάσθαι ἔπος ἠδʼ ἐπακοῦσαι.\nτὸν δʼ αὖτε προσέειπε περίφρων Πηνελόπεια·\nοὐκ ἄφρων ὁ ξεῖνος· ὀΐεται, ὥς περ ἂν εἴη·\nοὐ γάρ πού τινες ὧδε καταθνητῶν ἀνθρώπων\nἀνέρες ὑβρίζοντες ἀτάσθαλα μηχανόωνται.\nἡ μὲν ἄρʼ ὣς ἀγόρευεν, ὁ δʼ ᾤχετο δῖος ὑφορβὸς\nμνηστήρων ἐς ὅμιλον, ἐπεὶ διεπέφραδε πάντα.\nαἶψα δὲ Τηλέμαχον ἔπεα πτερόεντα προσηύδα,\nἄγχι σχὼν κεφαλήν, ἵνα μὴ πευθοίαθʼ οἱ ἄλλοι·\nὦ φίλʼ, ἐγὼ μὲν ἄπειμι, σύας καὶ κεῖνα\nφυλάξων,\nσὸν καὶ ἐμὸν βίοτον· σοὶ δʼ ἐνθάδε πάντα μελόντων.\nαὐτὸν μέν σε πρῶτα σάω, καὶ φράζεο θυμῷ\nμή τι πάθῃς· πολλοὶ δὲ κακὰ φρονέουσιν Ἀχαιῶν,\nτοὺς Ζεὺς ἐξολέσειε πρὶν ἡμῖν πῆμα γενέσθαι.\nτὸν δʼ αὖ Τηλέμαχος πεπνυμένος ἀντίον ηὔδα·\nἔσσεται οὕτως, ἄττα· σὺ δʼ ἔρχεο δειελιήσας·\nἠῶθεν δʼ ἰέναι καὶ ἄγειν ἱερήϊα καλά·\nαὐτὰρ ἐμοὶ τάδε πάντα καὶ ἀθανάτοισι μελήσει.\nὣς φάθʼ, ὁ δʼ αὖτις ἄρʼ ἕζετʼ ἐϋξέστου ἐπὶ\nδίφρου,\nπλησάμενος δʼ ἄρα θυμὸν ἐδητύος ἠδὲ ποτῆτος\nβῆ ῥʼ ἴμεναι μεθʼ ὕας, λίπε δʼ ἕρκεά τε μέγαρόν τε,\nπλεῖον δαιτυμόνων· οἱ δʼ ὀρχηστυῖ καὶ ἀοιδῇ\nτέρποντʼ· ἤδη γὰρ καὶ ἐπήλυθε δείελον ἦμαρ.\nἦλθε δʼ ἐπὶ πτωχὸς πανδήμιος, ὃς κατὰ ἄστυ\nπτωχεύεσκʼ Ἰθάκης, μετὰ δʼ ἔπρεπε γαστέρι μάργῃ\nἀζηχὲς φαγέμεν καὶ πιέμεν· οὐδέ οἱ ἦν ἲς\nοὐδὲ βίη, εἶδος δὲ μάλα μέγας ἦν ὁράασθαι.\nἈρναῖος δʼ ὄνομʼ ἔσκε· τὸ γὰρ θέτο πότνια μήτηρ\nἐκ γενετῆς· Ἶρον δὲ νέοι κίκλησκον ἅπαντες,\nοὕνεκʼ ἀπαγγέλλεσκε κιών, ὅτε πού τις ἀνώγοι·\nὅς ῥʼ ἐλθὼν Ὀδυσῆα διώκετο οἷο δόμοιο,\nκαί μιν νεικείων ἔπεα πτερόεντα προσηύδα·\nεἶκε, γέρον, προθύρου, μὴ δὴ τάχα καὶ ποδὸς\nἕλκῃ.\nοὐκ ἀΐεις ὅτι δή μοι ἐπιλλίζουσιν ἅπαντες,\nἑλκέμεναι δὲ κέλονται; ἐγὼ δʼ αἰσχύνομαι ἔμπης.\nἀλλʼ ἄνα, μὴ τάχα νῶϊν ἔρις καὶ χερσὶ γένηται.\nτὸν δʼ ἄρʼ ὑπόδρα ἰδὼν προσέφη πολύμητις\nὈδυσσεύς·\nδαιμόνιʼ, οὔτε τί σε ῥέζω κακὸν οὔτʼ ἀγορεύω,\nοὔτε τινὰ φθονέω δόμεναι καὶ πόλλʼ ἀνελόντα.\nοὐδὸς δʼ ἀμφοτέρους ὅδε χείσεται, οὐδέ τί σε χρὴ\nἀλλοτρίων φθονέειν· δοκέεις δέ μοι εἶναι ἀλήτης\nὥς περ ἐγών, ὄλβον δὲ θεοὶ μέλλουσιν ὀπάζειν.\nχερσὶ δὲ μή τι λίην προκαλίζεο, μή με χολώσῃς,\nμή σε γέρων περ ἐὼν στῆθος καὶ χείλεα φύρσω\nαἵματος· ἡσυχίη δʼ ἂν ἐμοὶ καὶ μᾶλλον ἔτʼ εἴη\nαὔριον· οὐ μὲν γάρ τί σʼ ὑποστρέψεσθαι ὀΐω\nδεύτερον ἐς μέγαρον Λαερτιάδεω Ὀδυσῆος.\nτὸν δὲ χολωσάμενος προσεφώνεεν Ἶρος ἀλήτης·\nὢ πόποι, ὡς ὁ μολοβρὸς ἐπιτροχάδην ἀγορεύει,\nγρηῒ καμινοῖ ἶσος· ὃν ἂν κακὰ μητισαίμην\nκόπτων ἀμφοτέρῃσι, χαμαὶ δέ κε πάντας ὀδόντας\nγναθμῶν ἐξελάσαιμι συὸς ὣς ληϊβοτείρης.\nζῶσαι νῦν, ἵνα πάντες ἐπιγνώωσι καὶ οἵδε\nμαρναμένους· πῶς δʼ ἂν σὺ νεωτέρῳ ἀνδρὶ μάχοιο;\nὣς οἱ μὲν προπάροιθε θυράων ὑψηλάων\nοὐδοῦ ἔπι ξεστοῦ πανθυμαδὸν ὀκριόωντο.\nτοῖϊν δὲ ξυνέηχʼ ἱερὸν μένος Ἀντινόοιο,\nἡδὺ δʼ ἄρʼ ἐκγελάσας μετεφώνει μνηστήρεσσιν·\nὦ φίλοι, οὐ μέν πώ τι πάρος τοιοῦτον ἐτύχθη,\nοἵην τερπωλὴν θεὸς ἤγαγεν ἐς τόδε δῶμα.\nὁ ξεῖνός τε καὶ Ἶρος ἐρίζετον ἀλλήλοιϊν\nχερσὶ μαχέσσασθαι· ἀλλὰ ξυνελάσσομεν ὦκα.\nὣς ἔφαθʼ, οἱ δʼ ἄρα πάντες ἀνήϊξαν γελόωντες,\nἀμφὶ δʼ ἄρα πτωχοὺς κακοείμονας ἠγερέθοντο.\nτοῖσιν δʼ Ἀντίνοος μετέφη, Εὐπείθεος υἱός·\nκέκλυτέ μευ, μνηστῆρες ἀγήνορες, ὄφρα τι\nεἴπω.\nγαστέρες αἵδʼ αἰγῶν κέατʼ ἐν πυρί, τὰς ἐπὶ δόρπῳ\nκατθέμεθα κνίσης τε καὶ αἵματος ἐμπλήσαντες·\nὁππότερος δέ κε νικήσῃ κρείσσων τε γένηται,\nτάων ἥν κʼ ἐθέλῃσιν ἀναστὰς αὐτὸς ἑλέσθω·\nαἰεὶ αὖθʼ ἡμῖν μεταδαίσεται, οὐδέ τινʼ ἄλλον\nπτωχὸν ἔσω μίσγεσθαι ἐάσομεν αἰτήσοντα.\nὣς ἔφατʼ Ἀντίνοος, τοῖσιν δʼ ἐπιήνδανε μῦθος.\nτοῖς δὲ δολοφρονέων μετέφη πολύμητις Ὀδυσσεύς·\nὦ φίλοι, οὔ πως ἔστι νεωτέρῳ ἀνδρὶ μάχεσθαι\nἄνδρα γέροντα, δύῃ ἀρημένον· ἀλλά με γαστὴρ\nὀτρύνει κακοεργός, ἵνα πληγῇσι δαμείω.\nἀλλʼ ἄγε νῦν μοι πάντες ὀμόσσατε καρτερὸν ὅρκον,\nμή τις ἐπʼ Ἴρῳ ἦρα φέρων ἐμὲ χειρὶ βαρείῃ\nπλήξῃ ἀτασθάλλων, τούτῳ δέ με ἶφι δαμάσσῃ.\nὣς ἔφαθʼ, οἱ δʼ ἄρα πάντες ἀπώμνυον ὡς\nἐκέλευεν.\nαὐτὰρ ἐπεί ῥʼ ὄμοσάν τε τελεύτησάν τε τὸν ὅρκον,\nτοῖς δʼ αὖτις μετέειφʼ ἱερὴ ἲς Τηλεμάχοιο·\nξεῖνʼ, εἴ σʼ ὀτρύνει κραδίη καὶ θυμὸς ἀγήνωρ\nτοῦτον ἀλέξασθαι, τῶν δʼ ἄλλων μή τινʼ Ἀχαιῶν\nδείδιθʼ, ἐπεὶ πλεόνεσσι μαχήσεται ὅς κέ σε θείνῃ·\nξεινοδόκος μὲν ἐγών, ἐπὶ δʼ αἰνεῖτον βασιλῆες,\nἈντίνοός τε καὶ Εὐρύμαχος, πεπνυμένω ἄμφω.\nὣς ἔφαθʼ, οἱ δʼ ἄρα πάντες ἐπῄνεον· αὐτὰρ\nὈδυσσεὺς\nζώσατο μὲν ῥάκεσιν περὶ μήδεα, φαῖνε δὲ μηροὺς\nκαλούς τε μεγάλους τε, φάνεν δέ οἱ εὐρέες ὦμοι\nστήθεά τε στιβαροί τε βραχίονες· αὐτὰρ Ἀθήνη\nἄγχι παρισταμένη μέλεʼ ἤλδανε ποιμένι λαῶν.\nμνηστῆρες δʼ ἄρα πάντες ὑπερφιάλως ἀγάσαντο·\nὧδε δέ τις εἴπεσκεν ἰδὼν ἐς πλησίον ἄλλον·\nἦ τάχα Ἶρος Ἄϊρος ἐπίσπαστον κακὸν ἕξει,\nοἵην ἐκ ῥακέων ὁ γέρων ἐπιγουνίδα φαίνει.\nὣς ἄρʼ ἔφαν, Ἴρῳ δὲ κακῶς ὠρίνετο θυμός.\nἀλλὰ καὶ ὣς δρηστῆρες ἄγον ζώσαντες ἀνάγκῃ\nδειδιότα· σάρκες δὲ περιτρομέοντο μέλεσσιν.\nἈντίνοος δʼ ἐνένιπεν ἔπος τʼ ἔφατʼ ἔκ τʼ ὀνόμαζεν·\nνῦν μὲν μήτʼ εἴης, βουγάϊε, μήτε γένοιο,\nεἰ δὴ τοῦτόν γε τρομέεις καὶ δείδιας αἰνῶς,\nἄνδρα γέροντα, δύῃ ἀρημένον, ἥ μιν ἱκάνει.\nἀλλʼ ἔκ τοι ἐρέω, τὸ δὲ καὶ τετελεσμένον ἔσται·\nαἴ κέν σʼ οὗτος νικήσῃ κρείσσων τε γένηται,\nπέμψω σʼ ἤπειρόνδε, βαλὼν ἐν νηὶ μελαίνῃ,\nεἰς Ἔχετον βασιλῆα, βροτῶν δηλήμονα πάντων,\nὅς κʼ ἀπὸ ῥῖνα τάμῃσι καὶ οὔατα νηλέϊ χαλκῷ,\nμήδεά τʼ ἐξερύσας δώῃ κυσὶν ὠμὰ δάσασθαι.\nὣς φάτο, τῷ δʼ ἔτι μᾶλλον ὑπὸ τρόμος ἔλλαβε\nγυῖα.\nἐς μέσσον δʼ ἄναγον· τὼ δʼ ἄμφω χεῖρας ἀνέσχον.\nδὴ τότε μερμήριξε πολύτλας δῖος Ὀδυσσεὺς\nἢ ἐλάσειʼ ὥς μιν ψυχὴ λίποι αὖθι πεσόντα,\nἦέ μιν ἦκʼ ἐλάσειε τανύσσειέν τʼ ἐπὶ γαίῃ.\nὧδε δέ οἱ φρονέοντι δοάσσατο κέρδιον εἶναι,\nἦκʼ ἐλάσαι, ἵνα μή μιν ἐπιφρασσαίατʼ Ἀχαιοί.\nδὴ τότʼ ἀνασχομένω ὁ μὲν ἤλασε δεξιὸν ὦμον\nἾρος, ὁ δʼ αὐχένʼ ἔλασσεν ὑπʼ οὔατος, ὀστέα δʼ εἴσω\nἔθλασεν· αὐτίκα δʼ ἦλθε κατὰ στόμα φοίνιον αἷμα,\nκὰδ δʼ ἔπεσʼ ἐν κονίῃσι μακών, σὺν δʼ ἤλασʼ ὀδόντας\nλακτίζων ποσὶ γαῖαν· ἀτὰρ μνηστῆρες ἀγαυοὶ\nχεῖρας ἀνασχόμενοι γέλῳ ἔκθανον. αὐτὰρ Ὀδυσσεὺς\nἕλκε διὲκ προθύροιο λαβὼν ποδός, ὄφρʼ ἵκετʼ αὐλήν,\nαἰθούσης τε θύρας· καί μιν ποτὶ ἑρκίον αὐλῆς\nεἷσεν ἀνακλίνας· σκῆπτρον δέ οἱ ἔμβαλε χειρί,\nκαί μιν φωνήσας ἔπεα πτερόεντα προσηύδα·\nἐνταυθοῖ νῦν ἧσο σύας τε κύνας τʼ ἀπερύκων,\nμηδὲ σύ γε ξείνων καὶ πτωχῶν κοίρανος εἶναι\nλυγρὸς ἐών, μή πού τι κακὸν καὶ μεῖζον ἐπαύρῃ.\nἦ ῥα καὶ ἀμφʼ ὤμοισιν ἀεικέα βάλλετο πήρην,\nπυκνὰ ῥωγαλέην· ἐν δὲ στρόφος ἦεν ἀορτήρ.\nἂψ δʼ ὅ γʼ ἐπʼ οὐδὸν ἰὼν κατʼ ἄρʼ ἕζετο· τοὶ δʼ ἴσαν εἴσω\nἡδὺ γελώοντες καὶ δεικανόωντʼ ἐπέεσσι·\nΖεύς τοι δοίη, ξεῖνε, καὶ ἀθάνατοι θεοὶ\nἄλλοι,\nὅττι μάλιστʼ ἐθέλεις καί τοι φίλον ἔπλετο θυμῷ,\nὃς τοῦτον τὸν ἄναλτον ἀλητεύειν ἀπέπαυσας\nἐν δήμῳ· τάχα γάρ μιν ἀνάξομεν ἤπειρόνδε\nεἰς Ἔχετον βασιλῆα, βροτῶν δηλήμονα πάντων.\nὣς ἄρʼ ἔφαν, χαῖρεν δὲ κλεηδόνι δῖος Ὀδυσσεύς.\nἈντίνοος δʼ ἄρα οἱ μεγάλην παρὰ γαστέρα θῆκεν,\nἐμπλείην κνίσης τε καὶ αἵματος· Ἀμφίνομος δὲ\nἄρτους ἐκ κανέοιο δύω παρέθηκεν ἀείρας\nκαὶ δέπαϊ χρυσέῳ δειδίσκετο, φώνησέν τε·\nχαῖρε, πάτερ ὦ ξεῖνε, γένοιτό τοι ἔς περ\nὀπίσσω\nὄλβος· ἀτὰρ μὲν νῦν γε κακοῖς ἔχεαι πολέεσσι.\nτὸν δʼ ἀπαμειβόμενος προσέφη πολύμητις\nὈδυσσεύς·\nἈμφίνομʼ, ἦ μάλα μοι δοκέεις πεπνυμένος εἶναι·\nτοίου γὰρ καὶ πατρός, ἐπεὶ κλέος ἐσθλὸν ἄκουον,\nΝῖσον Δουλιχιῆα ἐΰν τʼ ἔμεν ἀφνειόν τε·\nτοῦ σʼ ἔκ φασι γενέσθαι, ἐπητῇ δʼ ἀνδρὶ ἔοικας.\nτοὔνεκά τοι ἐρέω, σὺ δὲ σύνθεο καί μευ ἄκουσον·\nοὐδὲν ἀκιδνότερον γαῖα τρέφει ἀνθρώποιο,\nπάντων ὅσσα τε γαῖαν ἔπι πνείει τε καὶ ἕρπει.\nοὐ μὲν γάρ ποτέ φησι κακὸν πείσεσθαι ὀπίσσω,\nὄφρʼ ἀρετὴν παρέχωσι θεοὶ καὶ γούνατʼ ὀρώρῃ·\nἀλλʼ ὅτε δὴ καὶ λυγρὰ θεοὶ μάκαρες τελέσωσι,\nκαὶ τὰ φέρει ἀεκαζόμενος τετληότι θυμῷ·\nτοῖος γὰρ νόος ἐστὶν ἐπιχθονίων ἀνθρώπων\nοἷον ἐπʼ ἦμαρ ἄγησι πατὴρ ἀνδρῶν τε θεῶν τε.\nκαὶ γὰρ ἐγώ ποτʼ ἔμελλον ἐν ἀνδράσιν ὄλβιος εἶναι,\nπολλὰ δʼ ἀτάσθαλʼ ἔρεξα βίῃ καὶ κάρτεϊ εἴκων,\nπατρί τʼ ἐμῷ πίσυνος καὶ ἐμοῖσι κασιγνήτοισι.\nτῷ μή τίς ποτε πάμπαν ἀνὴρ ἀθεμίστιος εἴη,\nἀλλʼ ὅ γε σιγῇ δῶρα θεῶν ἔχοι, ὅττι διδοῖεν.\nοἷʼ ὁρόω μνηστῆρας ἀτάσθαλα μηχανόωντας,\nκτήματα κείροντας καὶ ἀτιμάζοντας ἄκοιτιν\nἀνδρός, ὃν οὐκέτι φημὶ φίλων καὶ πατρίδος αἴης\nδηρὸν ἀπέσσεσθαι· μάλα δὲ σχεδόν. ἀλλά σε δαίμων\nοἴκαδʼ ὑπεξαγάγοι, μηδʼ ἀντιάσειας ἐκείνῳ,\nὁππότε νοστήσειε φίλην ἐς πατρίδα γαῖαν·\nοὐ γὰρ ἀναιμωτί γε διακρινέεσθαι ὀΐω\nμνηστῆρας καὶ κεῖνον, ἐπεί κε μέλαθρον ὑπέλθῃ.\nὣς φάτο, καὶ σπείσας ἔπιεν μελιηδέα οἶνον,\nἂψ δʼ ἐν χερσὶν ἔθηκε δέπας κοσμήτορι λαῶν.\nαὐτὰρ ὁ βῆ διὰ δῶμα φίλον τετιημένος ἦτορ,\nνευστάζων κεφαλῇ· δὴ γὰρ κακὸν ὄσσετο θυμός.\nἀλλʼ οὐδʼ ὣς φύγε κῆρα· πέδησε δὲ καὶ τὸν Ἀθήνη\nΤηλεμάχου ὑπὸ χερσὶ καὶ ἔγχεϊ ἶφι δαμῆναι.\nἂψ δʼ αὖτις κατʼ ἄρʼ ἕζετʼ ἐπὶ θρόνου ἔνθεν ἀνέστη.\nτῇ δʼ ἄρʼ ἐπὶ φρεσὶ θῆκε θεὰ γλαυκῶπις Ἀθήνη,\nκούρῃ Ἰκαρίοιο, περίφρονι Πηνελοπείῃ,\nμνηστήρεσσι φανῆναι, ὅπως πετάσειε μάλιστα\nθυμὸν μνηστήρων ἰδὲ τιμήεσσα γένοιτο\nμᾶλλον πρὸς πόσιός τε καὶ υἱέος ἢ πάρος ἦεν.\nἀχρεῖον δʼ ἐγέλασσεν ἔπος τʼ ἔφατʼ ἔκ τʼ ὀνόμαζεν·\nΕὐρυνόμη, θυμός μοι ἐέλδεται, οὔ τι πάρος\nγε,\nμνηστήρεσσι φανῆναι, ἀπεχθομένοισί περ ἔμπης·\nπαιδὶ δέ κεν εἴποιμι ἔπος, τό κε κέρδιον εἴη,\nμὴ πάντα μνηστῆρσιν ὑπερφιάλοισιν ὁμιλεῖν,\nοἵ τʼ εὖ μὲν βάζουσι, κακῶς δʼ ὄπιθεν φρονέουσι.\nτὴν δʼ αὖτʼ Εὐρυνόμη ταμίη πρὸς μῦθον ἔειπεν·\nναὶ δὴ ταῦτά γε πάντα, τέκος, κατὰ μοῖραν ἔειπες.\nἀλλʼ ἴθι καὶ σῷ παιδὶ ἔπος φάο μηδʼ ἐπίκευθε,\nχρῶτʼ ἀπονιψαμένη καὶ ἐπιχρίσασα παρειάς·\nμηδʼ οὕτω δακρύοισι πεφυρμένη ἀμφὶ πρόσωπα\nἔρχευ, ἐπεὶ κάκιον πενθήμεναι ἄκριτον αἰεί.\nἤδη μὲν γάρ τοι παῖς τηλίκος, ὃν σὺ μάλιστα\nἠρῶ ἀθανάτοισι γενειήσαντα ἰδέσθαι.\nτὴν δʼ αὖτε προσέειπε περίφρων Πηνελόπεια·\nΕὐρυνόμη, μὴ ταῦτα παραύδα, κηδομένη περ,\nχρῶτʼ ἀπονίπτεσθαι καὶ ἐπιχρίεσθαι ἀλοιφῇ·\nἀγλαΐην γὰρ ἐμοί γε θεοί, τοὶ Ὄλυμπον ἔχουσιν,\nὤλεσαν, ἐξ οὗ κεῖνος ἔβη κοίλῃς ἐνὶ νηυσίν.\nἀλλά μοι Αὐτονόην τε καὶ Ἱπποδάμειαν ἄνωχθι\nἐλθέμεν, ὄφρα κέ μοι παρστήετον ἐν μεγάροισιν·\nοἴη δʼ οὐκ εἴσειμι μετʼ ἀνέρας· αἰδέομαι γάρ.\nὣς ἄρʼ ἔφη, γρηῢς δὲ διὲκ μεγάροιο βεβήκει\nἀγγελέουσα γυναιξὶ καὶ ὀτρυνέουσα νέεσθαι.\nἔνθʼ αὖτʼ ἄλλʼ ἐνόησε θεὰ γλαυκῶπις Ἀθήνη·\nκούρῃ Ἰκαρίοιο κατὰ γλυκὺν ὕπνον ἔχευεν,\nεὗδε δʼ ἀνακλινθεῖσα, λύθεν δέ οἱ ἅψεα πάντα\nαὐτοῦ ἐνὶ κλιντῆρι· τέως δʼ ἄρα δῖα θεάων\nἄμβροτα δῶρα δίδου, ἵνα μιν θησαίατʼ Ἀχαιοί.\nκάλλεϊ μέν οἱ πρῶτα προσώπατα καλὰ κάθηρεν\nἀμβροσίῳ, οἵῳ περ ἐϋστέφανος Κυθέρεια\nχρίεται, εὖτʼ ἂν ἴῃ Χαρίτων χορὸν ἱμερόεντα·\nκαί μιν μακροτέρην καὶ πάσσονα θῆκεν ἰδέσθαι,\nλευκοτέρην δʼ ἄρα μιν θῆκε πριστοῦ ἐλέφαντος.\nἡ μὲν ἄρʼ ὣς ἔρξασʼ ἀπεβήσετο δῖα θεάων,\nἦλθον δʼ ἀμφίπολοι λευκώλενοι ἐκ μεγάροιο\nφθόγγῳ ἐπερχόμεναι· τὴν δὲ γλυκὺς ὕπνος ἀνῆκε,\nκαί ῥʼ ἀπομόρξατο χερσὶ παρειὰς φώνησέν τε·\nἦ με μάλʼ αἰνοπαθῆ μαλακὸν περὶ κῶμʼ\nἐκάλυψεν.\nαἴθε μοι ὣς μαλακὸν θάνατον πόροι Ἄρτεμις ἁγνὴ\nαὐτίκα νῦν, ἵνα μηκέτʼ ὀδυρομένη κατὰ θυμὸν\nαἰῶνα φθινύθω, πόσιος ποθέουσα φίλοιο\nπαντοίην ἀρετήν, ἐπεὶ ἔξοχος ἦεν Ἀχαιῶν.\nὣς φαμένη κατέβαινʼ ὑπερώϊα σιγαλόεντα,\nοὐκ οἴη· ἅμα τῇ γε καὶ ἀμφίπολοι δύʼ ἕποντο.\nἡ δʼ ὅτε δὴ μνηστῆρας ἀφίκετο δῖα γυναικῶν,\nστῆ ῥα παρὰ σταθμὸν τέγεος πύκα ποιητοῖο,\nἄντα παρειάων σχομένη λιπαρὰ κρήδεμνα·\nἀμφίπολος δʼ ἄρα οἱ κεδνὴ ἑκάτερθε παρέστη.\nτῶν δʼ αὐτοῦ λύτο γούνατʼ, ἔρῳ δʼ ἄρα θυμὸν ἔθελχθεν,\nπάντες δʼ ἠρήσαντο παραὶ λεχέεσσι κλιθῆναι.\nἡ δʼ αὖ Τηλέμαχον προσεφώνεεν, ὃν φίλον υἱόν·\nΤηλέμαχʼ, οὐκέτι τοι φρένες ἔμπεδοι οὐδὲ\nνόημα·\nπαῖς ἔτʼ ἐὼν καὶ μᾶλλον ἐνὶ φρεσὶ κέρδεʼ ἐνώμας·\nνῦν δʼ, ὅτε δὴ μέγας ἐσσὶ καὶ ἥβης μέτρον ἱκάνεις,\nκαί κέν τις φαίη γόνον ἔμμεναι ὀλβίου ἀνδρός,\nἐς μέγεθος καὶ κάλλος ὁρώμενος, ἀλλότριος φώς,\nοὐκέτι τοι φρένες εἰσὶν ἐναίσιμοι οὐδὲ νόημα.\nοἷον δὴ τόδε ἔργον ἐνὶ μεγάροισιν ἐτύχθη,\nὃς τὸν ξεῖνον ἔασας ἀεικισθήμεναι οὕτως.\nπῶς νῦν, εἴ τι ξεῖνος ἐν ἡμετέροισι δόμοισιν\nἥμενος ὧδε πάθοι ῥυστακτύος ἐξ ἀλεγεινῆς;\nσοί κʼ αἶσχος λώβη τε μετʼ ἀνθρώποισι πέλοιτο.\nτὴν δʼ αὖ Τηλέμαχος πεπνυμένος ἀντίον ηὔδα·\nμῆτερ ἐμή, τὸ μὲν οὔ σε νεμεσσῶμαι κεχολῶσθαι·\nαὐτὰρ ἐγὼ θυμῷ νοέω καὶ οἶδα ἕκαστα,\nἐσθλά τε καὶ τὰ χέρεια· πάρος δʼ ἔτι νήπιος ἦα.\nἀλλά τοι οὐ δύναμαι πεπνυμένα πάντα νοῆσαι·\nἐκ γάρ με πλήσσουσι παρήμενοι ἄλλοθεν ἄλλος\nοἵδε κακὰ φρονέοντες, ἐμοὶ δʼ οὐκ εἰσὶν ἀρωγοί.\nοὐ μέν τοι ξείνου γε καὶ Ἴρου μῶλος ἐτύχθη\nμνηστήρων ἰότητι, βίῃ δʼ ὅ γε φέρτερος ἦεν.\nαἲ γάρ, Ζεῦ τε πάτερ καὶ Ἀθηναίη καὶ Ἄπολλον,\nοὕτω νῦν μνηστῆρες ἐν ἡμετέροισι δόμοισι\nνεύοιεν κεφαλὰς δεδμημένοι, οἱ μὲν ἐν αὐλῇ,\nοἱ δʼ ἔντοσθε δόμοιο, λελῦτο δὲ γυῖα ἑκάστου,\nὡς νῦν Ἶρος κεῖνος ἐπʼ αὐλείῃσι θύρῃσιν\nἧσται νευστάζων κεφαλῇ, μεθύοντι ἐοικώς,\nοὐδʼ ὀρθὸς στῆναι δύναται ποσὶν οὐδὲ νέεσθαι\nοἴκαδʼ, ὅπη οἱ νόστος, ἐπεὶ φίλα γυῖα λέλυνται.\nὣς οἱ μὲν τοιαῦτα πρὸς ἀλλήλους ἀγόρευον·\nΕὐρύμαχος δʼ ἐπέεσσι προσηύδα Πηνελόπειαν·\nκούρη Ἰκαρίοιο, περίφρον Πηνελόπεια,\nεἰ πάντες σε ἴδοιεν ἀνʼ Ἴασον Ἄργος Ἀχαιοί,\nπλέονές κε μνηστῆρες ἐν ὑμετέροισι δόμοισιν\nἠῶθεν δαινύατʼ, ἐπεὶ περίεσσι γυναικῶν\nεἶδός τε μέγεθός τε ἰδὲ φρένας ἔνδον ἐΐσας.\nτὸν δʼ ἠμείβετʼ ἔπειτα περίφρων Πηνελόπεια·\nΕὐρύμαχʼ, ἦ τοι ἐμὴν ἀρετὴν εἶδός τε δέμας τε\nὤλεσαν ἀθάνατοι, ὅτε Ἴλιον εἰσανέβαινον\nἈργεῖοι, μετὰ τοῖσι δʼ ἐμὸς πόσις ᾖεν Ὀδυσσεύς.\nεἰ κεῖνός γʼ ἐλθὼν τὸν ἐμὸν βίον ἀμφιπολεύοι,\nμεῖζόν κε κλέος εἴη ἐμὸν καὶ κάλλιον οὕτως.\nνῦν δʼ ἄχομαι· τόσα γάρ μοι ἐπέσσευεν κακὰ δαίμων.\nἦ μὲν δὴ ὅτε τʼ ᾖε λιπὼν κάτα πατρίδα γαῖαν,\nδεξιτερὴν ἐπὶ καρπῷ ἑλὼν ἐμὲ χεῖρα προσηύδα·\nὦ γύναι, οὐ γὰρ ὀΐω ἐϋκνήμιδας Ἀχαιοὺς\nἐκ Τροίης εὖ πάντας ἀπήμονας ἀπονέεσθαι·\nκαὶ γὰρ Τρῶάς φασι μαχητὰς ἔμμεναι ἄνδρας,\nἠμὲν ἀκοντιστὰς ἠδὲ ῥυτῆρας ὀϊστῶν\nἵππων τʼ ὠκυπόδων ἐπιβήτορας, οἵ κε τάχιστα\nἔκριναν μέγα νεῖκος ὁμοιΐου πολέμοιο.\nτῷ οὐκ οἶδʼ ἤ κέν μʼ ἀνέσει θεός, ἦ κεν ἁλώω\nαὐτοῦ ἐνὶ Τροίῃ· σοὶ δʼ ἐνθάδε πάντα μελόντων.\nμεμνῆσθαι πατρὸς καὶ μητέρος ἐν μεγάροισιν\nὡς νῦν, ἢ ἔτι μᾶλλον ἐμεῦ ἀπονόσφιν ἐόντος·\nαὐτὰρ ἐπὴν δὴ παῖδα γενειήσαντα ἴδηαι,\nγήμασθʼ ᾧ κʼ ἐθέλῃσθα, τεὸν κατὰ δῶμα λιποῦσα.\nκεῖνος τὼς ἀγόρευε· τὰ δὴ νῦν πάντα\nτελεῖται.\nνὺξ δʼ ἔσται ὅτε δὴ στυγερὸς γάμος ἀντιβολήσει\nοὐλομένης ἐμέθεν, τῆς τε Ζεὺς ὄλβον ἀπηύρα.\nἀλλὰ τόδʼ αἰνὸν ἄχος κραδίην καὶ θυμὸν ἱκάνει·\nμνηστήρων οὐχ ἥδε δίκη τὸ πάροιθε τέτυκτο·\nοἵ τʼ ἀγαθήν τε γυναῖκα καὶ ἀφνειοῖο θύγατρα\nμνηστεύειν ἐθέλωσι καὶ ἀλλήλοις ἐρίσωσιν,\nαὐτοὶ τοί γʼ ἀπάγουσι βόας καὶ ἴφια μῆλα,\nκούρης δαῖτα φίλοισι, καὶ ἀγλαὰ δῶρα διδοῦσιν·\nἀλλʼ οὐκ ἀλλότριον βίοτον νήποινον ἔδουσιν.\nὣς φάτο, γήθησεν δὲ πολύτλας δῖος Ὀδυσσεύς,\nοὕνεκα τῶν μὲν δῶρα παρέλκετο, θέλγε δὲ θυμὸν\nμειλιχίοις ἐπέεσσι, νόος δέ οἱ ἄλλα μενοίνα.\nτὴν δʼ αὖτʼ Ἀντίνοος προσέφη, Εὐπείθεος υἱός,\nκούρη Ἰκαρίοιο, περίφρον Πηνελόπεια,\nδῶρα μὲν ὅς κʼ ἐθέλῃσιν Ἀχαιῶν ἐνθάδʼ ἐνεῖκαι,\nδέξασθʼ. οὐ γὰρ καλὸν ἀνήνασθαι δόσιν ἐστίν·\nἡμεῖς δʼ οὔτʼ ἐπὶ ἔργα πάρος γʼ ἴμεν οὔτε πῃ ἄλλῃ,\nπρίν γέ σε τῷ γήμασθαι Ἀχαιῶν ὅς τις ἄριστος.\nὣς ἔφατʼ Ἀντίνοος, τοῖσιν δʼ ἐπιήνδανε μῦθος·\nδῶρα δʼ ἄρʼ οἰσέμεναι πρόεσαν κήρυκα ἕκαστος.\nἈντινόῳ μὲν ἔνεικε μέγαν περικαλλέα πέπλον,\nποικίλον· ἐν δʼ ἀρʼ ἔσαν περόναι δυοκαίδεκα πᾶσαι\nχρύσειαι, κληῗσιν ἐϋγνάμπτοις ἀραρυῖαι.\nὅρμον δʼ Εὐρυμάχῳ πολυδαίδαλον αὐτίκʼ ἔνεικε.\nχρύσεον, ἠλέκτροισιν ἐερμένον ἠέλιον ὥς.\nἕρματα δʼ Εὐρυδάμαντι δύω θεράποντες ἔνεικαν,\nτρίγληνα μορόεντα· χάρις δʼ ἀπελάμπετο πολλή.\nἐκ δʼ ἄρα Πεισάνδροιο Πολυκτορίδαο ἄνακτος\nἴσθμιον ἤνεικεν θεράπων, περικαλλὲς ἄγαλμα.\nἄλλο δʼ ἄρʼ ἄλλος δῶρον Ἀχαιῶν καλὸν ἔνεικεν.\nἡ μὲν ἔπειτʼ ἀνέβαινʼ ὑπερώϊα δῖα γυναικῶν,\nτῇ δʼ ἄρʼ ἅμʼ ἀμφίπολοι ἔφερον περικαλλέα δῶρα\nοἱ δʼ εἰς ὀρχηστύν τε καὶ ἱμερόεσσαν ἀοιδὴν\nτρεψάμενοι τέρποντο, μένον δʼ ἐπὶ ἕσπερον ἐλθεῖν.\nτοῖσι δὲ τερπομένοισι μέλας ἐπὶ ἕσπερος ἦλθεν.\nαὐτίκα λαμπτῆρας τρεῖς ἵστασαν ἐν μεγάροισιν,\nὄφρα φαείνοιεν· περὶ δὲ ξύλα κάγκανα θῆκαν,\nαὖα πάλαι, περίκηλα, νέον κεκεασμένα χαλκῷ,\nκαὶ δαΐδας μετέμισγον· ἀμοιβηδὶς δʼ ἀνέφαινον\nδμῳαὶ Ὀδυσσῆος ταλασίφρονος. αὐτὰρ ὁ τῇσιν\nαὐτὸς διογενῆς μετέφη πολύμητις Ὀδυσσεύς·\nδμῳαὶ Ὀδυσσῆος, δὴν οἰχομένοιο ἄνακτος,\nἔρχεσθε πρὸς δώμαθʼ, ἵνʼ αἰδοίη βασίλεια·\nτῇ δὲ παρʼ ἠλάκατα στροφαλίζετε, τέρπετε δʼ αὐτὴν\nἥμεναι ἐν μεγάρῳ, ἢ εἴρια πείκετε χερσίν·\nαὐτὰρ ἐγὼ τούτοισι φάος πάντεσσι παρέξω.\nἤν περ γάρ κʼ ἐθέλωσιν ἐΰθρονον Ἠῶ μίμνειν,\nοὔ τί με νικήσουσι· πολυτλήμων δὲ μάλʼ εἰμί.\nὣς ἔφαθʼ, αἱ δʼ ἐγέλασσαν, ἐς ἀλλήλας δὲ\nἴδοντο.\nτὸν δʼ αἰσχρῶς ἐνένιπε Μελανθὼ καλλιπάρῃος,\nτὴν Δολίος μὲν ἔτικτε, κόμισσε δὲ Πηνελόπεια,\nπαῖδα δὲ ὣς ἀτίταλλε, δίδου δʼ ἄρʼ ἀθύρματα θυμῷ·\nἀλλʼ οὐδʼ ὣς ἔχε πένθος ἐνὶ φρεσὶ Πηνελοπείης,\nἀλλʼ ἥ γʼ Εὐρυμάχῳ μισγέσκετο καὶ φιλέεσκεν.\nἥ ῥʼ Ὀδυσῆʼ ἐνένιπεν ὀνειδείοις ἐπέεσσιν·\nξεῖνε τάλαν, σύ γέ τις φρένας ἐκπεπαταγμένος\nἐσσί,\nοὐδʼ ἐθέλεις εὕδειν χαλκήϊον ἐς δόμον ἐλθών,\nἠέ που ἐς λέσχην, ἀλλʼ ἐνθάδε πόλλʼ ἀγορεύεις,\nθαρσαλέως πολλοῖσι μετʼ ἀνδράσιν, οὐδέ τι θυμῷ\nταρβεῖς· ἦ ῥά σε οἶνος ἔχει φρένας, ἤ νύ τοι αἰεὶ\nτοιοῦτος νόος ἐστίν· ὃ καὶ μεταμώνια βάζεις.\nἦ ἀλύεις, ὅτι Ἶρον ἐνίκησας τὸν ἀλήτην;\nμή τίς τοι τάχα Ἴρου ἀμείνων ἄλλος ἀναστῇ,\nὅς τίς σʼ ἀμφὶ κάρη κεκοπὼς χερσὶ στιβαρῇσι\nδώματος ἐκπέμψῃσι, φορύξας αἵματι πολλῷ.\nτὴν δʼ ἄρʼ ὑπόδρα ἰδὼν προσέφη πολύμητις\nὈδυσσεύς·\nἦ τάχα Τηλεμάχῳ ἐρέω, κύον, οἷʼ ἀγορεύεις,\nκεῖσʼ ἐλθών, ἵνα σʼ αὖθι διὰ μελεϊστὶ τάμῃσιν.\nὣς εἰπὼν ἐπέεσσι διεπτοίησε γυναῖκας.\nβὰν δʼ ἴμεναι διὰ δῶμα, λύθεν δʼ ὑπὸ γυῖα ἑκάστης\nταρβοσύνῃ· φὰν γάρ μιν ἀληθέα μυθήσασθαι.\nαὐτὰρ ὁ πὰρ λαμπτῆρσι φαείνων αἰθομένοισιν\nἑστήκειν ἐς πάντας ὁρώμενος· ἄλλα δέ οἱ κῆρ\nὥρμαινε φρεσὶν ᾗσιν, ἅ ῥʼ οὐκ ἀτέλεστα γένοντο.\nμνηστῆρας δʼ οὐ πάμπαν ἀγήνορας εἴα Ἀθήνη\nλώβης ἴσχεσθαι θυμαλγέος, ὄφρʼ ἔτι μᾶλλον\nδύη ἄχος κραδίην Λαερτιάδεω Ὀδυσῆος.\nτοῖσιν δʼ Εὐρύμαχος, Πολύβου πάϊς, ἦρχʼ ἀγορεύειν,\nκερτομέων Ὀδυσῆα· γέλω δʼ ἑτάροισιν ἔτευχε.\nκέκλυτέ μευ, μνηστῆρες ἀγακλειτῆς βασιλείης,\nὄφρʼ εἴπω τά με θυμὸς ἐνὶ στήθεσσι κελεύει.\nοὐκ ἀθεεὶ ὅδʼ ἀνὴρ Ὀδυσήϊον ἐς δόμον ἵκει·\nἔμπης μοι δοκέει δαίδων σέλας ἔμμεναι αὐτοῦ\nκὰκ κεφαλῆς, ἐπεὶ οὔ οἱ ἔνι τρίχες οὐδʼ ἠβαιαί.\nἦ ῥʼ, ἅμα τε προσέειπεν Ὀδυσσῆα πτολίπορθον·\nξεῖνʼ, ἦ ἄρ κʼ ἐθέλοις θητευέμεν, εἴ σʼ ἀνελοίμην,\nἀγροῦ ἐπʼ ἐσχατιῆς—μισθὸς δέ τοι ἄρκιος ἔσται—\nαἱμασιάς τε λέγων καὶ δένδρεα μακρὰ φυτεύων;\nἔνθα κʼ ἐγὼ σῖτον μὲν ἐπηετανὸν παρέχοιμι,\nεἵματα δʼ ἀμφιέσαιμι ποσίν θʼ ὑποδήματα δοίην.\nἀλλʼ ἐπεὶ οὖν δὴ ἔργα κάκʼ ἔμμαθες, οὐκ ἐθελήσεις\nἔργον ἐποίχεσθαι, ἀλλὰ πτώσσειν κατὰ δῆμον\nβούλεαι, ὄφρʼ ἄν ἔχῃς βόσκειν σὴν γαστέρʼ ἄναλτον.\nτὸν δʼ ἀπαμειβόμενος προσέφη πολύμητις\nὈδυσσεύς·\nΕὐρύμαχʼ, εἰ γὰρ νῶϊν ἔρις ἔργοιο γένοιτο\nὥρῃ ἐν εἰαρινῇ, ὅτε τʼ ἤματα μακρὰ πέλονται,\nἐν ποίῃ, δρέπανον μὲν ἐγὼν εὐκαμπὲς ἔχοιμι,\nκαὶ δὲ σὺ τοῖον ἔχοις, ἵνα πειρησαίμεθα ἔργου\nνήστιες ἄχρι μάλα κνέφαος, ποίη δὲ παρείη.\nεἰ δʼ αὖ καὶ βόες εἶεν ἐλαυνέμεν, οἵ περ ἄριστοι,\nαἴθωνες, μεγάλοι, ἄμφω κεκορηότε ποίης,\nἥλικες, ἰσοφόροι, τῶν τε σθένος οὐκ ἀλαπαδνόν,\nτετράγυον δʼ εἴη, εἴκοι δʼ ὑπὸ βῶλος ἀρότρῳ·\nτῷ κέ μʼ ἴδοις, εἰ ὦλκα διηνεκέα προταμοίμην.\nεἰ δʼ αὖ καὶ πόλεμόν ποθεν ὁρμήσειε Κρονίων\nσήμερον, αὐτὰρ ἐμοὶ σάκος εἴη καὶ δύο δοῦρε\nκαὶ κυνέη πάγχαλκος, ἐπὶ κροτάφοις ἀραρυῖα,\nτῷ κέ μʼ ἴδοις πρώτοισιν ἐνὶ προμάχοισι μιγέντα,\nοὐδʼ ἄν μοι τὴν γαστέρʼ ὀνειδίζων ἀγορεύοις.\nἀλλὰ μάλʼ ὑβρίξεις, καί τοι νόος ἐστὶν ἀπηνής·\nκαί πού τις δοκέεις μέγας ἔμμεναι ἠδὲ κραταιός,\nοὕνεκα πὰρ παύροισι καὶ οὐκ ἀγαθοῖσιν ὁμιλεῖς.\nεἰ δʼ Ὀδυσεὺς ἔλθοι καὶ ἵκοιτʼ ἐς πατρίδα γαῖαν,\nαἶψά κέ τοι τὰ θύρετρα, καὶ εὐρέα περ μάλʼ ἐόντα,\nφεύγοντι στείνοιτο διὲκ προθύροιο θύραζε.\nὣς ἔφατʼ, Εὐρύμαχος δʼ ἐχολώσατο κηρόθι μᾶλλον,\nκαί μιν ὑπόδρα ἰδὼν ἔπεα πτερόεντα προσηύδα·\nἆ δείλʼ, ἦ τάχα τοι τελέω κακόν, οἷʼ\nἀγορεύεις\nθαρσαλέως πολλοῖσι μετʼ ἀνδράσιν, οὐδέ τι θυμῷ\nταρβεῖς· ἦ ῥά σε οἶνος ἔχει φρένας, ἤ νύ τοι αἰεὶ\nτοιοῦτος νόος ἐστίν· ὃ καὶ μεταμώνια βάζεις.\nἦ ἀλύεις, ὅτι Ἶρον ἐνίκησας τὸν ἀλήτην;\nὣς ἄρα φωνήσας σφέλας ἔλλαβεν· αὐτὰρ Ὀδυσσεὺς\nἈμφινόμου πρὸς γοῦνα καθέζετο Δουλιχιῆος,\nΕὐρύμαχον δείσας· ὁ δʼ ἄρʼ οἰνοχόον βάλε χεῖρα\nδεξιτερήν· πρόχοος δὲ χαμαὶ βόμβησε πεσοῦσα,\nαὐτὰρ ὅ γʼ οἰμώξας πέσεν ὕπτιος ἐν κονίῃσι.\nμνηστῆρες δʼ ὁμάδησαν ἀνὰ μέγαρα σκιόεντα,\nὧδε δέ τις εἴπεσκεν ἰδὼν ἐς πλησίον ἄλλον·\nαἴθʼ ὤφελλʼ ὁ ξεῖνος ἀλώμενος ἄλλοθʼ ὀλέσθαι\nπρὶν ἐλθεῖν· τῷ οὔ τι τόσον κέλαδον μετέθηκε.\nνῦν δὲ περὶ πτωχῶν ἐριδαίνομεν, οὐδέ τι δαιτὸς\nἐσθλῆς ἔσσεται ἦδος, ἐπεὶ τὰ χερείονα νικᾷ.\nτοῖσι δὲ καὶ μετέειφʼ ἱερὴ ἲς Τηλεμάχοιο\nδαιμόνιοι, μαίνεσθε καὶ οὐκέτι κεύθετε θυμῷ\nβρωτὺν οὐδὲ ποτῆτα· θεῶν νύ τις ὔμμʼ ὀροθύνει.\nἀλλʼ εὖ δαισάμενοι κατακείετε οἴκαδʼ ἰόντες,\nὁππότε θυμὸς ἄνωγε· διώκω δʼ οὔ τινʼ ἐγώ γε.\nὣς ἔφαθʼ, οἱ δʼ ἄρα πάντες ὀδὰξ ἐν χείλεσι\nφύντες\nΤηλέμαχον θαύμαζον, ὃ θαρσαλέως ἀγόρευε.\nτοῖσιν δʼ Ἀμφίνομος ἀγορήσατο καὶ μετέειπε\nΝίσου φαίδιμος υἱός, Ἀρητιάδαο ἄνακτος·\nὦ φίλοι, οὐκ ἂν δή τις ἐπὶ ῥηθέντι δικαίῳ\nἀντιβίοις ἐπέεσσι καθαπτόμενος χαλεπαίνοι·\nμήτε τι τὸν ξεῖνον στυφελίζετε μήτε τινʼ ἄλλον\nδμώων, οἳ κατὰ δώματʼ Ὀδυσσῆος θείοιο.\nἀλλʼ ἄγετʼ, οἰνοχόος μὲν ἐπαρξάσθω δεπάεσσιν,\nὄφρα σπείσαντες κατακείομεν οἴκαδʼ ἰόντες·\nτὸν ξεῖνον δὲ ἐῶμεν ἐνὶ μεγάροις Ὀδυσῆος\nΤηλεμάχῳ μελέμεν· τοῦ γὰρ φίλον ἵκετο δῶμα.\nὣς φάτο, τοῖσι δὲ πᾶσιν ἑαδότα μῦθον ἔειπε.\nτοῖσιν δὲ κρητῆρα κεράσσατο Μούλιος ἥρως,\nκῆρυξ Δουλιχιεύς· θεράπων δʼ ἦν Ἀμφινόμοιο·\nνώμησεν δʼ ἄρα πᾶσιν ἐπισταδόν· οἱ δὲ θεοῖσι\nσπείσαντες μακάρεσσι πίον μελιηδέα οἶνον.\nαὐτὰρ ἐπεὶ σπεῖσάν τʼ ἔπιόν θʼ ὅσον ἤθελε θυμός,\nβάν ῥʼ ἴμεναι κείοντες ἑὰ πρὸς δώμαθʼ ἕκαστος.\nαὐτὰρ ὁ ἐν μεγάρῳ ὑπελείπετο δῖος Ὀδυσσεύς,\nμνηστήρεσσι φόνον σὺν Ἀθήνῃ μερμηρίζων·\nαἶψα δὲ Τηλέμαχον ἔπεα πτερόεντα προσηύδα·\nΤηλέμαχε, χρὴ τεύχεʼ ἀρήϊα κατθέμεν εἴσω\nπάντα μάλʼ· αὐτὰρ μνηστῆρας μαλακοῖς ἐπέεσσι\nπαρφάσθαι, ὅτε κέν σε μεταλλῶσιν ποθέοντες·\nἐκ καπνοῦ κατέθηκʼ, ἐπεὶ οὐκέτι τοῖσιν ἐῴκει\nοἷά ποτε Τροίηνδε κιὼν κατέλειπεν Ὀδυσσεύς,\nἀλλὰ κατῄκισται, ὅσσον πυρὸς ἵκετʼ ἀϋτμή.\nπρὸς δʼ ἔτι καὶ τόδε μεῖζον ἐνὶ φρεσὶν ἔβαλε δαίμων\nμή πως οἰνωθέντες, ἔριν στήσαντες ἐν ὑμῖν,\nἀλλήλους τρώσητε καταισχύνητέ τε δαῖτα\nκαὶ μνηστύν· αὐτὸς γὰρ ἐφέλκεται ἄνδρα σίδηρος.\nὣς φάτο, Τηλέμαχος δὲ φίλῳ ἐπεπείθετο πατρί,\nἐκ δὲ καλεσσάμενος προσέφη τροφὸν Εὐρύκλειαν·\nμαῖʼ, ἄγε δή μοι ἔρυξον ἐνὶ μεγάροισι\nγυναῖκας,\nὄφρα κεν ἐς θάλαμον καταθείομαι ἔντεα πατρὸς\nκαλά, τά μοι κατὰ οἶκον ἀκηδέα καπνὸς ἀμέρδει\nπατρὸς ἀποιχομένοιο· ἐγὼ δʼ ἔτι νήπιος ἦα.\nνῦν δʼ ἐθέλω καταθέσθαι, ἵνʼ οὐ πυρὸς ἵξετʼ ἀϋτμή.\nτὸν δʼ αὖτε προσέειπε φίλη τροφὸς Εὐρύκλεια·\nαἲ γὰρ δή ποτε, τέκνον, ἐπιφροσύνας ἀνέλοιο\nοἴκου κήδεσθαι καὶ κτήματα πάντα φυλάσσειν.\nἀλλʼ ἄγε, τίς τοι ἔπειτα μετοιχομένη φάος οἴσει;\nδμῳὰς δʼ οὐκ εἴας προβλωσκέμεν, αἵ κεν ἔφαινον.\nτὴν δʼ αὖ Τηλέμαχος πεπνυμένος ἀντίον ηὔδα·\nξεῖνος ὅδʼ· οὐ γὰρ ἀεργὸν ἀνέξομαι ὅς κεν ἐμῆς γε\nχοίνικος ἅπτηται, καὶ τηλόθεν εἰληλουθώς.\nὣς ἄρʼ ἐφώνησεν, τῇ δʼ ἄπτερος ἔπλετο μῦθος.\nκλήϊσεν δὲ θύρας μεγάρων εὖ ναιεταόντων.\nτὼ δʼ ἄρʼ ἀναΐξαντʼ Ὀδυσεὺς καὶ φαίδιμος υἱὸς\nἐσφόρεον κόρυθάς τε καὶ ἀσπίδας ὀμφαλοέσσας\nἔγχεά τʼ ὀξυόεντα· πάροιθε δὲ Παλλὰς Ἀθήνη,\nχρύσεον λύχνον ἔχουσα, φάος περικαλλὲς ἐποίει.\nδὴ τότε Τηλέμαχος προσεφώνεεν ὃν πατέρʼ αἶψα·\nὦ πάτερ, ἦ μέγα θαῦμα τόδʼ ὀφθαλμοῖσιν\nὁρῶμαι.\nἔμπης μοι τοῖχοι μεγάρων καλαί τε μεσόδμαι,\nεἰλάτιναί τε δοκοί, καὶ κίονες ὑψόσʼ ἔχοντες\nφαίνοντʼ ὀφθαλμοῖς ὡς εἰ πυρὸς αἰθομένοιο.\nἦ μάλα τις θεὸς ἔνδον, οἳ οὐρανὸν εὐρὺν ἔχουσι.\nτὸν δʼ ἀπαμειβόμενος προσέφη πολύμητις\nὈδυσσεύς·\nσίγα καὶ κατὰ σὸν νόον ἴσχανε μηδʼ ἐρέεινε·\nαὕτη τοι δίκη ἐστὶ θεῶν, οἳ Ὄλυμπον ἔχουσιν.\nἀλλὰ σὺ μὲν κατάλεξαι, ἐγὼ δʼ ὑπολείψομαι αὐτοῦ,\nὄφρα κʼ ἔτι δμῳὰς καὶ μητέρα σὴν ἐρεθίζω·\nἡ δέ μʼ ὀδυρομένη εἰρήσεται ἀμφὶς ἕκαστα.\nὣς φάτο, Τηλέμαχος δὲ διὲκ μεγάροιο βεβήκει\nκείων ἐς θάλαμον, δαΐδων ὕπο λαμπομενάων,\nἔνθα πάρος κοιμᾶθʼ, ὅτε μιν γλυκὺς ὕπνος ἱκάνοι·\nἔνθʼ ἄρα καὶ τότʼ ἔλεκτο καὶ Ἠῶ δῖαν ἔμιμνεν.\nαὐτὰρ ὁ ἐν μεγάρῳ ὑπελείπετο δῖος Ὀδυσσεύς,\nμνηστήρεσσι φόνον σὺν Ἀθήνῃ μερμηρίζων.\nἡ δʼ ἴεν ἐκ θαλάμοιο περίφρων Πηνελόπεια,\nἈρτέμιδι ἰκέλη ἠὲ χρυσέῃ Ἀφροδίτῃ.\nτῇ παρὰ μὲν κλισίην πυρὶ κάτθεσαν, ἔνθʼ ἄρʼ ἐφῖζε,\nδινωτὴν ἐλέφαντι καὶ ἀργύρῳ· ἥν ποτε τέκτων\nποίησʼ Ἰκμάλιος, καὶ ὑπὸ θρῆνυν ποσὶν ἧκε\nπροσφυέʼ ἐξ αὐτῆς, ὅθʼ ἐπὶ μέγα βάλλετο κῶας.\nἔνθα καθέζετʼ ἔπειτα περίφρων Πηνελόπεια.\nἦλθον δὲ δμῳαὶ λευκώλενοι ἐκ μεγάροιο.\nαἱ δʼ ἀπὸ μὲν σῖτον πολὺν ᾕρεον ἠδὲ τραπέζας\nκαὶ δέπα, ἔνθεν ἄρʼ ἄνδρες ὑπερμενέοντες ἔπινον·\nπῦρ δʼ ἀπὸ λαμπτήρων χαμάδις βάλον, ἄλλα δʼ ἐπʼ αὐτῶν\nνήησαν ξύλα πολλά, φόως ἔμεν ἠδὲ θέρεσθαι.\nἡ δʼ Ὀδυσῆʼ ἐνένιπε Μελανθὼ δεύτερον αὖτις·\nξεῖνʼ, ἔτι καὶ νῦν ἐνθάδʼ ἀνιήσεις διὰ νύκτα\nδινεύων κατὰ οἶκον, ὀπιπεύσεις δὲ γυναῖκας;\nἀλλʼ ἔξελθε θύραζε, τάλαν, καὶ δαιτὸς ὄνησο·\nἢ τάχα καὶ δαλῷ βεβλημένος εἶσθα θύραζε.\nτὴν δʼ ἄρʼ ὑπόδρα ἰδὼν προσέφη πολύμητις\nὈδυσσεύς·\nδαιμονίη, τί μοι ὧδʼ ἐπέχεις κεκοτηότι θυμῷ;\nἦ ὅτι δὴ ῥυπόω, κακὰ δὲ χροῒ εἵματα εἷμαι,\nπτωχεύω δʼ ἀνὰ δῆμον; ἀναγκαίη γὰρ ἐπείγει.\nτοιοῦτοι πτωχοὶ καὶ ἀλήμονες ἄνδρες ἔασι\nκαὶ γὰρ ἐγώ ποτε οἶκον ἐν ἀνθρώποισιν ἔναιον\nὄλβιος ἀφνειὸν καὶ πολλάκι δόσκον ἀλήτῃ,\nτοίῳ ὁποῖος ἔοι καὶ ὅτευ κεχρημένος ἔλθοι·\nἦσαν δὲ δμῶες μάλα μυρίοι, ἄλλα τε πολλὰ\nοἷσίν τʼ εὖ ζώουσι καὶ ἀφνειοὶ καλέονται.\nἀλλὰ Ζεὺς ἀλάπαξε Κρονίων· ἤθελε γάρ που·\nτῷ νῦν μήποτε καὶ σύ, γύναι, ἀπὸ πᾶσαν ὀλέσσῃς\nἀγλαΐην, τῇ νῦν γε μετὰ δμῳῇσι κέκασσαι·\nμή πώς τοι δέσποινα κοτεσσαμένη χαλεπήνῃ,\nἢ Ὀδυσεὺς ἔλθῃ· ἔτι γὰρ καὶ ἐλπίδος αἶσα.\nεἰ δʼ ὁ μὲν ὣς ἀπόλωλε καὶ οὐκέτι νόστιμός ἐστιν,\nἀλλʼ ἤδη παῖς τοῖος Ἀπόλλωνός γε ἕκητι,\nΤηλέμαχος· τὸν δʼ οὔ τις ἐνὶ μεγάροισι γυναικῶν\nλήθει ἀτασθάλλουσʼ, ἐπεὶ οὐκέτι τηλίκος ἐστίν.\nὣς φάτο, τοῦ δʼ ἤκουσε περίφρων Πηνελόπεια,\nἀμφίπολον δʼ ἐνένιπεν ἔπος τʼ ἔφατʼ ἔκ τʼ ὀνόμαζε·\nπάντως, θαρσαλέη, κύον ἀδεές, οὔ τί με\nλήθεις\nἔρδουσα μέγα ἔργον, ὃ σῇ κεφαλῇ ἀναμάξεις·\nπάντα γὰρ εὖ ᾔδησθʼ, ἐπεὶ ἐξ ἐμεῦ ἔκλυες αὐτῆς\nὡς τὸν ξεῖνον ἔμελλον ἐνὶ μεγάροισιν ἐμοῖσιν\nἀμφὶ πόσει εἴρεσθαι, ἐπεὶ πυκινῶς ἀκάχημαι.\nἦ ῥα καὶ Εὐρυνόμην ταμίην πρὸς μῦθον ἔειπεν·\nΕὐρυνόμη, φέρε δὴ δίφρον καὶ κῶας ἐπʼ αὐτοῦ,\nὄφρα καθεζόμενος εἴπῃ ἔπος ἠδʼ ἐπακούσῃ\nὁ ξεῖνος ἐμέθεν· ἐθέλω δέ μιν ἐξερέεσθαι.\nὣς ἔφαθʼ, ἡ δὲ μάλʼ ὀτραλέως κατέθηκε φέρουσα\nδίφρον ἐΰξεστον καὶ ἐπʼ αὐτῷ κῶας ἔβαλλεν·\nἔνθα καθέζετʼ ἔπειτα πολύτλας δῖος Ὀδυσσεύς.\nτοῖσι δὲ μύθων ἦρχε περίφρων Πηνελόπεια·\nξεῖνε, τὸ μέν σε πρῶτον ἐγὼν εἰρήσομαι αὐτή·\nτίς πόθεν εἶς ἀνδρῶν; πόθι τοι πόλις ἠδὲ τοκῆες;\nτὴν δʼ ἀπαμειβόμενος προσέφη πολύμητις\nὈδυσσεύς·\nὦ γύναι, οὐκ ἄν τίς σε βροτῶν ἐπʼ ἀπείρονα γαῖαν\nνεικέοι· ἦ γάρ σευ κλέος οὐρανὸν εὐρὺν ἱκάνει,\nὥς τέ τευ ἢ βασιλῆος ἀμύμονος, ὅς τε θεουδὴς\nἀνδράσιν ἐν πολλοῖσι καὶ ἰφθίμοισιν ἀνάσσων\nεὐδικίας ἀνέχῃσι, φέρῃσι δὲ γαῖα μέλαινα\nπυροὺς καὶ κριθάς, βρίθῃσι δὲ δένδρεα καρπῷ,\nτίκτῃ δʼ ἔμπεδα μῆλα, θάλασσα δὲ παρέχῃ ἰχθῦς\nἐξ εὐηγεσίης, ἀρετῶσι δὲ λαοὶ ὑπʼ αὐτοῦ.\nτῷ ἐμὲ νῦν τὰ μὲν ἄλλα μετάλλα σῷ ἐνὶ οἴκῳ,\nμηδʼ ἐμὸν ἐξερέεινε γένος καὶ πατρίδα γαῖαν,\nμή μοι μᾶλλον θυμὸν ἐνιπλήσῃς ὀδυνάων\nμνησαμένῳ μάλα δʼ εἰμὶ πολύστονος· οὐδέ τί με χρὴ\nοἴκῳ ἐν ἀλλοτρίῳ γοόωντά τε μυρόμενόν τε\nἧσθαι, ἐπεὶ κάκιον πενθήμεναι ἄκριτον αἰεί·\nμή τίς μοι δμῳῶν νεμεσήσεται, ἠὲ σύ γʼ αὐτή,\nφῇ δὲ δακρυπλώειν βεβαρηότα με φρένας οἴνῳ.\nτὸν δʼ ἠμείβετʼ ἔπειτα περίφρων Πηνελόπεια·\nξεῖνʼ, ἦ τοι μὲν ἐμὴν ἀρετὴν εἶδός τε δέμας τε\nὤλεσαν ἀθάνατοι, ὅτε Ἴλιον εἰσανέβαινον\nἈργεῖοι, μετὰ τοῖσι δʼ ἐμὸς πόσις ᾖεν Ὀδυσσεύς\nεἰ κεῖνός γʼ ἐλθὼν τὸν ἐμὸν βίον ἀμφιπολεύοι,\nμεῖζον κε κλέος εἴη ἐμὸν καὶ κάλλιον οὕτως.\nνῦν δʼ ἄχομαι· τόσα γάρ μοι ἐπέσσευεν κακὰ δαίμων.\nὅσσοι γὰρ νήσοισιν ἐπικρατέουσιν ἄριστοι,\nΔουλιχίῳ τε Σάμῃ τε καὶ ὑλήεντι Ζακύνθῳ,\nοἵ τʼ αὐτὴν Ἰθάκην εὐδείελον ἀμφινέμονται,\nοἵ μʼ ἀεκαζομένην μνῶνται, τρύχουσι δὲ οἶκον.\nτῷ οὔτε ξείνων ἐμπάξομαι οὔθʼ ἱκετάων\nοὔτε τι κηρύκων, οἳ δημιοεργοὶ ἔασιν·\nἀλλʼ Ὀδυσῆ ποθέουσα φίλον κατατήκομαι ἦτορ.\nοἱ δὲ γάμον σπεύδουσιν· ἐγὼ δὲ δόλους τολυπεύω.\nφᾶρος μέν μοι πρῶτον ἐνέπνευσε φρεσὶ δαίμων,\nστησαμένῃ μέγαν ἱστόν, ἐνὶ μεγάροισιν ὑφαίνειν,\nλεπτὸν καὶ περίμετρον· ἄφαρ δʼ αὐτοῖς μετέειπον·\nκοῦροι, ἐμοὶ μνηστῆρες, ἐπεὶ θάνε δῖος\nὈδυσσεύς,\nμίμνετʼ ἐπειγόμενοι τὸν ἐμὸν γάμον, εἰς ὅ κε φᾶρος\nἐκτελέσω—μή μοι μεταμώνια νήματʼ ὄληται—\nΛαέρτῃ ἥρωϊ ταφήϊον, εἰς ὅτε κέν μιν\nμοῖρʼ ὀλοὴ καθέλῃσι τανηλεγέος θανάτοιο·\nμή τίς μοι κατὰ δῆμον Ἀχαιϊάδων νεμεσήσῃ,\nαἴ κεν ἄτερ σπείρου κεῖται πολλὰ κτεατίσσας.\nὣς ἐφάμην, τοῖσιν δʼ ἐπεπείθετο θυμὸς\nἀγήνωρ.\nἔνθα καὶ ἠματίη μὲν ὑφαίνεσκον μέγαν ἱστόν,\nνύκτας δʼ ἀλλύεσκον, ἐπεὶ δαΐδας παραθείμην.\nὣς τρίετες μὲν ἔληθον ἐγὼ καὶ ἔπειθον Ἀχαιούς·\nἀλλʼ ὅτε τέτρατον ἦλθεν ἔτος καὶ ἐπήλυθον ὧραι,\nμηνῶν φθινόντων, περὶ δʼ ἤματα πόλλʼ ἐτελέσθη,\nκαὶ τότε δή με διὰ δμῳάς, κύνας οὐκ ἀλεγούσας,\nεἷλον ἐπελθόντες καὶ ὁμόκλησαν ἐπέεσσιν.\nὣς τὸ μὲν ἐξετέλεσσα, καὶ οὐκ ἐθέλουσʼ, ὑπʼ ἀνάγκης·\nνῦν δʼ οὔτʼ ἐκφυγέειν δύναμαι γάμον οὔτε τινʼ ἄλλην\nμῆτιν ἔθʼ εὑρίσκω· μάλα δʼ ὀτρύνουσι τοκῆες\nγήμασθʼ, ἀσχαλάᾳ δὲ πάϊς βίοτον κατεδόντων,\nγιγνώσκων· ἤδη γὰρ ἀνὴρ οἶός τε μάλιστα\nοἴκου κήδεσθαι, τῷ τε Ζεὺς κῦδος ὀπάζει.\nἀλλὰ καὶ ὥς μοι εἰπὲ τεὸν γένος, ὁππόθεν ἐσσί.\nοὐ γὰρ ἀπὸ δρυός ἐσσι παλαιφάτου οὐδʼ ἀπὸ πέτρης.\nτὴν δʼ ἀπαμειβόμενος προσέφη πολύμητις\nὈδυσσεύς·\nὦ γύναι αἰδοίη Λαερτιάδεω Ὀδυσῆος,\nοὐκέτʼ ἀπολλήξεις τὸν ἐμὸν γόνον ἐξερέουσα;\nἀλλʼ ἔκ τοι ἐρέω· ἦ μέν μʼ ἀχέεσσί γε δώσεις\nπλείοσιν ἢ ἔχομαι· ἡ γὰρ δίκη, ὁππότε πάτρης\nἧς ἀπέῃσιν ἀνὴρ τόσσον χρόνον ὅσσον ἐγὼ νῦν,\nπολλὰ βροτῶν ἐπὶ ἄστεʼ ἀλώμενος, ἄλγεα πάσχων·\nἀλλὰ καὶ ὣς ἐρέω ὅ μʼ ἀνείρεαι ἠδὲ μεταλλᾷς.\nΚρήτη τις γαῖʼ ἔστι, μέσῳ ἐνὶ οἴνοπι πόντῳ,\nκαλὴ καὶ πίειρα, περίρρυτος· ἐν δʼ ἄνθρωποι\nπολλοί, ἀπειρέσιοι, καὶ ἐννήκοντα πόληες.\nἄλλη δʼ ἄλλων γλῶσσα μεμιγμένη· ἐν μὲν Ἀχαιοί,\nἐν δʼ Ἐτεόκρητες μεγαλήτορες, ἐν δὲ Κύδωνες,\nΔωριέες τε τριχάϊκες δῖοί τε Πελασγοί.\nτῇσι δʼ ἐνὶ Κνωσός, μεγάλη πόλις, ἔνθα τε Μίνως\nἐννέωρος βασίλευε Διὸς μεγάλου ὀαριστής,\nπατρὸς ἐμοῖο πατήρ, μεγαθύμου Δευκαλίωνος\nΔευκαλίων δʼ ἐμὲ τίκτε καὶ Ἰδομενῆα ἄνακτα·\nἀλλʼ ὁ μὲν ἐν νήεσσι κορωνίσιν Ἴλιον ἴσω\nᾤχεθʼ ἅμʼ Ἀτρείδῃσιν, ἐμοὶ δʼ ὄνομα κλυτὸν Αἴθων,\nὁπλότερος γενεῇ· ὁ δʼ ἄρα πρότερος καὶ ἀρείων.\nἔνθʼ Ὀδυσῆα ἐγὼν ἰδόμην καὶ ξείνια δῶκα.\nκαὶ γὰρ τὸν Κρήτηνδε κατήγαγεν ἲς ἀνέμοιο,\nἱέμενον Τροίηνδε παραπλάγξασα Μαλειῶν·\nστῆσε δʼ ἐν Ἀμνισῷ, ὅθι τε σπέος Εἰλειθυίης,\nἐν λιμέσιν χαλεποῖσι, μόγις δʼ ὑπάλυξεν ἀέλλας.\nαὐτίκα δʼ Ἰδομενῆα μετάλλα ἄστυδʼ ἀνελθών·\nξεῖνον γάρ οἱ ἔφασκε φίλον τʼ ἔμεν αἰδοῖόν τε.\nτῷ δʼ ἤδη δεκάτη ἢ ἑνδεκάτη πέλεν ἠὼς\nοἰχομένῳ σὺν νηυσὶ κορωνίσιν Ἴλιον εἴσω.\nτὸν μὲν ἐγὼ πρὸς δώματʼ ἄγων ἐῢ ἐξείνισσα,\nἐνδυκέως φιλέων, πολλῶν κατὰ οἶκον ἐόντων·\nκαί οἱ τοῖς ἄλλοις ἑτάροις, οἳ ἅμʼ αὐτῷ ἕποντο,\nδημόθεν ἄλφιτα δῶκα καὶ αἴθοπα οἶνον ἀγείρας\nκαὶ βοῦς ἱρεύσασθαι, ἵνα πλησαίατο θυμόν.\nἔνθα δυώδεκα μὲν μένον ἤματα δῖοι Ἀχαιοί·\nεἴλει γὰρ Βορέης ἄνεμος μέγας οὐδʼ ἐπὶ γαίῃ\nεἴα ἵστασθαι, χαλεπὸς δέ τις ὤρορε δαίμων.\nτῇ τρισκαιδεκάτῃ δʼ ἄνεμος πέσε, τοὶ δʼ ἀνάγοντο.\nἴσκε ψεύδεα πολλὰ λέγων ἐτύμοισιν ὁμοῖα·\nτῆς δʼ ἄρʼ ἀκουούσης ῥέε δάκρυα, τήκετο δὲ χρώς·\nὡς δὲ χιὼν κατατήκετʼ ἐν ἀκροπόλοισιν ὄρεσσιν,\nἥν τʼ Εὖρος κατέτηξεν, ἐπὴν Ζέφυρος καταχεύῃ·\nτηκομένης δʼ ἄρα τῆς ποταμοὶ πλήθουσι ῥέοντες·\nὣς τῆς τήκετο καλὰ παρήϊα δάκρυ χεούσης,\nκλαιούσης ἑὸν ἄνδρα παρήμενον. αὐτὰρ Ὀδυσσεὺς\nθυμῷ μὲν γοόωσαν ἑὴν ἐλέαιρε γυναῖκα,\nὀφθαλμοὶ δʼ ὡς εἰ κέρα ἕστασαν ἠὲ σίδηρος\nἀτρέμας ἐν βλεφάροισι· δόλῳ δʼ ὅ γε δάκρυα κεῦθεν.\nἡ δʼ ἐπεὶ οὖν τάρφθη πολυδακρύτοιο γόοιο,\nἐξαῦτίς μιν ἔπεσσιν ἀμειβομένη προσέειπε·\nνῦν μὲν δή σευ, ξεῖνέ γʼ, ὀΐω πειρήσεσθαι,\nεἰ ἐτεὸν δὴ κεῖθι σὺν ἀντιθέοις ἑτάροισι\nξείνισας ἐν μεγάροισιν ἐμὸν πόσιν, ὡς ἀγορεύεις.\nεἰπέ μοι ὁπποῖʼ ἄσσα περὶ χροῒ εἵματα ἕστο,\nαὐτός θʼ οἷος ἔην, καὶ ἑταίρους, οἵ οἱ ἕποντο.\nτὴν δʼ ἀπαμειβόμενος προσέφη πολύμητις\nὈδυσσεύς·\nὦ γύναι, ἀργαλέον τόσσον χρόνον ἀμφὶς ἐόντα\nεἰπέμεν· ἤδη γάρ οἱ ἐεικοστὸν ἔτος ἐστὶν\nἐξ οὗ κεῖθεν ἔβη καὶ ἐμῆς ἀπελήλυθε πάτρης·\nαὐτάρ τοι ἐρέω ὥς μοι ἰνδάλλεται ἦτορ.\nχλαῖναν πορφυρέην οὔλην ἔχε δῖος Ὀδυσσεύς,\nδιπλῆν· αὐτάρ οἱ περόνη χρυσοῖο τέτυκτο\nαὐλοῖσιν διδύμοισι· πάροιθε δὲ δαίδαλον ἦεν·\nἐν προτέροισι πόδεσσι κύων ἔχε ποικίλον ἐλλόν,\nἀσπαίροντα λάων· τὸ δὲ θαυμάζεσκον ἅπαντες,\nὡς οἱ χρύσεοι ἐόντες ὁ μὲν λάε νεβρὸν ἀπάγχων,\nαὐτὰρ ὁ ἐκφυγέειν μεμαὼς ἤσπαιρε πόδεσσι.\nτὸν δὲ χιτῶνʼ ἐνόησα περὶ χροῒ σιγαλόεντα,\nοἷόν τε κρομύοιο λοπὸν κάτα ἰσχαλέοιο·\nτὼς μὲν ἔην μαλακός, λαμπρὸς δʼ ἦν ἠέλιος ὥς·\nἦ μὲν πολλαί γʼ αὐτὸν ἐθηήσαντο γυναῖκες.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nοὐκ οἶδʼ ἢ τάδε ἕστο περὶ χροῒ οἴκοθʼ Ὀδυσσεύς,\nἦ τις ἑταίρων δῶκε θοῆς ἐπὶ νηὸς ἰόντι,\nἤ τίς που καὶ ξεῖνος, ἐπεὶ πολλοῖσιν Ὀδυσσεὺς\nἔσκε φίλος· παῦροι γὰρ Ἀχαιῶν ἦσαν ὁμοῖοι.\nκαί οἱ ἐγὼ χάλκειον ἄορ καὶ δίπλακα δῶκα\nκαλὴν πορφυρέην καὶ τερμιόεντα χιτῶνα,\nαἰδοίως δʼ ἀπέπεμπον ἐϋσσέλμου ἐπὶ νηός.\nκαὶ μέν οἱ κῆρυξ ὀλίγον προγενέστερος αὐτοῦ\nεἵπετο· καὶ τόν τοι μυθήσομαι, οἷος ἔην περ.\nγυρὸς ἐν ὤμοισιν, μελανόχροος, οὐλοκάρηνος,\nΕὐρυβάτης δʼ ὄνομʼ ἔσκε· τίεν δέ μιν ἔξοχον ἄλλων\nὧν ἑτάρων Ὀδυσεύς, ὅτι οἱ φρεσὶν ἄρτια ᾔδη.\nὣς φάτο, τῇ δʼ ἔτι μᾶλλον ὑφʼ ἵμερον ὦρσε\nγόοιο,\nσήματʼ ἀναγνούσῃ τά οἱ ἔμπεδα πέφραδʼ Ὀδυσσεύς.\nἡ δʼ ἐπεὶ οὖν τάρφθη πολυδακρύτοιο γόοιο.\nκαὶ τότε μιν μύθοισιν ἀμειβομένη προσέειπε·\nνῦν μὲν δή μοι, ξεῖνε, πάρος περ ἐὼν\nἐλεεινός,\nἐν μεγάροισιν ἐμοῖσι φίλος τʼ ἔσῃ αἰδοῖός τε·\nαὐτὴ γὰρ τάδε εἵματʼ ἐγὼ πόρον, οἷʼ ἀγορεύεις,\nπτύξασʼ ἐκ θαλάμου, περόνην τʼ ἐπέθηκα φαεινὴν\nκείνῳ ἄγαλμʼ ἔμεναι· τὸν δʼ οὐχ ὑποδέξομαι αὖτις\nοἴκαδε νοστήσαντα φίλην ἐς πατρίδα γαῖαν.\nτῷ ῥα κακῇ αἴσῃ κοίλης ἐπὶ νηὸς Ὀδυσσεὺς\nᾤχετʼ ἐποψόμενος Κακοΐλιον οὐκ ὀνομαστήν.\nτὴν δʼ ἀπαμειβόμενος προσέφη πολύμητις\nὈδυσσεύς·\nὦ γύναι αἰδοίη Λαερτιάδεω Ὀδυσῆος,\nμηκέτι νῦν χρόα καλὸν ἐναίρεο, μηδέ τι θυμὸν\nτῆκε, πόσιν γοόωσα. νεμεσσῶμαί γε μὲν οὐδέν·\nκαὶ γάρ τίς τʼ ἀλλοῖον ὀδύρεται ἄνδρʼ ὀλέσασα\nκουρίδιον, τῷ τέκνα τέκῃ φιλότητι μιγεῖσα,\nἢ Ὀδυσῆʼ, ὅν φασι θεοῖς ἐναλίγκιον εἶναι.\nἀλλὰ γόου μὲν παῦσαι, ἐμεῖο δὲ σύνθεο μῦθον·\nνημερτέως γάρ τοι μυθήσομαι οὐδʼ ἐπικεύσω\nὡς ἤδη Ὀδυσῆος ἐγὼ περὶ νόστου ἄκουσα\nἀγχοῦ, Θεσπρωτῶν ἀνδρῶν ἐν πίονι δήμῳ,\nζωοῦ· αὐτὰρ ἄγει κειμήλια πολλὰ καὶ ἐσθλὰ\nαἰτίζων ἀνὰ δῆμον. ἀτὰρ ἐρίηρας ἑταίρους\nὤλεσε καὶ νῆα γλαφυρὴν ἐνὶ οἴνοπι πόντῳ,\nΘρινακίης ἄπο νήσου ἰών· ὀδύσαντο γὰρ αὐτῷ\nΖεύς τε καὶ Ἠέλιος· τοῦ γὰρ βόας ἔκταν ἑταῖροι.\nοἱ μὲν πάντες ὄλοντο πολυκλύστῳ ἐνὶ πόντῳ·\nτὸν δʼ ἄρʼ ἐπὶ τρόπιος νεὸς ἔκβαλε κῦμʼ ἐπὶ χέρσου,\nΦαιήκων ἐς γαῖαν, οἳ ἀγχίθεοι γεγάασιν,\nοἳ δή μιν περὶ κῆρι θεὸν ὣς τιμήσαντο\nκαί οἱ πολλὰ δόσαν πέμπειν τέ μιν ἤθελον αὐτοὶ\nοἴκαδʼ ἀπήμαντον. καί κεν πάλαι ἐνθάδʼ Ὀδυσσεὺς\nἤην· ἀλλʼ ἄρα οἱ τό γε κέρδιον εἴσατο θυμῷ,\nχρήματʼ ἀγυρτάζειν πολλὴν ἐπὶ γαῖαν ἰόντι·\nὣς περὶ κέρδεα πολλὰ καταθνητῶν ἀνθρώπων\nοἶδʼ Ὀδυσεύς, οὐδʼ ἄν τις ἐρίσσειε βροτὸς ἄλλος.\nὥς μοι Θεσπρωτῶν βασιλεὺς μυθήσατο Φείδων·\nὤμνυε δὲ πρὸς ἔμʼ αὐτόν, ἀποσπένδων ἐνὶ οἴκῳ,\nνῆα κατειρύσθαι καὶ ἐπαρτέας ἔμμεν ἑταίρους,\nοἳ δή μιν πέμψουσι φίλην ἐς πατρίδα γαῖαν.\nἀλλʼ ἐμὲ πρὶν ἀπέπεμψε· τύχησε γὰρ ἐρχομένη νηῦς\nἀνδρῶν Θεσπρωτῶν ἐς Δουλίχιον πολύπυρον.\nκαί μοι κτήματʼ ἔδειξεν, ὅσα ξυναγείρατʼ Ὀδυσσεύς·\nκαί νύ κεν ἐς δεκάτην γενεὴν ἕτερόν γʼ ἔτι βόσκοι,\nὅσσα οἱ ἐν μεγάροις κειμήλια κεῖτο ἄνακτος.\nτὸν δʼ ἐς Δωδώνην φάτο βήμεναι, ὄφρα θεοῖο\nἐκ δρυὸς ὑψικόμοιο Διὸς βουλὴν ἐπακούσαι,\nὅππως νοστήσειε φίλην ἐς πατρίδα γαῖαν\nἤδη δὴν ἀπεών, ἤ ἀμφαδὸν ἦε κρυφηδόν.\nὣς ὁ μὲν οὕτως ἐστὶ σόος καὶ ἐλεύσεται ἤδη\nἄγχι μάλʼ, οὐδʼ ἔτι τῆλε φίλων καὶ πατρίδος αἴης\nδηρὸν ἀπεσσεῖται· ἔμπης δέ τοι ὅρκια δώσω.\nἴστω νῦν Ζεὺς πρῶτα, θεῶν ὕπατος καὶ ἄριστος,\nἱστίη τʼ Ὀδυσῆος ἀμύμονος, ἣν ἀφικάνω·\nἦ μέν τοι τάδε πάντα τελείεται ὡς ἀγορεύω.\nτοῦδʼ αὐτοῦ λυκάβαντος ἐλεύσεται ἐνθάδʼ Ὀδυσσεύς,\nτοῦ μὲν φθίνοντος μηνός, τοῦ δʼ ἱσταμένοιο.\nτὸν δʼ αὖτε προσέειπε περίφρων Πηνελόπεια·\nαἲ γὰρ τοῦτο, ξεῖνε, ἔπος τετελεσμένον εἴη·\nτῷ κε τάχα γνοίης φιλότητά τε πολλά τε δῶρα\nἐξ ἐμεῦ, ὡς ἄν τίς σε συναντόμενος μακαρίζοι.\nἀλλά μοι ὧδʼ ἀνὰ θυμὸν ὀΐεται, ὡς ἔσεταί περ·\nοὔτʼ Ὀδυσεὺς ἔτι οἶκον ἐλεύσεται, οὔτε σὺ πομπῆς\nτεύξῃ, ἐπεὶ οὐ τοῖοι σημάντορές εἰσʼ ἐνὶ οἴκῳ\nοἷος Ὀδυσσεὺς ἔσκε μετʼ ἀνδράσιν, εἴ ποτʼ ἔην γε,\nξείνους αἰδοίους ἀποπεμπέμεν ἠδὲ δέχεσθαι.\nἀλλά μιν, ἀμφίπολοι, ἀπονίψατε, κάτθετε δʼ εὐνήν,\nδέμνια καὶ χλαίνας καὶ ῥήγεα σιγαλόεντα,\nὥς κʼ εὖ θαλπιόων χρυσόθρονον Ἠῶ ἵκηται.\nἠῶθεν δὲ μάλʼ ἦρι λοέσσαι τε χρῖσαί τε,\nὥς κʼ ἔνδον παρὰ Τηλεμάχῳ δείπνοιο μέδηται\nἥμενος ἐν μεγάρῳ· τῷ δʼ ἄλγιον ὅς κεν ἐκείνων\nτοῦτον ἀνιάζῃ θυμοφθόρος· οὐδέ τι ἔργον\nἐνθάδʼ ἔτι πρήξει, μάλα περ κεχολωμένος αἰνῶς.\nπῶς γὰρ ἐμεῦ σύ, ξεῖνε, δαήσεαι εἴ τι γυναικῶν\nἀλλάων περίειμι νόον καὶ ἐπίφρονα μῆτιν,\nεἴ κεν ἀϋσταλέος, κακὰ εἱμένος ἐν μεγάροισιν\nδαινύῃ; ἄνθρωποι δὲ μινυνθάδιοι τελέθουσιν.\nὃς μὲν ἀπηνὴς αὐτὸς ἔῃ καὶ ἀπηνέα εἰδῇ,\nτῷ δὲ καταρῶνται πάντες βροτοὶ ἄλγεʼ ὀπίσσω\nζωῷ, ἀτὰρ τεθνεῶτί γʼ ἐφεψιόωνται ἅπαντες·\nὃς δʼ ἂν ἀμύμων αὐτὸς ἔῃ καὶ ἀμύμονα εἰδῇ,\nτοῦ μέν τε κλέος εὐρὺ δὶα ξεῖνοι φορέουσι\nπάντας ἐπʼ ἀνθρώπους, πολλοί τέ μιν ἐσθλὸν ἔειπον.\nτὴν δʼ ἀπαμειβόμενος προσέφη πολύμητις Ὀδυσσεύς·\nὦ γύναι αἰδοίη Λαερτιάδεω Ὀδυσῆος,\nἦ τοι ἐμοὶ χλαῖναι καὶ ῥήγεα σιγαλόεντα\nἤχθεθʼ, ὅτε πρῶτον Κρήτης ὄρεα νιφόεντα\nνοσφισάμην ἐπὶ νηὸς ἰὼν δολιχηρέτμοιο,\nκείω δʼ ὡς τὸ πάρος περ ἀΰπνους νύκτας ἴαυον·\nπολλὰς γὰρ δὴ νύκτας ἀεικελίῳ ἐνὶ κοίτῃ\nἄεσα καί τʼ ἀνέμεινα ἐΰθρονον Ἠῶ δῖαν.\nοὐδέ τί μοι ποδάνιπτρα ποδῶν ἐπιήρανα θυμῷ\nγίγνεται· οὐδὲ γυνὴ ποδὸς ἅψεται ἡμετέροιο\nτάων αἵ τοι δῶμα κάτα δρήστειραι ἔασιν,\nεἰ μή τις γρηῦς ἔστι παλαιή, κεδνὰ ἰδυῖα,\nἥ τις δὴ τέτληκε τόσα φρεσὶν ὅσσα τʼ ἐγώ περ·\nτῇ δʼ οὐκ ἂν φθονέοιμι ποδῶν ἅψασθαι ἐμεῖο.\nτὸν δʼ αὖτε προσέειπε περίφρων Πηνελόπεια·\nξεῖνε φίλʼ· οὐ γάρ πώ τις ἀνὴρ πεπνυμένος ὧδε\nξείνων τηλεδαπῶν φιλίων ἐμὸν ἵκετο δῶμα,\nὡς σὺ μάλʼ εὐφραδέως πεπνυμένα πάντʼ ἀγορεύεις·\nἔστι δέ μοι γρηῢς πυκινὰ φρεσὶ μήδεʼ ἔχουσα\nἣ κεῖνον δύστηνον ἐῢ τρέφεν ἠδʼ ἀτίταλλε,\nδεξαμένη χείρεσσʼ, ὅτε μιν πρῶτον τέκε μήτηρ,\nἥ σε πόδας νίψει, ὀλιγηπελέουσά περ ἔμπης.\nἀλλʼ ἄγε νῦν ἀνστᾶσα, περίφρων Εὐρύκλεια,\nνίψον σοῖο ἄνακτος ὁμήλικα· καί που Ὀδυσσεὺς\nἤδη τοιόσδʼ ἐστὶ πόδας τοιόσδε τε χεῖρας·\nαἶψα γὰρ ἐν κακότητι βροτοὶ καταγηράσκουσιν.\nὣς ἄρʼ ἔφη, γρηῢς δὲ κατέσχετο χερσὶ πρόσωπα,\nδάκρυα δʼ ἔκβαλε θερμά, ἔπος δʼ ὀλοφυδνὸν ἔειπεν·\nὤ μοι ἐγὼ σέο, τέκνον, ἀμήχανος· ἦ σε περὶ\nΖεὺς\nἀνθρώπων ἤχθηρε θεουδέα θυμὸν ἔχοντα.\nοὐ γάρ πώ τις τόσσα βροτῶν Διὶ τερπικεραύνῳ\nπίονα μηρίʼ ἔκηʼ οὐδʼ ἐξαίτους ἑκατόμβας,\nὅσσα σὺ τῷ ἐδίδους, ἀρώμενος ἧος ἵκοιο\nγῆράς τε λιπαρὸν θρέψαιό τε φαίδιμον υἱόν·\nνῦν δέ τοι οἴῳ πάμπαν ἀφείλετο νόστιμον ἦμαρ.\nοὕτω που καὶ κείνῳ ἐφεψιόωντο γυναῖκες\nξείνων τηλεδαπῶν, ὅτε τευ κλυτὰ δώμαθʼ ἵκοιτο,\nὡς σέθεν αἱ κύνες αἵδε καθεψιόωνται ἅπασαι,\nτάων νῦν λώβην τε καὶ αἴσχεα πόλλʼ ἀλεείνων\nοὐκ ἐάας νίζειν· ἐμὲ δʼ οὐκ ἀέκουσαν ἄνωγε\nκούρη Ἰκαρίοιο, περίφρων Πηνελόπεια.\nτῷ σε πόδας νίψω ἅμα τʼ αὐτῆς Πηνελοπείης\nκαὶ σέθεν εἵνεκʼ, ἐπεί μοι ὀρώρεται ἔνδοθι θυμὸς\nκήδεσιν. ἀλλʼ ἄγε νῦν ξυνίει ἔπος, ὅττι κεν εἴπω·\nπολλοὶ δὴ ξεῖνοι ταλαπείριοι ἐνθάδʼ ἵκοντο,\nἀλλʼ οὔ πώ τινά φημι ἐοικότα ὧδε ἰδέσθαι\nὡς σὺ δέμας φωνήν τε πόδας τʼ Ὀδυσῆϊ ἔοικας.\nτὴν δʼ ἀπαμειβόμενος προσέφη πολύμητις\nὈδυσσεύς·\nὦ γρηῦ, οὕτω φασὶν ὅσοι ἴδον ὀφθαλμοῖσιν\nἡμέας ἀμφοτέρους, μάλα εἰκέλω ἀλλήλοιϊν\nἔμμεναι, ὡς σύ περ αὐτὴ ἐπιφρονέουσʼ ἀγορεύεις.\nὣς ἄρʼ ἔφη, γρηῢς δὲ λέβηθʼ ἕλε παμφανόωντα\nτοῦ πόδας ἐξαπένιζεν, ὕδωρ δʼ ἐνεχεύατο πουλὺ\nψυχρόν, ἔπειτα δὲ θερμὸν ἐπήφυσεν. αὐτὰρ Ὀδυσσεὺς\nἷζεν ἐπʼ ἐσχαρόφιν, ποτὶ δὲ σκότον ἐτράπετʼ αἶψα·\nαὐτίκα γὰρ κατὰ θυμὸν ὀΐσατο, μή ἑ λαβοῦσα\nοὐλὴν ἀμφράσσαιτο καὶ ἀμφαδὰ ἔργα γένοιτο.\nνίζε δʼ ἄρʼ ἆσσον ἰοῦσα ἄναχθʼ ἑόν· αὐτίκα δʼ ἔγνω\nοὐλήν, τήν ποτέ μιν σῦς ἤλασε λευκῷ ὀδόντι\nΠαρνησόνδʼ ἐλθόντα μετʼ Αὐτόλυκόν τε καὶ υἷας,\nμητρὸς ἑῆς πάτερʼ ἐσθλόν, ὃς ἀνθρώπους ἐκέκαστο\nκλεπτοσύνῃ θʼ ὅρκῳ τε· θεὸς δέ οἱ αὐτὸς ἔδωκεν\nἙρμείας· τῷ γὰρ κεχαρισμένα μηρία καῖεν\nἀρνῶν ἠδʼ ἐρίφων· ὁ δέ οἱ πρόφρων ἅμʼ ὀπήδει.\nΑὐτόλυκος δʼ ἐλθὼν Ἰθάκης ἐς πίονα δῆμον\nπαῖδα νέον γεγαῶτα κιχήσατο θυγατέρος ἧς·\nτόν ῥά οἱ Εὐρύκλεια φίλοις ἐπὶ γούνασι θῆκε\nπαυομένῳ δόρποιο, ἔπος τʼ ἔφατʼ ἔκ τʼ ὀνόμαζεν·\nΑὐτόλυκʼ, αὐτὸς νῦν ὄνομʼ εὕρεο ὅττι κε θῆαι\nπαιδὸς παιδὶ φίλῳ· πολυάρητος δέ τοί ἐστιν.\nτὴν δʼ αὖτʼ Αὐτόλυκος ἀπαμείβετο φώνησέν τε·\nγαμβρὸς ἐμὸς θυγάτηρ τε, τίθεσθʼ ὄνομʼ ὅττι κεν εἴπω·\nπολλοῖσιν γὰρ ἐγώ γε ὀδυσσάμενος τόδʼ ἱκάνω,\nἀνδράσιν ἠδὲ γυναιξὶν ἀνὰ χθόνα πουλυβότειραν·\nτῷ δʼ Ὀδυσεὺς ὄνομʼ ἔστω ἐπώνυμον· αὐτὰρ ἐγώ γε,\nὁππότʼ ἂν ἡβήσας μητρώϊον ἐς μέγα δῶμα\nἔλθῃ Παρνησόνδʼ, ὅθι πού μοι κτήματʼ ἔασι,\nτῶν οἱ ἐγὼ δώσω καί μιν χαίροντʼ ἀποπέμψω.\nτῶν ἕνεκʼ ἦλθʼ Ὀδυσεύς, ἵνα οἱ πόροι ἀγλαὰ\nδῶρα.\nτὸν μὲν ἄρʼ Αὐτόλυκός τε καὶ υἱέες Αὐτολύκοιο\nχερσίν τʼ ἠσπάζοντο ἔπεσσί τε μειλιχίοισι·\nμήτηρ δʼ Ἀμφιθέη μητρὸς περιφῦσʼ Ὀδυσῆϊ\nκύσσʼ ἄρα μιν κεφαλήν τε καὶ ἄμφω φάεα καλά.\nΑὐτόλυκος δʼ υἱοῖσιν ἐκέκλετο κυδαλίμοισι\nδεῖπνον ἐφοπλίσσαι· τοὶ δʼ ὀτρύνοντος ἄκουσαν,\nαὐτίκα δʼ εἰσάγαγον βοῦν ἄρσενα πενταέτηρον·\nτὸν δέρον ἀμφί θʼ ἕπον, καί μιν διέχευαν ἅπαντα,\nμίστυλλόν τʼ ἄρʼ ἐπισταμένως πεῖράν τʼ ὀβελοῖσιν,\nὤπτησάν τε περιφραδέως, δάσσαντό τε μοίρας.\nὣς τότε μὲν πρόπαν ἦμαρ ἐς ἠέλιον καταδύντα\nδαίνυντʼ, οὐδέ τι θυμὸς ἐδεύετο δαιτὸς ἐΐσης·\nἦμος δʼ ἠέλιος κατέδυ καὶ ἐπὶ κνέφας ἦλθεν,\nδὴ τότε κοιμήσαντο καὶ ὕπνου δῶρον ἕλοντο.\nἦμος δʼ ἠριγένεια φάνη ῥοδοδάκτυλος Ἠώς,\nβάν ῥʼ ἴμεν ἐς θήρην, ἠμὲν κύνες ἠδὲ καὶ αὐτοὶ\nυἱέες Αὐτολύκου· μετὰ τοῖσι δὲ δῖος Ὀδυσσεὺς\nἤϊεν· αἰπὺ δʼ ὄρος προσέβαν καταειμένον ὕλῃ\nΠαρνησοῦ, τάχα δʼ ἵκανον πτύχας ἠνεμοέσσας.\nἨέλιος μὲν ἔπειτα νέον προσέβαλλεν ἀρούρας\nἐξ ἀκαλαρρείταο βαθυρρόου Ὠκεανοῖο,\nοἱ δʼ ἐς βῆσσαν ἵκανον ἐπακτῆρες· πρὸ δʼ ἄρʼ αὐτῶν\nἴχνιʼ ἐρευνῶντες κύνες ἤϊσαν, αὐτὰρ ὄπισθεν\nυἱέες Αὐτολύκου· μετὰ τοῖσι δὲ δῖος Ὀδυσσεὺς\nἤϊεν ἄγχι κυνῶν, κραδάων δολιχόσκιον ἔγχος.\nἔνθα δʼ ἄρʼ ἐν λόχμῃ πυκινῇ κατέκειτο μέγας σῦς·\nτὴν μὲν ἄρʼ οὔτʼ ἀνέμων διάει μένος ὑγρὸν ἀέντων,\nοὔτε μιν Ἠέλιος φαέθων ἀκτῖσιν ἔβαλλεν,\nοὔτʼ ὄμβρος περάασκε διαμπερές· ὣς ἄρα πυκνὴ\nἦεν, ἀτὰρ φύλλων ἐνέην χύσις ἤλιθα πολλή.\nτὸν δʼ ἀνδρῶν τε κυνῶν τε περὶ κτύπος ἦλθε ποδοῖϊν,\nὡς ἐπάγοντες ἐπῇσαν· ὁ δʼ ἀντίος ἐκ ξυλόχοιο\nφρίξας εὖ λοφιήν, πῦρ δʼ ὀφθαλμοῖσι δεδορκώς,\nστῆ ῥʼ αὐτῶν σχεδόθεν· ὁ δʼ ἄρα πρώτιστος Ὀδυσσεὺς\nἔσσυτʼ ἀνασχόμενος δολιχὸν δόρυ χειρὶ παχείῃ,\nοὐτάμεναι μεμαώς· ὁ δέ μιν φθάμενος ἔλασεν σῦς\nγουνὸς ὕπερ, πολλὸν δὲ διήφυσε σαρκὸς ὀδόντι\nλικριφὶς ἀΐξας, οὐδʼ ὀστέον ἵκετο φωτός.\nτὸν δʼ Ὀδυσεὺς οὔτησε τυχὼν κατὰ δεξιὸν ὦμον,\nἀντικρὺ δὲ διῆλθε φαεινοῦ δουρὸς ἀκωκή·\nκὰδ δʼ ἔπεσʼ ἐν κονίῃσι μακών, ἀπὸ δʼ ἔπτατο θυμός.\nτὸν μὲν ἄρʼ Αὐτολύκου παῖδες φίλοι ἀμφεπένοντο,\nὠτειλὴν δʼ Ὀδυσῆος ἀμύμονος ἀντιθέοιο\nδῆσαν ἐπισταμένως, ἐπαοιδῇ δʼ αἷμα κελαινὸν\nἔσχεθον, αἶψα δʼ ἵκοντο φίλου πρὸς δώματα πατρός.\nτὸν μὲν ἄρʼ Αὐτόλυκός τε καὶ υἱέες Αὐτολύκοιο\nεὖ ἰησάμενοι ἠδʼ ἀγλαὰ δῶρα πορόντες\nκαρπαλίμως χαίροντα φίλην ἐς πατρίδʼ ἔπεμπον\nεἰς Ἰθάκην. τῷ μέν ῥα πατὴρ καὶ πότνια μήτηρ\nχαῖρον νοστήσαντι καὶ ἐξερέεινον ἕκαστα,\nοὐλὴν ὅττι πάθοι· ὁ δʼ ἄρα σφίσιν εὖ κατέλεξεν\nὥς μιν θηρεύοντʼ ἔλασεν σῦς λευκῷ ὀδόντι,\nΠαρνησόνδʼ ἐλθόντα σὺν υἱάσιν Αὐτολύκοιο.\nτὴν γρηῢς χείρεσσι καταπρηνέσσι λαβοῦσα\nγνῶ ῥʼ ἐπιμασσαμένη, πόδα δὲ προέηκε φέρεσθαι·\nἐν δὲ λέβητι πέσε κνήμη, κανάχησε δὲ χαλκός,\nἂψ δʼ ἑτέρωσʼ ἐκλίθη· τὸ δʼ ἐπὶ χθονὸς ἐξέχυθʼ ὕδωρ.\nτὴν δʼ ἅμα χάρμα καὶ ἄλγος ἕλε φρένα, τὼ δέ οἱ ὄσσε\nδακρυόφι πλῆσθεν, θαλερὴ δέ οἱ ἔσχετο φωνή.\nἁψαμένη δὲ γενείου Ὀδυσσῆα προσέειπεν·\nἦ μάλʼ Ὀδυσσεύς ἐσσι, φίλον τέκος· οὐδέ σʼ ἐγώ\nγε\nπρὶν ἔγνων, πρὶν πάντα ἄνακτʼ ἐμὸν ἀμφαφάασθαι.\nἦ καὶ Πηνελόπειαν ἐσέδρακεν ὀφθαλμοῖσι,\nπεφραδέειν ἐθέλουσα φίλον πόσιν ἔνδον ἐόντα.\nἡ δʼ οὔτʼ ἀθρῆσαι δύνατʼ ἀντίη οὔτε νοῆσαι·\nτῇ γὰρ Ἀθηναίη νόον ἔτραπεν· αὐτὰρ Ὀδυσσεὺς\nχεῖρʼ ἐπιμασσάμενος φάρυγος λάβε δεξιτερῆφι,\nτῇ δʼ ἑτέρῃ ἕθεν ἆσσον ἐρύσσατο φώνησέν τε.\nμαῖα, τίη μʼ ἐθέλεις ὀλέσαι; σὺ δέ μʼ ἔτρεφες\nαὐτὴ\nτῷ σῷ ἐπὶ μαζῷ· νῦν δʼ ἄλγεα πολλὰ μογήσας\nἤλυθον εἰκοστῷ ἔτεϊ ἐς πατρίδα γαῖαν.\nἀλλʼ ἐπεὶ ἐφράσθης καί τοι θεὸς ἔμβαλε θυμῷ,\nσίγα, μή τίς τʼ ἄλλος ἐνὶ μεγάροισι πύθηται.\nὧδε γὰρ ἐξερέω, καὶ μὴν τετελεσμένον ἔσται·\nεἴ χʼ ὑπʼ ἐμοί γε θεὸς δαμάσῃ μνηστῆρας ἀγαυούς,\nοὐδὲ τροφοῦ οὔσης σεῦ ἀφέξομαι, ὁππότʼ ἂν ἄλλας\nδμῳὰς ἐν μεγάροισιν ἐμοῖς κτείνωμι γυναῖκας.\nτὸν δʼ αὖτε προσέειπε περίφρων Εὐρύκλεια·\nτέκνον ἐμόν, ποῖόν σε ἔπος φύγεν ἕρκος ὀδόντων.\nοἶσθα μὲν οἷον ἐμὸν μένος ἔμπεδον οὐδʼ ἐπιεικτόν,\nἕξω δʼ ὡς ὅτε τις στερεὴ λίθος ἠὲ σίδηρος.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nεἴ χʼ ὑπό σοι γε θεὸς δαμάσῃ μνηστῆρας ἀγαυούς,\nδὴ τότε τοι καταλέξω ἐνὶ μεγάροισι γυναῖκας,\nαἵ τέ σʼ ἀτιμάζουσι καὶ αἳ νηλείτιδές εἰσι.\nτὴν δʼ ἀπαμειβόμενος προσέφη πολύμητις Ὀδυσσεύς\nμαῖα, τίη δὲ σὺ τὰς μυθήσεαι; οὐδέ τί σε χρή.\nεὖ νυ καὶ αὐτὸς ἐγὼ φράσομαι καὶ εἴσομʼ ἑκάστην·\nἀλλʼ ἔχε σιγῇ μῦθον, ἐπίτρεψον δὲ θεοῖσιν.\nὣς ἄρʼ ἔφη, γρηῢς δὲ διὲκ μεγάροιο βεβήκει\nοἰσομένη ποδάνιπτρα· τὰ γὰρ πρότερʼ ἔκχυτο πάντα.\nαὐτὰρ ἐπεὶ νίψεν τε καὶ ἤλειψεν λίπʼ ἐλαίῳ,\nαὖτις ἄρʼ ἀσσοτέρω πυρὸς ἕλκετο δίφρον Ὀδυσσεὺς\nθερσόμενος, οὐλὴν δὲ κατὰ ῥακέεσσι κάλυψε.\nτοῖσι δὲ μύθων ἦρχε περίφρων Πηνελόπεια·\nξεῖνε, τὸ μέν σʼ ἔτι τυτθὸν ἐγὼν εἰρήσομαι αὐτή·\nκαὶ γὰρ δὴ κοίτοιο τάχʼ ἔσσεται ἡδέος ὥρη,\nὅν τινά γʼ ὕπνος ἕλοι γλυκερός, καὶ κηδόμενόν περ.\nαὐτὰρ ἐμοὶ καὶ πένθος ἀμέτρητον πόρε δαίμων·\nἤματα μὲν γὰρ τέρπομʼ ὀδυρομένη, γοόωσα,\nἔς τʼ ἐμὰ ἔργʼ ὁρόωσα καὶ ἀμφιπόλων ἐνὶ οἴκῳ·\nαὐτὰρ ἐπὴν νὺξ ἔλθῃ, ἕλῃσί τε κοῖτος ἅπαντας,\nκεῖμαι ἐνὶ λέκτρῳ, πυκιναὶ δέ μοι ἀμφʼ ἀδινὸν κῆρ\nὀξεῖαι μελεδῶνες ὀδυρομένην ἐρέθουσιν.\nὡς δʼ ὅτε Πανδαρέου κούρη, χλωρηῒς ἀηδών,\nκαλὸν ἀείδῃσιν ἔαρος νέον ἱσταμένοιο,\nδενδρέων ἐν πετάλοισι καθεζομένη πυκινοῖσιν,\nἥ τε θαμὰ τρωπῶσα χέει πολυηχέα φωνήν,\nπαῖδʼ ὀλοφυρομένη Ἴτυλον φίλον, ὅν ποτε χαλκῷ\nκτεῖνε διʼ ἀφραδίας, κοῦρον Ζήθοιο ἄνακτος,\nὣς καὶ ἐμοὶ δίχα θυμὸς ὀρώρεται ἔνθα καὶ ἔνθα,\nἠὲ μένω παρὰ παιδὶ καὶ ἔμπεδα πάντα φυλάσσω,\nκτῆσιν ἐμήν, δμῶάς τε καὶ ὑψερεφὲς μέγα δῶμα,\nεὐνήν τʼ αἰδομένη πόσιος δήμοιό τε φῆμιν,\nἦ ἤδη ἅμʼ ἕπωμαι Ἀχαιῶν ὅς τις ἄριστος\nμνᾶται ἐνὶ μεγάροισι, πορὼν ἀπερείσια ἕδνα.\nπαῖς δʼ ἐμὸς ἧος ἔην ἔτι νήπιος ἠδὲ χαλίφρων,\nγήμασθʼ οὔ μʼ εἴα πόσιος κατὰ δῶμα λιποῦσαν·\nνῦν δʼ ὅτε δὴ μέγας ἐστὶ καὶ ἥβης μέτρον ἱκάνει,\nκαὶ δή μʼ ἀρᾶται πάλιν ἐλθέμεν ἐκ μεγάροιο,\nκτήσιος ἀσχαλόων, τήν οἱ κατέδουσιν Ἀχαιοί.\nἀλλʼ ἄγε μοι τὸν ὄνειρον ὑπόκριναι καὶ ἄκουσον.\nχῆνές μοι κατὰ οἶκον ἐείκοσι πυρὸν ἔδουσιν\nἐξ ὕδατος, καί τέ σφιν ἰαίνομαι εἰσορόωσα·\nἐλθὼν δʼ ἐξ ὄρεος μέγας αἰετὸς ἀγκυλοχείλης\nπᾶσι κατʼ αὐχένας ἦξε καὶ ἔκτανεν· οἱ δʼ ἐκέχυντο\nἀθρόοι ἐν μεγάροις, ὁ δʼ ἐς αἰθέρα δῖαν ἀέρθη.\nαὐτὰρ ἐγὼ κλαῖον καὶ ἐκώκυον ἔν περ ὀνείρῳ,\nἀμφὶ δʼ ἔμʼ ἠγερέθοντο ἐϋπλοκαμῖδες Ἀχαιαί,\nοἴκτρʼ ὀλοφυρομένην ὅ μοι αἰετὸς ἔκτανε χῆνας.\nἂψ δʼ ἐλθὼν κατʼ ἄρʼ ἕζετʼ ἐπὶ προὔχοντι μελάθρῳ,\nφωνῇ δὲ βροτέῃ κατερήτυε φώνησέν τε·\nθάρσει, Ἰκαρίου κούρη τηλεκλειτοῖο·\nοὐκ ὄναρ, ἀλλʼ ὕπαρ ἐσθλόν, ὅ τοι τετελεσμένον ἔσται.\nχῆνες μὲν μνηστῆρες, ἐγὼ δέ τοι αἰετὸς ὄρνις\nἦα πάρος, νῦν αὖτε τεὸς πόσις εἰλήλουθα,\nὃς πᾶσι μνηστῆρσιν ἀεικέα πότμον ἐφήσω.\nὣς ἔφατʼ, αὐτὰρ ἐμὲ μελιηδὴς ὕπνος ἀνῆκε·\nπαπτήνασα δὲ χῆνας ἐνὶ μεγάροισι νόησα\nπυρὸν ἐρεπτομένους παρὰ πύελον, ἧχι πάρος περ.\nτὴν δʼ ἀπαμειβόμενος προσέφη πολύμητις\nὈδυσσεύς·\nὦ γύναι, οὔ πως ἔστιν ὑποκρίνασθαι ὄνειρον\nἄλλῃ ἀποκλίναντʼ, ἐπεὶ ἦ ῥά τοι αὐτὸς Ὀδυσσεὺς\nπέφραδʼ ὅπως τελέει· μνηστῆρσι δὲ φαίνετʼ ὄλεθρος\nπᾶσι μάλʼ, οὐδέ κέ τις θάνατον καὶ κῆρας ἀλύξει.\nτὸν δʼ αὖτε προσέειπε περίφρων Πηνελόπεια·\nξεῖνʼ, ἦ τοι μὲν ὄνειροι ἀμήχανοι ἀκριτόμυθοι\nγίγνοντʼ, οὐδέ τι πάντα τελείεται ἀνθρώποισι.\nδοιαὶ γάρ τε πύλαι ἀμενηνῶν εἰσὶν ὀνείρων·\nαἱ μὲν γὰρ κεράεσσι τετεύχαται, αἱ δʼ ἐλέφαντι·\nτῶν οἳ μέν κʼ ἔλθωσι διὰ πριστοῦ ἐλέφαντος,\nοἵ ῥʼ ἐλεφαίρονται, ἔπεʼ ἀκράαντα φέροντες·\nοἱ δὲ διὰ ξεστῶν κεράων ἔλθωσι θύραζε,\nοἵ ῥʼ ἔτυμα κραίνουσι, βροτῶν ὅτε κέν τις ἴδηται.\nἀλλʼ ἐμοὶ οὐκ ἐντεῦθεν ὀΐομαι αἰνὸν ὄνειρον\nἐλθέμεν· ἦ κʼ ἀσπαστὸν ἐμοὶ καὶ παιδὶ γένοιτο.\nἄλλο δέ τοι ἐρέω, σὺ δʼ ἐνὶ φρεσὶ βάλλεο σῇσιν·\nἥδε δὴ ἠὼς εἶσι δυσώνυμος, ἥ μʼ Ὀδυσῆος\nοἴκου ἀποσχήσει· νῦν γὰρ καταθήσω ἄεθλον,\nτοὺς πελέκεας, τοὺς κεῖνος ἐνὶ μεγάροισιν ἑοῖσιν\nἵστασχʼ ἑξείης, δρυόχους ὥς, δώδεκα πάντας·\nστὰς δʼ ὅ γε πολλὸν ἄνευθε διαρρίπτασκεν ὀϊστόν.\nνῦν δὲ μνηστήρεσσιν ἄεθλον τοῦτον ἐφήσω·\nὃς δέ κε ῥηΐτατʼ ἐντανύσῃ βιὸν ἐν παλάμῃσι\nκαὶ διοϊστεύσῃ πελέκεων δυοκαίδεκα πάντων,\nτῷ κεν ἅμʼ ἑσποίμην, νοσφισσαμένη τόδε δῶμα\nκουρίδιον, μάλα καλόν, ἐνίπλειον βιότοιο·\nτοῦ ποτὲ μεμνήσεσθαι ὀΐομαι ἔν περ ὀνείρῳ.\nτὴν δʼ ἀπαμειβόμενος προσέφη πολύμητις Ὀδυσσεύς\nὦ γύναι αἰδοίη Λαερτιάδεω Ὀδυσῆος,\nμηκέτι νῦν ἀνάβαλλε δόμοις ἔνι τοῦτον ἄεθλον·\nπρὶν γάρ τοι πολύμητις ἐλεύσεται ἐνθάδʼ Ὀδυσσεύς,\nπρὶν τούτους τόδε τόξον ἐΰξοον ἀμφαφόωντας\nνευρήν τʼ ἐντανύσαι διοϊστεῦσαί τε σιδήρου.\nτὸν δʼ αὖτε προσέειπε περίφρων Πηνελόπεια·\nεἴ κʼ ἐθέλοις μοι, ξεῖνε, παρήμενος ἐν μεγάροισι\nτέρπειν, οὔ κέ μοι ὕπνος ἐπὶ βλεφάροισι χυθείη.\nἀλλʼ οὐ γάρ πως ἔστιν ἀΰπνους ἔμμεναι αἰεὶ\nἀνθρώπους· ἐπὶ γάρ τοι ἑκάστῳ μοῖραν ἔθηκαν\nἀθάνατοι θνητοῖσιν ἐπὶ ζείδωρον ἄρουραν.\nἀλλʼ ἦ τοι μὲν ἐγὼν ὑπερώϊον εἰσαναβᾶσα\nλέξομαι εἰς εὐνήν, ἥ μοι στονόεσσα τέτυκται,\nαἰεὶ δάκρυσʼ ἐμοῖσι πεφυρμένη, ἐξ οὗ Ὀδυσσεὺς\nᾤχετʼ ἐποψόμενος Κακοΐλιον οὐκ ὀνομαστήν.\nἔνθα κε λεξαίμην· σὺ δὲ λέξεο τῷδʼ ἐνὶ οἴκῳ,\nἢ χαμάδις στορέσας ἤ τοι κατὰ δέμνια θέντων.\nὣς εἰποῦσʼ ἀνέβαινʼ ὑπερώϊα σιγαλόεντα,\nοὐκ οἴη, ἅμα τῇ γε καὶ ἀμφίπολοι κίον ἄλλαι.\nἐς δʼ ὑπερῷʼ ἀναβᾶσα σὺν ἀμφιπόλοισι γυναιξὶ\nκλαῖεν ἔπειτʼ Ὀδυσῆα, φίλον πόσιν, ὄφρα οἱ ὕπνον\nἡδὺν ἐπὶ βλεφάροισι βάλε γλαυκῶπις Ἀθήνη.\nαὐτὰρ ὁ ἐν προδόμῳ εὐνάζετο δῖος Ὀδυσσεύς·\nκὰμ μὲν ἀδέψητον βοέην στόρεσʼ, αὐτὰρ ὕπερθε\nκώεα πόλλʼ ὀΐων, τοὺς ἱρεύεσκον Ἀχαιοί·\nΕὐρυνόμη δʼ ἄρʼ ἐπὶ χλαῖναν βάλε κοιμηθέντι.\nἔνθʼ Ὀδυσεὺς μνηστῆρσι κακὰ φρονέων ἐνὶ θυμῷ\nκεῖτʼ ἐγρηγορόων· ταὶ δʼ ἐκ μεγάροιο γυναῖκες\nἤϊσαν, αἳ μνηστῆρσιν ἐμισγέσκοντο πάρος περ,\nἀλλήλῃσι γέλω τε καὶ εὐφροσύνην παρέχουσαι.\nτοῦ δʼ ὠρίνετο θυμὸς ἐνὶ στήθεσσι φίλοισι·\nπολλὰ δὲ μερμήριζε κατὰ φρένα καὶ κατὰ θυμόν,\nἠὲ μεταΐξας θάνατον τεύξειεν ἑκάστῃ,\nἦ ἔτʼ ἐῷ μνηστῆρσιν ὑπερφιάλοισι μιγῆναι\nὕστατα καὶ πύματα, κραδίη δέ οἱ ἔνδον ὑλάκτει.\nὡς δὲ κύων ἀμαλῇσι περὶ σκυλάκεσσι βεβῶσα\nἄνδρʼ ἀγνοιήσασʼ ὑλάει μέμονέν τε μάχεσθαι,\nὥς ῥα τοῦ ἔνδον ὑλάκτει ἀγαιομένου κακὰ ἔργα·\nστῆθος δὲ πλήξας κραδίην ἠνίπαπε μύθῳ·\nτέτλαθι δή, κραδίη· καὶ κύντερον ἄλλο ποτʼ\nἔτλης.\nἤματι τῷ ὅτε μοι μένος ἄσχετος ἤσθιε Κύκλωψ\nἰφθίμους ἑτάρους· σὺ δʼ ἐτόλμας, ὄφρα σε μῆτις\nἐξάγαγʼ ἐξ ἄντροιο ὀϊόμενον θανέεσθαι.\nὣς ἔφατʼ, ἐν στήθεσσι καθαπτόμενος φίλον ἦτορ·\nτῷ δὲ μάλʼ ἐν πείσῃ κραδίη μένε τετληυῖα\nνωλεμέως· ἀτὰρ αὐτὸς ἑλίσσετο ἔνθα καὶ ἔνθα.\nὡς δʼ ὅτε γαστέρʼ ἀνὴρ πολέος πυρὸς αἰθομένοιο,\nἐμπλείην κνίσης τε καὶ αἵματος, ἔνθα καὶ ἔνθα\nαἰόλλῃ, μάλα δʼ ὦκα λιλαίεται ὀπτηθῆναι,\nὣς ἄρʼ ὅ γʼ ἔνθα καὶ ἔνθα ἑλίσσετο, μερμηρίζων\nὅππως δὴ μνηστῆρσιν ἀναιδέσι χεῖρας ἐφήσει\nμοῦνος ἐὼν πολέσι. σχεδόθεν δέ οἱ ἦλθεν Ἀθήνη\nοὐρανόθεν καταβᾶσα· δέμας δʼ ἤϊκτο γυναικί·\nστῆ δʼ ἄρʼ ὑπὲρ κεφαλῆς καί μιν πρὸς μῦθον ἔειπε·\nτίπτʼ αὖτʼ ἐγρήσσεις, πάντων περὶ κάμμορε\nφωτῶν;\nοἶκος μέν τοι ὅδʼ ἐστί, γυνὴ δέ τοι ἥδʼ ἐνὶ οἴκῳ\nκαὶ, πάϊς, οἷόν πού τις ἐέλδεται ἔμμεναι υἷα.\nτὴν δʼ ἀπαμειβόμενος προσέφη πολύμητις\nὈδυσσεύς·\nναὶ δὴ ταῦτά γε πάντα, θεά, κατὰ μοῖραν ἔειπες·\nἀλλά τί μοι τόδε θυμὸς ἐνὶ φρεσὶ μερμηρίζει,\nὅππως δὴ μνηστῆρσιν ἀναιδέσι χεῖρας ἐφήσω,\nμοῦνος ἐών· οἱ δʼ αἰὲν ἀολλέες ἔνδον ἔασι.\nπρὸς δʼ ἔτι καὶ τόδε μεῖζον ἐνὶ φρεσὶ μερμηρίζω·\nεἴ περ γὰρ κτείναιμι Διός τε σέθεν τε ἕκητι,\nπῆ κεν ὑπεκπροφύγοιμι; τά σε φράζεσθαι ἄνωγα.\nτὸν δʼ αὖτε προσέειπε θεὰ γλαυκῶπις Ἀθήνη·\nσχέτλιε, καὶ μέν τίς τε χερείονι πείθεθʼ ἑταίρῳ,\nὅς περ θνητός τʼ ἐστὶ καὶ οὐ τόσα μήδεα οἶδεν·\nαὐτὰρ ἐγὼ θεός εἰμι, διαμπερὲς ἥ σε φυλάσσω\nἐν πάντεσσι πόνοις. ἐρέω δέ τοι ἐξαναφανδόν·\nεἴ περ πεντήκοντα λόχοι μερόπων ἀνθρώπων\nνῶϊ περισταῖεν, κτεῖναι μεμαῶτες Ἄρηϊ,\nκαί κεν τῶν ἐλάσαιο βόας καὶ ἴφια μῆλα.\nἀλλʼ ἑλέτω σε καὶ ὕπνος· ἀνίη καὶ τὸ φυλάσσειν\nπάννυχον ἐγρήσσοντα, κακῶν δʼ ὑποδύσεαι ἤδη.\nὣς φάτο, καί ῥά οἱ ὕπνον ἐπὶ βλεφάροισιν\nἔχευεν,\nαὐτὴ δʼ ἂψ ἐς Ὄλυμπον ἀφίκετο δῖα θεάων.\nεὖτε τὸν ὕπνος ἔμαρπτε, λύων μελεδήματα θυμοῦ,\nλυσιμελής, ἄλοχος δʼ ἄρʼ ἐπέγρετο κεδνὰ ἰδυῖα·\nκλαῖε δʼ ἄρʼ ἐν λέκτροισι καθεζομένη μαλακοῖσιν.\nαὐτὰρ ἐπεὶ κλαίουσα κορέσσατο ὃν κατὰ θυμόν,\nἈρτέμιδι πρώτιστον ἐπεύξατο δῖα γυναικῶν·\nἌρτεμι, πότνα θεά, θύγατερ Διός, αἴθε μοι\nἤδη\nἰὸν ἐνὶ στήθεσσι βαλοῦσʼ ἐκ θυμὸν ἕλοιο\nαὐτίκα νῦν, ἢ ἔπειτα μʼ ἀναρπάξασα θύελλα\nοἴχοιτο προφέρουσα κατʼ ἠερόεντα κέλευθα,\nἐν προχοῇς δὲ βάλοι ἀψορρόου Ὠκεανοῖο.\nὡς δʼ ὅτε Πανδαρέου κούρας ἀνέλοντο θύελλαι·\nτῇσι τοκῆας μὲν φθῖσαν θεοί, αἱ δʼ ἐλίποντο\nὀρφαναὶ ἐν μεγάροισι, κόμισσε δὲ δῖʼ Ἀφροδίτη\nτυρῷ καὶ μέλιτι γλυκερῷ καὶ ἡδέϊ οἴνῳ·\nἭρη δʼ αὐτῇσιν περὶ πασέων δῶκε γυναικῶν\nεἶδος καὶ πινυτήν, μῆκος δʼ ἔπορʼ Ἄρτεμις ἁγνή,\nἔργα δʼ Ἀθηναίη δέδαε κλυτὰ ἐργάζεσθαι.\nεὖτʼ Ἀφροδίτη δῖα προσέστιχε μακρὸν Ὄλυμπον,\nκούρῃς αἰτήσουσα τέλος θαλεροῖο γάμοιο—\nἐς Δία τερπικέραυνον, ὁ γάρ τʼ εὖ οἶδεν ἅπαντα,\nμοῖράν τʼ ἀμμορίην τε καταθνητῶν ἀνθρώπων—\nτόφρα δὲ τὰς κούρας ἅρπυιαι ἀνηρείψαντο\nκαί ῥʼ ἔδοσαν στυγερῇσιν ἐρινύσιν ἀμφιπολεύειν·\nὣς ἔμʼ ἀϊστώσειαν Ὀλύμπια δώματʼ ἔχοντες,\nἠέ μʼ ἐϋπλόκαμος βάλοι Ἄρτεμις, ὄφρʼ Ὀδυσῆα\nὀσσομένη καὶ γαῖαν ὕπο στυγερὴν ἀφικοίμην,\nμηδέ τι χείρονος ἀνδρὸς ἐϋφραίνοιμι νόημα.\nἀλλὰ τὸ μὲν καὶ ἀνεκτὸν ἔχει κακόν, ὁππότε κέν τις\nἤματα μὲν κλαίῃ, πυκινῶς ἀκαχήμενος ἦτορ,\nνύκτας δʼ ὕπνος ἔχῃσιν—ὁ γάρ τʼ ἐπέλησεν ἁπάντων,\nἐσθλῶν ἠδὲ κακῶν, ἐπεὶ ἄρ βλέφαρʼ ἀμφικαλύψῃ—\nαὐτὰρ ἐμοὶ καὶ ὀνείρατʼ ἐπέσσευεν κακὰ δαίμων.\nτῇδε γὰρ αὖ μοι νυκτὶ παρέδραθεν εἴκελος αὐτῷ,\nτοῖος ἐὼν οἷος ᾖεν ἅμα στρατῷ· αὐτὰρ ἐμὸν κῆρ\nχαῖρʼ, ἐπεὶ οὐκ ἐφάμην ὄναρ ἔμμεναι, ἀλλʼ ὕπαρ ἤδη.\nὣς ἔφατʼ, αὐτίκα δὲ χρυσόθρονος ἤλυθεν Ἠώς.\nτῆς δʼ ἄρα κλαιούσης ὄπα σύνθετο δῖος Ὀδυσσεύς·\nμερμήριζε δʼ ἔπειτα, δόκησε δέ οἱ κατὰ θυμὸν\nἤδη γιγνώσκουσα παρεστάμεναι κεφαλῆφι.\nχλαῖναν μὲν συνελὼν καὶ κώεα, τοῖσιν ἐνεῦδεν,\nἐς μέγαρον κατέθηκεν ἐπὶ θρόνου, ἐκ δὲ βοείην\nθῆκε θύραζε φέρων, Διὶ δʼ εὔξατο χεῖρας ἀνασχών·\nΖεῦ πάτερ, εἴ μʼ ἐθέλοντες ἐπὶ τραφερήν τε καὶ\nὑγρὴν\nἤγετʼ ἐμὴν ἐς γαῖαν, ἐπεί μʼ ἐκακώσατε λίην,\nφήμην τίς μοι φάσθω ἐγειρομένων ἀνθρώπων\nἔνδοθεν, ἔκτοσθεν δὲ Διὸς τέρας ἄλλο φανήτω.\nὣς ἔφατʼ εὐχόμενος· τοῦ δʼ ἔκλυε μητίετα Ζεύς,\nαὐτίκα δʼ ἐβρόντησεν ἀπʼ αἰγλήεντος Ὀλύμπου,\nὑψόθεν ἐκ νεφέων· γήθησε δὲ δῖος Ὀδυσσεύς.\nφήμην δʼ ἐξ οἴκοιο γυνὴ προέηκεν ἀλετρὶς\nπλησίον, ἔνθʼ ἄρα οἱ μύλαι ἥατο ποιμένι λαῶν,\nτῇσιν δώδεκα πᾶσαι ἐπερρώοντο γυναῖκες\nἄλφιτα τεύχουσαι καὶ ἀλείατα, μυελὸν ἀνδρῶν.\nαἱ μὲν ἄρʼ ἄλλαι εὗδον, ἐπεὶ κατὰ πυρὸν ἄλεσσαν,\nἡ δὲ μίʼ οὔπω παύετʼ, ἀφαυροτάτη δʼ ἐτέτυκτο·\nἥ ῥα μύλην στήσασα ἔπος φάτο, σῆμα ἄνακτι·\nΖεῦ πάτερ, ὅς τε θεοῖσι καὶ ἀνθρώποισιν\nἀνάσσεις,\nἦ μεγάλʼ ἐβρόντησας ἀπʼ οὐρανοῦ ἀστερόεντος,\nοὐδέ ποθι νέφος ἐστί· τέρας νύ τεῳ τόδε φαίνεις.\nκρῆνον νῦν καὶ ἐμοὶ δειλῇ ἔπος, ὅττι κεν εἴπω·\nμνηστῆρες πύματόν τε καὶ ὕστατον ἤματι τῷδε\nἐν μεγάροις Ὀδυσῆος ἑλοίατο δαῖτʼ ἐρατεινήν,\nοἳ δή μοι καμάτῳ θυμαλγέι· γούνατʼ ἔλυσαν\nἄλφιτα τευχούσῃ· νῦν ὕστατα δειπνήσειαν.\nὣς ἄρʼ ἔφη, χαῖρεν δὲ κλεηδόνι δῖος Ὀδυσσεὺς\nΖηνός τε βροντῇ· φάτο γὰρ τίσασθαι ἀλείτας.\nαἱ δʼ ἄλλαι δμῳαὶ κατὰ δώματα κάλʼ Ὀδυσῆος\nἀγρόμεναι ἀνέκαιον ἐπʼ ἐσχάρῃ ἀκάματον πῦρ.\nΤηλέμαχος δʼ εὐνῆθεν ἀνίστατο, ἰσόθεος φώς,\nεἵματα ἑσσάμενος· περὶ δὲ ξίφος ὀξὺ θέτʼ ὤμῳ·\nποσσὶ δʼ ὑπὸ λιπαροῖσιν ἐδήσατο καλὰ πέδιλα,\nεἵλετο δʼ ἄλκιμον ἔγχος, ἀκαχμένον ὀξέι· χαλκῷ·\nστῆ δʼ ἄρʼ ἐπʼ οὐδὸν ἰών, πρὸς δʼ Εὐρύκλειαν ἔειπε·\nμαῖα φίλη, τὸν ξεῖνον ἐτιμήσασθʼ ἐνὶ οἴκῳ\nεὐνῇ καὶ σίτῳ, ἦ αὔτως κεῖται ἀκηδής;\nτοιαύτη γὰρ ἐμὴ μήτηρ, πινυτή περ ἐοῦσα·\nἐμπλήγδην ἕτερόν γε τίει μερόπων ἀνθρώπων\nχείρονα, τὸν δέ τʼ ἀρείονʼ ἀτιμήσασʼ ἀποπέμπει.\nτὸν δʼ αὖτε προσέειπε περίφρων Εὐρύκλεια·\nοὐκ ἄν μιν νῦν, τέκνον, ἀναίτιον αἰτιόῳο.\nοἶνον μὲν γὰρ πῖνε καθήμενος, ὄφρʼ ἔθελʼ αὐτός,\nσίτου δʼ οὐκέτʼ ἔφη πεινήμεναι· εἴρετο γάρ μιν.\nἀλλʼ ὅτε δὴ κοίτοιο καὶ ὕπνου μιμνήσκοιτο,\nἡ μὲν δέμνιʼ ἄνωγεν ὑποστορέσαι δμῳῇσιν,\nαὐτὰρ ὅ γʼ, ὥς τις πάμπαν ὀϊζυρὸς καὶ ἄποτμος,\nοὐκ ἔθελʼ ἐν λέκτροισι καὶ ἐν ῥήγεσσι καθεύδειν,\nἀλλʼ ἐν ἀδεψήτῳ βοέῃ καὶ κώεσιν οἰῶν\nἔδραθʼ ἐνὶ προδόμῳ· χλαῖναν δʼ ἐπιέσσαμεν ἡμεῖς.\nὣς φάτο, Τηλέμαχος δὲ διὲκ μεγάροιο βεβήκει\nἔγχος ἔχων, ἅμα τῷ γε δύω κύνες ἀργοὶ ἕποντο.\nβῆ δʼ ἴμεν εἰς ἀγορὴν μετʼ ἐϋκνήμιδας Ἀχαιούς.\nἡ δʼ αὖτε δμῳῇσιν ἐκέκλετο δῖα γυναικῶν,\nΕὐρύκλειʼ, Ὦπος θυγάτηρ Πεισηνορίδαο·\nἀγρεῖθʼ, αἱ μὲν δῶμα κορήσατε ποιπνύσασαι,\nῥάσσατέ τʼ, ἔν τε θρόνοις εὐποιήτοισι τάπητας\nβάλλετε πορφυρέους· αἱ δὲ σπόγγοισι τραπέζας\nπάσας ἀμφιμάσασθε, καθήρατε δὲ κρητῆρας\nκαὶ δέπα ἀμφικύπελλα τετυγμένα· ταὶ δὲ μεθʼ ὕδωρ\nἔρχεσθε κρήνηνδε, καὶ οἴσετε θᾶσσον ἰοῦσαι.\nοὐ γὰρ δὴν μνηστῆρες ἀπέσσονται μεγάροιο,\nἀλλὰ μάλʼ ἦρι νέονται, ἐπεὶ καὶ πᾶσιν ἑορτή.\nὣς ἔφαθʼ, αἱ δʼ ἄρα τῆς μάλα μὲν κλύον ἠδʼ\nἐπίθοντο.\nαἱ μὲν ἐείκοσι βῆσαν ἐπὶ κρήνην μελάνυδρον,\nαἱ δʼ αὐτοῦ κατὰ δώματʼ ἐπισταμένως πονέοντο.\nἐς δʼ ἦλθον δρηστῆρες Ἀχαιῶν. οἱ μὲν ἔπειτα\nεὖ καὶ ἐπισταμένως κέασαν ξύλα, ταὶ δὲ γυναῖκες\nἦλθον ἀπὸ κρήνης· ἐπὶ δέ σφισιν ἦλθε συβώτης\nτρεῖς σιάλους κατάγων, οἳ ἔσαν μετὰ πᾶσιν ἄριστοι.\nκαὶ τοὺς μέν ῥʼ εἴασε καθʼ ἕρκεα καλὰ νέμεσθαι,\nαὐτὸς δʼ αὖτʼ Ὀδυσῆα προσηύδα μειλιχίοισι·\nξεῖνʼ, ἦ ἄρ τί σε μᾶλλον Ἀχαιοὶ εἰσορόωσιν,\nἦέ σʼ ἀτιμάζουσι κατὰ μέγαρʼ, ὡς τὸ πάρος περ;\nτὸν δʼ ἀπαμειβόμενος προσέφη πολυμήτις\nὈδυσσεύς·\nαἲ γὰρ δή, Εὔμαιε, θεοὶ τισαίατο λώβην,\nἣν οἵδʼ ὑβρίζοντες ἀτάσθαλα μηχανόωνται\nοἴκῳ ἐν ἀλλοτρίῳ, οὐδʼ αἰδοῦς μοῖραν ἔχουσιν.\nὣς οἱ μὲν τοιαῦτα πρὸς ἀλλήλους ἀγόρευον,\nἀγχίμολον δέ σφʼ ἦλθε Μελάνθιος, αἰπόλος αἰγῶν.\nαἶγας ἄγων αἳ πᾶσι μετέρεπον αἰπολίοισι,\nδεῖπνον μνηστήρεσσι. δύω δʼ ἅμʼ ἕποντο νομῆες.\nκαὶ τὰς μὲν κατέδησεν ὑπʼ αἰθούσῃ ἐριδούπῳ,\nαὐτὸς δʼ αὖτʼ Ὀδυσῆα προσηύδα κερτομίοισι·\nξεῖνʼ, ἔτι καὶ νῦν ἐνθάδʼ ἀνιήσεις κατὰ δῶμα\nἀνέρας αἰτίζων, ἀτὰρ οὐκ ἔξεισθα θύραζε;\nπάντως οὐκέτι νῶϊ διακρινέεσθαι ὀΐω\nπρὶν χειρῶν γεύσασθαι, ἐπεὶ σύ περ οὐ κατὰ κόσμον\nαἰτίζεις· εἰσὶν δὲ καὶ ἄλλαι δαῖτες Ἀχαιῶν.\nὣς φάτο, τὸν δʼ οὔ τι προσέφη πολύμητις\nὈδυσσεύς,\nἀλλʼ ἀκέων κίνησε κάρη, κακὰ βυσσοδομεύων.\nτοῖσι δʼ ἐπὶ τρίτος ἦλθε Φιλοίτιος, ὄρχαμος\nἀνδρῶν,\nβοῦν στεῖραν μνηστῆρσιν ἄγων καὶ πίονας αἶγας.\nπορθμῆες δʼ ἄρα τούς γε διήγαγον, οἵ τε καὶ ἄλλους\nἀνθρώπους πέμπουσιν, ὅτις σφέας εἰσαφίκηται.\nκαὶ τὰ μὲν εὖ κατέδησεν ὑπʼ αἰθούσῃ ἐριδούπῳ,\nαὐτὸς δʼ αὖτʼ ἐρέεινε συβώτην ἄγχι παραστάς·\nτίς δὴ ὅδε ξεῖνος νέον εἰλήλουθε, συβῶτα,\nἡμέτερον πρὸς δῶμα; τέων δʼ ἐξ εὔχεται εἶναι\nἀνδρῶν; ποῦ δέ νύ οἱ γενεὴ καὶ πατρὶς ἄρουρα;\nδύσμορος, ἦ τε ἔοικε δέμας βασιλῆϊ ἄνακτι·\nἀλλὰ θεοὶ δυόωσι πολυπλάγκτους ἀνθρώπους,\nὁππότε καὶ βασιλεῦσιν ἐπικλώσωνται ὀϊζύν.\nἦ καὶ δεξιτερῇ δειδίσκετο χειρὶ παραστάς,\nκαί μιν φωνήσας ἔπεα πτερόεντα προσηύδα·\nχαῖρε, πάτερ ὦ ξεῖνε· γένοιτό τοι ἔς περ\nὀπίσσω\nὄλβος· ἀτὰρ μὲν νῦν γε κακοῖς ἔχεαι πολέεσσι.\nΖεῦ πάτερ, οὔ τις σεῖο θεῶν ὀλοώτερος ἄλλος·\nοὐκ ἐλεαίρεις ἄνδρας, ἐπὴν δὴ γείνεαι αὐτός,\nμισγέμεναι κακότητι καὶ ἄλγεσι λευγαλέοισιν.\nἴδιον, ὡς ἐνόησα, δεδάκρυνται δέ μοι ὄσσε\nμνησαμένῳ Ὀδυσῆος, ἐπεὶ καὶ κεῖνον ὀΐω\nτοιάδε λαίφεʼ ἔχοντα κατʼ ἀνθρώπους ἀλάλησθαι,\nεἴ που ἔτι ζώει καὶ ὁρᾷ φάος ἠελίοιο.\nεἰ δʼ ἤδη τέθνηκε καὶ εἰν Ἀΐδαο δόμοισιν,\nὤ μοι ἔπειτʼ Ὀδυσῆος ἀμύμονος, ὅς μʼ ἐπὶ βουσὶν\nεἷσʼ ἔτι τυτθὸν ἐόντα Κεφαλλήνων ἐνὶ δήμῳ.\nνῦν δʼ αἱ μὲν γίγνονται ἀθέσφατοι, οὐδέ κεν ἄλλως\nἀνδρί γʼ ὑποσταχύοιτο βοῶν γένος εὐρυμετώπων·\nτὰς δʼ ἄλλοι με κέλονται ἀγινέμεναί σφισιν αὐτοῖς\nἔδμεναι· οὐδέ τι παιδὸς ἐνὶ μεγάροις ἀλέγουσιν,\nοὐδʼ ὄπιδα τρομέουσι θεῶν· μεμάασι γὰρ ἤδη\nκτήματα δάσσασθαι δὴν οἰχομένοιο ἄνακτος.\nαὐτὰρ ἐμοὶ τόδε θυμὸς ἐνὶ στήθεσσι φίλοισι\nπόλλʼ ἐπιδινεῖται· μάλα μὲν κακὸν υἷος ἐόντος\nἄλλων δῆμον ἱκέσθαι ἰόντʼ αὐτῇσι βόεσσιν,\nἄνδρας ἐς ἀλλοδαπούς· τὸ δὲ ῥίγιον, αὖθι μένοντα\nβουσὶν ἐπʼ ἀλλοτρίῃσι καθήμενον ἄλγεα πάσχειν.\nκαί κεν δὴ πάλαι ἄλλον ὑπερμενέων βασιλήων\nἐξικόμην φεύγων, ἐπεὶ οὐκέτʼ ἀνεκτὰ πέλονται·\nἀλλʼ ἔτι τὸν δύστηνον ὀΐομαι, εἴ ποθεν ἐλθὼν\nἀνδρῶν μνηστήρων σκέδασιν κατὰ δώματα θείῃ.\nτὸν δʼ ἀπαμειβόμενος προσέφη πολύμητις\nὈδυσσεύς·\nβουκόλʼ, ἐπεὶ οὔτε κακῷ οὔτʼ ἄφρονι φωτὶ ἔοικας,\nγιγνώσκω δὲ καὶ αὐτὸς ὅ τοι πινυτὴ φρένας ἵκει,\nτοὔνεκά τοι ἐρέω καὶ ἐπὶ μέγαν ὅρκον ὀμοῦμαι·\nἴστω νῦν Ζεὺς πρῶτα θεῶν ξενίη τε τράπεζα\nἱστίη τʼ Ὀδυσῆος ἀμύμονος, ἣν ἀφικάνω,\nἦ σέθεν ἐνθάδʼ ἐόντος ἐλεύσεται οἴκαδʼ Ὀδυσσεύς·\nσοῖσιν δʼ ὀφθαλμοῖσιν ἐπόψεαι, αἴ κʼ ἐθέλῃσθα,\nκτεινομένους μνηστῆρας, οἳ ἐνθάδε κοιρανέουσιν.\nτὸν δʼ αὖτε προσέειπε βοῶν ἐπιβουκόλος ἀνήρ·\nαἲ γὰρ τοῦτο, ξεῖνε, ἔπος τελέσειε Κρονίων·\nγνοίης χʼ οἵη ἐμὴ δύναμις καὶ χεῖρες ἕπονται.\nὣς δʼ αὔτως Εὔμαιος ἐπεύξατο πᾶσι θεοῖσι\nνοστῆσαι Ὀδυσῆα πολύφρονα ὅνδε δόμονδε.\nὣς οἱ μὲν τοιαῦτα πρὸς ἀλλήλους ἀγόρευον,\nμνηστῆρες δʼ ἄρα Τηλεμάχῳ θάνατόν τε μόρον τε\nἤρτυον· αὐτὰρ ὁ τοῖσιν ἀριστερὸς ἤλυθεν ὄρνις,\nαἰετὸς ὑψιπέτης, ἔχε δὲ τρήρωνα πέλειαν.\nτοῖσιν δʼ Ἀμφίνομος ἀγορήσατο καὶ μετέειπεν·\nὦ φίλοι, οὐχ ἡμῖν συνθεύσεται ἥδε γε βουλή,\nΤηλεμάχοιο φόνος· ἀλλὰ μνησώμεθα δαιτός.\nὣς ἔφατʼ Ἀμφίνομος, τοῖσιν δʼ ἐπιήνδανε μῦθος.\nἐλθόντες δʼ ἐς δώματʼ Ὀδυσσῆος θείοιο\nχλαίνας μὲν κατέθεντο κατὰ κλισμούς τε θρόνους τε,\nοἱ δʼ ἱέρευον ὄϊς μεγάλους καὶ πίονας αἶγας,\nἵρευον δὲ σύας σιάλους καὶ βοῦν ἀγελαίην·\nσπλάγχνα δʼ ἄρʼ ὀπτήσαντες ἐνώμων, ἐν δέ τε οἶνον\nκρητῆρσιν κερόωντο· κύπελλα δὲ νεῖμε συβώτης.\nσῖτον δέ σφʼ ἐπένειμε Φιλοίτιος, ὄρχαμος ἀνδρῶν,\nκαλοῖς ἐν κανέοισιν, ἐῳνοχόει δὲ Μελανθεύς.\nοἱ δʼ ἐπʼ ὀνείαθʼ ἑτοῖμα προκείμενα χεῖρας ἴαλλον.\nΤηλέμαχος δʼ Ὀδυσῆα καθίδρυε, κέρδεα νωμῶν,\nἐντὸς ἐϋσταθέος μεγάρου, παρὰ λάϊνον οὐδόν,\nδίφρον ἀεικέλιον καταθεὶς ὀλίγην τε τράπεζαν·\nπὰρ δʼ ἐτίθει σπλάγχνων μοίρας, ἐν δʼ οἶνον ἔχευεν\nἐν δέπαϊ χρυσέῳ, καί μιν πρὸς μῦθον ἔειπεν·\nἐνταυθοῖ νῦν ἧσο μετʼ ἀνδράσιν οἰνοποτάζων·\nκερτομίας δέ τοι αὐτὸς ἐγὼ καὶ χεῖρας ἀφέξω\nπάντων μνηστήρων, ἐπεὶ οὔ τοι δήμιός ἐστιν\nοἶκος ὅδʼ, ἀλλʼ Ὀδυσῆος, ἐμοὶ δʼ ἐκτήσατο κεῖνος.\nὑμεῖς δέ, μνηστῆρες, ἐπίσχετε θυμὸν ἐνιπῆς\nκαὶ χειρῶν, ἵνα μή τις ἔρις καὶ νεῖκος ὄρηται.\nὣς ἔφαθʼ, οἱ δʼ ἄρα πάντες ὀδὰξ ἐν χείλεσι\nφύντες\nΤηλέμαχον θαύμαζον, ὃ θαρσαλέως ἀγόρευε.\nτοῖσιν δʼ Ἀντίνοος μετέφη, Εὐπείθεος υἱός·\nκαὶ χαλεπόν περ ἐόντα δεχώμεθα μῦθον,\nἈχαιοί,\nΤηλεμάχου· μάλα δʼ ἧμιν ἀπειλήσας ἀγορεύει.\nοὐ γὰρ Ζεὺς εἴασε Κρονίων· τῷ κέ μιν ἤδη\nπαύσαμεν ἐν μεγάροισι, λιγύν περ ἐόντʼ ἀγορητήν.\nὣς ἔφατʼ Ἀντίνοος· ὁ δʼ ἄρʼ οὐκ ἐμπάζετο μύθων.\nκήρυκες δʼ ἀνὰ ἄστυ θεῶν ἱερὴν ἑκατόμβην\nἦγον· τοὶ δʼ ἀγέροντο κάρη κομόωντες Ἀχαιοὶ\nἄλσος ὕπο σκιερὸν ἑκατηβόλου Ἀπόλλωνος.\nοἱ δʼ ἐπεὶ ὤπτησαν κρέʼ ὑπέρτερα καὶ ἐρύσαντο,\nμοίρας δασσάμενοι δαίνυντʼ ἐρικυδέα δαῖτα·\nπὰρ δʼ ἄρʼ Ὀδυσσῆϊ μοῖραν θέσαν οἳ πονέοντο\nἴσην, ὡς αὐτοί περ ἐλάγχανον· ὣς γὰρ ἀνώγει\nΤηλέμαχος, φίλος υἱὸς Ὀδυσσῆος θείοιο.\nμνηστῆρας δʼ οὐ πάμπαν ἀγήνορας εἴα Ἀθήνη\nλώβης ἴσχεσθαι θυμαλγέος, ὄφρʼ ἔτι μᾶλλον\nδύη ἄχος κραδίην Λαερτιάδην Ὀδυσῆα.\nἦν δέ τις ἐν μνηστῆρσιν ἀνὴρ ἀθεμίστια εἰδώς,\nΚτήσιππος δʼ ὄνομʼ ἔσκε, Σάμῃ δʼ ἐνὶ οἰκία ναῖεν·\nὃς δή τοι κτεάτεσσι πεποιθὼς θεσπεσίοισι\nμνάσκετʼ Ὀδυσσῆος δὴν οἰχομένοιο δάμαρτα.\nὅς ῥα τότε μνηστῆρσιν ὑπερφιάλοισι μετηύδα·\nκέκλυτέ μευ, μνηστῆρες ἀγήνορες, ὄφρα τι\nεἴπω·\nμοῖραν μὲν δὴ ξεῖνος ἔχει πάλαι, ὡς ἐπέοικεν,\nἴσην· οὐ γὰρ καλὸν ἀτέμβειν οὐδὲ δίκαιον\nξείνους Τηλεμάχου, ὅς κεν τάδε δώμαθʼ ἵκηται.\nἀλλʼ ἄγε οἱ καὶ ἐγὼ δῶ ξείνιον, ὄφρα καὶ αὐτὸς\nἠὲ λοετροχόῳ δώῃ γέρας ἠέ τῳ ἄλλῳ\nδμώων, οἳ κατὰ δώματʼ Ὀδυσσῆος θείοιο.\nὣς εἰπὼν ἔρριψε βοὸς πόδα χειρὶ παχείῃ.\nκείμενον ἐκ κανέοιο λαβών· ὁ δʼ ἀλεύατʼ Ὀδυσσεὺς\nἦκα παρακλίνας κεφαλήν, μείδησε δὲ θυμῷ\nσαρδάνιον μάλα τοῖον· ὁ δʼ εὔδμητον βάλε τοῖχον.\nΚτήσιππον δʼ ἄρα Τηλέμαχος ἠνίπαπε μύθῳ·\nΚτήσιππʼ, ἦ μάλα τοι τόδε κέρδιον ἔπλετο\nθυμῷ·\nοὐκ ἔβαλες τὸν ξεῖνον· ἀλεύατο γὰρ βέλος αὐτός.\nἦ γάρ κέν σε μέσον βάλον ἔγχεϊ ὀξυόεντι,\nκαί κέ τοι ἀντὶ γάμοιο πατὴρ τάφον ἀμφεπονεῖτο\nἐνθάδε. τῷ μή τίς μοι ἀεικείας ἐνὶ οἴκῳ\nφαινέτω· ἤδη γὰρ νοέω καὶ οἶδα ἕκαστα,\nἐσθλά τε καὶ τὰ χέρηα· πάρος δʼ ἔτι νήπιος ἦα.\nἀλλʼ ἔμπης τάδε μὲν καὶ τέτλαμεν εἰσορόωντες,\nμήλων σφαζομένων οἴνοιό τε πινομένοιο\nκαὶ σίτου· χαλεπὸν γὰρ ἐρυκακέειν ἕνα πολλούς.\nἀλλʼ ἄγε μηκέτι μοι κακὰ ῥέζετε δυσμενέοντες·\nεἰ δʼ ἤδη μʼ αὐτὸν κτεῖναι μενεαίνετε χαλκῷ,\nκαί κε τὸ βουλοίμην, καί κεν πολὺ κέρδιον εἴη\nτεθνάμεν ἢ τάδε γʼ αἰὲν ἀεικέα ἔργʼ ὁράασθαι,\nξείνους τε στυφελιζομένους δμῳάς τε γυναῖκας\nῥυστάζοντας ἀεικελίως κατὰ δώματα καλά.\nὣς ἔφαθʼ, οἱ δʼ ἄρα πάντες ἀκὴν ἐγένοντο σιωπῇ·\nὀψὲ δὲ δὴ μετέειπε Δαμαστορίδης Ἀγέλαος·\nὦ φίλοι, οὐκ ἂν δή τις ἐπὶ ῥηθέντι δικαίῳ\nἀντιβίοις ἐπέεσσι καθαπτόμενος χαλεπαίνοι·\nμήτε τι τὸν ξεῖνον στυφελίζετε μήτε τινʼ ἄλλον\nδμώων, οἳ κατὰ δώματʼ Ὀδυσσῆος θείοιο.\nΤηλεμάχῳ δέ κε μῦθον ἐγὼ καὶ μητέρι φαίην\nἤπιον, εἴ σφωϊν κραδίῃ ἅδοι ἀμφοτέροιϊν.\nὄφρα μὲν ὑμῖν θυμὸς ἐνὶ στήθεσσιν ἐώλπει\nνοστήσειν Ὀδυσῆα πολύφρονα ὅνδε δόμονδε,\nτόφρʼ οὔ τις νέμεσις μενέμεν τʼ ἦν ἰσχέμεναί τε\nμνηστῆρας κατὰ δώματʼ, ἐπεὶ τόδε κέρδιον ἦεν,\nεἰ νόστησʼ Ὀδυσεὺς καὶ ὑπότροπος ἵκετο δῶμα·\nνῦν δʼ ἤδη τόδε δῆλον, ὅ τʼ οὐκέτι νόστιμός ἐστιν.\nἀλλʼ ἄγε, σῇ τάδε μητρὶ παρεζόμενος κατάλεξον,\nγήμασθʼ ὅς τις ἄριστος ἀνὴρ καὶ πλεῖστα πόρῃσιν,\nὄφρα σὺ μὲν χαίρων πατρώϊα πάντα νέμηαι,\nἔσθων καὶ πίνων, ἡ δʼ ἄλλου δῶμα κομίζῃ.\nτὸν δʼ αὖ Τηλέμαχος πεπνυμένος ἀντίον ηὔδα·\nοὐ μὰ Ζῆνʼ, Ἀγέλαε, καὶ ἄλγεα πατρὸς ἐμοῖο,\nὅς που τῆλʼ Ἰθάκης ἢ ἔφθιται ἢ ἀλάληται,\nοὔ τι διατρίβω μητρὸς γάμον, ἀλλὰ κελεύω\nγήμασθʼ ᾧ κʼ ἐθέλῃ, ποτὶ δʼ ἄσπετα δῶρα δίδωμι.\nαἰδέομαι δʼ ἀέκουσαν ἀπὸ μεγάροιο δίεσθαι\nμύθῳ ἀναγκαίῳ· μὴ τοῦτο θεὸς τελέσειεν.\nὣς φάτο Τηλέμαχος· μνηστῆρσι δὲ Παλλὰς Ἀθήνη\nἄσβεστον γέλω ὦρσε, παρέπλαγξεν δὲ νόημα.\nοἱ δʼ ἤδη γναθμοῖσι γελοίων ἀλλοτρίοισιν,\nαἱμοφόρυκτα δὲ δὴ κρέα ἤσθιον· ὄσσε δʼ ἄρα σφέων\nδακρυόφιν πίμπλαντο, γόον δʼ ὠΐετο θυμός.\nτοῖσι δὲ καὶ μετέειπε Θεοκλύμενος θεοειδής·\nἆ δειλοί, τί κακὸν τόδε πάσχετε; νυκτὶ μὲν\nὑμέων\nεἰλύαται κεφαλαί τε πρόσωπά τε νέρθε τε γοῦνα.\nοἰμωγὴ δὲ δέδηε, δεδάκρυνται δὲ παρειαί,\nαἵματι δʼ ἐρράδαται τοῖχοι καλαί τε μεσόδμαι·\nεἰδώλων δὲ πλέον πρόθυρον, πλείη δὲ καὶ αὐλή,\nἱεμένων Ἔρεβόσδε ὑπὸ ζόφον· ἠέλιος δὲ\nοὐρανοῦ ἐξαπόλωλε, κακὴ δʼ ἐπιδέδρομεν ἀχλύς.\nὣς ἔφαθʼ, οἱ δʼ ἄρα πάντες ἐπʼ αὐτῷ ἡδὺ\nγέλασσαν.\nτοῖσιν δʼ Εὐρύμαχος, Πολύβου πάϊς, ἦρχʼ ἀγορεύειν·\nἀφραίνει ξεῖνος νέον ἄλλοθεν εἰληλουθώς.\nἀλλά μιν αἶψα, νέοι, δόμου ἐκπέμψασθε θύραζε\nεἰς ἀγορὴν ἔρχεσθαι, ἐπεὶ τάδε νυκτὶ ἐΐσκει.\nτὸν δʼ αὖτε προσέειπε Θεοκλύμενος θεοειδής·\nΕὐρύμαχʼ, οὔ τί σʼ ἄνωγα ἐμοὶ πομπῆας ὀπάζειν·\nεἰσί μοι ὀφθαλμοί τε καὶ οὔατα καὶ πόδες ἄμφω\nκαὶ νόος ἐν στήθεσσι τετυγμένος οὐδὲν ἀεικής.\nτοῖς ἔξειμι θύραζε, ἐπεὶ νοέω κακὸν ὔμμιν\nἐρχόμενον, τό κεν οὔ τις ὑπεκφύγοι οὐδʼ ἀλέαιτο\nμνηστήρων, οἳ δῶμα κάτʼ ἀντιθέου Ὀδυσῆος\nἀνέρας ὑβρίζοντες ἀτάσθαλα μηχανάασθε.\nὣς εἰπὼν ἐξῆλθε δόμων εὖ ναιεταόντων,\nἵκετο δʼ ἐς Πείραιον, ὅ μιν πρόφρων ὑπέδεκτο.\nμνηστῆρες δʼ ἄρα πάντες ἐς ἀλλήλους ὁρόωντες\nΤηλέμαχον ἐρέθιζον, ἐπὶ ξείνοις γελόωντες·\nὧδε δέ τις εἴπεσκε νέων ὑπερηνορεόντων·\nΤηλέμαχʼ, οὔ τις σεῖο κακοξεινώτερος ἄλλος·\nοἷον μέν τινα τοῦτον ἔχεις ἐπίμαστον ἀλήτην,\nσίτου καὶ οἴνου κεχρημένον, οὐδέ τι ἔργων\nἔμπαιον οὐδὲ βίης, ἀλλʼ αὔτως ἄχθος ἀρούρης.\nἄλλος δʼ αὖτέ τις οὗτος ἀνέστη μαντεύεσθαι.\nἀλλʼ εἴ μοί τι πίθοιο, τό κεν πολὺ κέρδιον εἴη·\nτοὺς ξείνους ἐν νηῒ πολυκληῗδι βαλόντες\nἐς Σικελοὺς πέμψωμεν, ὅθεν κέ τοι ἄξιον ἄλφοι.\nὣς ἔφασαν μνηστῆρες· ὁ δʼ οὐκ ἐμπάζετο μύθων,\nἀλλʼ ἀκέων πατέρα προσεδέρκετο, δέγμενος αἰεί,\nὁππότε δὴ μνηστῆρσιν ἀναιδέσι χεῖρας ἐφήσει.\nἡ δὲ κατʼ ἄντηστιν θεμένη περικαλλέα δίφρον\nκούρη Ἰκαρίοιο, περίφρων Πηνελόπεια,\nἀνδρῶν ἐν μεγάροισιν ἑκάστου μῦθον ἄκουεν.\nδεῖπνον μὲν γάρ τοί γε γελοίωντες τετύκοντο\nἡδὺ τε καὶ μενοεικές, ἐπεὶ μάλα πόλλʼ ἱέρευσαν·\nδόρπου δʼ οὐκ ἄν πως ἀχαρίστερον ἄλλο γένοιτο,\nοἷον δὴ τάχʼ ἔμελλε θεὰ καὶ καρτερὸς ἀνὴρ\nθησέμεναι· πρότεροι γὰρ ἀεικέα μηχανόωντο.\nτῇ δʼ ἄρʼ ἐπὶ φρεσὶ θῆκε θεὰ γλαυκῶπις Ἀθήνη,\nκούρῃ Ἰκαρίοιο, περίφρονι Πηνελοπείῃ,\nτόξον μνηστήρεσσι θέμεν πολιόν τε σίδηρον\nἐν μεγάροις Ὀδυσῆος, ἀέθλια καὶ φόνου ἀρχήν.\nκλίμακα δʼ ὑψηλὴν προσεβήσετο οἷο δόμοιο,\nεἵλετο δὲ κληῗδʼ εὐκαμπέα χειρὶ παχείῃ\nκαλὴν χαλκείην· κώπη δʼ ἐλέφαντος ἐπῆεν.\nβῆ δʼ ἴμεναι θάλαμόνδε σὺν ἀμφιπόλοισι γυναιξὶν\nἔσχατον· ἔνθα δέ οἱ κειμήλια κεῖτο ἄνακτος,\nχαλκός τε χρυσός τε πολύκμητός τε σίδηρος.\nἔνθα δὲ τόξον κεῖτο παλίντονον ἠδὲ φαρέτρη\nἰοδόκος, πολλοὶ δʼ ἔνεσαν στονόεντες ὀϊστοί,\nδῶρα τά οἱ ξεῖνος Λακεδαίμονι δῶκε τυχήσας\nἼφιτος Εὐρυτίδης, ἐπιείκελος ἀθανάτοισι.\nτὼ δʼ ἐν Μεσσήνῃ ξυμβλήτην ἀλλήλοιϊν\nοἴκῳ ἐν Ὀρτιλόχοιο δαΐφρονος. ἦ τοι Ὀδυσσεὺς\nἦλθε μετὰ χρεῖος, τό ῥά οἱ πᾶς δῆμος ὄφελλε·\nμῆλα γὰρ ἐξ Ἰθάκης Μεσσήνιοι ἄνδρες ἄειραν\nνηυσὶ πολυκλήϊσι τριηκόσιʼ ἠδὲ νομῆας.\nτῶν ἕνεκʼ ἐξεσίην πολλὴν ὁδὸν ἦλθεν Ὀδυσσεὺς\nπαιδνὸς ἐών· πρὸ γὰρ ἧκε πατὴρ ἄλλοι τε γέροντες.\nἼφιτος αὖθʼ ἵππους διζήμενος, αἵ οἱ ὄλοντο\nδώδεκα θήλειαι, ὑπὸ δʼ ἡμίονοι ταλαεργοί·\nαἳ δή οἱ καὶ ἔπειτα φόνος καὶ μοῖρα γένοντο,\nἐπεὶ δὴ Διὸς υἱὸν ἀφίκετο καρτερόθυμον,\nφῶθʼ Ἡρακλῆα, μεγάλων ἐπιίστορα ἔργων,\nὅς μιν ξεῖνον ἐόντα κατέκτανεν ᾧ ἐνὶ οἴκῳ,\nσχέτλιος, οὐδὲ θεῶν ὄπιν ᾐδέσατʼ οὐδὲ τράπεζαν,\nτὴν ἥν οἱ παρέθηκεν· ἔπειτα δὲ πέφνε καὶ αὐτόν,\nἵππους δʼ αὐτὸς ἔχε κρατερώνυχας ἐν μεγάροισι.\nτὰς ἐρέων Ὀδυσῆϊ συνήντετο, δῶκε δὲ τόξον,\nτὸ πρὶν μέν ῥʼ ἐφόρει μέγας Εὔρυτος, αὐτὰρ ὁ παιδὶ\nκάλλιπʼ ἀποθνῄσκων ἐν δώμασιν ὑψηλοῖσι.\nτῷ δʼ Ὀδυσεὺς ξίφος ὀξὺ καὶ ἄλκιμον ἔγχος ἔδωκεν,\nἀρχὴν ξεινοσύνης προσκηδέος· οὐδὲ τραπέζῃ\nγνώτην ἀλλήλων· πρὶν γὰρ Διὸς υἱὸς ἔπεφνεν\nἼφιτον Εὐρυτίδην, ἐπιείκελον ἀθανάτοισιν,\nὅς οἱ τόξον ἔδωκε. τὸ δʼ οὔ ποτε δῖος Ὀδυσσεὺς\nἐρχόμενος πόλεμόνδε μελαινάων ἐπὶ νηῶν\nᾑρεῖτʼ, ἀλλʼ αὐτοῦ μνῆμα ξείνοιο φίλοιο\nκέσκετʼ ἐνὶ μεγάροισι, φόρει δέ μιν ἧς ἐπὶ γαίης.\nἡ δʼ ὅτε δὴ θάλαμον τὸν ἀφίκετο δῖα γυναικῶν\nοὐδόν τε δρύϊνον προσεβήσετο, τόν ποτε τέκτων\nξέσσεν ἐπισταμένως καὶ ἐπὶ στάθμην ἴθυνεν,\nἐν δὲ σταθμοὺς ἄρσε, θύρας δʼ ἐπέθηκε φαεινάς,\nαὐτίκʼ ἄρʼ ἥ γʼ ἱμάντα θοῶς ἀπέλυσε κορώνης,\nἐν δὲ κληῗδʼ ἧκε, θυρέων δʼ ἀνέκοπτεν ὀχῆας\nἄντα τιτυσκομένη· τὰ δʼ ἀνέβραχεν ἠΰτε ταῦρος\nβοσκόμενος λειμῶνι· τόσʼ ἔβραχε καλὰ θύρετρα\nπληγέντα κληΐδι, πετάσθησαν δέ οἱ ὦκα.\nἡ δʼ ἄρʼ ἐφʼ ὑψηλῆς σανίδος βῆ· ἔνθα δὲ χηλοὶ\nἕστασαν, ἐν δʼ ἄρα τῇσι θυώδεα εἵματʼ ἔκειτο.\nἔνθεν ὀρεξαμένη ἀπὸ πασσάλου αἴνυτο τόξον\nαὐτῷ γωρυτῷ, ὅς οἱ περίκειτο φαεινός.\nἑζομένη δὲ κατʼ αὖθι, φίλοις ἐπὶ γούνασι θεῖσα,\nκλαῖε μάλα λιγέως, ἐκ δʼ ᾕρεε τόξον ἄνακτος.\nἡ δʼ ἐπεὶ οὖν τάρφθη πολυδακρύτοιο γόοιο,\nβῆ ῥʼ ἴμεναι μέγαρόνδε μετὰ μνηστῆρας ἀγαυοὺς\nτόξον ἔχουσʼ ἐν χειρὶ παλίντονον ἠδὲ φαρέτρην\nἰοδόκον· πολλοὶ δʼ ἔνεσαν στονόεντες ὀϊστοί.\nτῇ δʼ ἄρʼ ἅμʼ ἀμφίπολοι φέρον ὄγκιον, ἔνθα σίδηρος\nκεῖτο πολὺς καὶ χαλκός, ἀέθλια τοῖο ἄνακτος.\nἡ δʼ ὅτε δὴ μνηστῆρας ἀφίκετο δῖα γυναικῶν,\nστῆ ῥα παρὰ σταθμὸν τέγεος πύκα ποιητοῖο,\nἄντα παρειάων σχομένη λιπαρὰ κρήδεμνα.\nἀμφίπολος δʼ ἄρα οἱ κεδνὴ ἑκάτερθε παρέστη.\nαὐτίκα δὲ μνηστῆρσι μετηύδα καὶ φάτο μῦθον·\nκέκλυτέ μευ, μνηστῆρες ἀγήνορες, οἳ τόδε\nδῶμα\nἐχράετʼ ἐσθιέμεν καὶ πινέμεν ἐμμενὲς αἰεὶ\nἀνδρὸς ἀποιχομένοιο πολὺν χρόνον· οὐδέ τινʼ ἄλλην\nμύθου ποιήσασθαι ἐπισχεσίην ἐδύνασθε,\nἀλλʼ ἐμὲ ἱέμενοι γῆμαι θέσθαι τε γυναῖκα.\nἀλλʼ ἄγετε, μνηστῆρες, ἐπεὶ τόδε φαίνετʼ ἄεθλον.\nθήσω γὰρ μέγα τόξον Ὀδυσσῆος θείοιο·\nὃς δέ κε ῥηΐτατʼ ἐντανύσῃ βιὸν ἐν παλάμῃσι\nκαὶ διοϊστεύσῃ πελέκεων δυοκαίδεκα πάντων,\nτῷ κεν ἅμʼ ἑσποίμην, νοσφισσαμένη τόδε δῶμα\nκουρίδιον, μάλα καλόν, ἐνίπλειον βιότοιο,\nτοῦ ποτὲ μεμνήσεσθαι ὀΐομαι ἔν περ ὀνείρῳ.\nὣς φάτο, καί ῥʼ Εὔμαιον ἀνώγει, δῖον ὑφορβόν,\nτόξον μνηστήρεσσι θέμεν πολιόν τε σίδηρον.\nδακρύσας δʼ Εὔμαιος ἐδέξατο καὶ κατέθηκε·\nκλαῖε δὲ βουκόλος ἄλλοθʼ, ἐπεὶ ἴδε τόξον ἄνακτος.\nἈντίνοος δʼ ἐνένιπεν ἔπος τʼ ἔφατʼ ἔκ τʼ ὀνόμαζε·\nνήπιοι ἀγροιῶται, ἐφημέρια φρονέοντες,\nἆ δειλώ, τί νυ δάκρυ κατείβετον ἠδὲ γυναικὶ\nθυμὸν ἐνὶ στήθεσσιν ὀρίνετον; ᾗ τε καὶ ἄλλως\nκεῖται ἐν ἄλγεσι θυμός, ἐπεὶ φίλον ὤλεσʼ ἀκοίτην.\nἀλλʼ ἀκέων δαίνυσθε καθήμενοι, ἠὲ θύραζε\nκλαίετον ἐξελθόντε, κατʼ αὐτόθι τόξα λιπόντε,\nμνηστήρεσσιν ἄεθλον ἀάατον· οὐ γὰρ ὀΐω\nῥηϊδίως τόδε τόξον ἐΰξοον ἐντανύεσθαι.\nοὐ γάρ τις μέτα τοῖος ἀνὴρ ἐν τοίσδεσι πᾶσιν\nοἷος Ὀδυσσεὺς ἔσκεν· ἐγὼ δέ μιν αὐτὸς ὄπωπα,\nκαὶ γὰρ μνήμων εἰμί, πάϊς δʼ ἔτι νήπιος ἦα.\nὣς φάτο, τῷ δʼ ἄρα θυμὸς ἐνὶ στήθεσσιν ἐώλπει\nνευρὴν ἐντανύσειν διοϊστεύσειν τε σιδήρου.\nἦ τοι ὀϊστοῦ γε πρῶτος γεύσεσθαι ἔμελλεν\nἐκ χειρῶν Ὀδυσῆος ἀμύμονος, ὃν τότʼ ἀτίμα\nἥμενος ἐν μεγάροις, ἐπὶ δʼ ὤρνυε πάντας ἑταίρους.\nτοῖσι δὲ καὶ μετέειφʼ ἱερὴ ἲς Τηλεμάχοιο·\nὢ πόποι, ἦ μάλα με Ζεὺς ἄφρονα θῆκε Κρονίων·\nμήτηρ μέν μοί φησι φίλη, πινυτή περ ἐοῦσα,\nἄλλῳ ἅμʼ ἕψεσθαι νοσφισσαμένη τόδε δῶμα·\nαὐτὰρ ἐγὼ γελόω καὶ τέρπομαι ἄφρονι θυμῷ.\nἀλλʼ ἄγετε, μνηστῆρες, ἐπεὶ τόδε φαίνετʼ ἄεθλον,\nοἵη νῦν οὐκ ἔστι γυνὴ κατʼ Ἀχαιΐδα γαῖαν,\nοὔτε Πύλου ἱερῆς οὔτʼ Ἄργεος οὔτε Μυκήνης·\nοὔτʼ αὐτῆς Ἰθάκης οὔτʼ ἠπείροιο μελαίνης·\nκαὶ δʼ αὐτοὶ τόδε γʼ ἴστε· τί με χρὴ μητέρος αἴνου;\nἀλλʼ ἄγε μὴ μύνῃσι παρέλκετε μηδʼ ἔτι τόξου\nδηρὸν ἀποτρωπᾶσθε τανυστύος, ὄφρα ἴδωμεν.\nκαὶ δέ κεν αὐτὸς ἐγὼ τοῦ τόξου πειρησαίμην·\nεἰ δέ κεν ἐντανύσω διοϊστεύσω τε σιδήρου,\nοὔ κέ μοι ἀχνυμένῳ τάδε δώματα πότνια μήτηρ\nλείποι ἅμʼ ἄλλῳ ἰοῦσʼ, ὅτʼ ἐγὼ κατόπισθε λιποίμην\nοἷός τʼ ἤδη πατρὸς ἀέθλια κάλʼ ἀνελέσθαι.\nἦ καὶ ἀπʼ ὤμοιϊν χλαῖναν θέτο φοινικόεσσαν\nὀρθὸς ἀναΐξας, ἀπὸ δὲ ξίφος ὀξὺ θέτʼ ὤμων.\nπρῶτον μὲν πελέκεας στῆσεν, διὰ τάφρον ὀρύξας\nπᾶσι μίαν μακρήν, καὶ ἐπὶ στάθμην ἴθυνεν,\nἀμφὶ δὲ γαῖαν ἔναξε· τάφος δʼ ἕλε πάντας ἰδόντας,\nὡς εὐκόσμως στῆσε· πάρος δʼ οὐ πώ ποτʼ ὀπώπει.\nστῆ δʼ ἄρʼ ἐπʼ οὐδὸν ἰὼν καὶ τόξου πειρήτιζε.\nτρὶς μέν μιν πελέμιξεν ἐρύσσεσθαι μενεαίνων,\nτρὶς δὲ μεθῆκε βίης, ἐπιελπόμενος τό γε θυμῷ,\nνευρὴν ἐντανύειν διοϊστεύσειν τε σιδήρου.\nκαί νύ κε δή ῥʼ ἐτάνυσσε βίῃ τὸ τέταρτον ἀνέλκων,\nἀλλʼ Ὀδυσεὺς ἀνένευε καὶ ἔσχεθεν ἱέμενόν περ.\nτοῖς δʼ αὖτις μετέειφʼ ἱερὴ ἲς Τηλεμάχοιο·\nὢ πόποι, ἦ καὶ ἔπειτα κακός τʼ ἔσομαι καὶ\nἄκικυς,\nἠὲ νεώτερός εἰμι καὶ οὔ πω χερσὶ πέποιθα\nἄνδρʼ ἀπαμύνασθαι, ὅτε τις πρότερος χαλεπήνῃ.\nἀλλʼ ἄγεθʼ, οἵ περ ἐμεῖο βίῃ προφερέστεροί ἐστε,\nτόξου πειρήσασθε, καὶ ἐκτελέωμεν ἄεθλον.\nὣς εἰπὼν τόξον μὲν ἀπὸ ἕο θῆκε χαμᾶζε,\nκλίνας κολλητῇσιν ἐϋξέστῃς σανίδεσσιν,\nαὐτοῦ δʼ ὠκὺ βέλος καλῇ προσέκλινε κορώνῃ,\nἂψ δʼ αὖτις κατʼ ἄρʼ ἕζετʼ ἐπὶ θρόνου ἔνθεν ἀνέστη.\nτοῖσιν δʼ Ἀντίνοος μετέφη, Εὐπείθεος υἱός·\nὄρνυσθʼ ἑξείης ἐπιδέξια πάντες ἑταῖροι,\nἀρξάμενοι τοῦ χώρου ὅθεν τέ περ οἰνοχοεύει.\nὣς ἔφατʼ Ἀντίνοος, τοῖσιν δʼ ἐπιήνδανε μῦθος.\nΛειώδης δὲ πρῶτος ἀνίστατο, Οἴνοπος υἱός,\nὅ σφι θυοσκόος ἔσκε, παρὰ κρητῆρα δὲ καλὸν\nἷζε μυχοίτατος αἰέν· ἀτασθαλίαι δέ οἱ οἴῳ\nἐχθραὶ ἔσαν, πᾶσιν δὲ νεμέσσα μνηστήρεσσιν·\nὅς ῥα τότε πρῶτος τόξον λάβε καὶ βέλος ὠκύ.\nστῆ δʼ ἄρʼ ἐπʼ οὐδὸν ἰὼν καὶ τόξου πειρήτιζεν,\nοὐδέ μιν ἐντάνυσε· πρὶν γὰρ κάμε χεῖρας ἀνέλκων\nἀτρίπτους ἁπαλάς· μετὰ δὲ μνηστῆρσιν ἔειπεν·\nὦ φίλοι, οὐ μὲν ἐγὼ τανύω, λαβέτω δὲ καὶ\nἄλλος.\nπολλοὺς γὰρ τόδε τόξον ἀριστῆας κεκαδήσει\nθυμοῦ καὶ ψυχῆς, ἐπεὶ ἦ πολὺ φέρτερόν ἐστι\nτεθνάμεν ἢ ζώοντας ἁμαρτεῖν, οὗθʼ ἕνεκʼ αἰεὶ\nἐνθάδʼ ὁμιλέομεν, ποτιδέγμενοι ἤματα πάντα.\nνῦν μέν τις καὶ ἔλπετʼ ἐνὶ φρεσὶν ἠδὲ μενοινᾷ\nγῆμαι Πηνελόπειαν, Ὀδυσσῆος παράκοιτιν.\nαὐτὰρ ἐπὴν τόξου πειρήσεται ἠδὲ ἴδηται,\nἄλλην δή τινʼ ἔπειτα Ἀχαιϊάδων εὐπέπλων\nμνάσθω ἐέδνοισιν διζήμενος· ἡ δέ κʼ ἔπειτα\nγήμαιθʼ ὅς κε πλεῖστα πόροι καὶ μόρσιμος ἔλθοι.\nὣς ἄρʼ ἐφώνησεν καὶ ἀπὸ ἕο τόξον ἔθηκε,\nκλίνας κολλητῇσιν ἐϋξέστῃς σανίδεσσιν,\nαὐτοῦ δʼ ὠκὺ βέλος καλῇ προσέκλινε κορώνῃ,\nἂψ δʼ αὖτις κατʼ ἄρ ἕζετʼ ἐπὶ θρόνου ἔνθεν ἀνέστη.\nἈντίνοος δʼ ἐνένιπεν ἔπος τʼ ἔφατʼ ἔκ τʼ ὀνόμαζε·\nΛειῶδες, ποῖόν σε ἔπος φύγεν ἕρκος ὀδόντων,\nδεινόν τʼ ἀργαλέον τε, —νεμεσσῶμαι δέ τʼ ἀκούων—\nεἰ δὴ τοῦτό γε τόξον ἀριστῆας κεκαδήσει\nθυμοῦ καὶ ψυχῆς, ἐπεὶ οὐ δύνασαι σὺ τανύσσαι.\nοὐ γάρ τοί σέ γε τοῖον ἐγείνατο πότνια μήτηρ\nοἷόν τε ῥυτῆρα βιοῦ τʼ ἔμεναι καὶ ὀϊστῶν·\nἀλλʼ ἄλλοι τανύουσι τάχα μνηστῆρες ἀγαυοί.\nὣς φάτο, καί ῥʼ ἐκέλευσε Μελάνθιον, αἰπόλον\nαἰγῶν·\nἄγρει δή, πῦρ κῆον ἐνὶ μεγάροισι, Μελανθεῦ,\nπὰρ δὲ τίθει δίφρον τε μέγαν καὶ κῶας ἐπʼ αὐτοῦ,\nἐκ δὲ στέατος ἔνεικε μέγαν τροχὸν ἔνδον ἐόντος,\nὄφρα νέοι θάλποντες, ἐπιχρίοντες ἀλοιφῇ,\nτόξου πειρώμεσθα καὶ ἐκτελέωμεν ἄεθλον.\nὣς φάθʼ, ὁ δʼ αἶψʼ ἀνέκαιε Μελάνθιος ἀκάματον\nπῦρ,\nπὰρ δὲ φέρων δίφρον θῆκεν καὶ κῶας ἐπʼ αὐτοῦ,\nἐκ δὲ στέατος ἔνεικε μέγαν τροχὸν ἔνδον ἐόντος·\nτῷ ῥα νέοι θάλποντες ἐπειρῶντʼ· οὐδʼ ἐδύναντο\nἐντανύσαι, πολλὸν δὲ βίης ἐπιδευέες ἦσαν.\nἈντίνοος δʼ ἔτʼ ἐπεῖχε καὶ Εὐρύμαχος θεοειδής,\nἀρχοὶ μνηστήρων· ἀρετῇ δʼ ἔσαν ἔξοχʼ ἄριστοι.\nτὼ δʼ ἐξ οἴκου βῆσαν ὁμαρτήσαντες ἅμʼ ἄμφω\nβουκόλος ἠδὲ συφορβὸς Ὀδυσσῆος θείοιο·\nἐκ δʼ αὐτὸς μετὰ τοὺς δόμου ἤλυθε δῖος Ὀδυσσεύς.\nἀλλʼ ὅτε δή ῥʼ ἐκτὸς θυρέων ἔσαν ἠδὲ καὶ αὐλῆς,\nφθεγξάμενός σφε ἔπεσσι προσηύδα μειλιχίοισι·\nβουκόλε καὶ σύ, συφορβέ, ἔπος τί κε\nμυθησαίμην,\nἦ αὐτὸς κεύθω; φάσθαι δέ με θυμὸς ἀνώγει.\nποῖοί κʼ εἶτʼ Ὀδυσῆϊ ἀμυνέμεν, εἴ ποθεν ἔλθοι\nὧδε μάλʼ ἐξαπίνης καί τις θεὸς αὐτὸν ἐνείκαι;\nἤ κε μνηστήρεσσιν ἀμύνοιτʼ ἦ Ὀδυσῆϊ;\nεἴπαθʼ ὅπως ὑμέας κραδίη θυμός τε κελεύει.\nτὸν δʼ αὖτε προσέειπε βοῶν ἐπιβουκόλος ἀνήρ·\nΖεῦ πάτερ, αἲ γὰρ τοῦτο τελευτήσειας ἐέλδωρ,\nὡς ἔλθοι μὲν κεῖνος ἀνήρ, ἀγάγοι δέ ἑ δαίμων·\nγνοίης χʼ οἵη ἐμὴ δύναμις καὶ χεῖρες ἕπονται.\nὣς δʼ αὔτως Εὔμαιος ἐπεύχετο πᾶσι θεοῖσι\nνοστῆσαι Ὀδυσῆα πολύφρονα ὅνδε δόμονδε.\nαὐτὰρ ἐπεὶ δὴ τῶν γε νόον νημερτέʼ ἀνέγνω,\nἐξαῦτίς σφε ἔπεσσιν ἀμειβόμενος προσέειπεν·\nἔνδον μὲν δὴ ὅδʼ αὐτὸς ἐγώ, κακὰ πολλὰ\nμογήσας\nἤλυθον εἰκοστῷ ἔτεϊ ἐς πατρίδα γαῖαν.\nγιγνώσκω δʼ ὡς σφῶϊν ἐελδομένοισιν ἱκάνω\nοἴοισι δμώων· τῶν δʼ ἄλλων οὔ τευ ἄκουσα\nεὐξαμένου ἐμὲ αὖτις ὑπότροπον οἴκαδʼ ἱκέσθαι.\nσφῶϊν δʼ, ὡς ἔσεταί περ, ἀληθείην καταλέξω.\nεἴ χʼ ὑπʼ ἐμοί γε θεὸς δαμάσῃ μνηστῆρας ἀγαυούς,\nἄξομαι ἀμφοτέροις ἀλόχους καὶ κτήματʼ ὀπάσσω\nοἰκία τʼ ἐγγὺς ἐμεῖο τετυγμένα· καί μοι ἔπειτα\nΤηλεμάχου ἑτάρω τε κασιγνήτω τε ἔσεσθον.\nεἰ δʼ ἄγε δή, καὶ σῆμα ἀριφραδὲς ἄλλο τι δείξω,\nὄφρα μʼ ἐῢ γνῶτον πιστωθῆτόν τʼ ἐνὶ θυμῷ,\nοὐλήν, τήν ποτέ με σῦς ἤλασε λευκῷ ὀδόντι\nΠαρνησόνδʼ ἐλθόντα σὺν υἱάσιν Αὐτολύκοιο.\nὣς εἰπὼν ῥάκεα μεγάλης ἀποέργαθεν οὐλῆς.\nτὼ δʼ ἐπεὶ εἰσιδέτην εὖ τʼ ἐφράσσαντο ἕκαστα,\nκλαῖον ἄρʼ ἀμφʼ Ὀδυσῆϊ δαΐφρονι χεῖρε βαλόντε,\nκαὶ κύνεον ἀγαπαζόμενοι κεφαλήν τε καὶ ὤμους\nὣς δʼ αὔτως Ὀδυσεὺς κεφαλὰς καὶ χεῖρας ἔκυσσε.\nκαί νύ κʼ ὀδυρομένοισιν ἔδυ φάος ἠελίοιο,\nεἰ μὴ Ὀδυσσεὺς αὐτὸς ἐρύκακε φώνησέν τε·\nπαύεσθον κλαυθμοῖο γόοιό τε, μή τις ἴδηται\nἐξελθὼν μεγάροιο, ἀτὰρ εἴπῃσι καὶ εἴσω.\nἀλλὰ προμνηστῖνοι ἐσέλθετε, μηδʼ ἅμα πάντες,\nπρῶτος ἐγώ, μετὰ δʼ ὔμμες· ἀτὰρ τόδε σῆμα τετύχθω·\nἄλλοι μὲν γὰρ πάντες, ὅσοι μνηστῆρες ἀγαυοί,\nοὐκ ἐάσουσιν ἐμοὶ δόμεναι βιὸν ἠδὲ φαρέτρην·\nἀλλὰ σύ, δῖʼ Εὔμαιε, φέρων ἀνὰ δώματα τόξον\nἐν χείρεσσιν ἐμοὶ θέμεναι, εἰπεῖν τε γυναιξὶ\nκληῗσαι μεγάροιο θύρας πυκινῶς ἀραρυίας,\nἢν δέ τις ἢ στοναχῆς ἠὲ κτύπου ἔνδον ἀκούσῃ\nἀνδρῶν ἡμετέροισιν ἐν ἕρκεσι, μή τι θύραζε\nπροβλώσκειν, ἀλλʼ αὐτοῦ ἀκὴν ἔμεναι παρὰ ἔργῳ.\nσοὶ δέ, Φιλοίτιε δῖε, θύρας ἐπιτέλλομαι αὐλῆς\nκληῗσαι κληῗδι, θοῶς δʼ ἐπὶ δεσμὸν ἰῆλαι.\nὣς εἰπὼν εἰσῆλθε δόμους εὖ ναιετάοντας·\nἕζετʼ ἔπειτʼ ἐπὶ δίφρον ἰών, ἔνθεν περ ἀνέστη·\nἐς δʼ ἄρα καὶ τὼ δμῶε ἴτην θείου Ὀδυσῆος.\nΕὐρύμαχος δʼ ἤδη τόξον μετὰ χερσὶν ἐνώμα,\nθάλπων ἔνθα καὶ ἔνθα σέλᾳ πυρός· ἀλλά μιν οὐδʼ ὣς\nἐντανύσαι δύνατο, μέγα δʼ ἔστενε κυδάλιμον κῆρ·\nὀχθήσας δʼ ἄρα εἶπεν ἔπος τʼ ἔφατʼ ἔκ τʼ ὀνόμαζεν·\nὢ πόποι, ἧ μοι ἄχος περί τʼ αὐτοῦ καὶ περὶ\nπάντων·\nοὔ τι γάμου τοσσοῦτον ὀδύρομαι, ἀχνύμενός περ·\nεἰσὶ καὶ ἄλλαι πολλαὶ Ἀχαιΐδες, αἱ μὲν ἐν αὐτῇ\nἀμφιάλῳ Ἰθάκῃ, αἱ δʼ ἄλλῃσιν πολίεσσιν·\nἀλλʼ εἰ δὴ τοσσόνδε βίης ἐπιδευέες εἰμὲν\nἀντιθέου Ὀδυσῆος, ὅ τʼ οὐ δυνάμεσθα τανύσσαι\nτόξον· ἐλεγχείη δὲ καὶ ἐσσομένοισι πυθέσθαι.\nτὸν δʼ αὖτʼ Ἀντίνοος προσέφη, Εὐπείθεος υἱός·\nΕὐρύμαχʼ, οὐχ οὕτως ἔσται· νοέεις δὲ καὶ αὐτός.\nνῦν μὲν γὰρ κατὰ δῆμον ἑορτὴ τοῖο θεοῖο\nἁγνή· τίς δέ κε τόξα τιταίνοιτʼ; ἀλλὰ ἕκηλοι\nκάτθετʼ· ἀτὰρ πελέκεάς γε καὶ εἴ κʼ εἰῶμεν ἅπαντας\nἑστάμεν· οὐ μὲν γάρ τινʼ ἀναιρήσεσθαι ὀΐω,\nἐλθόντʼ ἐς μέγαρον Λαερτιάδεω Ὀδυσῆος.\nἀλλʼ ἄγετʼ, οἰνοχόος μὲν ἐπαρξάσθω δεπάεσσιν,\nὄφρα σπείσαντες καταθείομεν ἀγκύλα τόξα·\nἠῶθεν δὲ κέλεσθε Μελάνθιον, αἰπόλον αἰγῶν,\nαἶγας ἄγειν, αἳ πᾶσι μέγʼ ἔξοχοι αἰπολίοισιν,\nὄφρʼ ἐπὶ μηρία θέντες Ἀπόλλωνι κλυτοτόξῳ\nτόξου πειρώμεσθα καὶ ἐκτελέωμεν ἄεθλον.\nὣς ἔφατʼ Ἀντίνοος, τοῖσιν δʼ ἐπιήνδανε μῦθος.\nτοῖσι δὲ κήρυκες μὲν ὕδωρ ἐπὶ χεῖρας ἔχευαν,\nκοῦροι δὲ κρητῆρας ἐπεστέψαντο ποτοῖο,\nνώμησαν δʼ ἄρα πᾶσιν ἐπαρξάμενοι δεπάεσσιν.\nοἱ δʼ ἐπεὶ οὖν σπεῖσάν τʼ ἔπιόν θʼ ὅσον ἤθελε θυμός,\nτοῖς δὲ δολοφρονέων μετέφη πολύμητις Ὀδυσσεύς·\nκέκλυτέ μευ, μνηστῆρες ἀγακλειτῆς βασιλείης·\nὄφρʼ εἴπω τά με θυμὸς ἐνὶ στήθεσσι κελεύει·\nΕὐρύμαχον δὲ μάλιστα καὶ Ἀντίνοον θεοειδέα\nλίσσομʼ, ἐπεὶ καὶ τοῦτο ἔπος κατὰ μοῖραν ἔειπε,\nνῦν μὲν παῦσαι τόξον, ἐπιτρέψαι δὲ θεοῖσιν·\nἠῶθεν δὲ θεὸς δώσει κράτος ᾧ κʼ ἐθέλῃσιν.\nἀλλʼ ἄγʼ ἐμοὶ δότε τόξον ἐΰξοον, ὄφρα μεθʼ ὑμῖν\nχειρῶν καὶ σθένεος πειρήσομαι, ἤ μοι ἔτʼ ἐστὶν\nἴς, οἵη πάρος ἔσκεν ἐνὶ γναμπτοῖσι μέλεσσιν,\nἦ ἤδη μοι ὄλεσσεν ἄλη τʼ ἀκομιστίη τε.\nὣς ἔφαθʼ, οἱ δʼ ἄρα πάντες ὑπερφιάλως\nνεμέσησαν,\nδείσαντες μὴ τόξον ἐΰξοον ἐντανύσειεν.\nἈντίνοος δʼ ἐνένιπεν ἔπος τʼ ἔφατʼ ἔκ τʼ ὀνόμαζεν·\nἆ δειλὲ ξείνων, ἔνι τοι φρένες οὐδʼ ἠβαιαί·\nοὐκ ἀγαπᾷς ὃ ἕκηλος ὑπερφιάλοισι μεθʼ ἡμῖν\nδαίνυσαι, οὐδέ τι δαιτὸς ἀμέρδεαι, αὐτὰρ ἀκούεις\nμύθων ἡμετέρων καὶ ῥήσιος; οὐδέ τις ἄλλος\nἡμετέρων μύθων ξεῖνος καὶ πτωχὸς ἀκούει.\nοἶνός σε τρώει μελιηδής, ὅς τε καὶ ἄλλους\nβλάπτει, ὃς ἄν μιν χανδὸν ἕλῃ μηδʼ αἴσιμα πίνῃ.\nοἶνος καὶ Κένταυρον, ἀγακλυτὸν Εὐρυτίωνα,\nἄασʼ ἐνὶ μεγάρῳ μεγαθύμου Πειριθόοιο,\nἐς Λαπίθας ἐλθόνθʼ· ὁ δʼ ἐπεὶ φρένας ἄασεν οἴνῳ,\nμαινόμενος κάκʼ ἔρεξε δόμον κάτα Πειριθόοιο·\nἥρωας δʼ ἄχος εἷλε, διὲκ προθύρου δὲ θύραζε\nἕλκον ἀναΐξαντες, ἀπʼ οὔατα νηλέϊ χαλκῷ\nῥῖνάς τʼ ἀμήσαντες· ὁ δὲ φρεσὶν ᾗσιν ἀασθεὶς\nἤϊεν ἣν ἄτην ὀχέων ἀεσίφρονι θυμῷ.\nἐξ οὗ Κενταύροισι καὶ ἀνδράσι νεῖκος ἐτύχθη,\nοἷ δʼ αὐτῷ πρώτῳ κακὸν εὕρετο οἰνοβαρείων.\nὣς καὶ σοὶ μέγα πῆμα πιφαύσκομαι, αἴ κε τὸ τόξον\nἐντανύσῃς· οὐ γάρ τευ ἐπητύος ἀντιβολήσεις\nἡμετέρῳ ἐνὶ δήμῳ, ἄφαρ δέ σε νηῒ μελαίνῃ\nεἰς Ἔχετον βασιλῆα, βροτῶν δηλήμονα πάντων,\nπέμψομεν· ἔνθεν δʼ οὔ τι σαώσεαι· ἀλλὰ ἕκηλος\nπῖνέ τε, μηδʼ ἐρίδαινε μετʼ ἀνδράσι κουροτέροισιν.\nτὸν δʼ αὖτε προσέειπε περίφρων Πηνελόπεια·\nἈντίνοʼ, οὐ μὲν καλὸν ἀτέμβειν οὐδὲ δίκαιον\nξείνους Τηλεμάχου, ὅς κεν τάδε δώμαθʼ ἵκηται·\nἔλπεαι, αἴ χʼ ὁ ξεῖνος Ὀδυσσῆος μέγα τόξον\nἐντανύσῃ χερσίν τε βίηφί τε ἧφι πιθήσας,\nοἴκαδέ μʼ ἄξεσθαι καὶ ἑὴν θήσεσθαι ἄκοιτιν;\nοὐδʼ αὐτός που τοῦτό γʼ ἐνὶ στήθεσσιν ἔολπε·\nμηδέ τις ὑμείων τοῦ γʼ εἵνεκα θυμὸν ἀχεύων\nἐνθάδε δαινύσθω, ἐπεὶ οὐδὲ μὲν οὐδὲ ἔοικεν.\nτὴν δʼ αὖτʼ Εὐρύμαχος, Πολύβου πάϊς, ἀντίον\nηὔδα·\nκούρη Ἰκαρίοιο, περίφρον Πηνελόπεια,\nοὔ τί σε τόνδʼ ἄξεσθαι ὀϊόμεθʼ· οὐδὲ ἔοικεν·\nἀλλʼ αἰσχυνόμενοι φάτιν ἀνδρῶν ἠδὲ γυναικῶν,\nμή ποτέ τις εἴπῃσι κακώτερος ἄλλος Ἀχαιῶν\nἦ πολὺ χείρονες ἄνδρες ἀμύμονος ἀνδρὸς ἄκοιτιν\nμνῶνται, οὐδέ τι τόξον ἐΰξοον ἐντανύουσιν·\nἀλλʼ ἄλλος τις πτωχὸς ἀνὴρ ἀλαλήμενος ἐλθὼν\nῥηϊδίως ἐτάνυσσε βιόν, διὰ δʼ ἧκε σιδήρου.\nὣς ἐρέουσʼ, ἡμῖν δʼ ἂν ἐλέγχεα ταῦτα γένοιτο.\nτὸν δʼ αὖτε προσέειπε περίφρων Πηνελόπεια·\nΕὐρύμαχʼ, οὔ πως ἔστιν ἐϋκλεῖας κατὰ δῆμον\nἔμμεναι οἳ δὴ οἶκον ἀτιμάζοντες ἔδουσιν\nἀνδρὸς ἀριστῆος· τί δʼ ἐλέγχεα ταῦτα τίθεσθε;\nοὗτος δὲ ξεῖνος μάλα μὲν μέγας ἠδʼ εὐπηγής,\nπατρὸς δʼ ἐξ ἀγαθοῦ γένος εὔχεται ἔμμεναι υἱός.\nἀλλʼ ἄγε οἱ δότε τόξον ἐΰξοον, ὄφρα ἴδωμεν.\nὧδε γὰρ ἐξερέω, τὸ δὲ καὶ τετελεσμένον ἔσται·\nεἴ κέ μιν ἐντανύσῃ, δώῃ δέ οἱ εὖχος Ἀπόλλων,\nἕσσω μιν χλαῖνάν τε χιτῶνά τε, εἵματα καλά,\nδώσω δʼ ὀξὺν ἄκοντα, κυνῶν ἀλκτῆρα καὶ ἀνδρῶν,\nκαὶ ξίφος ἄμφηκες· δώσω δʼ ὑπὸ ποσσὶ πέδιλα,\nπέμψω δʼ ὅππη μιν κραδίη θυμός τε κελεύει.\nτὴν δʼ αὖ Τηλέμαχος πεπνυμένος ἀντίον ηὔδα·\nμῆτερ ἐμή, τόξον μὲν Ἀχαιῶν οὔ τις ἐμεῖο\nκρείσσων, ᾧ κʼ ἐθέλω, δόμεναί τε καὶ ἀρνήσασθαι,\nοὔθʼ ὅσσοι κραναὴν Ἰθάκην κάτα κοιρανέουσιν,\nοὔθʼ ὅσσοι νήσοισι πρὸς Ἤλιδος ἱπποβότοιο·\nτῶν οὔ τίς μʼ ἀέκοντα βιήσεται, αἴ κʼ ἐθέλωμι\nκαὶ καθάπαξ ξείνῳ δόμεναι τάδε τόξα φέρεσθαι.\nἀλλʼ εἰς οἶκον ἰοῦσα τὰ σʼ αὐτῆς ἔργα κόμιζε,\nἱστόν τʼ ἠλακάτην τε, καὶ ἀμφιπόλοισι κέλευε\nἔργον ἐποίχεσθαι· τόξον δʼ ἄνδρεσσι μελήσει\nπᾶσι, μάλιστα δʼ ἐμοί· τοῦ γὰρ κράτος ἔστʼ ἐνὶ οἴκῳ.\nἡ μὲν θαμβήσασα πάλιν οἶκόνδε βεβήκει·\nπαιδὸς γὰρ μῦθον πεπνυμένον ἔνθετο θυμῷ.\nἐς δʼ ὑπερῷʼ ἀναβᾶσα σὺν ἀμφιπόλοισι γυναιξὶ\nκλαῖεν ἔπειτʼ Ὀδυσῆα, φίλον πόσιν, ὄφρα οἱ ὕπνον\nἡδὺν ἐπὶ βλεφάροισι βάλε γλαυκῶπις Ἀθήνη.\nαὐτὰρ ὁ τόξα λαβὼν φέρε καμπύλα δῖος ὑφορβός·\nμνηστῆρες δʼ ἄρα πάντες ὁμόκλεον ἐν μεγάροισιν·\nὧδε δέ τις εἴπεσκε νέων ὑπερηνορεόντων·\nπῆ δὴ καμπύλα τόξα φέρεις, ἀμέγαρτε συβῶτα,\nπλαγκτέ; τάχʼ αὖ σʼ ἐφʼ ὕεσσι κύνες ταχέες κατέδονται\nοἶον ἀπʼ ἀνθρώπων, οὓς ἔτρεφες, εἴ κεν Ἀπόλλων\nἡμῖν ἱλήκῃσι καὶ ἀθάνατοι θεοὶ ἄλλοι.\nὣς φάσαν, αὐτὰρ, ὁ θῆκε φέρων αὐτῇ ἐνὶ χώρῃ,\nδείσας, οὕνεκα πολλοὶ ὁμόκλεον ἐν μεγάροισιν.\nΤηλέμαχος δʼ ἑτέρωθεν ἀπειλήσας ἐγεγώνει·\nἄττα, πρόσω φέρε τόξα· τάχʼ οὐκ εὖ πᾶσι\nπιθήσεις\nμή σε καὶ ὁπλότερός περ ἐὼν ἀγρόνδε δίωμαι,\nβάλλων χερμαδίοισι· βίηφι δὲ φέρτερός εἰμι.\nαἲ γὰρ πάντων τόσσον, ὅσοι κατὰ δώματʼ ἔασι,\nμνηστήρων χερσίν τε βίηφί τε φέρτερος εἴην·\nτῷ κε τάχα στυγερῶς τινʼ ἐγὼ πέμψαιμι νέεσθαι\nἡμετέρου ἐξ οἴκου, ἐπεὶ κακὰ μηχανόωνται.\nὣς ἔφαθʼ, οἱ δʼ ἄρα πάντες ἐπʼ αὐτῷ ἡδὺ\nγέλασσαν\nμνηστῆρες, καὶ δὴ μέθιεν χαλεποῖο χόλοιο\nΤηλεμάχῳ· τὰ δὲ τόξα φέρων ἀνὰ δῶμα συβώτης\nἐν χείρεσσʼ Ὀδυσῆϊ δαΐφρονι θῆκε παραστάς.\nἐκ δὲ καλεσσάμενος προσέφη τροφὸν Εὐρύκλειαν·\nΤηλέμαχος κέλεταί σε, περίφρων Εὐρύκλεια,\nκληῗσαι μεγάροιο θύρας πυκινῶς ἀραρυίας.\nἢν δέ τις ἤ στοναχῆς ἠὲ κτύπου ἔνδον ἀκούσῃ\nἀνδρῶν ἡμετέροισιν ἐν ἕρκεσι, μή τι θύραζε\nπροβλώσκειν, ἀλλʼ αὐτοῦ ἀκὴν ἔμεναι παρὰ ἔργῳ.\nὣς ἄρʼ ἐφώνησεν, τῇ δʼ ἄπτερος ἔπλετο μῦθος,\nκλήϊσεν δὲ θύρας μεγάρων εὖ ναιεταόντων.\nσιγῇ δʼ ἐξ οἴκοιο Φιλοίτιος ἆλτο θύραζε,\nκλήϊσεν δʼ ἄρʼ ἔπειτα θύρας εὐερκέος αὐλῆς.\nκεῖτο δʼ ὑπʼ αἰθούσῃ ὅπλον νεὸς ἀμφιελίσσης\nβύβλινον, ᾧ ῥʼ ἐπέδησε θύρας, ἐς δʼ ἤϊεν αὐτός·\nἕζετʼ ἔπειτʼ ἐπὶ δίφρον ἰών, ἔνθεν περ ἀνέστη,\nεἰσορόων Ὀδυσῆα. ὁ δʼ ἤδη τόξον ἐνώμα\nπάντη ἀναστρωφῶν, πειρώμενος ἔνθα καὶ ἔνθα,\nμὴ κέρα ἶπες ἔδοιεν ἀποιχομένοιο ἄνακτος.\nὧδε τις εἴπεσκεν ἰδὼν ἐς πλησίον ἄλλον·\nἦ τις θηητὴρ καὶ ἐπίκλοπος ἔπλετο τόξων·\nἤ ῥά νύ που τοιαῦτα καὶ αὐτῷ οἴκοθι κεῖται\nἢ ὅ γʼ ἐφορμᾶται ποιησέμεν, ὡς ἐνὶ χερσὶ\nνωμᾷ ἔνθα καὶ ἔνθα κακῶν ἔμπαιος ἀλήτης.\nἄλλος δʼ αὖ εἴπεσκε νέων ὑπερηνορεόντων·\nαἲ γὰρ δὴ τοσσοῦτον ὀνήσιος ἀντιάσειεν\nὡς οὗτός ποτε τοῦτο δυνήσεται ἐντανύσασθαι.\nὣς ἄρʼ ἔφαν μνηστῆρες· ἀτὰρ πολύμητις Ὀδυσσεύς,\nαὐτίκʼ ἐπεὶ μέγα τόξον ἐβάστασε καὶ ἴδε πάντη,\nὡς ὅτʼ ἀνὴρ φόρμιγγος ἐπιστάμενος καὶ ἀοιδῆς\nῥηϊδίως ἐτάνυσσε νέῳ περὶ κόλλοπι χορδήν,\nἅψας ἀμφοτέρωθεν ἐϋστρεφὲς ἔντερον οἰός,\nὣς ἄρʼ ἄτερ σπουδῆς τάνυσεν μέγα τόξον Ὀδυσσεύς.\nδεξιτερῇ ἄρα χειρὶ λαβὼν πειρήσατο νευρῆς·\nἡ δʼ ὑπὸ καλὸν ἄεισε, χελιδόνι εἰκέλη αὐδήν.\nμνηστῆρσιν δʼ ἄρʼ ἄχος γένετο μέγα, πᾶσι δʼ ἄρα χρὼς\nἐτράπετο· Ζεὺς δὲ μεγάλʼ ἔκτυπε σήματα φαίνων·\nγήθησέν τʼ ἄρʼ ἔπειτα πολύτλας δῖος Ὀδυσσεύς.\nὅττι ῥά οἱ τέρας ἧκε Κρόνου πάϊς ἀγκυλομήτεω·\nεἵλετο δʼ ὠκὺν ὀϊστόν, ὅ οἱ παρέκειτο τραπέζῃ\nγυμνός· τοὶ δʼ ἄλλοι κοίλης ἔντοσθε φαρέτρης\nκείατο, τῶν τάχʼ ἔμελλον Ἀχαιοὶ πειρήσεσθαι.\nτόν ῥʼ ἐπὶ πήχει ἑλὼν ἕλκεν νευρὴν γλυφίδας τε,\nαὐτόθεν ἐκ δίφροιο καθήμενος, ἧκε δʼ ὀϊστὸν\nἄντα τιτυσκόμενος, πελέκεων δʼ οὐκ ἤμβροτε πάντων\nπρώτης στειλειῆς, διὰ δʼ ἀμπερὲς ἦλθε θύραζε\nἰὸς χαλκοβαρής· ὁ δὲ Τηλέμαχον προσέειπε·\nΤηλέμαχʼ, οὔ σʼ ὁ ξεῖνος ἐνὶ μεγάροισιν\nἐλέγχει\nἥμενος, οὐδέ τι τοῦ σκοποῦ ἤμβροτον οὐδέ τι τόξον\nδὴν ἔκαμον τανύων· ἔτι μοι μένος ἔμπεδόν ἐστιν,\nοὐχ ὥς με μνηστῆρες ἀτιμάζοντες ὄνονται.\nνῦν δʼ ὥρη καὶ δόρπον Ἀχαιοῖσιν τετυκέσθαι\nἐν φάει, αὐτὰρ ἔπειτα καὶ ἄλλως ἑψιάασθαι\nμολπῇ καὶ φόρμιγγι· τὰ γάρ τʼ ἀναθήματα δαιτός.\nἦ καὶ ἐπʼ ὀφρύσι νεῦσεν· ὁ δʼ ἀμφέθετο ξίφος\nὀξὺ\nΤηλέμαχος, φίλος υἱὸς Ὀδυσσῆος θείοιο,\nἀμφὶ δὲ χεῖρα φίλην βάλεν ἔγχεϊ, ἄγχι δʼ ἄρʼ αὐτοῦ\nπὰρ θρόνον ἑστήκει κεκορυθμένος αἴθοπι χαλκῷ.\nαὐτὰρ ὁ γυμνώθη ῥακέων πολύμητις Ὀδυσσεύς,\nἆλτο δʼ ἐπὶ μέγαν οὐδόν, ἔχων βιὸν ἠδὲ φαρέτρην\nἰῶν ἐμπλείην, ταχέας δʼ ἐκχεύατʼ ὀϊστοὺς\nαὐτοῦ πρόσθε ποδῶν, μετὰ δὲ μνηστῆρσιν ἔειπεν·\nοὗτος μὲν δὴ ἄεθλος ἀάατος ἐκτετέλεσται·\nνῦν αὖτε σκοπὸν ἄλλον, ὃν οὔ πώ τις βάλεν ἀνήρ,\nεἴσομαι, αἴ κε τύχωμι, πόρῃ δέ μοι εὖχος Ἀπόλλων.\nἦ καὶ ἐπʼ Ἀντινόῳ ἰθύνετο πικρὸν ὀϊστόν.\nἦ τοι ὁ καλὸν ἄλεισον ἀναιρήσεσθαι ἔμελλε,\nχρύσεον ἄμφωτον, καὶ δὴ μετὰ χερσὶν ἐνώμα,\nὄφρα πίοι οἴνοιο· φόνος δέ οἱ οὐκ ἐνὶ θυμῷ\nμέμβλετο· τίς κʼ οἴοιτο μετʼ ἀνδράσι δαιτυμόνεσσι\nμοῦνον ἐνὶ πλεόνεσσι, καὶ εἰ μάλα καρτερὸς εἴη,\nοἷ τεύξειν θάνατόν τε κακὸν καὶ κῆρα μέλαιναν;\nτὸν δʼ Ὀδυσεὺς κατὰ λαιμὸν ἐπισχόμενος βάλεν ἰῷ,\nἀντικρὺ δʼ ἁπαλοῖο διʼ αὐχένος ἤλυθʼ ἀκωκή.\nἐκλίνθη δʼ ἑτέρωσε, δέπας δέ οἱ ἔκπεσε χειρὸς\nβλημένου, αὐτίκα δʼ αὐλὸς ἀνὰ ῥῖνας παχὺς ἦλθεν\nαἵματος ἀνδρομέοιο· θοῶς δʼ ἀπὸ εἷο τράπεζαν\nὦσε ποδὶ πλήξας, ἀπὸ δʼ εἴδατα χεῦεν ἔραζε·\nσῖτός τε κρέα τʼ ὀπτὰ φορύνετο. τοὶ δʼ ὁμάδησαν\nμνηστῆρες κατὰ δώμαθʼ, ὅπως ἴδον ἄνδρα πεσόντα,\nἐκ δὲ θρόνων ἀνόρουσαν ὀρινθέντες κατὰ δῶμα,\nπάντοσε παπταίνοντες ἐϋδμήτους ποτὶ τοίχους·\nοὐδέ πη ἀσπὶς ἔην οὐδʼ ἄλκιμον ἔγχος ἑλέσθαι.\nνείκειον δʼ Ὀδυσῆα χολωτοῖσιν ἐπέεσσι·\nξεῖνε, κακῶς ἀνδρῶν τοξάζεαι· οὐκέτʼ ἀέθλων\nἄλλων ἀντιάσεις· νῦν τοι σῶς αἰπὺς ὄλεθρος.\nκαὶ γὰρ δὴ νῦν φῶτα κατέκτανες ὃς μέγʼ ἄριστος\nκούρων εἰν Ἰθάκῃ· τῷ σʼ ἐνθάδε γῦπες ἔδονται.\nἴσκεν ἕκαστος ἀνήρ, ἐπεὶ ἦ φάσαν οὐκ ἐθέλοντα\nἄνδρα κατακτεῖναι· τὸ δὲ νήπιοι οὐκ ἐνόησαν,\nὡς δή σφιν καὶ πᾶσιν ὀλέθρου πείρατʼ ἐφῆπτο.\nτοὺς δʼ ἄρʼ ὑπόδρα ἰδὼν προσέφη πολύμητις Ὀδυσσεύς·\nὦ κύνες, οὔ μʼ ἔτʼ ἐφάσκεθʼ ὑπότροπον οἴκαδʼ\nἱκέσθαι\nδήμου ἄπο Τρώων, ὅτι μοι κατεκείρετε οἶκον,\nδμῳῇσιν δὲ γυναιξὶ παρευνάζεσθε βιαίως,\nαὐτοῦ τε ζώοντος ὑπεμνάασθε γυναῖκα,\nοὔτε θεοὺς δείσαντες, οἳ οὐρανὸν εὐρὺν ἔχουσιν,\nοὔτε τινʼ ἀνθρώπων νέμεσιν κατόπισθεν ἔσεσθαι·\nνῦν ὑμῖν καὶ πᾶσιν ὀλέθρου πείρατʼ ἐφῆπται.\nὣς φάτο, τοὺς δʼ ἄρα πάντας ὑπὸ χλωρὸν δέος\nεἷλεν·\nπάπτηνεν δὲ ἕκαστος ὅπη φύγοι αἰπὺν ὄλεθρον.\nΕὐρύμαχος δέ μιν οἶος ἀμειβόμενος προσέειπεν·\nεἰ μὲν δὴ Ὀδυσεὺς Ἰθακήσιος εἰλήλουθας,\nταῦτα μὲν αἴσιμα εἶπας, ὅσα ῥέζεσκον Ἀχαιοί,\nπολλὰ μὲν ἐν μεγάροισιν ἀτάσθαλα, πολλὰ δʼ ἐπʼ ἀγροῦ.\nἀλλʼ ὁ μὲν ἤδη κεῖται ὃς αἴτιος ἔπλετο πάντων,\nἈντίνοος· οὗτος γὰρ ἐπίηλεν τάδε ἔργα,\nοὔ τι γάμου τόσσον κεχρημένος οὐδὲ χατίζων,\nἀλλʼ ἄλλα φρονέων, τά οἱ οὐκ ἐτέλεσσε Κρονίων,\nὄφρʼ Ἰθάκης κατὰ δῆμον ἐϋκτιμένης βασιλεύοι\nαὐτός, ἀτὰρ σὸν παῖδα κατακτείνειε λοχήσας.\nνῦν δʼ ὁ μὲν ἐν μοίρῃ πέφαται, σὺ δὲ φείδεο λαῶν\nσῶν· ἀτὰρ ἄμμες ὄπισθεν ἀρεσσάμενοι κατὰ δῆμον,\nὅσσα τοι ἐκπέποται καὶ ἐδήδοται ἐν μεγάροισι,\nτιμὴν ἀμφὶς ἄγοντες ἐεικοσάβοιον ἕκαστος,\nχαλκόν τε χρυσόν τʼ ἀποδώσομεν, εἰς ὅ κε σὸν κῆρ\nἰανθῇ· πρὶν δʼ οὔ τι νεμεσσητὸν κεχολῶσθαι.\nτὸν δʼ ἄρʼ ὑπόδρα ἰδὼν προσέφη πολύμητις\nὈδυσσεύς·\nΕὐρύμαχʼ, οὐδʼ εἴ μοι πατρώϊα πάντʼ ἀποδοῖτε,\nὅσσα τε νῦν ὔμμʼ ἐστὶ καὶ εἴ ποθεν ἄλλʼ ἐπιθεῖτε,\nοὐδέ κεν ὣς ἔτι χεῖρας ἐμὰς λήξαιμι φόνοιο\nπρὶν πᾶσαν μνηστῆρας ὑπερβασίην ἀποτῖσαι.\nνῦν ὑμῖν παράκειται ἐναντίον ἠὲ μάχεσθαι\nἢ φεύγειν, ὅς κεν θάνατον καὶ κῆρας ἀλύξῃ·\nἀλλά τινʼ οὐ φεύξεσθαι ὀΐομαι αἰπὺν ὄλεθρον.\nὣς φάτο, τῶν δʼ αὐτοῦ λύτο γούνατα καὶ φίλον\nἦτορ.\nτοῖσιν δʼ Εὐρύμαχος προσεφώνεε δεύτερον αὖτις·\nὦ φίλοι, οὐ γὰρ σχήσει ἀνὴρ ὅδε χεῖρας\nἀάπτους,\nἀλλʼ ἐπεὶ ἔλλαβε τόξον ἐΰξοον ἠδὲ φαρέτρην,\nοὐδοῦ ἄπο ξεστοῦ τοξάσσεται, εἰς ὅ κε πάντας\nἄμμε κατακτείνῃ· ἀλλὰ μνησώμεθα χάρμης.\nφάσγανά τε σπάσσασθε καὶ ἀντίσχεσθε τραπέζας\nἰῶν ὠκυμόρων· ἐπὶ δʼ αὐτῷ πάντες ἔχωμεν\nἀθρόοι, εἴ κέ μιν οὐδοῦ ἀπώσομεν ἠδὲ θυράων,\nἔλθωμεν δʼ ἀνὰ ἄστυ, βοὴ δʼ ὤκιστα γένοιτο·\nτῷ κε τάχʼ οὗτος ἀνὴρ νῦν ὕστατα τοξάσσαιτο.\nὣς ἄρα φωνήσας εἰρύσσατο φάσγανον ὀξὺ\nχάλκεον, ἀμφοτέρωθεν ἀκαχμένον, ἆλτο δʼ ἐπʼ αὐτῷ\nσμερδαλέα ἰάχων· ὁ δʼ ἁμαρτῆ δῖος Ὀδυσσεὺς\nἰὸν ἀποπροίει, βάλε δὲ στῆθος παρὰ μαζόν,\nἐν δέ οἱ ἥπατι πῆξε θοὸν βέλος· ἐκ δʼ ἄρα χειρὸς\nφάσγανον ἧκε χαμᾶζε, περιρρηδὴς δὲ τραπέζῃ\nκάππεσεν ἰδνωθείς, ἀπὸ δʼ εἴδατα χεῦεν ἔραζε\nκαὶ δέπας ἀμφικύπελλον· ὁ δὲ χθόνα τύπτε μετώπῳ\nθυμῷ ἀνιάζων, ποσὶ δὲ θρόνον ἀμφοτέροισι\nλακτίζων ἐτίνασσε· κατʼ ὀφθαλμῶν δʼ ἔχυτʼ ἀχλύς.\nἈμφίνομος δʼ Ὀδυσῆος ἐείσατο κυδαλίμοιο\nἀντίος ἀΐξας, εἴρυτο δὲ φάσγανον ὀξύ,\nεἴ πώς οἱ εἴξειε θυράων. ἀλλʼ ἄρα μιν φθῆ\nΤηλέμαχος κατόπισθε βαλὼν χαλκήρεϊ δουρὶ\nὤμων μεσσηγύς, διὰ δὲ στήθεσφιν ἔλασσεν·\nδούπησεν δὲ πεσών, χθόνα δʼ ἤλασε παντὶ μετώπῳ.\nΤηλέμαχος δʼ ἀπόρουσε, λιπὼν δολιχόσκιον ἔγχος\nαὐτοῦ ἐν Ἀμφινόμῳ· περὶ γὰρ δίε μή τις Ἀχαιῶν\nἔγχος ἀνελκόμενον δολιχόσκιον ἢ ἐλάσειε\nφασγάνῳ ἀΐξας ἠὲ προπρηνέα τύψας.\nβῆ δὲ θέειν, μάλα δʼ ὦκα φίλον πατέρʼ εἰσαφίκανεν,\nἀγχοῦ δʼ ἱστάμενος ἔπεα πτερόεντα προσηύδα·\nὦ πάτερ, ἤδη τοι σάκος οἴσω καὶ δύο δοῦρε\nκαὶ κυνέην πάγχαλκον, ἐπὶ κροτάφοις ἀραρυῖαν\nαὐτός τʼ ἀμφιβαλεῦμαι ἰών, δώσω δὲ συβώτῃ\nκαὶ τῷ βουκόλῳ ἄλλα· τετευχῆσθαι γὰρ ἄμεινον.\nτὸν δʼ ἀπαμειβόμενος προσέφη πολύμητις\nὈδυσσεύς·\nοἶσε θέων, ἧός μοι ἀμύνεσθαι πάρʼ ὀϊστοί,\nμή μʼ ἀποκινήσωσι θυράων μοῦνον ἐόντα.\nὣς φάτο, Τηλέμαχος δὲ φίλῳ ἐπεπείθετο πατρί,\nβῆ δʼ ἴμεναι θάλαμόνδʼ, ὅθι οἱ κλυτὰ τεύχεα κεῖτο.\nἔνθεν τέσσαρα μὲν σάκεʼ ἔξελε, δούρατα δʼ ὀκτὼ\nκαὶ πίσυρας κυνέας χαλκήρεας ἱπποδασείας·\nβῆ δὲ φέρων, μάλα δʼ ὦκα φίλον πατέρʼ εἰσαφίκανεν,\nαὐτὸς δὲ πρώτιστα περὶ χροῒ δύσετο χαλκόν·\nὣς δʼ αὔτως τὼ δμῶε δυέσθην τεύχεα καλά,\nἔσταν δʼ ἀμφʼ Ὀδυσῆα δαΐφρονα ποικιλομήτην.\nαὐτὰρ ὅ γʼ, ὄφρα μὲν αὐτῷ ἀμύνεσθαι ἔσαν ἰοί.\nτόφρα μνηστήρων ἕνα γʼ αἰεὶ ᾧ ἐνὶ οἴκῳ\nβάλλε τιτυσκόμενος· τοὶ δʼ ἀγχιστῖνοι ἔπιπτον.\nαὐτὰρ ἐπεὶ λίπον ἰοὶ ὀϊστεύοντα ἄνακτα,\nτόξον μὲν πρὸς σταθμὸν ἐϋσταθέος μεγάροιο\nἔκλινʼ ἑστάμεναι, πρὸς ἐνώπια παμφανόωντα,\nαὐτὸς δʼ ἀμφʼ ὤμοισι σάκος θέτο τετραθέλυμνον,\nκρατὶ δʼ ἐπʼ ἰφθίμῳ κυνέην εὔτυκτον ἔθηκεν,\nἵππουριν, δεινὸν δὲ λόφος καθύπερθεν ἔνευεν·\nεἵλετο δʼ ἄλκιμα δοῦρε δύω κεκορυθμένα χαλκῷ.\nὀρσοθύρη δέ τις ἔσκεν ἐϋδμήτῳ ἐνὶ τοίχῳ,\nἀκρότατον δὲ παρʼ οὐδὸν ἐϋσταθέος μεγάροιο\nἦν ὁδὸς ἐς λαύρην, σανίδες δʼ ἔχον εὖ ἀραρυῖαι.\nτὴν δʼ Ὀδυσεὺς φράζεσθαι ἀνώγει δῖον ὑφορβὸν\nἑσταότʼ ἄγχʼ αὐτῆς· μία δʼ οἴη γίγνετʼ ἐφορμή.\nτοῖς δʼ Ἀγέλεως μετέειπεν, ἔπος πάντεσσι πιφαύσκων·\nὦ φίλοι, οὐκ ἂν δή τις ἀνʼ ὀρσοθύρην ἀναβαίη\nκαὶ εἴποι λαοῖσι, βοὴ δʼ ὤκιστα γένοιτο;\nτῷ κε τάχʼ οὗτος ἀνὴρ νῦν ὕστατα τοξάσσαιτο.\nτὸν δʼ αὖτε προσέειπε Μελάνθιος, αἰπόλος αἰγῶν·\nοὔ πως ἔστʼ, Ἀγέλαε διοτρεφές· ἄγχι γὰρ αἰνῶς\nαὐλῆς καλὰ θύρετρα καὶ ἀργαλέον στόμα λαύρης·\nκαί χʼ εἷς πάντας ἐρύκοι ἀνήρ, ὅς τʼ ἄλκιμος εἴη.\nἀλλʼ ἄγεθʼ, ὑμῖν τεύχεʼ ἐνείκω θωρηχθῆναι\nἐκ θαλάμου· ἔνδον γάρ, ὀΐομαι, οὐδέ πη ἄλλῃ\nτεύχεα κατθέσθην Ὀδυσεὺς καὶ φαίδιμος υἱός.\nὣς εἰπὼν ἀνέβαινε Μελάνθιος, αἰπόλος αἰγῶν,\nεἰς θαλάμους Ὀδυσῆος ἀνὰ ῥῶγας μεγάροιο.\nἔνθεν δώδεκα μὲν σάκεʼ ἔξελε, τόσσα δὲ δοῦρα\nκαὶ τόσσας κυνέας χαλκήρεας ἱπποδασείας·\nβῆ δʼ ἴμεναι, μάλα δʼ ὦκα φέρων μνηστῆρσιν ἔδωκεν.\nκαὶ τότʼ Ὀδυσσῆος λύτο γούνατα καὶ φίλον ἦτορ,\nὡς περιβαλλομένους ἴδε τεύχεα χερσί τε δοῦρα\nμακρὰ τινάσσοντας· μέγα δʼ αὐτῷ φαίνετο ἔργον.\nαἶψα δὲ Τηλέμαχον ἔπεα πτερόεντα προσηύδα·\nΤηλέμαχʼ, ἦ μάλα δή τις ἐνὶ μεγάροισι\nγυναικῶν\nνῶϊν ἐποτρύνει πόλεμον κακὸν ἠὲ Μελανθεύς.\nτὸν δʼ αὖ Τηλέμαχος πεπνυμένος ἀντίον ηὔδα·\nὦ πάτερ, αὐτὸς ἐγὼ τόδε γʼ ἤμβροτον—οὐδέ τις ἄλλος\nαἴτιος—ὃς θαλάμοιο θύρην πυκινῶς ἀραρυῖαν\nκάλλιπον ἀγκλίνας· τῶν δὲ σκοπὸς ἦεν ἀμείνων.\nἀλλʼ ἴθι, δῖʼ Εὔμαιε, θύρην ἐπίθες θαλάμοιο\nκαὶ φράσαι ἤ τις ἄρʼ ἐστὶ γυναικῶν ἣ τάδε ῥέζει,\nἢ υἱὸς Δολίοιο, Μελανθεύς, τόν περ ὀΐω.\nὣς οἱ μὲν τοιαῦτα πρὸς ἀλλήλους ἀγόρευον,\nβῆ δʼ αὖτις θάλαμόνδε Μελάνθιος, αἰπόλος αἰγῶν,\nοἴσων τεύχεα καλά. νόησε δὲ δῖος ὑφορβός,\nαἶψα δʼ Ὀδυσσῆα προσεφώνεεν ἐγγὺς ἐόντα·\nδιογενὲς Λαερτιάδη, πολυμήχανʼ Ὀδυσσεῦ,\nκεῖνος δʼ αὖτʼ ἀΐδηλος ἀνήρ, ὃν ὀϊόμεθʼ αὐτοί,\nἔρχεται ἐς θάλαμον· σὺ δέ μοι νημερτὲς ἐνίσπες,\nἤ μιν ἀποκτείνω, αἴ κε κρείσσων γε γένωμαι,\nἦε σοὶ ἐνθάδʼ ἄγω, ἵνʼ ὑπερβασίας ἀποτίσῃ\nπολλάς, ὅσσας οὗτος ἐμήσατο σῷ ἐνὶ οἴκῳ.\nτὸν δʼ ἀπαμειβόμενος προσέφη πολύμητις\nὈδυσσεύς·\nἦ τοι ἐγὼ καὶ Τηλέμαχος μνηστῆρας ἀγαυοὺς\nσχήσομεν ἔντοσθεν μεγάρων, μάλα περ μεμαῶτας.\nσφῶϊ δʼ ἀποστρέψαντε πόδας καὶ χεῖρας ὕπερθεν\nἐς θάλαμον βαλέειν, σανίδας δʼ ἐκδῆσαι ὄπισθε,\nσειρὴν δὲ πλεκτὴν ἐξ αὐτοῦ πειρήναντε\nκίονʼ ἀνʼ ὑψηλὴν ἐρύσαι πελάσαι τε δοκοῖσιν,\nὥς κεν δηθὰ ζωὸς ἐὼν χαλέπʼ ἄλγεα πάσχῃ·\nὣς ἔφαθʼ, οἱ δʼ ἄρα τοῦ μάλα μὲν κλύον ἠδʼ\nἐπίθοντο,\nβὰν δʼ ἴμεν ἐς θάλαμον, λαθέτην δέ μιν ἔνδον ἐόντα.\nἦ τοι ὁ μὲν θαλάμοιο μυχὸν κάτα τεύχεʼ ἐρεύνα,\nτὼ δʼ ἔσταν ἑκάτερθε παρὰ σταθμοῖσι μένοντε.\nεὖθʼ ὑπὲρ οὐδὸν ἔβαινε Μελάνθιος, αἰπόλος αἰγῶν,\nτῇ ἑτέρῃ μὲν χειρὶ φέρων καλὴν τρυφάλειαν,\nτῇ δʼ ἑτέρῃ σάκος εὐρὺ γέρον, πεπαλαγμένον ἄζῃ,\nΛαέρτεω ἥρωος, ὃ κουρίζων φορέεσκε·\nδὴ τότε γʼ ἤδη κεῖτο, ῥαφαὶ δὲ λέλυντο ἱμάντων·\nτὼ δʼ ἄρʼ ἐπαΐξανθʼ ἑλέτην ἔρυσάν τέ μιν εἴσω\nκουρίξ, ἐν δαπέδῳ δὲ χαμαὶ βάλον ἀχνύμενον κῆρ,\nσὺν δὲ πόδας χεῖράς τε δέον θυμαλγέϊ δεσμῷ\nεὖ μάλʼ ἀποστρέψαντε διαμπερές, ὡς ἐκέλευσεν\nυἱὸς Λαέρταο, πολύτλας δῖος Ὀδυσσεύς·\nσειρὴν δὲ πλεκτὴν ἐξ αὐτοῦ πειρήναντε\nκίονʼ ἀνʼ ὑψηλὴν ἔρυσαν πέλασάν τε δοκοῖσι.\nτὸν δʼ ἐπικερτομέων προσέφης, Εὔμαιε συβῶτα·\nνῦν μὲν δὴ μάλα πάγχυ, Μελάνθιε, νύκτα\nφυλάξεις,\nεὐνῇ ἔνι μαλακῇ καταλέγμενος, ὥς σε ἔοικεν·\nοὐδέ σέ γʼ ἠριγένεια παρʼ Ὠκεανοῖο ῥοάων\nλήσει ἐπερχομένη χρυσόθρονος, ἡνίκʼ ἀγινεῖς\nαἶγας μνηστήρεσσι δόμον κάτα δαῖτα πένεσθαι.\nὣς ὁ μὲν αὖθι λέλειπτο, ταθεὶς ὀλοῷ ἐνὶ δεσμῷ·\nτὼ δʼ ἐς τεύχεα δύντε, θύρην ἐπιθέντε φαεινήν,\nβήτην εἰς Ὀδυσῆα δαΐφρονα, ποικιλομήτην.\nἔνθα μένος πνείοντες ἐφέστασαν, οἱ μὲν ἐπʼ οὐδοῦ\nτέσσαρες, οἱ δʼ ἔντοσθε δόμων πολέες τε καὶ ἐσθλοί.\nτοῖσι δʼ ἐπʼ ἀγχίμολον θυγάτηρ Διὸς ἦλθεν Ἀθήνη,\nΜέντορι εἰδομένη ἠμὲν δέμας ἠδὲ καὶ αὐδήν.\nτὴν δʼ Ὀδυσεὺς γήθησεν ἰδὼν καὶ μῦθον ἔειπε·\nΜέντορ, ἄμυνον ἀρήν, μνῆσαι δʼ ἑτάροιο\nφίλοιο,\nὅς σʼ ἀγαθὰ ῥέζεσκον· ὁμηλικίην δέ μοί ἐσσι.\nὣς φάτʼ, ὀϊόμενος λαοσσόον ἔμμεν Ἀθήνην.\nμνηστῆρες δʼ ἑτέρωθεν ὁμόκλεον ἐν μεγάροισι·\nπρῶτος τήν γʼ ἐνένιπε Δαμαστορίδης Ἀγέλαος·\nΜέντορ, μή σʼ ἐπέεσσι παραιπεπίθῃσιν\nὈδυσσεὺς\nμνηστήρεσσι μάχεσθαι, ἀμυνέμεναι δέ οἱ αὐτῷ.\nὧδε γὰρ ἡμέτερόν γε νόον τελέεσθαι ὀΐω·\nὁππότε κεν τούτους κτέωμεν, πατέρʼ ἠδὲ καὶ υἱόν,\nἐν δὲ σὺ τοῖσιν ἔπειτα πεφήσεαι, οἷα μενοινᾷς\nἔρδειν ἐν μεγάροις· σῷ δʼ αὐτοῦ κράατι τίσεις.\nαὐτὰρ ἐπὴν ὑμέων γε βίας ἀφελώμεθα χαλκῷ,\nκτήμαθʼ ὁπόσσα τοί ἐστι, τά τʼ ἔνδοθι καὶ τὰ θύρηφι,\nτοῖσιν Ὀδυσσῆος μεταμίξομεν· οὐδέ τοι υἷας\nζώειν ἐν μεγάροισιν ἐάσομεν, οὐδέ θύγατρας\nοὐδʼ ἄλοχον κεδνὴν Ἰθάκης κατὰ ἄστυ πολεύειν.\nὣς φάτʼ, Ἀθηναίη δὲ χολώσατο κηρόθι μᾶλλον,\nνείκεσσεν δʼ Ὀδυσῆα χολωτοῖσιν ἐπέεσσιν·\nοὐκέτι σοί γʼ, Ὀδυσεῦ, μένος ἔμπεδον οὐδέ τις\nἀλκή\nοἵη ὅτʼ ἀμφʼ Ἑλένῃ λευκωλένῳ εὐπατερείῃ,\nεἰνάετες Τρώεσσιν ἐμάρναο νωλεμὲς αἰεί,\nπολλοὺς δʼ ἄνδρας ἔπεφνες ἐν αἰνῇ δηϊοτῆτι,\nσῇ δʼ ἥλω βουλῇ Πριάμου πόλις εὐρυάγυια.\nπῶς δὴ νῦν, ὅτε σόν τε δόμον καὶ κτήμαθʼ ἱκάνεις,\nἄντα μνηστήρων ὀλοφύρεαι ἄλκιμος εἶναι;\nἀλλʼ ἄγε δεῦρο, πέπον, παρʼ ἔμʼ ἵστασο καὶ ἴδε ἔργον,\nὄφρʼ εἰδῇς οἷός τοι ἐν ἀνδράσι δυσμενέεσσιν\nΜέντωρ Ἀλκιμίδης εὐεργεσίας ἀποτίνειν.\nἦ ῥα, καὶ οὔ πω πάγχυ δίδου ἑτεραλκέα νίκην,\nἀλλʼ ἔτʼ ἄρα σθένεός τε καὶ ἀλκῆς πειρήτιζεν\nἠμὲν Ὀδυσσῆος ἠδʼ υἱοῦ κυδαλίμοιο.\nαὐτὴ δʼ αἰθαλόεντος ἀνὰ μεγάροιο μέλαθρον\nἕζετʼ ἀναΐξασα, χελιδόνι εἰκέλη ἄντην.\nμνηστῆρας δʼ ὤτρυνε Δαμαστορίδης Ἀγέλαος,\nΕὐρύνομός τε καὶ Ἀμφιμέδων Δημοπτόλεμός τε,\nΠείσανδρός τε Πολυκτορίδης Πόλυβός τε δαΐφρων·\nοἱ γὰρ μνηστήρων ἀρετῇ ἔσαν ἔξοχʼ ἄριστοι,\nὅσσοι ἔτʼ ἔζωον περί τε ψυχέων ἐμάχοντο·\nτοὺς δʼ ἤδη ἐδάμασσε βιὸς καὶ ταρφέες ἰοί.\nτοῖς δʼ Ἀγέλεως μετέειπεν, ἔπος πάντεσσι πιφαύσκων·\nὦ φίλοι, ἤδη σχήσει ἀνὴρ ὅδε χεῖρας ἀάπτους·\nκαὶ δή οἱ Μέντωρ μὲν ἔβη κενὰ εὔγματα εἰπών,\nοἱ δʼ οἶοι λείπονται ἐπὶ πρώτῃσι θύρῃσι.\nτῷ νῦν μὴ ἅμα πάντες ἐφίετε δούρατα μακρά,\nἀλλʼ ἄγεθʼ οἱ ἓξ πρῶτον ἀκοντίσατʼ, αἴ κέ ποθι Ζεὺς\nδώῃ Ὀδυσσῆα βλῆσθαι καὶ κῦδος ἀρέσθαι.\nτῶν δʼ ἄλλων οὐ κῆδος, ἐπὴν οὗτός γε πέσῃσιν.\nὣς ἔφαθʼ, οἱ δʼ ἄρα πάντες ἀκόντισαν ὡς\nἐκέλευεν,\nἱέμενοι· τὰ δὲ πάντα ἐτώσια θῆκεν Ἀθήνη,\nτῶν ἄλλος μὲν σταθμὸν ἐϋσταθέος μεγάροιο\nβεβλήκει, ἄλλος δὲ θύρην πυκινῶς ἀραρυῖαν·\nἄλλου δʼ ἐν τοίχῳ μελίη πέσε χαλκοβάρεια.\nαὐτὰρ ἐπεὶ δὴ δούρατʼ ἀλεύαντο μνηστήρων,\nτοῖς δʼ ἄρα μύθων ἦρχε πολύτλας δῖος Ὀδυσσεύς·\nὦ φίλοι, ἤδη μέν κεν ἐγὼν εἴποιμι καὶ ἄμμι\nμνηστήρων ἐς ὅμιλον ἀκοντίσαι, οἳ μεμάασιν\nἡμέας ἐξεναρίξαι ἐπὶ προτέροισι κακοῖσιν.\nὣς ἔφαθʼ, οἱ δʼ ἄρα πάντες ἀκόντισαν ὀξέα δοῦρα\nἄντα τιτυσκόμενοι· Δημοπτόλεμον μὲν Ὀδυσσεύς,\nΕὐρυάδην δʼ ἄρα Τηλέμαχος, Ἔλατον δὲ συβώτης,\nΠείσανδρον δʼ ἄρʼ ἔπεφνε βοῶν ἐπιβουκόλος ἀνήρ.\nοἱ μὲν ἔπειθʼ ἅμα πάντες ὀδὰξ ἕλον ἄσπετον οὖδας,\nμνηστῆρες δʼ ἀνεχώρησαν μεγάροιο μυχόνδε·\nτοὶ δʼ ἄρʼ ἐπήϊξαν, νεκύων δʼ ἐξ ἔγχεʼ ἕλοντο.\nαὖτις δὲ μνηστῆρες ἀκόντισαν ὀξέα δοῦρα\nἱέμενοι· τὰ δὲ πολλὰ ἐτώσια θῆκεν Ἀθήνη.\nτῶν ἄλλος μὲν σταθμὸν ἐϋσταθέος μεγάροιο\nβεβλήκειν, ἄλλος δὲ θύρην πυκινῶς ἀραρυῖαν·\nἄλλου δʼ ἐν τοίχῳ μελίη πέσε χαλκοβάρεια.\nἈμφιμέδων δʼ ἄρα Τηλέμαχον βάλε χεῖρʼ ἐπὶ καρπῷ\nλίγδην, ἄκρον δὲ ῥινὸν δηλήσατο χαλκός.\nΚτήσιππος δʼ Εὔμαιον ὑπὲρ σάκος ἔγχεϊ μακρῷ\nὦμον ἐπέγραψεν· τὸ δʼ ὑπέρπτατο, πῖπτε δʼ ἔραζε.\nτοὶ δʼ αὖτʼ ἀμφʼ Ὀδυσῆα δαΐφρονα ποικιλομήτην,\nμνηστήρων ἐς ὅμιλον ἀκόντισαν ὀξέα δοῦρα.\nἔνθʼ αὖτʼ Εὐρυδάμαντα βάλε πτολίπορθος Ὀδυσσεύς,\nἈμφιμέδοντα δὲ Τηλέμαχος, Πόλυβον δὲ συβώτης·\nΚτήσιππον δʼ ἄρʼ ἔπειτα βοῶν ἐπιβουκόλος ἀνὴρ\nβεβλήκει πρὸς στῆθος, ἐπευχόμενος δὲ προσηύδα·\nὦ Πολυθερσεΐδη φιλοκέρτομε, μή ποτε πάμπαν\nεἴκων ἀφραδίῃς μέγα εἰπεῖν, ἀλλὰ θεοῖσιν\nμῦθον ἐπιτρέψαι, ἐπεὶ ἦ πολὺ φέρτεροί εἰσι.\nτοῦτό τοι ἀντὶ ποδὸς ξεινήϊον, ὅν ποτʼ ἔδωκας\nἀντιθέῳ Ὀδυσῆϊ δόμον κάτʼ ἀλητεύοντι.\nἦ ῥα βοῶν ἑλίκων ἐπιβουκόλος· αὐτὰρ Ὀδυσσεὺς\nοὖτα Δαμαστορίδην αὐτοσχεδὸν ἔγχεϊ μακρῷ.\nΤηλέμαχος δʼ Εὐηνορίδην Λειώκριτον οὖτα\nδουρὶ μέσον κενεῶνα, διαπρὸ δὲ χαλκὸν ἔλασσεν·\nἤριπε δὲ πρηνής, χθόνα δʼ ἤλασε παντὶ μετώπῳ.\nδὴ τότʼ Ἀθηναίη φθισίμβροτον αἰγίδʼ ἀνέσχεν\nὑψόθεν ἐξ ὀροφῆς· τῶν δὲ φρένες ἐπτοίηθεν.\nοἱ δʼ ἐφέβοντο κατὰ μέγαρον βόες ὣς ἀγελαῖαι·\nτὰς μέν τʼ αἰόλος οἶστρος ἐφορμηθεὶς ἐδόνησεν\nὥρῃ ἐν εἰαρινῇ, ὅτε τʼ ἤματα μακρὰ πέλονται.\nοἱ δʼ ὥς τʼ αἰγυπιοὶ γαμψώνυχες ἀγκυλοχεῖλαι,\nἐξ ὀρέων ἐλθόντες ἐπʼ ὀρνίθεσσι θόρωσι·\nταὶ μέν τʼ ἐν πεδίῳ νέφεα πτώσσουσαι ἵενται,\nοἱ δέ τε τὰς ὀλέκουσιν ἐπάλμενοι, οὐδέ τις ἀλκὴ\nγίγνεται οὐδὲ φυγή· χαίρουσι δέ τʼ ἀνέρες ἄγρῃ·\nὣς ἄρα τοὶ μνηστῆρας ἐπεσσύμενοι κατὰ δῶμα\nτύπτον ἐπιστροφάδην· τῶν δὲ στόνος ὤρνυτʼ ἀεικὴς\nκράτων τυπτομένων, δάπεδον δʼ ἅπαν αἵματι θῦε.\nΛειώδης δʼ Ὀδυσῆος ἐπεσσύμενος λάβε γούνων,\nκαί μιν λισσόμενος ἔπεα πτερόεντα προσηύδα·\nγουνοῦμαί σʼ, Ὀδυσεῦ· σὺ δέ μʼ αἴδεο καί μʼ\nἐλέησον·\nοὐ γάρ πώ τινά φημι γυναικῶν ἐν μεγάροισιν\nεἰπεῖν οὐδέ τι ῥέξαι ἀτάσθαλον· ἀλλὰ καὶ ἄλλους\nπαύεσκον μνηστῆρας, ὅτις τοιαῦτά γε ῥέζοι.\nἀλλά μοι οὐ πείθοντο κακῶν ἄπο χεῖρας ἔχεσθαι·\nτῷ καὶ ἀτασθαλίῃσιν ἀεικέα πότμον ἐπέσπον.\nαὐτὰρ ἐγὼ μετὰ τοῖσι θυοσκόος οὐδὲν ἐοργὼς\nκείσομαι, ὡς οὐκ ἔστι χάρις μετόπισθʼ εὐεργέων·\nτὸν δʼ ἄρʼ ὑπόδρα ἰδὼν προσέφη πολύμητις\nὈδυσσεύς·\nεἰ μὲν δὴ μετὰ τοῖσι θυοσκόος εὔχεαι εἶναι,\nπολλάκι που μέλλεις ἀρήμεναι ἐν μεγάροισι\nτηλοῦ ἐμοὶ νόστοιο τέλος γλυκεροῖο γενέσθαι,\nσοὶ δʼ ἄλοχόν τε φίλην σπέσθαι καὶ τέκνα τεκέσθαι·\nτῷ οὐκ ἂν θάνατόν γε δυσηλεγέα προφύγοισθα.\nὣς ἄρα φωνήσας ξίφος εἵλετο χειρὶ παχείῃ\nκείμενον, ὅ ῥʼ Ἀγέλαος ἀποπροέηκε χαμᾶζε\nκτεινόμενος· τῷ τόν γε κατʼ αὐχένα μέσσον ἔλασσε.\nφθεγγομένου δʼ ἄρα τοῦ γε κάρη κονίῃσιν ἐμίχθη.\nΤερπιάδης δʼ ἔτʼ ἀοιδὸς ἀλύσκανε κῆρα μέλαιναν,\nΦήμιος, ὅς ῥʼ ἤειδε μετὰ μνηστῆρσιν ἀνάγκῃ.\nἔστη δʼ ἐν χείρεσσίν ἔχων φόρμιγγα λίγειαν\nἄγχι παρʼ ὀρσοθύρην· δίχα δὲ φρεσὶ μερμήριζεν,\nἢ ἐκδὺς μεγάροιο Διὸς μεγάλου ποτὶ βωμὸν\nἑρκείου ἵζοιτο τετυγμένον, ἔνθʼ ἄρα πολλὰ\nΛαέρτης Ὀδυσεύς τε βοῶν ἐπὶ μηρίʼ ἔκηαν,\nἦ γούνων λίσσοιτο προσαΐξας Ὀδυσῆα.\nὧδε δέ οἱ φρονέοντι δοάσσατο κέρδιον εἶναι,\nγούνων ἅψασθαι Λαερτιάδεω Ὀδυσῆος.\nἦ τοι ὁ φόρμιγγα γλαφυρὴν κατέθηκε χαμᾶζε\nμεσσηγὺς κρητῆρος ἰδὲ θρόνου ἀργυροήλου,\nαὐτὸς δʼ αὖτʼ Ὀδυσῆα προσαΐξας λάβε γούνων,\nκαί μιν λισσόμενος ἔπεα πτερόεντα προσηύδα·\nγουνοῦμαί σʼ, Ὀδυσεῦ· σὺ δέ μʼ αἴδεο καί μʼ\nἐλέησον·\nαὐτῷ τοι μετόπισθʼ ἄχος ἔσσεται, εἴ κεν ἀοιδὸν\nπέφνῃς, ὅς τε θεοῖσι καὶ ἀνθρώποισιν ἀείδω.\nαὐτοδίδακτος δʼ εἰμί, θεὸς δέ μοι ἐν φρεσὶν οἴμας\nπαντοίας ἐνέφυσεν· ἔοικα δέ τοι παραείδειν\nὥς τε θεῷ· τῷ μή με λιλαίεο δειροτομῆσαι.\nκαί κεν Τηλέμαχος τάδε γʼ εἴποι, σὸς φίλος υἱός,\nὡς ἐγὼ οὔ τι ἑκὼν ἐς σὸν δόμον οὐδὲ χατίζων\nπωλεύμην μνηστῆρσιν ἀεισόμενος μετὰ δαῖτας,\nἀλλὰ πολὺ πλέονες καὶ κρείσσονες ἦγον ἀνάγκῃ.\nὣς φάτο, τοῦ δʼ ἤκουσʼ ἱερὴ ἲς Τηλεμάχοιο,\nαἶψα δʼ ἑὸν πατέρα προσεφώνεεν ἐγγὺς ἐόντα·\nἴσχεο μηδέ τι τοῦτον ἀναίτιον οὔταε χαλκῷ·\nκαὶ κήρυκα Μέδοντα σαώσομεν, ὅς τέ μευ αἰεὶ\nοἴκῳ ἐν ἡμετέρῳ κηδέσκετο παιδὸς ἐόντος,\nεἰ δὴ μή μιν ἔπεφνε Φιλοίτιος ἠὲ συβώτης,\nἠὲ σοὶ ἀντεβόλησεν ὀρινομένῳ κατὰ δῶμα.\nὣς φάτο, τοῦ δʼ ἤκουσε Μέδων πεπνυμένα εἰδώς·\nπεπτηὼς γὰρ ἔκειτο ὑπὸ θρόνον, ἀμφὶ δὲ δέρμα\nἕστο βοὸς νεόδαρτον, ἀλύσκων κῆρα μέλαιναν.\nαἶψα δʼ ἀπὸ θρόνου ὦρτο, θοῶς δʼ ἀπέδυνε βοείην.\nΤηλέμαχον δʼ ἄρʼ ἔπειτα προσαΐξας λάβε γούνων,\nκαί μιν λισσόμενος ἔπεα πτερόεντα προσηύδα·\nὦ φίλʼ, ἐγὼ μὲν ὅδʼ εἰμί, σὺ δʼ ἴσχεο εἰπὲ δὲ\nπατρὶ\nμή με περισθενέων δηλήσεται ὀξέϊ χαλκῷ,\nἀνδρῶν μνηστήρων κεχολωμένος, οἵ οἱ ἔκειρον\nκτήματʼ ἐνὶ μεγάροις, σὲ δὲ νήπιοι οὐδὲν ἔτιον.\nτὸν δʼ ἐπιμειδήσας προσέφη πολύμητις Ὀδυσσεύς·\nθάρσει, ἐπεὶ δή σʼ οὗτος ἐρύσσατο καὶ ἐσάωσεν,\nὄφρα γνῷς κατὰ θυμόν, ἀτὰρ εἴπῃσθα καὶ ἄλλῳ,\nὡς κακοεργίης εὐεργεσίη μέγʼ ἀμείνων.\nἀλλʼ ἐξελθόντες μεγάρων ἕζεσθε θύραζε\nἐκ φόνου εἰς αὐλήν, σύ τε καὶ πολύφημος ἀοιδός,\nὄφρʼ ἂν ἐγὼ κατὰ δῶμα πονήσομαι ὅττεό με χρή.\nὣς φάτο, τὼ δʼ ἔξω βήτην μεγάροιο κιόντε,\nἑζέσθην δʼ ἄρα τώ γε Διὸς μεγάλου ποτὶ βωμόν,\nπάντοσε παπταίνοντε, φόνον ποτιδεγμένω αἰεί.\nπάπτηνεν δʼ Ὀδυσεὺς καθʼ ἑὸν δόμον, εἴ τις ἔτʼ ἀνδρῶν\nζωὸς ὑποκλοπέοιτο, ἀλύσκων κῆρα μέλαιναν.\nτοὺς δὲ ἴδεν μάλα πάντας ἐν αἵματι καὶ κονίῃσι\nπεπτεῶτας πολλούς, ὥστʼ ἰχθύας, οὕς θʼ ἁλιῆες\nκοῖλον ἐς αἰγιαλὸν πολιῆς ἔκτοσθε θαλάσσης\nδικτύῳ ἐξέρυσαν πολυωπῷ· οἱ δέ τε πάντες\nκύμαθʼ ἁλὸς ποθέοντες ἐπὶ ψαμάθοισι κέχυνται·\nτῶν μέν τʼ Ἠέλιος φαέθων ἐξείλετο θυμόν·\nὣς τότʼ ἄρα μνηστῆρες ἐπʼ ἀλλήλοισι κέχυντο.\nδὴ τότε Τηλέμαχον προσέφη πολύμητις Ὀδυσσεύς·\nΤηλέμαχʼ, εἰ δʼ ἄγε μοι κάλεσον τροφὸν\nΕὐρύκλειαν,\nὄφρα ἔπος εἴπωμι τό μοι καταθύμιόν ἐστιν.\nὣς φάτο, Τηλέμαχος δὲ φίλῳ ἐπεπείθετο πατρί,\nκινήσας δὲ θύρην προσέφη τροφὸν Εὐρύκλειαν·\nδεῦρο δὴ ὄρσο, γρηῢ παλαιγενές, ἥ τε\nγυναικῶν\nδμῳάων σκοπός ἐσσι κατὰ μέγαρʼ ἡμετεράων·\nἔρχεο· κικλήσκει σε πατὴρ ἐμός, ὄφρα τι εἴπῃ.\nὣς ἄρʼ ἐφώνησεν, τῇ δʼ ἄπτερος ἔπλετο μῦθος,\nὤϊξεν δὲ θύρας μεγάρων εὖ ναιεταόντων,\nβῆ δʼ ἴμεν· αὐτὰρ Τηλέμαχος πρόσθʼ ἡγεμόνευεν.\nεὗρεν ἔπειτʼ Ὀδυσῆα μετὰ κταμένοισι νέκυσσιν,\nαἵματι καὶ λύθρῳ πεπαλαγμένον ὥστε λέοντα,\nὅς ῥά τε βεβρωκὼς βοὸς ἔρχεται ἀγραύλοιο·\nπᾶν δʼ ἄρα οἱ στῆθός τε παρήϊά τʼ ἀμφοτέρωθεν\nαἱματόεντα πέλει, δεινὸς δʼ εἰς ὦπα ἰδέσθαι·\nὣς Ὀδυσεὺς πεπάλακτο πόδας καὶ χεῖρας ὕπερθεν.\nἡ δʼ ὡς οὖν νέκυάς τε καὶ ἄσπετον εἴσιδεν αἷμα,\nἴθυσέν ῥʼ ὀλολύξαι, ἐπεὶ μέγα εἴσιδεν ἔργον·\nἀλλʼ Ὀδυσεὺς κατέρυκε καὶ ἔσχεθεν ἱεμένην περ,\nκαί μιν φωνήσας ἔπεα πτερόεντα προσηύδα·\nἐν θυμῷ, γρηῦ, χαῖρε καὶ ἴσχεο μηδʼ ὀλόλυζε·\nοὐχ ὁσίη κταμένοισιν ἐπʼ ἀνδράσιν εὐχετάασθαι.\nτούσδε δὲ μοῖρʼ ἐδάμασσε θεῶν καὶ σχέτλια ἔργα·\nοὔ τινα γὰρ τίεσκον ἐπιχθονίων ἀνθρώπων,\nοὐ κακὸν οὐδὲ μὲν ἐσθλόν, ὅτις σφέας εἰσαφίκοιτο·\nτῷ καὶ ἀτασθαλίῃσιν ἀεικέα πότμον ἐπέσπον.\nἀλλʼ ἄγε μοι σὺ γυναῖκας ἐνὶ μεγάροις κατάλεξον,\nαἵ τέ μʼ ἀτιμάζουσι καὶ αἳ νηλείτιδές εἰσιν.\nτὸν δʼ αὖτε προσέειπε φίλη τροφὸς Εὐρύκλεια·\nτοιγὰρ ἐγώ τοι, τέκνον, ἀληθείην καταλέξω.\nπεντήκοντά τοί εἰσιν ἐνὶ μεγάροισι γυναῖκες\nδμῳαί, τὰς μέν τʼ ἔργα διδάξαμεν ἐργάζεσθαι,\nεἴριά τε ξαίνειν καὶ δουλοσύνην ἀνέχεσθαι·\nτάων δώδεκα πᾶσαι ἀναιδείης ἐπέβησαν,\nοὔτʼ ἐμὲ τίουσαι οὔτʼ αὐτὴν Πηνελόπειαν.\nΤηλέμαχος δὲ νέον μὲν ἀέξετο, οὐδέ ἑ μήτηρ\nσημαίνειν εἴασκεν ἐπὶ δμῳῇσι γυναιξίν.\nἀλλʼ ἄγʼ ἐγὼν ἀναβᾶσʼ ὑπερώϊα σιγαλόεντα\nεἴπω σῇ ἀλόχῳ, τῇ τις θεὸς ὕπνον ἐπῶρσε.\nτὴν δʼ ἀπαμειβόμενος προσέφη πολύμητις Ὀδυσσεύς\nμή πω τήνδʼ ἐπέγειρε· σὺ δʼ ἐνθάδε εἰπὲ γυναιξὶν\nἐλθέμεν, αἵ περ πρόσθεν ἀεικέα μηχανόωντο.\nὣς ἄρʼ ἔφη, γρηῢς δὲ διὲκ μεγάροιο βεβήκει\nἀγγελέουσα γυναιξὶ καὶ ὀτρυνέουσα νέεσθαι.\nαὐτὰρ ὁ Τηλέμαχον καὶ βουκόλον ἠδὲ συβώτην\nεἰς ἓ καλεσσάμενος ἔπεα πτερόεντα προσηύδα·\nἄρχετε νῦν νέκυας φορέειν καὶ ἄνωχθε\nγυναῖκας·\nαὐτὰρ ἔπειτα θρόνους περικαλλέας ἠδὲ τραπέζας\nὕδατι καὶ σπόγγοισι πολυτρήτοισι καθαίρειν.\nαὐτὰρ ἐπὴν δὴ πάντα δόμον κατακοσμήσησθε,\nδμῳὰς ἐξαγαγόντες ἐϋσταθέος μεγάροιο,\nμεσσηγύς τε θόλου καὶ ἀμύμονος ἕρκεος αὐλῆς,\nθεινέμεναι ξίφεσιν τανυήκεσιν, εἰς ὅ κε πασέων\nψυχὰς ἐξαφέλησθε καὶ ἐκλελάθωντʼ Ἀφροδίτης,\nτὴν ἄρʼ ὑπὸ μνηστῆρσιν ἔχον μίσγοντό τε λάθρη.\nὣς ἔφαθʼ, αἱ δὲ γυναῖκες ἀολλέες ἦλθον ἅπασαι,\nαἴνʼ ὀλοφυρόμεναι, θαλερὸν κατὰ δάκρυ χέουσαι.\nπρῶτα μὲν οὖν νέκυας φόρεον κατατεθνηῶτας,\nκὰδ δʼ ἄρʼ ὑπʼ αἰθούσῃ τίθεσαν εὐερκέος αὐλῆς,\nἀλλήλοισιν ἐρείδουσαι· σήμαινε δʼ Ὀδυσσεὺς\nαὐτὸς ἐπισπέρχων· ταὶ δʼ ἐκφόρεον καὶ ἀνάγκῃ.\nαὐτὰρ ἔπειτα θρόνους περικαλλέας ἠδὲ τραπέζας\nὕδατι καὶ σπόγγοισι πολυτρήτοισι κάθαιρον.\nαὐτὰρ Τηλέμαχος καὶ βουκόλος ἠδὲ συβώτῃς\nλίστροισιν δάπεδον πύκα ποιητοῖο δόμοιο\nξῦον· ταὶ δʼ ἐφόρεον δμῳαί, τίθεσαν δὲ θύραζε.\nαὐτὰρ ἐπειδὴ πᾶν μέγαρον διεκοσμήσαντο,\nδμῳὰς δʼ ἐξαγαγόντες ἐϋσταθέος μεγάροιο,\nμεσσηγύς τε θόλου καὶ ἀμύμονος ἕρκεος αὐλῆς,\nεἴλεον ἐν στείνει, ὅθεν οὔ πως ἦεν ἀλύξαι.\nτοῖσι δὲ Τηλέμαχος πεπνυμένος ἦρχʼ ἀγορεύειν·\nμὴ μὲν δὴ καθαρῷ θανάτῳ ἀπὸ θυμὸν ἑλοίμην\nτάων, αἳ δὴ ἐμῇ κεφαλῇ κατʼ ὀνείδεα χεῦαν\nμητέρι θʼ ἡμετέρῃ παρά τε μνηστῆρσιν ἴαυον.\nὣς ἄρʼ ἔφη, καὶ πεῖσμα νεὸς κυανοπρῴροιο\nκίονος ἐξάψας μεγάλης περίβαλλε θόλοιο,\nὑψόσʼ ἐπεντανύσας, μή τις ποσὶν οὖδας ἵκοιτο.\nὡς δʼ ὅτʼ ἂν ἢ κίχλαι τανυσίπτεροι ἠὲ πέλειαι\nἕρκει ἐνιπλήξωσι, τό θʼ ἑστήκῃ ἐνὶ θάμνῳ,\nαὖλιν ἐσιέμεναι, στυγερὸς δʼ ὑπεδέξατο κοῖτος,\nὣς αἵ γʼ ἑξείης κεφαλὰς ἔχον, ἀμφὶ δὲ πάσαις\nδειρῇσι βρόχοι ἦσαν, ὅπως οἴκτιστα θάνοιεν.\nἤσπαιρον δὲ πόδεσσι μίνυνθά περ οὔ τι μάλα δήν.\nἐκ δὲ Μελάνθιον ἦγον ἀνὰ πρόθυρόν τε καὶ αὐλήν·\nτοῦ δʼ ἀπὸ μὲν ῥῖνάς τε καὶ οὔατα νηλέϊ χαλκῷ\nτάμνον, μήδεά τʼ ἐξέρυσαν, κυσὶν ὠμὰ δάσασθαι,\nχεῖράς τʼ ἠδὲ πόδας κόπτον κεκοτηότι θυμῷ.\nοἱ μὲν ἔπειτʼ ἀπονιψάμενοι χεῖράς τε πόδας τε\nεἰς Ὀδυσῆα δόμονδε κίον, τετέλεστο δὲ ἔργον·\nαὐτὰρ ὅ γε προσέειπε φίλην τροφὸν Εὐρύκλειαν·\nοἶσε θέειον, γρηΰ, κακῶν ἄκος, οἶσε δέ μοι πῦρ,\nὄφρα θεειώσω μέγαρον· σὺ δὲ Πηνελόπειαν\nἐλθεῖν ἐνθάδʼ ἄνωχθι σὺν ἀμφιπόλοισι γυναιξί·\nπάσας δʼ ὄτρυνον δμῳὰς κατὰ δῶμα νέεσθαι.\nτὸν δʼ αὖτε προσέειπε φίλη τροφὸς Εὐρύκλεια·\nναὶ δὴ ταῦτά γε, τέκνον ἐμόν, κατὰ μοῖραν ἔειπες.\nἀλλʼ ἄγε τοι χλαῖνάν τε χιτῶνά τε εἵματʼ ἐνείκω,\nμηδʼ οὕτω ῥάκεσιν πεπυκασμένος εὐρέας ὤμους\nἕσταθʼ ἐνὶ μεγάροισι· νεμεσσητὸν δέ κεν εἴη.\nτὴν δʼ ἀπαμειβόμενος προσέφη πολύμητις\nὈδυσσεύς·\nπῦρ νῦν μοι πρώτιστον ἐνὶ μεγάροισι γενέσθω.\nὣς ἔφατʼ, οὐδʼ ἀπίθησε φίλη τροφὸς Εὐρύκλεια,\nἤνεικεν δʼ ἄρα πῦρ καὶ θήϊον· αὐτὰρ Ὀδυσσεὺς\nεὖ διεθείωσεν μέγαρον καὶ δῶμα καὶ αὐλήν.\nγρηῢς δʼ αὖτʼ ἀπέβη διὰ δώματα κάλʼ Ὀδυσῆος\nἀγγελέουσα γυναιξὶ καὶ ὀτρυνέουσα νέεσθαι·\nαἱ δʼ ἴσαν ἐκ μεγάροιο δάος μετὰ χερσὶν ἔχουσαι.\nαἱ μὲν ἄρʼ ἀμφεχέοντο καὶ ἠσπάζοντʼ Ὀδυσῆα,\nκαὶ κύνεον ἀγαπαξόμεναι κεφαλήν τε καὶ ὤμους\nχεῖράς τʼ αἰνύμεναι· τὸν δὲ γλυκὺς ἵμερος ᾕρει\nκλαυθμοῦ καὶ στοναχῆς, γίγνωσκε δʼ ἄρα φρεσὶ πάσας.\nγρηῢς δʼ εἰς ὑπερῷʼ ἀνεβήσετο καγχαλόωσα,\nδεσποίνῃ ἐρέουσα φίλον πόσιν ἔνδον ἐόντα·\nγούνατα δʼ ἐρρώσαντο, πόδες δʼ ὑπερικταίνοντο.\nστῆ δʼ ἄρʼ ὑπὲρ κεφαλῆς καί μιν πρὸς μῦθον ἔειπεν·\nἔγρεο, Πηνελόπεια, φίλον τέκος, ὄφρα ἴδηαι\nὀφθαλμοῖσι τεοῖσι τά τʼ ἔλδεαι ἤματα πάντα.\nἦλθʼ Ὀδυσεὺς καὶ οἶκον ἱκάνεται, ὀψέ περ ἐλθών.\nμνηστῆρας δʼ ἔκτεινεν ἀγήνορας, οἵ θʼ ἑὸν οἶκον\nκήδεσκον καὶ κτήματʼ ἔδον βιόωντό τε παῖδα.\nτὴν δʼ αὖτε προσέειπε περίφρων Πηνελόπεια·\nμαῖα φίλη, μάργην σε θεοὶ θέσαν, οἵ τε δύνανται\nἄφρονα ποιῆσαι καὶ ἐπίφρονά περ μάλʼ ἐόντα,\nκαί τε χαλιφρονέοντα σαοφροσύνης ἐπέβησαν·\nοἵ σέ περ ἔβλαψαν· πρὶν δὲ φρένας αἰσίμη ἦσθα.\nτίπτε με λωβεύεις πολυπενθέα θυμὸν ἔχουσαν\nταῦτα παρὲξ ἐρέουσα καὶ ἐξ ὕπνου μʼ ἀνεγείρεις\nἡδέος, ὅς μʼ ἐπέδησε φίλα βλέφαρʼ ἀμφικαλύψας;\nοὐ γάρ πω τοιόνδε κατέδραθον, ἐξ οὗ Ὀδυσσεὺς\nᾤχετʼ ἐποψόμενος Κακοΐλιον οὐκ ὀνομαστήν.\nἀλλʼ ἄγε νῦν κατάβηθι καὶ ἂψ ἔρχευ μέγαρόνδε.\nεἰ γάρ τίς μʼ ἄλλη γε γυναικῶν, αἵ μοι ἔασι,\nταῦτʼ ἐλθοῦσʼ ἤγγειλε καὶ ἐξ ὕπνου ἀνέγειρεν,\nτῷ κε τάχα στυγερῶς μιν ἐγὼν ἀπέπεμψα νέεσθαι\nαὖτις ἔσω μέγαρον· σὲ δὲ τοῦτό γε γῆρας ὀνήσει.\nτὴν δʼ αὖτε προσέειπε φίλη τροφὸς Εὐρύκλεια·\nοὔ τί σε λωβεύω, τέκνον φίλον, ἀλλʼ ἔτυμόν τοι\nἦλθʼ Ὀδυσεὺς καὶ οἶκον ἱκάνεται, ὡς ἀγορεύω,\nὁ ξεῖνος, τὸν πάντες ἀτίμων ἐν μεγάροισι.\nΤηλέμαχος δʼ ἄρα μιν πάλαι ᾔδεεν ἔνδον ἐόντα,\nἀλλὰ σαοφροσύνῃσι νοήματα πατρὸς ἔκευθεν,\nὄφρʼ ἀνδρῶν τίσαιτο βίην ὑπερηνορεόντων.\nὣς ἔφαθʼ, ἡ δʼ ἐχάρη καὶ ἀπὸ λέκτροιο θοροῦσα\nγρηῒ περιπλέχθη, βλεφάρων δʼ ἀπὸ δάκρυον ἧκεν·\nκαί μιν φωνήσασʼ ἔπεα πτερόεντα προσηύδα·\nεἰ δʼ ἄγε δή μοι, μαῖα φίλη, νημερτὲς\nἐνίσπες,\nεἰ ἐτεὸν δὴ οἶκον ἱκάνεται, ὡς ἀγορεύεις,\nὅππως δὴ μνηστῆρσιν ἀναιδέσι χεῖρας ἐφῆκε\nμοῦνος ἐών, οἱ δʼ αἰὲν ἀολλέες ἔνδον ἔμιμνον.\nτὴν δʼ αὖτε προσέειπε φίλη τροφὸς Εὐρύκλεια·\nοὐκ ἴδον, οὐ πυθόμην, ἀλλὰ στόνον οἶον ἄκουσα\nκτεινομένων· ἡμεῖς δὲ μυχῷ θαλάμων εὐπήκτων\nἥμεθʼ ἀτυζόμεναι, σανίδες δʼ ἔχον εὖ ἀραρυῖαι,\nπρίν γʼ ὅτε δή με σὸς υἱὸς ἀπὸ μεγάροιο κάλεσσε\nΤηλέμαχος· τὸν γάρ ῥα πατὴρ προέηκε καλέσσαι.\nεὗρον ἔπειτʼ Ὀδυσῆα μετὰ κταμένοισι νέκυσσιν\nἑσταόθʼ· οἱ δέ μιν ἀμφί, κραταίπεδον οὖδας ἔχοντες,\nκείατʼ ἐπʼ ἀλλήλοισιν· ἰδοῦσά κε θυμὸν ἰάνθης.\nνῦν δʼ οἱ μὲν δὴ πάντες ἐπʼ αὐλείῃσι θύρῃσιν\nἀθρόοι, αὐτὰρ ὁ δῶμα θεειοῦται περικαλλές,\nπῦρ μέγα κηάμενος· σὲ δέ με προέηκε καλέσσαι.\nἀλλʼ ἕπευ, ὄφρα σφῶϊν ἐϋφροσύνης ἐπιβῆτον\nἀμφοτέρω φίλον ἦτορ, ἐπεὶ κακὰ πολλὰ πέποσθε.\nνῦν δʼ ἤδη τόδε μακρὸν ἐέλδωρ ἐκτετέλεσται·\nἦλθε μὲν αὐτὸς ζωὸς ἐφέστιος, εὗρε δὲ καὶ σὲ\nκαὶ παῖδʼ ἐν μεγάροισι· κακῶς δʼ οἵ πέρ μιν ἔρεζον\nμνηστῆρες, τοὺς πάντας ἐτίσατο ᾧ ἐνὶ οἴκῳ.\nτὴν δʼ αὖτε προσέειπε περίφρων Πηνελόπεια·\nμαῖα φίλη, μή πω μέγʼ ἐπεύχεο καγχαλόωσα.\nοἶσθα γὰρ ὥς κʼ ἀσπαστὸς ἐνὶ μεγάροισι φανείη\nπᾶσι, μάλιστα δʼ ἐμοί τε καὶ υἱέϊ, τὸν τεκόμεσθα·\nἀλλʼ οὐκ ἔσθʼ ὅδε μῦθος ἐτήτυμος, ὡς ἀγορεύεις,\nἀλλά τις ἀθανάτων κτεῖνε μνηστῆρας ἀγαυούς,\nὕβριν ἀγασσάμενος θυμαλγέα καὶ κακὰ ἔργα.\nοὔ τινα γὰρ τίεσκον ἐπιχθονίων ἀνθρώπων,\nοὐ κακὸν οὐδὲ μὲν ἐσθλόν, ὅτις σφέας εἰσαφίκοιτο·\nτῷ διʼ ἀτασθαλίας ἔπαθον κακόν· αὐτὰρ Ὀδυσσεὺς\nὤλεσε τηλοῦ νόστον Ἀχαιΐδος, ὤλετο δʼ αὐτός.\nτὴν δʼ ἠμείβετʼ ἔπειτα φίλη τροφὸς Εὐρύκλεια·\nτέκνον ἐμόν, ποῖόν σε ἔπος φύγεν ἕρκος ὀδόντων,\nἣ πόσιν ἔνδον ἐόντα παρʼ ἐσχάρῃ οὔ ποτʼ ἔφησθα\nοἴκαδʼ ἐλεύσεσθαι· θυμὸς δέ τοι αἰὲν ἄπιστος.\nἀλλʼ ἄγε τοι καὶ σῆμα ἀριφραδὲς ἄλλο τι εἴπω,\nοὐλήν, τήν ποτέ μιν σῦς ἤλασε λευκῷ ὀδόντι.\nτὴν ἀπονίζουσα φρασάμην, ἔθελον δὲ σοὶ αὐτῇ\nεἰπέμεν· ἀλλά με κεῖνος ἑλὼν ἐπὶ μάστακα χερσὶν\nοὐκ ἔα εἰπέμεναι πολυϊδρείῃσι νόοιο.\nἀλλʼ ἕπευ· αὐτὰρ ἐγὼν ἐμέθεν περιδώσομαι αὐτῆς,\nαἴ κέν σʼ ἐξαπάφω, κτεῖναί μʼ οἰκτίστῳ ὀλέθρῳ.\nτὴν δʼ ἠμείβετʼ ἔπειτα περίφρων Πηνελόπεια·\nμαῖα φίλη, χαλεπόν σε θεῶν αἰειγενετάων\nδήνεα εἴρυσθαι, μὰλα περ πολύϊδριν ἐοῦσαν.\nἀλλʼ ἔμπης ἴομεν μετὰ παῖδʼ ἐμόν, ὄφρα ἴδωμαι\nἄνδρας μνηστῆρας τεθνηότας, ἠδʼ ὃς ἔπεφνεν.\nὣς φαμένη κατέβαινʼ ὑπερώϊα· πολλὰ δέ οἱ κῆρ\nὥρμαινʼ, ἢ ἀπάνευθε φίλον πόσιν ἐξερεείνοι,\nἦ παρστᾶσα κύσειε κάρη καὶ χεῖρε λαβοῦσα.\nἡ δʼ ἐπεὶ εἰσῆλθεν καὶ ὑπέρβη λάϊνον οὐδόν,\nἕζετʼ ἔπειτʼ Ὀδυσῆος ἐναντίη, ἐν πυρὸς αὐγῇ,\nτοίχου τοῦ ἑτέρου· ὁ δʼ ἄρα πρὸς κίονα μακρὴν\nἧστο κάτω ὁρόων, ποτιδέγμενος εἴ τί μιν εἴποι\nἰφθίμη παράκοιτις, ἐπεὶ ἴδεν ὀφθαλμοῖσιν.\nἡ δʼ ἄνεω δὴν ἧστο, τάφος δέ οἱ ἦτορ ἵκανεν·\nὄψει δʼ ἄλλοτε μέν μιν ἐνωπαδίως ἐσίδεσκεν,\nἄλλοτε δʼ ἀγνώσασκε κακὰ χροῒ εἵματʼ ἔχοντα.\nΤηλέμαχος δʼ ἐνένιπεν ἔπος τʼ ἔφατʼ ἔκ τʼ ὀνόμαζε·\nμῆτερ ἐμή, δύσμητερ, ἀπηνέα θυμὸν ἔχουσα,\nτίφθʼ οὕτω πατρὸς νοσφίζεαι, οὐδὲ παρʼ αὐτὸν\nἑζομένη μύθοισιν ἀνείρεαι οὐδὲ μεταλλᾷς;\nοὐ μέν κʼ ἄλλη γʼ ὧδε γυνὴ τετληότι θυμῷ\nἀνδρὸς ἀφεσταίη, ὅς οἱ κακὰ πολλὰ μογήσας\nἔλθοι ἐεικοστῷ ἔτεϊ ἐς πατρίδα γαῖαν·\nσοὶ δʼ αἰεὶ κραδίη στερεωτέρη ἐστὶ λίθοιο.\nτὸν δʼ αὖτε προσέειπε περίφρων Πηνελόπεια·\nτέκνον ἐμόν, θυμός μοι ἐνὶ στήθεσσι τέθηπεν,\nοὐδέ τι προσφάσθαι δύναμαι ἔπος οὐδʼ ἐρέεσθαι\nοὐδʼ εἰς ὦπα ἰδέσθαι ἐναντίον. εἰ δʼ ἐτεὸν δὴ\nἔστʼ Ὀδυσεὺς καὶ οἶκον ἱκάνεται, ἦ μάλα νῶϊ\nγνωσόμεθʼ ἀλλήλων καὶ λώϊον· ἔστι γὰρ ἡμῖν\nσήμαθʼ, ἃ δὴ καὶ νῶϊ κεκρυμμένα ἴδμεν ἀπʼ ἄλλων.\nὣς φάτο, μείδησεν δὲ πολύτλας δῖος Ὀδυσσεύς,\nαἶψα δὲ Τηλέμαχον ἔπεα πτερόεντα προσηύδα·\nΤηλέμαχʼ, ἦ τοι μητέρʼ ἐνὶ μεγάροισιν ἔασον\nπειράζειν ἐμέθεν· τάχα δὲ φράσεται καὶ ἄρειον.\nνῦν δʼ ὅττι ῥυπόω, κακὰ δὲ χροῒ εἵματα εἷμαι,\nτοὔνεκʼ ἀτιμάζει με καὶ οὔ πω φησὶ τὸν εἶναι.\nἡμεῖς δὲ φραζώμεθʼ ὅπως ὄχʼ ἄριστα γένηται.\nκαὶ γάρ τίς θʼ ἕνα φῶτα κατακτείνας ἐνὶ δήμῳ,\nᾧ μὴ πολλοὶ ἔωσιν ἀοσσητῆρες ὀπίσσω,\nφεύγει πηούς τε προλιπὼν καὶ πατρίδα γαῖαν·\nἡμεῖς δʼ ἕρμα πόληος ἀπέκταμεν, οἳ μέγʼ ἄριστοι\nκούρων εἰν Ἰθάκῃ· τὰ δέ σε φράζεσθαι ἄνωγα.\nτὸν δʼ αὖ Τηλέμαχος πεπνυμένος ἀντίον ηὔδα·\nαὐτὸς ταῦτά γε λεῦσσε, πάτερ φίλε· σὴν γὰρ ἀρίστην\nμῆτιν ἐπʼ ἀνθρώπους φάσʼ ἔμμεναι, οὐδέ κέ τίς τοι\nἄλλος ἀνὴρ ἐρίσειε καταθνητῶν ἀνθρώπων.\nἡμεῖς δʼ ἐμμεμαῶτες ἅμʼ ἑψόμεθʼ, οὐδέ τί φημι\nἀλκῆς δευήσεσθαι, ὅση δύναμίς γε πάρεστιν.\nτὸν δʼ ἀπαμειβόμενος προσέφη πολύμητις Ὀδυσσεύς\nτοιγὰρ ἐγὼν ἐρέω ὥς μοι δοκεῖ εἶναι ἄριστα.\nπρῶτα μὲν ἂρ λούσασθε καὶ ἀμφιέσασθε χιτῶνας,\nδμῳὰς δʼ ἐν μεγάροισιν ἀνώγετε εἵμαθʼ ἑλέσθαι·\nαὐτὰρ θεῖος ἀοιδὸς ἔχων φόρμιγγα λίγειαν\nἡμῖν ἡγείσθω φιλοπαίγμονος ὀρχηθμοῖο,\nὥς κέν τις φαίη γάμον ἔμμεναι ἐκτὸς ἀκούων,\nἢ ἀνʼ ὁδὸν στείχων, ἢ οἳ περιναιετάουσι·\nμὴ πρόσθε κλέος εὐρὺ φόνου κατὰ ἄστυ γένηται\nἀνδρῶν μνηστήρων, πρίν γʼ ἡμέας ἐλθέμεν ἔξω\nἀγρὸν ἐς ἡμέτερον πολυδένδρεον· ἔνθα δʼ ἔπειτα\nφρασσόμεθʼ ὅττι κε κέρδος Ὀλύμπιος ἐγγυαλίξῃ.\nὣς ἔφαθʼ, οἱ δʼ ἄρα τοῦ μάλα μὲν κλύον ἠδʼ\nἐπίθοντο\nπρῶτα μὲν οὖν λούσαντο καὶ ἀμφιέσαντο χιτῶνας,\nὅπλισθεν δὲ γυναῖκες· ὁ δʼ εἵλετο θεῖος ἀοιδὸς\nφόρμιγγα γλαφυρήν, ἐν δέ σφισιν ἵμερον ὦρσε\nμολπῆς τε γλυκερῆς καὶ ἀμύμονος ὀρχηθμοῖο.\nτοῖσιν δὲ μέγα δῶμα περιστεναχίζετο ποσσὶν\nἀνδρῶν παιζόντων καλλιζώνων τε γυναικῶν.\nὧδε δέ τις εἴπεσκε δόμων ἔκτοσθεν ἀκούων·\nἦ μάλα δή τις ἔγημε πολυμνήστην βασίλειαν·\nσχετλίη, οὐδʼ ἔτλη πόσιος οὗ κουριδίοιο\nεἴρυσθαι μέγα δῶμα διαμπερές, ἧος ἵκοιτο.\nὣς ἄρα τις εἴπεσκε, τὰ δʼ οὐκ ἴσαν ὡς ἐτέτυκτο.\nαὐτὰρ Ὀδυσσῆα μεγαλήτορα ᾧ ἐνὶ οἴκῳ\nΕὐρυνόμη ταμίη λοῦσεν καὶ χρῖσεν ἐλαίῳ,\nἀμφὶ δέ μιν φᾶρος καλὸν βάλεν ἠδὲ χιτῶνα·\nαὐτὰρ κὰκ κεφαλῆς κάλλος πολὺ χεῦεν Ἀθήνη\nμείζονά τʼ εἰσιδέειν καὶ πάσσονα· κὰδ δὲ κάρητος\nοὔλας ἧκε κόμας, ὑακινθίνῳ ἄνθει ὁμοίας.\nὡς δʼ ὅτε τις χρυσὸν περιχεύεται ἀργύρῳ ἀνὴρ\nἴδρις, ὃν Ἥφαιστος δέδαεν καὶ Παλλὰς Ἀθήνη\nτέχνην παντοίην, χαρίεντα δὲ ἔργα τελείει·\nὣς μὲν τῷ περίχευε χάριν κεφαλῇ τε καὶ ὤμοις.\nἐκ δʼ ἀσαμίνθου βῆ δέμας ἀθανάτοισιν ὁμοῖος·\nἂψ δʼ αὖτις κατʼ ἄρʼ ἕζετʼ ἐπὶ θρόνου ἔνθεν ἀνέστη,\nἀντίον ἧς ἀλόχου, καί μιν πρὸς μῦθον ἔειπε·\nδαιμονίη, περί σοί γε γυναικῶν θηλυτεράων\nκῆρ ἀτέραμνον ἔθηκαν Ὀλύμπια δώματʼ ἔχοντες·\nοὐ μέν κʼ ἄλλη γʼ ὧδε γυνὴ τετληότι θυμῷ\nἀνδρὸς ἀφεσταίη, ὅς οἱ κακὰ πολλὰ μογήσας\nἔλθοι ἐεικοστῷ ἔτεϊ ἐς πατρίδα γαῖαν.\nἀλλʼ ἄγε μοι, μαῖα, στόρεσον λέχος, ὄφρα καὶ αὐτὸς\nλέξομαι· ἦ γὰρ τῇ γε σιδήρεον ἐν φρεσὶ ἦτορ.\nτὸν δʼ αὖτε προσέειπε περίφρων Πηνελόπεια·\nδαιμόνιʼ, οὔτʼ ἄρ τι μεγαλίζομαι οὔτʼ ἀθερίζω\nοὔτε λίην ἄγαμαι, μάλα δʼ εὖ οἶδʼ οἷος ἔησθα\nἐξ Ἰθάκης ἐπὶ νηὸς ἰὼν δολιχηρέτμοιο.\nἀλλʼ ἄγε οἱ στόρεσον πυκινὸν λέχος, Εὐρύκλεια,\nἐκτὸς ἐϋσταθέος θαλάμου, τόν ῥʼ αὐτὸς ἐποίει·\nἔνθα οἱ ἐκθεῖσαι πυκινὸν λέχος ἐμβάλετʼ εὐνήν,\nκώεα καὶ χλαίνας καὶ ῥήγεα σιγαλόεντα.\nὣς ἄρʼ ἔφη πόσιος πειρωμένη· αὐτὰρ Ὀδυσσεὺς\nὀχθήσας ἄλοχον προσεφώνεε κεδνὰ ἰδυῖαν·\nὦ γύναι, ἦ μάλα τοῦτο ἔπος θυμαλγὲς ἔειπες·\nτίς δέ μοι ἄλλοσε θῆκε λέχος; χαλεπὸν δέ κεν εἴη\nκαὶ μάλʼ ἐπισταμένῳ, ὅτε μὴ θεὸς αὐτὸς ἐπελθὼν\nῥηϊδίως ἐθέλων θείη ἄλλῃ ἐνὶ χώρῃ.\nἀνδρῶν δʼ οὔ κέν τις ζωὸς βροτός, οὐδὲ μάλʼ ἡβῶν,\nῥεῖα μετοχλίσσειεν, ἐπεὶ μέγα σῆμα τέτυκται\nἐν λέχει ἀσκητῷ· τὸ δʼ ἐγὼ κάμον οὐδέ τις ἄλλος.\nθάμνος ἔφυ τανύφυλλος ἐλαίης ἕρκεος ἐντός,\nἀκμηνὸς θαλέθων· πάχετος δʼ ἦν ἠΰτε κίων.\nτῷ δʼ ἐγὼ ἀμφιβαλὼν θάλαμον δέμον, ὄφρʼ ἐτέλεσσα,\nπυκνῇσιν λιθάδεσσι, καὶ εὖ καθύπερθεν ἔρεψα,\nκολλητὰς δʼ ἐπέθηκα θύρας, πυκινῶς ἀραρυίας.\nκαὶ τότʼ ἔπειτʼ ἀπέκοψα κόμην τανυφύλλου ἐλαίης,\nκορμὸν δʼ ἐκ ῥίζης προταμὼν ἀμφέξεσα χαλκῷ\nεὖ καὶ ἐπισταμένως, καὶ ἐπὶ στάθμην ἴθυνα,\nἑρμῖνʼ ἀσκήσας, τέτρηνα δὲ πάντα τερέτρῳ.\nἐκ δὲ τοῦ ἀρχόμενος λέχος ἔξεον, ὄφρʼ ἐτέλεσσα,\nδαιδάλλων χρυσῷ τε καὶ ἀργύρῳ ἠδʼ ἐλέφαντι·\nἐκ δʼ ἐτάνυσσα ἱμάντα βοὸς φοίνικι φαεινόν.\nοὕτω τοι τόδε σῆμα πιφαύσκομαι· οὐδέ τι οἶδα,\nἤ μοι ἔτʼ ἔμπεδόν ἐστι, γύναι, λέχος, ἦέ τις ἤδη\nἀνδρῶν ἄλλοσε θῆκε, ταμὼν ὕπο πυθμένʼ ἐλαίης.\nὣς φάτο, τῆς δʼ αὐτοῦ λύτο γούνατα καὶ φίλον\nἦτορ,\nσήματʼ ἀναγνούσῃ τά οἱ ἔμπεδα πέφραδʼ Ὀδυσσεύς·\nδακρύσασα δʼ ἔπειτʼ ἰθὺς δράμεν, ἀμφὶ δὲ χεῖρας\nδειρῇ βάλλʼ Ὀδυσῆϊ, κάρη δʼ ἔκυσʼ ἠδὲ προσηύδα·\nμή μοι, Ὀδυσσεῦ, σκύζευ, ἐπεὶ τά περ ἄλλα\nμάλιστα\nἀνθρώπων πέπνυσο· θεοὶ δʼ ὤπαζον ὀϊζύν,\nοἳ νῶϊν ἀγάσαντο παρʼ ἀλλήλοισι μένοντε\nἥβης ταρπῆναι καὶ γήραος οὐδὸν ἱκέσθαι.\nαὐτὰρ μὴ νῦν μοι τόδε χώεο μηδὲ νεμέσσα,\nοὕνεκά σʼ οὐ τὸ πρῶτον, ἐπεὶ ἴδον, ὧδʼ ἀγάπησα.\nαἰεὶ γάρ μοι θυμὸς ἐνὶ στήθεσσι φίλοισιν\nἐρρίγει μή τίς με βροτῶν ἀπάφοιτο ἔπεσσιν\nἐλθών· πολλοὶ γὰρ κακὰ κέρδεα βουλεύουσιν.\nοὐδέ κεν Ἀργείη Ἑλένη, Διὸς ἐκγεγαυῖα,\nἀνδρὶ παρʼ ἀλλοδαπῷ ἐμίγη φιλότητι καὶ εὐνῇ,\nεἰ ᾔδη ὅ μιν αὖτις ἀρήϊοι υἷες Ἀχαιῶν\nἀξέμεναι οἶκόνδε φίλην ἐς πατρίδʼ ἔμελλον.\nτὴν δʼ ἦ τοι ῥέξαι θεὸς ὤρορεν ἔργον ἀεικές·\nτὴν δʼ ἄτην οὐ πρόσθεν ἑῷ ἐγκάτθετο θυμῷ\nλυγρήν, ἐξ ἧς πρῶτα καὶ ἡμέας ἵκετο πένθος.\nνῦν δʼ, ἐπεὶ ἤδη σήματʼ ἀριφραδέα κατέλεξας\nεὐνῆς ἡμετέρης, ἣν οὐ βροτὸς ἄλλος ὀπώπει,\nἀλλʼ οἶοι σύ τʼ ἐγώ τε καὶ ἀμφίπολος μία μούνη,\nἈκτορίς, ἥν μοι δῶκε πατὴρ ἔτι δεῦρο κιούσῃ,\nἣ νῶϊν εἴρυτο θύρας πυκινοῦ θαλάμοιο,\nπείθεις δή μευ θυμόν, ἀπηνέα περ μάλʼ ἐόντα.\nὣς φάτο, τῷ δʼ ἔτι μᾶλλον ὑφʼ ἵμερον ὦρσε\nγόοιο·\nκλαῖε δʼ ἔχων ἄλοχον θυμαρέα, κεδνὰ ἰδυῖαν.\nὡς δʼ ὅτʼ ἂν ἀσπάσιος γῆ νηχομένοισι φανήῃ,\nὧν τε Ποσειδάων εὐεργέα νῆʼ ἐνὶ πόντῳ\nῥαίσῃ, ἐπειγομένην ἀνέμῳ καὶ κύματι πηγῷ·\nπαῦροι δʼ ἐξέφυγον πολιῆς ἁλὸς ἤπειρόνδε\nνηχόμενοι, πολλὴ δὲ περὶ χροῒ τέτροφεν ἅλμη,\nἀσπάσιοι δʼ ἐπέβαν γαίης, κακότητα φυγόντες·\nὣς ἄρα τῇ ἀσπαστὸς ἔην πόσις εἰσοροώσῃ,\nδειρῆς δʼ οὔ πω πάμπαν ἀφίετο πήχεε λευκώ.\nκαί νύ κʼ ὀδυρομένοισι φάνη ῥοδοδάκτυλος Ἠώς,\nεἰ μὴ ἄρʼ ἄλλʼ ἐνόησε θεὰ γλαυκῶπις Ἀθήνη.\nνύκτα μὲν ἐν περάτῃ δολιχὴν σχέθεν, Ἠῶ δʼ αὖτε\nῥύσατʼ ἐπʼ Ὠκεανῷ χρυσόθρονον, οὐδʼ ἔα ἵππους\nζεύγνυσθʼ ὠκύποδας, φάος ἀνθρώποισι φέροντας,\nΛάμπον καὶ Φαέθονθʼ, οἵ τʼ Ἠῶ πῶλοι ἄγουσι.\nκαὶ τότʼ ἄρʼ ἣν ἄλοχον προσέφη πολύμητις\nὈδυσσεύς\nὦ γύναι, οὐ γάρ πω πάντων ἐπὶ πείρατʼ ἀέθλων\nἤλθομεν, ἀλλʼ ἔτʼ ὄπισθεν ἀμέτρητος πόνος ἔσται,\nπολλὸς καὶ χαλεπός, τὸν ἐμὲ χρὴ πάντα τελέσσαι.\nὣς γάρ μοι ψυχὴ μαντεύσατο Τειρεσίαο\nἤματι τῷ ὅτε δὴ κατέβην δόμον Ἄϊδος εἴσω,\nνόστον ἑταίροισιν διζήμενος ἠδʼ ἐμοὶ αὐτῷ.\nἀλλʼ ἔρχευ, λέκτρονδʼ ἴομεν, γύναι, ὄφρα καὶ ἤδη\nὕπνῳ ὕπο γλυκερῷ ταρπώμεθα κοιμηθέντε.\nτὸν δʼ αὖτε προσέειπε περίφρων Πηνελόπεια·\nεὐνὴ μὲν δή σοί γε τότʼ ἔσσεται ὁππότε θυμῷ\nσῷ ἐθέλῃς, ἐπεὶ ἄρ σε θεοὶ ποίησαν ἱκέσθαι\nοἶκον ἐϋκτίμενον καὶ σὴν ἐς πατρίδα γαῖαν·\nἀλλʼ ἐπεὶ ἐφράσθης καί τοι θεὸς ἔμβαλε θυμῷ,\nεἴπʼ ἄγε μοι τὸν ἄεθλον, ἐπεὶ καὶ ὄπισθεν, ὀΐω,\nπεύσομαι, αὐτίκα δʼ ἐστὶ δαήμεναι οὔ τι χέρειον.\nτὴν δʼ ἀπαμειβόμενος προσέφη πολύμητις\nὈδυσσεύς·\nδαιμονίη, τί τʼ ἄρʼ αὖ με μάλʼ ὀτρύνουσα κελεύεις\nεἰπέμεν; αὐτὰρ ἐγὼ μυθήσομαι οὐδʼ ἐπικεύσω.\nοὐ μέν τοι θυμὸς κεχαρήσεται· οὐδὲ γὰρ αὐτὸς\nχαίρω, ἐπεὶ μάλα πολλὰ βροτῶν ἐπὶ ἄστεʼ ἄνωγεν\nἐλθεῖν, ἐν χείρεσσιν ἔχοντʼ εὐῆρες ἐρετμόν,\nεἰς ὅ κε τοὺς ἀφίκωμαι οἳ οὐκ ἴσασι θάλασσαν\nἀνέρες, οὐδέ θʼ ἅλεσσι μεμιγμένον εἶδαρ ἔδουσιν·\nοὐδʼ ἄρα τοί γʼ ἴσασι νέας φοινικοπαρῄους,\nοὐδʼ εὐήρεʼ ἐρετμά, τά τε πτερὰ νηυσὶ πέλονται.\nσῆμα δέ μοι τόδʼ ἔειπεν ἀριφραδές, οὐδέ σε κεύσω·\nὁππότε κεν δή μοι ξυμβλήμενος ἄλλος ὁδίτης\nφήῃ ἀθηρηλοιγὸν ἔχειν ἀνὰ φαιδίμῳ ὤμῳ,\nκαὶ τότε μʼ ἐν γαίῃ πήξαντʼ ἐκέλευεν ἐρετμόν,\nἔρξανθʼ ἱερὰ καλὰ Ποσειδάωνι ἄνακτι,\nἀρνειὸν ταῦρόν τε συῶν τʼ ἐπιβήτορα κάπρον,\nοἴκαδʼ ἀποστείχειν, ἔρδειν θʼ ἱερὰς ἑκατόμβας\nἀθανάτοισι θεοῖσι, τοὶ οὐρανὸν εὐρὺν ἔχουσι,\nπᾶσι μάλʼ ἑξείης· θάνατος δέ μοι ἐξ ἁλὸς αὐτῷ\nἀβληχρὸς μάλα τοῖος ἐλεύσεται, ὅς κέ με πέφνῃ\nγήρα’ ὕπο λιπαρῷ ἀρημένον· ἀμφὶ δὲ λαοὶ\nὄλβιοι ἔσσονται· τὰ δέ μοι φάτο πάντα τελεῖσθαι.\nτὸν δʼ αὖτε προσέειπε περίφρων Πηνελόπεια·\nεἰ μὲν δὴ γῆράς γε θεοὶ τελέουσιν ἄρειον,\nἐλπωρή τοι ἔπειτα κακῶν ὑπάλυξιν ἔσεσθαι.\nὣς οἱ μὲν τοιαῦτα πρὸς ἀλλήλους ἀγόρευον·\nτόφρα δʼ ἄρʼ Εὐρυνόμη τε ἰδὲ τροφὸς ἔντυον εὐνὴν\nἐσθῆτος μαλακῆς, δαΐδων ὕπο λαμπομενάων.\nαὐτὰρ ἐπεὶ στόρεσαν πυκινὸν λέχος ἐγκονέουσαι,\nγρηῢς μὲν κείουσα πάλιν οἶκόνδε βεβήκει,\nτοῖσιν δʼ Εὐρυνόμη θαλαμηπόλος ἡγεμόνευεν\nἐρχομένοισι λέχοσδε, δάος μετὰ χερσὶν ἔχουσα·\nἐς θάλαμον δʼ ἀγαγοῦσα πάλιν κίεν. οἱ μὲν ἔπειτα\nἀσπάσιοι λέκτροιο παλαιοῦ θεσμὸν ἵκοντο·\nαὐτὰρ Τηλέμαχος καὶ βουκόλος ἠδὲ συβώτης\nπαῦσαν ἄρʼ ὀρχηθμοῖο πόδας, παῦσαν δὲ γυναῖκας,\nαὐτοὶ δʼ εὐνάζοντο κατὰ μέγαρα σκιόεντα.\nτὼ δʼ ἐπεὶ οὖν φιλότητος ἐταρπήτην ἐρατεινῆς,\nτερπέσθην μύθοισι, πρὸς ἀλλήλους ἐνέποντε,\nἡ μὲν ὅσʼ ἐν μεγάροισιν ἀνέσχετο δῖα γυναικῶν,\nἀνδρῶν μνηστήρων ἐσορῶσʼ ἀΐδηλον ὅμιλον,\nοἳ ἕθεν εἵνεκα πολλά, βόας καὶ ἴφια μῆλα,\nἔσφαζον, πολλὸς δὲ πίθων ἠφύσσετο οἶνος·\nαὐτὰρ ὁ διογενὴς Ὀδυσεὺς ὅσα κήδεʼ ἔθηκεν\nἀνθρώποις ὅσα τʼ αὐτὸς ὀϊζύσας ἐμόγησε,\nπάντʼ ἔλεγʼ· ἡ δʼ ἄρʼ ἐτέρπετʼ ἀκούουσʼ, οὐδέ οἱ ὕπνος\nπῖπτεν ἐπὶ βλεφάροισι πάρος καταλέξαι ἅπαντα.\nἤρξατο δʼ ὡς πρῶτον Κίκονας δάμασʼ, αὐτὰρ\nἔπειτα\nἦλθʼ ἐς Λωτοφάγων ἀνδρῶν πίειραν ἄρουραν·\nἠδʼ ὅσα Κύκλωψ ἔρξε, καὶ ὡς ἀπετίσατο ποινὴν\nἰφθίμων ἑτάρων, οὓς ἤσθιεν οὐδʼ ἐλέαιρεν·\nἠδʼ ὡς Αἴολον ἵκεθʼ, ὅ μιν πρόφρων ὑπέδεκτο\nκαὶ πέμπʼ, οὐδέ πω αἶσα φίλην ἐς πατρίδʼ ἱκέσθαι\nἤην, ἀλλά μιν αὖτις ἀναρπάξασα θύελλα\nπόντον ἐπʼ ἰχθυόεντα φέρεν βαρέα στενάχοντα·\nἠδʼ ὡς Τηλέπυλον Λαιστρυγονίην ἀφίκανεν,\nοἳ νῆάς τʼ ὄλεσαν καὶ ἐϋκνήμιδας ἑταίρους\nπάντας· Ὀδυσσεὺς δʼ οἶος ὑπέκφυγε νηῒ μελαίνῃ·\nκαὶ Κίρκης κατέλεξε δόλον πολυμηχανίην τε,\nἠδʼ ὡς εἰς Ἀΐδεω δόμον ἤλυθεν εὐρώεντα,\nψυχῇ χρησόμενος Θηβαίου Τειρεσίαο,\nνηῒ πολυκλήϊδι, καὶ εἴσιδε πάντας ἑταίρους\nμητέρα θʼ, ἥ μιν ἔτικτε καὶ ἔτρεφε τυτθὸν ἐόντα·\nἠδʼ ὡς Σειρήνων ἁδινάων φθόγγον ἄκουσεν,\nὥς θʼ ἵκετο Πλαγκτὰς πέτρας δεινήν τε Χάρυβδιν\nΣκύλλην θʼ, ἣν οὔ πώ ποτʼ ἀκήριοι ἄνδρες ἄλυξαν·\nἠδʼ ὡς Ἠελίοιο βόας κατέπεφνον ἑταῖροι·\nἠδʼ ὡς νῆα θοὴν ἔβαλε ψολόεντι κεραυνῷ\nΖεὺς ὑψιβρεμέτης, ἀπὸ δʼ ἔφθιθεν ἐσθλοὶ ἑταῖροι\nπάντες ὁμῶς, αὐτὸς δὲ κακὰς ὑπὸ κῆρας ἄλυξεν·\nὥς θʼ ἵκετʼ Ὠγυγίην νῆσον νύμφην τε Καλυψώ,\nἣ δή μιν κατέρυκε, λιλαιομένη πόσιν εἶναι,\nἐν σπέσσι γλαφυροῖσι, καὶ ἔτρεφεν ἠδὲ ἔφασκε\nθήσειν ἀθάνατον καὶ ἀγήραον ἤματα πάντα·\nἀλλὰ τοῦ οὔ ποτε θυμὸν ἐνὶ στήθεσσιν ἔπειθεν·\nἠδʼ ὡς ἐς Φαίηκας ἀφίκετο πολλὰ μογήσας,\nοἳ δή μιν περὶ κῆρι θεὸν ὣς τιμήσαντο\nκαὶ πέμψαν σὺν νηῒ φίλην ἐς πατρίδα γαῖαν,\nχαλκόν τε χρυσόν τε ἅλις ἐσθῆτά τε δόντες.\nτοῦτʼ ἄρα δεύτατον εἶπεν ἔπος, ὅτε οἱ γλυκὺς ὕπνος\nλυσιμελὴς ἐπόρουσε, λύων μελεδήματα θυμοῦ.\nἡ δʼ αὖτʼ ἄλλʼ ἐνόησε θεὰ γλαυκῶπις Ἀθήνη·\nὁππότε δή ῥʼ Ὀδυσῆα ἐέλπετο ὃν κατὰ θυμὸν\nεὐνῆς ἧς ἀλόχου ταρπήμεναι ἠδὲ καὶ ὕπνου,\nαὐτίκʼ ἀπʼ Ὠκεανοῦ χρυσόθρονον ἠριγένειαν\nὦρσεν, ἵνʼ ἀνθρώποισι φόως φέροι· ὦρτο δʼ Ὀδυσσεὺς\nεὐνῆς ἐκ μαλακῆς, ἀλόχῳ δʼ ἐπὶ μῦθον ἔτελλεν·\nὦ γύναι, ἤδη μὲν πολέων κεκορήμεθʼ ἀέθλων\nἀμφοτέρω, σὺ μὲν ἐνθάδʼ ἐμὸν πολυκηδέα νόστον\nκλαίουσʼ. αὐτὰρ ἐμὲ Ζεὺς ἄλγεσι καὶ θεοὶ ἄλλοι\nἱέμενον πεδάασκον ἐμῆς ἀπὸ πατρίδος αἴης·\nνῦν δʼ ἐπεὶ ἀμφοτέρω πολυήρατον ἱκόμεθʼ εὐνήν,\nκτήματα μὲν τά μοι ἔστι, κομιζέμεν ἐν μεγάροισι,\nμῆλα δʼ ἅ μοι μνηστῆρες ὑπερφίαλοι κατέκειραν,\nπολλὰ μὲν αὐτὸς ἐγὼ ληΐσσομαι, ἄλλα δʼ Ἀχαιοὶ\nδώσουσʼ, εἰς ὅ κε πάντας ἐνιπλήσωσιν ἐπαύλους.\nἀλλʼ ἦ τοι μὲν ἐγὼ πολυδένδρεον ἀγρὸν ἔπειμι,\nὀψόμενος πατέρʼ ἐσθλόν, ὅ μοι πυκινῶς ἀκάχηται·\nσοὶ δέ, γύναι, τάδʼ ἐπιτέλλω, πινυτῇ περ ἐούσῃ·\nαὐτίκα γὰρ φάτις εἶσιν ἅμʼ ἠελίῳ ἀνιόντι\nἀνδρῶν μνηστήρων, οὓς ἔκτανον ἐν μεγάροισιν·\nεἰς ὑπερῷʼ ἀναβᾶσα σὺν ἀμφιπόλοισι γυναιξὶν\nἧσθαι, μηδέ τινα προτιόσσεο μηδʼ ἐρέεινε.\nἦ ῥα καὶ ἀμφʼ ὤμοισιν ἐδύσετο τεύχεα καλά,\nὦρσε δὲ Τηλέμαχον καὶ βουκόλον ἠδὲ συβώτην,\nπάντας δʼ ἔντεʼ ἄνωγεν ἀρήϊα χερσὶν ἑλέσθαι.\nοἱ δέ οἱ οὐκ ἀπίθησαν, ἐθωρήσσοντο δὲ χαλκῷ,\nὤϊξαν δὲ θύρας, ἐκ δʼ ἤϊον· ἦρχε δʼ Ὀδυσσεύς.\nἤδη μὲν φάος ἦεν ἐπὶ χθόνα, τοὺς δʼ ἄρʼ Ἀθήνη\nνυκτὶ κατακρύψασα θοῶς ἐξῆγε πόληος.\nἙρμῆς δὲ ψυχὰς Κυλλήνιος ἐξεκαλεῖτο\nἀνδρῶν μνηστήρων· ἔχε δὲ ῥάβδον μετὰ χερσὶν\nκαλὴν χρυσείην, τῇ τʼ ἀνδρῶν ὄμματα θέλγει\nὧν ἐθέλει, τοὺς δʼ αὖτε καὶ ὑπνώοντας ἐγείρει·\nτῇ ῥʼ ἄγε κινήσας, ταὶ δὲ τρίζουσαι ἕποντο.\nὡς δʼ ὅτε νυκτερίδες μυχῷ ἄντρου θεσπεσίοιο\nτρίζουσαι ποτέονται, ἐπεί κέ τις ἀποπέσῃσιν\nὁρμαθοῦ ἐκ πέτρης, ἀνά τʼ ἀλλήλῃσιν ἔχονται,\nὣς αἱ τετριγυῖαι ἅμʼ ἤϊσαν· ἦρχε δʼ ἄρα σφιν\nἙρμείας ἀκάκητα κατʼ εὐρώεντα κέλευθα.\nπὰρ δʼ ἴσαν Ὠκεανοῦ τε ῥοὰς καὶ Λευκάδα πέτρην,\nἠδὲ παρʼ Ἠελίοιο πύλας καὶ δῆμον ὀνείρων\nἤϊσαν· αἶψα δʼ ἵκοντο κατʼ ἀσφοδελὸν λειμῶνα,\nἔνθα τε ναίουσι ψυχαί, εἴδωλα καμόντων.\nεὗρον δὲ ψυχὴν Πηληϊάδεω Ἀχιλῆος\nκαὶ Πατροκλῆος καὶ ἀμύμονος Ἀντιλόχοιο\nΑἴαντός θʼ, ὃς ἄριστος ἔην εἶδός τε δέμας τε\nτῶν ἄλλων Δαναῶν μετʼ ἀμύμονα Πηλεΐδαο\nὣς οἱ μὲν περὶ κεῖνον ὁμίλεον· ἀγχίμολον δὲ\nἤλυθʼ ἔπι ψυχὴ Ἀγαμέμνονος Ἀτρεΐδαο\nἀχνυμένη· περὶ δʼ ἄλλαι ἀγηγέραθʼ, ὅσσαι ἅμʼ αὐτῷ\nοἴκῳ ἐν Αἰγίσθοιο θάνον καὶ πότμον ἐπέσπον.\nτὸν προτέρη ψυχὴ προσεφώνεε Πηλεΐωνος·\nἈτρεΐδη, περὶ μέν σʼ ἔφαμεν Διὶ τερπικεραύνῳ\nἀνδρῶν ἡρώων φίλον ἔμμεναι ἤματα πάντα,\nοὕνεκα πολλοῖσίν τε καὶ ἰφθίμοισιν ἄνασσες\nδήμῳ ἔνι Τρώων, ὅθι πάσχομεν ἄλγεʼ Ἀχαιοί.\nἦ τʼ ἄρα καὶ σοὶ πρῶϊ παραστήσεσθαι ἔμελλεν\nμοῖρʼ ὀλοή, τὴν οὔ τις ἀλεύεται ὅς κε γένηται.\nὡς ὄφελες τιμῆς ἀπονήμενος, ἧς περ ἄνασσες,\nδήμῳ ἔνι Τρώων θάνατον καὶ πότμον ἐπισπεῖν·\nτῷ κέν τοι τύμβον μὲν ἐποίησαν Παναχαιοί,\nἠδέ κε καὶ σῷ παιδὶ μέγα κλέος ἤραʼ ὀπίσσω·\nνῦν δʼ ἄρα σʼ οἰκτίστῳ θανάτῳ εἵμαρτο ἁλῶναι.\nτὸν δʼ αὖτε ψυχὴ προσεφώνεεν Ἀτρείδαο·\nὄλβιε Πηλέος υἱέ, θεοῖς ἐπιείκελʼ Ἀχιλλεῦ,\nὃς θάνες ἐν Τροίῃ ἑκὰς Ἄργεος· ἀμφὶ δέ σʼ ἄλλοι\nκτείνοντο Τρώων καὶ Ἀχαιῶν υἷες ἄριστοι,\nμαρνάμενοι περὶ σεῖο· σὺ δʼ ἐν στροφάλιγγι κονίης\nκεῖσο μέγας μεγαλωστί, λελασμένος ἱπποσυνάων.\nἡμεῖς δὲ πρόπαν ἦμαρ ἐμαρνάμεθʼ· οὐδέ κε πάμπαν\nπαυσάμεθα πτολέμου, εἰ μὴ Ζεὺς λαίλαπι παῦσεν.\nαὐτὰρ ἐπεί σʼ ἐπὶ νῆας ἐνείκαμεν ἐκ πολέμοιο,\nκάτθεμεν ἐν λεχέεσσι, καθήραντες χρόα καλὸν\nὕδατί τε λιαρῷ καὶ ἀλείφατι· πολλὰ δέ σʼ ἀμφὶ\nδάκρυα θερμὰ χέον Δαναοὶ κείροντό τε χαίτας.\nμήτηρ δʼ ἐξ ἁλὸς ἦλθε σὺν ἀθανάτῃς ἁλίῃσιν\nἀγγελίης ἀΐουσα· βοὴ δʼ ἐπὶ πόντον ὀρώρει\nθεσπεσίη, ὑπὸ δὲ τρόμος ἔλλαβε πάντας Ἀχαιούς·\nκαί νύ κʼ ἀναΐξαντες ἔβαν κοίλας ἐπὶ νῆας,\nεἰ μὴ ἀνὴρ κατέρυκε παλαιά τε πολλά τε εἰδώς,\nΝέστωρ, οὗ καὶ πρόσθεν ἀρίστη φαίνετο βουλή·\nὅ σφιν ἐϋφρονέων ἀγορήσατο καὶ μετέειπεν·\nἴσχεσθʼ, Ἀργεῖοι, μὴ φεύγετε, κοῦροι\nἈχαιῶν·\nμήτηρ ἐξ ἁλὸς ἥδε σὺν ἀθανάτῃς ἁλίῃσιν\nἔρχεται, οὗ παιδὸς τεθνηότος ἀντιόωσα.\nὣς ἔφαθʼ, οἱ δʼ ἔσχοντο φόβου μεγάθυμοι\nἈχαιοί·\nἀμφὶ δέ σʼ ἔστησαν κοῦραι ἁλίοιο γέροντος\nοἴκτρʼ ὀλοφυρόμεναι, περὶ δʼ ἄμβροτα εἵματα ἕσσαν.\nΜοῦσαι δʼ ἐννέα πᾶσαι ἀμειβόμεναι ὀπὶ καλῇ\nθρήνεον· ἔνθα κεν οὔ τινʼ ἀδάκρυτόν γʼ ἐνόησας\nἈργείων· τοῖον γὰρ ὑπώρορε Μοῦσα λίγεια.\nἑπτὰ δὲ καὶ δέκα μέν σε ὁμῶς νύκτας τε καὶ ἦμαρ\nκλαίομεν ἀθάνατοί τε θεοὶ θνητοί τʼ ἄνθρωποι·\nὀκτωκαιδεκάτῃ δʼ ἔδομεν πυρί, πολλὰ δέ σʼ ἀμφὶ\nμῆλα κατεκτάνομεν μάλα πίονα καὶ ἕλικας βοῦς.\nκαίεο δʼ ἔν τʼ ἐσθῆτι θεῶν καὶ ἀλείφατι πολλῷ\nκαὶ μέλιτι γλυκερῷ· πολλοὶ δʼ ἥρωες Ἀχαιοὶ\nτεύχεσιν ἐρρώσαντο πυρὴν πέρι καιομένοιο,\nπεζοί θʼ ἱππῆές τε· πολὺς δʼ ὀρυμαγδὸς ὀρώρει\nαὐτὰρ ἐπεὶ δή σε φλὸξ ἤνυσεν Ἡφαίστοιο,\nἠῶθεν δή τοι λέγομεν λεύκʼ ὀστέʼ, Ἀχιλλεῦ,\nοἴνῳ ἐν ἀκρήτῳ καὶ ἀλείφατι· δῶκε δὲ μήτηρ\nχρύσεον ἀμφιφορῆα· Διωνύσοιο δὲ δῶρον\nφάσκʼ ἔμεναι, ἔργον δὲ περικλυτοῦ Ἡφαίστοιο.\nἐν τῷ τοι κεῖται λεύκʼ ὀστέα, φαίδιμʼ Ἀχιλλεῦ,\nμίγδα δὲ Πατρόκλοιο Μενοιτιάδαο θανόντος,\nχωρὶς δʼ Ἀντιλόχοιο, τὸν ἔξοχα τῖες ἁπάντων\nτῶν ἄλλων ἑτάρων, μετὰ Πάτροκλόν γε θανόντα.\nἀμφʼ αὐτοῖσι δʼ ἔπειτα μέγαν καὶ ἀμύμονα τύμβον\nχεύαμεν Ἀργείων ἱερὸς στρατὸς αἰχμητάων\nἀκτῇ ἔπι προὐχούσῃ, ἐπὶ πλατεῖ Ἑλλησπόντῳ,\nὥς κεν τηλεφανὴς ἐκ ποντόφιν ἀνδράσιν εἴη\nτοῖς οἳ νῦν γεγάασι καὶ οἳ μετόπισθεν ἔσονται.\nμήτηρ δʼ αἰτήσασα θεοὺς περικαλλέʼ ἄεθλα\nθῆκε μέσῳ ἐν ἀγῶνι ἀριστήεσσιν Ἀχαιῶν.\nἤδη μὲν πολέων τάφῳ ἀνδρῶν ἀντεβόλησας\nἡρώων, ὅτε κέν ποτʼ ἀποφθιμένου βασιλῆος\nζώννυνταί τε νέοι καὶ ἐπεντύνονται ἄεθλα·\nἀλλά κε κεῖνα μάλιστα ἰδὼν θηήσαο θυμῷ,\nοἷʼ ἐπὶ σοὶ κατέθηκε θεὰ περικαλλέʼ ἄεθλα,\nἀργυρόπεζα Θέτις· μάλα γὰρ φίλος ἦσθα θεοῖσιν.\nὣς σὺ μὲν οὐδὲ θανὼν ὄνομʼ ὤλεσας, ἀλλά τοι αἰεὶ\nπάντας ἐπʼ ἀνθρώπους κλέος ἔσσεται ἐσθλόν, Ἀχιλλεῦ,\nαὐτὰρ ἐμοὶ τί τόδʼ ἦδος, ἐπεὶ πόλεμον τολύπευσα;\nἐν νόστῳ γάρ μοι Ζεὺς μήσατο λυγρὸν ὄλεθρον\nΑἰγίσθου ὑπὸ χερσὶ καὶ οὐλομένης ἀλόχοιο.\nὣς οἱ μὲν τοιαῦτα πρὸς ἀλλήλους ἀγόρευον,\nἀγχίμολον δέ σφʼ ἦλθε διάκτορος ἀργεϊφόντης,\nψυχὰς μνηστήρων κατάγων Ὀδυσῆϊ δαμέντων,\nτὼ δʼ ἄρα θαμβήσαντʼ ἰθὺς κίον, ὡς ἐσιδέσθην.\nἔγνω δὲ ψυχὴ Ἀγαμέμνονος Ἀτρεΐδαο\nπαῖδα φίλον Μελανῆος, ἀγακλυτὸν Ἀμφιμέδοντα·\nξεῖνος γάρ οἱ ἔην Ἰθάκῃ ἔνι οἰκία ναίων.\nτὸν προτέρη ψυχὴ προσεφώνεεν Ἀτρεΐδαο·\nἈμφίμεδον, τί παθόντες ἐρεμνὴν γαῖαν ἔδυτε\nπάντες κεκριμένοι καὶ ὁμήλικες; οὐδέ κεν ἄλλως\nκρινάμενος λέξαιτο κατὰ πτόλιν ἄνδρας ἀρίστους.\nἦ ὔμμʼ ἐν νήεσσι Ποσειδάων ἐδάμασσεν,\nὄρσας ἀργαλέους ἀνέμους καὶ κύματα μακρά;\nἦ που ἀνάρσιοι ἄνδρες ἐδηλήσαντʼ ἐπὶ χέρσου\nβοῦς περιταμνομένους ἠδʼ οἰῶν πώεα καλά,\nἠὲ περὶ πτόλιος μαχεούμενοι ἠδὲ γυναικῶν;\nεἰπέ μοι εἰρομένῳ· ξεῖνος δέ τοι εὔχομαι εἶναι.\nἦ οὐ μέμνῃ ὅτε κεῖσε κατήλυθον ὑμέτερον δῶ,\nὀτρυνέων Ὀδυσῆα σὺν ἀντιθέῳ Μενελάῳ\nἼλιον εἰς ἅμʼ ἕπεσθαι ἐϋσσέλμων ἐπὶ νηῶν;\nμηνὶ δʼ ἄρʼ οὔλῳ πάντα περήσαμεν εὐρέα πόντον,\nσπουδῇ παρπεπιθόντες Ὀδυσσῆα πτολίπορθον.\nτὸν δʼ αὖτε ψυχὴ προσεφώνεεν Ἀμφιμέδοντος·\nἈτρεΐδη κύδιστε, ἄναξ ἀνδρῶν Ἀγάμεμνον,\nμέμνημαι τάδε πάντα, διοτρεφές, ὡς ἀγορεύεις·\nσοὶ δʼ ἐγὼ εὖ μάλα πάντα καὶ ἀτρεκέως καταλέξω,\nἡμετέρου θανάτοιο κακὸν τέλος, οἷον ἐτύχθη.\nμνώμεθʼ Ὀδυσσῆος δὴν οἰχομένοιο δάμαρτα·\nἡ δʼ οὔτʼ ἠρνεῖτο στυγερὸν γάμον οὔτʼ ἐτελεύτα,\nἡμῖν φραζομένη θάνατον καὶ κῆρα μέλαιναν,\nἀλλὰ δόλον τόνδʼ ἄλλον ἐνὶ φρεσὶ μερμήριξε·\nστησαμένη μέγαν ἱστὸν ἐνὶ μεγάροισιν ὕφαινε,\nλεπτὸν καὶ περίμετρον· ἄφαρ δʼ ἡμῖν μετέειπε·\nκοῦροι ἐμοὶ μνηστῆρες, ἐπεὶ θάνε δῖος\nὈδυσσεύς,\nμίμνετʼ ἐπειγόμενοι τὸν ἐμὸν γάμον, εἰς ὅ κε φᾶρος\nἐκτελέσω, μή μοι μεταμώνια νήματʼ ὄληται,\nΛαέρτῃ ἥρωϊ ταφήϊον, εἰς ὅτε κέν μιν\nμοῖρʼ ὀλοὴ καθέλῃσι τανηλεγέος θανάτοιο,\nμή τίς μοι κατὰ δῆμον Ἀχαιϊάδων νεμεσήσῃ,\nαἴ κεν ἄτερ σπείρου κεῖται πολλὰ κτεατίσσας.\nὣς ἔφαθʼ, ἡμῖν δʼ αὖτʼ ἐπεπείθετο θυμὸς\nἀγήνωρ.\nἔνθα καὶ ἠματίη μὲν ὑφαίνεσκεν μέγαν ἱστόν,\nνύκτας δʼ ἀλλύεσκεν, ἐπεὶ δαΐδας παραθεῖτο.\nὣς τρίετες μὲν ἔληθε δόλῳ καὶ ἔπειθεν Ἀχαιούς·\nἀλλʼ ὅτε τέτρατον ἦλθεν ἔτος καὶ ἐπήλυθον ὧραι,\nμηνῶν φθινόντων, περὶ δʼ ἤματα πόλλʼ ἐτελέσθη,\nκαὶ τότε δή τις ἔειπε γυναικῶν, ἣ σάφα ᾔδη,\nκαὶ τήν γʼ ἀλλύουσαν ἐφεύρομεν ἀγλαὸν ἱστόν.\nὣς τὸ μὲν ἐξετέλεσσε καὶ οὐκ ἐθέλουσʼ, ὑπʼ ἀνάγκης.\nεὖθʼ ἡ φᾶρος ἔδειξεν, ὑφήνασα μέγαν ἱστόν,\nπλύνασʼ, ἠελίῳ ἐναλίγκιον ἠὲ σελήνῃ,\nκαὶ τότε δή ῥʼ Ὀδυσῆα κακός ποθεν ἤγαγε δαίμων\nἀγροῦ ἐπʼ ἐσχατιήν, ὅθι δώματα ναῖε συβώτης.\nἔνθʼ ἦλθεν φίλος υἱὸς Ὀδυσσῆος θείοιο,\nἐκ Πύλου ἠμαθόεντος ἰὼν σὺν νηῒ μελαίνῃ·\nτὼ δὲ μνηστῆρσιν θάνατον κακὸν ἀρτύναντε\nἵκοντο προτὶ ἄστυ περικλυτόν, ἦ τοι Ὀδυσσεὺς\nὕστερος, αὐτὰρ Τηλέμαχος πρόσθʼ ἡγεμόνευε.\nτὸν δὲ συβώτης ἦγε κακὰ χροῒ εἵματʼ ἔχοντα,\nπτωχῷ λευγαλέῳ ἐναλίγκιον ἠδὲ γέροντι\nσκηπτόμενον· τὰ δὲ λυγρὰ περὶ χροῒ εἵματα ἕστο·\nοὐδέ τις ἡμείων δύνατο γνῶναι τὸν ἐόντα\nἐξαπίνης προφανέντʼ, οὐδʼ οἳ προγενέστεροι ἦσαν,\nἀλλʼ ἔπεσίν τε κακοῖσιν ἐνίσσομεν ἠδὲ βολῇσιν.\nαὐτὰρ ὁ τῆος ἐτόλμα ἐνὶ μεγάροισιν ἑοῖσι\nβαλλόμενος καὶ ἐνισσόμενος τετληότι θυμῷ·\nἀλλʼ ὅτε δή μιν ἔγειρε Διὸς νοός αἰγιόχοιο,\nσὺν μὲν Τηλεμάχῳ περικαλλέα τεύχεʼ ἀείρας\nἐς θάλαμον κατέθηκε καὶ ἐκλήϊσεν ὀχῆας,\nαὐτὰρ ὁ ἣν ἄλοχον πολυκερδείῃσιν ἄνωγε\nτόξον μνηστήρεσσι θέμεν πολιόν τε σίδηρον,\nἡμῖν αἰνομόροισιν ἀέθλια καὶ φόνου ἀρχήν.\nοὐδέ τις ἡμείων δύνατο κρατεροῖο βιοῖο\nνευρὴν ἐντανύσαι, πολλὸν δʼ ἐπιδευέες ἦμεν.\nἀλλʼ ὅτε χεῖρας ἵκανεν Ὀδυσσῆος μέγα τόξον,\nἔνθʼ ἡμεῖς μὲν πάντες ὁμοκλέομεν ἐπέεσσι\nτόξον μὴ δόμεναι, μηδʼ εἰ μάλα πολλʼ ἀγορεύοι·\nΤηλέμαχος δέ μιν οἶος ἐποτρύνων ἐκέλευσεν.\nαὐτὰρ ὁ δέξατο χειρὶ πολύτλας δῖος Ὀδυσσεύς,\nῥηϊδίως δʼ ἐτάνυσσε βιόν, διὰ δʼ ἧκε σιδήρου,\nστῆ δʼ ἄρʼ ἐπʼ οὐδὸν ἰών, ταχέας δʼ ἐκχεύατʼ ὀϊστοὺς\nδεινὸν παπταίνων, βάλε δʼ Ἀντίνοον βασιλῆα.\nαὐτὰρ ἔπειτʼ ἄλλοις ἐφίει βέλεα στονόεντα,\nἄντα τιτυσκόμενος· τοὶ δʼ ἀγχιστῖνοι ἔπιπτον.\nγνωτὸν δʼ ἦν ὅ ῥά τίς σφι θεῶν ἐπιτάρροθος ἦεν·\nαὐτίκα γὰρ κατὰ δώματʼ ἐπισπόμενοι μένεϊ σφῷ\nκτεῖνον ἐπιστροφάδην, τῶν δὲ στόνος ὤρνυτʼ ἀεικὴς\nκράτων τυπτομένων, δάπεδον δʼ ἅπαν αἵματι θῦεν.\nὣς ἡμεῖς, Ἀγάμεμνον, ἀπωλόμεθʼ, ὧν ἔτι καὶ νῦν\nσώματʼ ἀκηδέα κεῖται ἐνὶ μεγάροις Ὀδυσῆος·\nοὐ γάρ πω ἴσασι φίλοι κατὰ δώμαθʼ ἑκάστου,\nοἵ κʼ ἀπονίψαντες μέλανα βρότον ἐξ ὠτειλέων\nκατθέμενοι γοάοιεν· ὃ γὰρ γέρας ἐστὶ θανόντων.\nτὸν δʼ αὖτε ψυχὴ προσεφώνεεν Ἀτρεΐδαο·\nὄλβιε Λαέρταο πάϊ, πολυμήχανʼ Ὀδυσσεῦ,\nἦ ἄρα σὺν μεγάλῃ ἀρετῇ ἐκτήσω ἄκοιτιν.\nὡς ἀγαθαὶ φρένες ἦσαν ἀμύμονι Πηνελοπείῃ,\nκούρῃ Ἰκαρίου· ὡς εὖ μέμνητʼ Ὀδυσῆος,\nἀνδρὸς κουριδίου· τῷ οἱ κλέος οὔ ποτʼ ὀλεῖται\nἧς ἀρετῆς, τεύξουσι δʼ ἐπιχθονίοισιν ἀοιδὴν\nἀθάνατοι χαρίεσσαν ἐχέφρονι Πηνελοπείῃ,\nοὐχ ὡς Τυνδαρέου κούρη κακὰ μήσατο ἔργα,\nκουρίδιον κτείνασα πόσιν, στυγερὴ δέ τʼ ἀοιδὴ\nἔσσετʼ ἐπʼ ἀνθρώπους, χαλεπὴν δέ τε φῆμιν ὀπάσσει\nθηλυτέρῃσι γυναιξί, καὶ ἥ κʼ εὐεργὸς ἔῃσιν.\nὣς οἱ μὲν τοιαῦτα πρὸς ἀλλήλους ἀγόρευον,\nἑσταότʼ εἰν Ἀΐδαο δόμοις, ὑπὸ κεύθεσι γαίης·\nοἱ δʼ ἐπεὶ ἐκ πόλιος κατέβαν, τάχα δʼ ἀγρὸν\nἵκοντο\nκαλὸν Λαέρταο τετυγμένον, ὅν ῥά ποτʼ αὐτὸς\nΛαέρτης κτεάτισσεν, ἐπεὶ μάλα πόλλʼ ἐμόγησεν.\nἔνθα οἱ οἶκος ἔην, περὶ δὲ κλίσιον θέε πάντη,\nἐν τῷ σιτέσκοντο καὶ ἵζανον ἠδὲ ἴαυον\nδμῶες ἀναγκαῖοι, τοί οἱ φίλα ἐργάζοντο.\nἐν δὲ γυνὴ Σικελὴ γρηῢς πέλεν, ἥ ῥα γέροντα\nἐνδυκέως κομέεσκεν ἐπʼ ἀγροῦ, νόσφι πόληος.\nἔνθʼ Ὀδυσεὺς δμώεσσι καὶ υἱέϊ μῦθον ἔειπεν·\nὑμεῖς μὲν νῦν ἔλθετʼ ἐϋκτίμενον δόμον εἴσω,\nδεῖπνον δʼ αἶψα συῶν ἱερεύσατε ὅς τις ἄριστος·\nαὐτὰρ ἐγὼ πατρὸς πειρήσομαι ἡμετέροιο,\nαἴ κέ μʼ ἐπιγνώῃ καὶ φράσσεται ὀφθαλμοῖσιν,\nἦέ κεν ἀγνοιῇσι, πολὺν χρόνον ἀμφὶς ἐόντα.\nὣς εἰπὼν δμώεσσιν ἀρήϊα τεύχεʼ ἔδωκεν.\nοἱ μὲν ἔπειτα δόμονδε θοῶς κίον, αὐτὰρ Ὀδυσσεὺς\nἆσσον ἴεν πολυκάρπου ἀλωῆς πειρητίζων.\nοὐδʼ εὗρεν Δολίον, μέγαν ὄρχατον ἐσκαταβαίνων,\nοὐδέ τινα δμώων οὐδʼ υἱῶν· ἀλλʼ ἄρα τοί γε\nαἱμασιὰς λέξοντες ἀλωῆς ἔμμεναι ἕρκος\nᾤχοντʼ, αὐτὰρ ὁ τοῖσι γέρων ὁδὸν ἡγεμόνευε.\nτὸν δʼ οἶον πατέρʼ εὗρεν ἐϋκτιμένῃ ἐν ἀλωῇ,\nλιστρεύοντα φυτόν· ῥυπόωντα δὲ ἕστο χιτῶνα\nῥαπτὸν ἀεικέλιον, περὶ δὲ κνήμῃσι βοείας\nκνημῖδας ῥαπτὰς δέδετο, γραπτῦς ἀλεείνων,\nχειρῖδάς τʼ ἐπὶ χερσὶ βάτων ἕνεκʼ· αὐτὰρ ὕπερθεν\nαἰγείην κυνέην κεφαλῇ ἔχε, πένθος ἀέξων.\nτὸν δʼ ὡς οὖν ἐνόησε πολύτλας δῖος Ὀδυσσεὺς\nγήραϊ τειρόμενον, μέγα δὲ φρεσὶ πένθος ἔχοντα,\nστὰς ἄρʼ ὑπὸ βλωθρὴν ὄγχνην κατὰ δάκρυον εἶβε.\nμερμήριξε δʼ ἔπειτα κατὰ φρένα καὶ κατὰ θυμὸν\nκύσσαι καὶ περιφῦναι ἑὸν πατέρʼ, ἠδὲ ἕκαστα\nεἰπεῖν, ὡς ἔλθοι καὶ ἵκοιτʼ ἐς πατρίδα γαῖαν,\nἦ πρῶτʼ ἐξερέοιτο ἕκαστά τε πειρήσαιτο.\nὧδε δέ οἱ φρονέοντι δοάσσατο κέρδιον εἶναι,\nπρῶτον κερτομίοις ἐπέεσσιν πειρηθῆναι.\nτὰ φρονέων ἰθὺς κίεν αὐτοῦ δῖος Ὀδυσσεύς.\nἦ τοι ὁ μὲν κατέχων κεφαλὴν φυτὸν ἀμφελάχαινε·\nτὸν δὲ παριστάμενος προσεφώνεε φαίδιμος υἱός·\nὦ γέρον, οὐκ ἀδαημονίη σʼ ἔχει ἀμφιπολεύειν\nὄρχατον, ἀλλʼ εὖ τοι κομιδὴ ἔχει, οὐδέ τι πάμπαν,\nοὐ φυτόν, οὐ συκέη, οὐκ ἄμπελος, οὐ μὲν ἐλαίη,\nοὐκ ὄγχνη, οὐ πρασιή τοι ἄνευ κομιδῆς κατὰ κῆπον.\nἄλλο δέ τοι ἐρέω, σὺ δὲ μὴ χόλον ἔνθεο θυμῷ\nαὐτόν σʼ οὐκ ἀγαθὴ κομιδὴ ἔχει, ἀλλʼ ἅμα γῆρας\nλυγρὸν ἔχεις αὐχμεῖς τε κακῶς καὶ ἀεικέα ἕσσαι.\nοὐ μὲν ἀεργίης γε ἄναξ ἕνεκʼ οὔ σε κομίζει,\nοὐδέ τί τοι δούλειον ἐπιπρέπει εἰσοράασθαι\nεἶδος καὶ μέγεθος· βασιλῆϊ γὰρ ἀνδρὶ ἔοικας.\nτοιούτῳ δὲ ἔοικας, ἐπεὶ λούσαιτο φάγοι τε,\nεὑδέμεναι μαλακῶς· ἡ γὰρ δίκη ἐστὶ γερόντων.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nτεῦ δμὼς εἶς ἀνδρῶν; τεῦ δʼ ὄρχατον ἀμφιπολεύεις;\nκαὶ μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ,\nεἰ ἐτεόν γʼ Ἰθάκην τήνδʼ ἱκόμεθʼ, ὥς μοι ἔειπεν\nοὗτος ἀνὴρ νῦν δὴ ξυμβλήμενος ἐνθάδʼ ἰόντι,\nοὔ τι μάλʼ ἀρτίφρων, ἐπεὶ οὐ τόλμησεν ἕκαστα\nεἰπεῖν ἠδʼ ἐπακοῦσαι ἐμὸν ἔπος, ὡς ἐρέεινον\nἀμφὶ ξείνῳ ἐμῷ, ἤ που ζώει τε καὶ ἔστιν\nἦ ἤδη τέθνηκε καὶ εἰν Ἀΐδαο δόμοισιν.\nἐκ γάρ τοι ἐρέω, σὺ δὲ σύνθεο καί μευ ἄκουσον·\nἄνδρα ποτʼ ἐξείνισσα φίλῃ ἐνὶ πατρίδι γαίῃ\nἡμέτερόνδʼ ἐλθόντα, καὶ οὔ πω τις βροτὸς ἄλλος\nξείνων τηλεδαπῶν φιλίων ἐμὸν ἵκετο δῶμα·\nεὔχετο δʼ ἐξ Ἰθάκης γένος ἔμμεναι, αὐτὰρ ἔφασκε\nΛαέρτην Ἀρκεισιάδην πατέρʼ ἔμμεναι αὐτῷ.\nτὸν μὲν ἐγὼ πρὸς δώματʼ ἄγων ἐῢ ἐξείνισσα,\nἐνδυκέως φιλέων, πολλῶν κατὰ οἶκον ἐόντων,\nκαί οἱ δῶρα πόρον ξεινήϊα, οἷα ἐῴκει.\nχρυσοῦ μέν οἱ δῶκʼ εὐεργέος ἑπτὰ τάλαντα,\nδῶκα δέ οἱ κρητῆρα πανάργυρον ἀνθεμόεντα,\nδώδεκα δʼ ἁπλοΐδας χλαίνας, τόσσους δὲ τάπητας,\nτόσσα δὲ φάρεα καλά, τόσους δʼ ἐπὶ τοῖσι χιτῶνας,\nχωρὶς δʼ αὖτε γυναῖκας, ἀμύμονα ἔργα ἰδυίας,\nτέσσαρας εἰδαλίμας, ἃς ἤθελεν αὐτὸς ἑλέσθαι.\nτὸν δʼ ἠμείβετʼ ἔπειτα πατὴρ κατὰ δάκρυον\nεἴβων·\nξεῖνʼ, ἦ τοι μὲν γαῖαν ἱκάνεις, ἣν ἐρεείνεις,\nὑβρισταὶ δʼ αὐτὴν καὶ ἀτάσθαλοι ἄνδρες ἔχουσιν·\nδῶρα δʼ ἐτώσια ταῦτα χαρίζεο, μυρίʼ ὀπάζων·\nεἰ γάρ μιν ζωόν γʼ ἐκίχεις Ἰθάκης ἐνὶ δήμῳ,\nτῷ κέν σʼ εὖ δώροισιν ἀμειψάμενος ἀπέπεμψε\nκαὶ ξενίῃ ἀγαθῇ ἡ γὰρ θέμις, ὅς τις ὑπάρξῃ.\nἀλλʼ ἄγε μοι τόδε εἰπὲ καὶ ἀτρεκέως κατάλεξον,\nπόστον δὴ ἔτος ἐστίν, ὅτε ξείνισσας ἐκεῖνον\nσὸν ξεῖνον δύστηνον, ἐμὸν παῖδʼ, εἴ ποτʼ ἔην γε,\nδύσμορον; ὅν που τῆλε φίλων καὶ πατρίδος αἴης\nἠέ που ἐν πόντῳ φάγον ἰχθύες, ἢ ἐπὶ χέρσου\nθηρσὶ καὶ οἰωνοῖσιν ἕλωρ γένετʼ· οὐδέ ἑ μήτηρ\nκλαῦσε περιστείλασα πατήρ θʼ, οἵ μιν τεκόμεσθα·\nοὐδʼ ἄλοχος πολύδωρος, ἐχέφρων Πηνελόπεια,\nκώκυσʼ ἐν λεχέεσσιν ἑὸν πόσιν, ὡς ἐπεῴκει,\nὀφθαλμοὺς καθελοῦσα· τὸ γὰρ γέρας ἐστὶ θανόντων.\nκαί μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ·\nτίς πόθεν εἶς ἀνδρῶν; πόθι τοι πόλις ἠδὲ τοκῆες;\nποῦ δὲ νηῦς ἕστηκε θοή, ἥ σʼ ἤγαγε δεῦρο\nἀντιθέους θʼ ἑτάρους; ἦ ἔμπορος εἰλήλουθας\nνηὸς ἐπʼ ἀλλοτρίης, οἱ δʼ ἐκβήσαντες ἔβησαν;\nτὸν δʼ ἀπαμειβόμενος προσέφη πολύμητις\nὈδυσσεύς·\nτοιγὰρ ἐγώ τοι πάντα μάλʼ ἀτρεκέως καταλέξω.\nεἰμὶ μὲν ἐξ Ἀλύβαντος, ὅθι κλυτὰ δώματα ναίω,\nυἱὸς Ἀφείδαντος Πολυπημονίδαο ἄνακτος·\nαὐτὰρ ἐμοί γʼ ὄνομʼ ἐστὶν Ἐπήριτος· ἀλλά με δαίμων\nπλάγξʼ ἀπὸ Σικανίης δεῦρʼ ἐλθέμεν οὐκ ἐθέλοντα·\nνηῦς δέ μοι ἥδʼ ἕστηκεν ἐπʼ ἀγροῦ νόσφι πόληος.\nαὐτὰρ Ὀδυσσῆϊ τόδε δὴ πέμπτον ἔτος ἐστίν,\nἐξ οὗ κεῖθεν ἔβη καὶ ἐμῆς ἀπελήλυθε πάτρης,\nδύσμορος· ἦ τέ οἱ ἐσθλοὶ ἔσαν ὄρνιθες ἰόντι,\nδεξιοί, οἷς χαίρων μὲν ἐγὼν ἀπέπεμπον ἐκεῖνον,\nχαῖρε δὲ κεῖνος ἰών· θυμὸς δʼ ἔτι νῶϊν ἐώλπει\nμίξεσθαι ξενίῃ ἠδʼ ἀγλαὰ δῶρα διδώσειν.\nὣς φάτο, τὸν δʼ ἄχεος νεφέλη ἐκάλυψε μέλαινα·\nἀμφοτέρῃσι δὲ χερσὶν ἑλὼν κόνιν αἰθαλόεσσαν\nχεύατο κὰκ κεφαλῆς πολιῆς, ἁδινὰ στεναχίζων.\nτοῦ δʼ ὠρίνετο θυμός, ἀνὰ ῥῖνας δέ οἱ ἤδη\nδριμὺ μένος προὔτυψε φίλον πατέρʼ εἰσορόωντι.\nκύσσε δέ μιν περιφὺς ἐπιάλμενος, ἠδὲ προσηύδα·\nκεῖνος μέν τοι ὅδʼ αὐτὸς ἐγώ, πάτερ, ὃν σὺ\nμεταλλᾷς,\nἤλυθον εἰκοστῷ ἔτεϊ ἐς πατρίδα γαῖαν.\nἀλλʼ ἴσχεο κλαυθμοῖο γόοιό τε δακρυόεντος.\nἐκ γάρ τοι ἐρέω· μάλα δὲ χρὴ σπευδέμεν ἔμπης·\nμνηστῆρας κατέπεφνον ἐν ἡμετέροισι δόμοισι,\nλώβην τινύμενος θυμαλγέα καὶ κακὰ ἔργα.\nτὸν δʼ αὖ Λαέρτης ἀπαμείβετο φώνησέν τε·\nεἰ μὲν δὴ Ὀδυσεύς γε ἐμὸς πάϊς ἐνθάδʼ ἱκάνεις,\nσῆμά τί μοι νῦν εἰπὲ ἀριφραδές, ὄφρα πεποίθω.\nτὸν δʼ ἀπαμειβόμενος προσέφη πολύμητις\nὈδυσσεύς·\nοὐλὴν μὲν πρῶτον τήνδε φράσαι ὀφθαλμοῖσι,\nτὴν ἐν Παρνησῷ μʼ ἔλασεν σῦς λευκῷ ὀδόντι\nοἰχόμενον· σὺ δέ με προΐεις καὶ πότνια μήτηρ\nἐς πατέρʼ Αὐτόλυκον μητρὸς φίλον, ὄφρʼ ἂν ἑλοίμην\nδῶρα, τὰ δεῦρο μολών μοι ὑπέσχετο καὶ κατένευσεν.\nεἰ δʼ ἄγε τοι καὶ δένδρεʼ ἐϋκτιμένην κατʼ ἀλωὴν\nεἴπω, ἅ μοί ποτʼ ἔδωκας, ἐγὼ δʼ ᾔτεόν σε ἕκαστα\nπαιδνὸς ἐών, κατὰ κῆπον ἐπισπόμενος· διὰ δʼ αὐτῶν\nἱκνεύμεσθα, σὺ δʼ ὠνόμασας καὶ ἔειπες ἕκαστα.\nὄγχνας μοι δῶκας τρισκαίδεκα καὶ δέκα μηλέας,\nσυκέας τεσσαράκοντʼ· ὄρχους δέ μοι ὧδʼ ὀνόμηνας\nδώσειν πεντήκοντα, διατρύγιος δὲ ἕκαστος\nἤην· ἔνθα δʼ ἀνὰ σταφυλαὶ παντοῖαι ἔασιν—\nὁππότε δὴ Διὸς ὧραι ἐπιβρίσειαν ὕπερθεν.\nὣς φάτο, τοῦ δʼ αὐτοῦ λύτο γούνατα καὶ φίλον\nἦτορ,\nσήματʼ ἀναγνόντος τά οἱ ἔμπεδα πέφραδʼ Ὀδυσσεύς.\nἀμφὶ δὲ παιδὶ φίλῳ βάλε πήχεε· τὸν δὲ ποτὶ οἷ\nεἷλεν ἀποψύχοντα πολύτλας δῖος Ὀδυσσεύς.\nαὐτὰρ ἐπεί ῥʼ ἄμπνυτο καὶ ἐς φρένα θυμὸς ἀγέρθη,\nἐξαῦτις μύθοισιν ἀμειβόμενος προσέειπε·\nΖεῦ πάτερ, ἦ ῥα ἔτʼ ἔστε θεοὶ κατὰ μακρὸν\nὌλυμπον,\nεἰ ἐτεὸν μνηστῆρες ἀτάσθαλον ὕβριν ἔτισαν.\nνῦν δʼ αἰνῶς δείδοικα κατὰ φρένα μὴ τάχα πάντες\nἐνθάδʼ ἐπέλθωσιν Ἰθακήσιοι, ἀγγελίας δὲ\nπάντη ἐποτρύνωσι Κεφαλλήνων πολίεσσι.\nτὸν δʼ ἀπαμειβόμενος προσέφη πολύμητις\nὈδυσσεύς·\nθάρσει, μή τοι ταῦτα μετὰ φρεσὶ σῇσι μελόντων.\nἀλλʼ ἴομεν προτὶ οἶκον, ὃς ὀρχάτου ἐγγύθι κεῖται·\nἔνθα δὲ Τηλέμαχον καὶ βουκόλον ἠδὲ συβώτην\nπροὔπεμψʼ, ὡς ἂν δεῖπνον ἐφοπλίσσωσι τάχιστα.\nὣς ἄρα φωνήσαντε βάτην πρὸς δώματα καλά.\nοἱ δʼ ὅτε δή ῥʼ ἵκοντο δόμους εὖ ναιετάοντας,\nεὗρον Τηλέμαχον καὶ βουκόλον ἠδὲ συβώτην\nταμνομένους κρέα πολλὰ κερῶντάς τʼ αἴθοπα οἶνον.\nτόφρα δὲ Λαέρτην μεγαλήτορα ᾧ ἐνὶ οἴκῳ\nἀμφίπολος Σικελὴ λοῦσεν καὶ χρῖσεν ἐλαίῳ,\nἀμφὶ δʼ ἄρα χλαῖναν καλὴν βάλεν· αὐτὰρ Ἀθήνη\nἄγχι παρισταμένη μέλεʼ ἤλδανε ποιμένι λαῶν,\nμείζονα δʼ ἠὲ πάρος καὶ πάσσονα θῆκεν ἰδέσθαι.\nἐκ δʼ ἀσαμίνθου βῆ· θαύμαζε δέ μιν φίλος υἱός,\nὡς ἴδεν ἀθανάτοισι θεοῖς ἐναλίγκιον ἄντην·\nκαί μιν φωνήσας ἔπεα πτερόεντα προσηύδα·\nὦ πάτερ, ἦ μάλα τίς σε θεῶν αἰειγενετάων\nεἶδός τε μέγεθός τε ἀμείνονα θῆκεν ἰδέσθαι.\nτὸν δʼ αὖ Λαέρτης πεπνυμένος ἀντίον ηὔδα·\nαἲ γάρ, Ζεῦ τε πάτερ καὶ Ἀθηναίη καὶ Ἄπολλον,\nοἷος Νήρικον εἷλον, ἐϋκτίμενον πτολίεθρον,\nἀκτὴν ἠπείροιο, Κεφαλλήνεσσιν ἀνάσσων,\nτοῖος ἐών τοι χθιζὸς ἐν ἡμετέροισι δόμοισιν,\nτεύχεʼ ἔχων ὤμοισιν, ἐφεστάμεναι καὶ ἀμύνειν\nἄνδρας μνηστῆρας· τῷ κε σφέων γούνατʼ ἔλυσα\nπολλῶν ἐν μεγάροισι, σὺ δὲ φρένας ἔνδον ἐγήθεις.\nὣς οἷ μὲν τοιαῦτα πρὸς ἀλλήλους ἀγόρευον.\nοἱ δʼ ἐπεὶ οὖν παύσαντο πόνου τετύκοντό τε δαῖτα,\nἑξείης ἕζοντο κατὰ κλισμούς τε θρόνους τε·\nἔνθʼ οἱ μὲν δείπνῳ ἐπεχείρεον, ἀγχίμολον δὲ\nἦλθʼ ὁ γέρων Δολίος, σὺν δʼ υἱεῖς τοῖο γέροντος,\nἐξ ἔργων μογέοντες, ἐπεὶ προμολοῦσα κάλεσσεν\nμήτηρ γρηῦς Σικελή, ἥ σφεας τρέφε καί ῥα γέροντα\nἐνδυκέως κομέεσκεν, ἐπεὶ κατὰ γῆρας ἔμαρψεν.\nοἱ δʼ ὡς οὖν Ὀδυσῆα ἴδον φράσσαντό τε θυμῷ,\nἔσταν ἐνὶ μεγάροισι τεθηπότες· αὐτὰρ Ὀδυσσεὺς\nμειλιχίοις ἐπέεσσι καθαπτόμενος προσέειπεν·\nὦ γέρον, ἵζʼ ἐπὶ δεῖπνον, ἀπεκλελάθεσθε δὲ\nθάμβευς·\nδηρὸν γὰρ σίτῳ ἐπιχειρήσειν μεμαῶτες\nμίμνομεν ἐν μεγάροις, ὑμέας ποτιδέγμενοι αἰεί.\nὣς ἄρ ἔφη, Δολίος δʼ ἰθὺς κίε χεῖρε πετάσσας\nἀμφοτέρας, Ὀδυσεῦς δὲ λαβὼν κύσε χεῖρʼ ἐπὶ καρπῷ,\nκαί μιν φωνήσας ἔπεα πτερόεντα προσηύδα·\nὦ φίλʼ, ἐπεὶ νόστησας ἐελδομένοισι μάλʼ ἡμῖν\nοὐδʼ ἔτʼ ὀϊομένοισι, θεοὶ δέ σʼ ἀνήγαγον αὐτοί,\nοὖλέ τε καὶ μάλα χαῖρε, θεοὶ δέ τοι ὄλβια δοῖεν.\nκαί μοι τοῦτʼ ἀγόρευσον ἐτήτυμον, ὄφρʼ ἐῢ εἰδῶ,\nἢ ἤδη σάφα οἶδε περίφρων Πηνελόπεια\nνοστήσαντά σε δεῦρʼ, ἦ ἄγγελον ὀτρύνωμεν.\nτὸν δʼ ἀπαμειβόμενος προσέφη πολύμητις Ὀδυσσεύς\nὦ γέρον, ἤδη οἶδε· τί σε χρὴ ταῦτα πένεσθαι;\nὣς φάθʼ, ὁ δʼ αὖτις ἄρʼ ἕζετʼ ἐϋξέστου ἐπὶ\nδίφρου.\nὣς δʼ αὔτως παῖδες Δολίου κλυτὸν ἀμφʼ Ὀδυσῆα\nδεικανόωντʼ ἐπέεσσι καὶ ἐν χείρεσσι φύοντο,\nἑξείης δʼ ἕζοντο παραὶ Δολίον, πατέρα σφόν.\nὣς οἱ μὲν περὶ δεῖπνον ἐνὶ μεγάροισι πένοντο·\nὌσσα δʼ ἄρʼ ἄγγελος ὦκα κατὰ πτόλιν ᾤχετο πάντη,\nμνηστήρων στυγερὸν θάνατον καὶ κῆρʼ ἐνέπουσα.\nοἱ δʼ ἄρʼ ὁμῶς ἀΐοντες ἐφοίτων ἄλλοθεν ἄλλος\nμυχμῷ τε στοναχῇ τε δόμων προπάροιθʼ Ὀδυσῆος,\nἐκ δὲ νέκυς οἴκων φόρεον καὶ θάπτον ἕκαστοι,\nτοὺς δʼ ἐξ ἀλλάων πολίων οἶκόνδε ἕκαστον\nπέμπον ἄγειν ἁλιεῦσι θοῇς ἐπὶ νηυσὶ τιθέντες·\nαὐτοὶ δʼ εἰς ἀγορὴν κίον ἀθρόοι, ἀχνύμενοι κῆρ.\nαὐτὰρ ἐπεί ῥʼ ἤγερθεν ὁμηγερέες τʼ ἐγένοντο,\nτοῖσιν δʼ Εὐπείθης ἀνά θʼ ἵστατο καὶ μετέειπε·\nπαιδὸς γάρ οἱ ἄλαστον ἐνὶ φρεσὶ πένθος ἔκειτο,\nἈντινόου, τὸν πρῶτον ἐνήρατο δῖος Ὀδυσσεύς·\nτοῦ ὅ γε δάκρυ χέων ἀγορήσατο καὶ μετέειπεν·\nὦ φίλοι, ἦ μέγα ἔργον ἀνὴρ ὅδʼ ἐμήσατʼ\nἈχαιούς·\nτοὺς μὲν σὺν νήεσσιν ἄγων πολέας τε καὶ ἐσθλοὺς\nὤλεσε μὲν νῆας γλαφυράς, ἀπὸ δʼ ὤλεσε λαούς·\nτοὺς δʼ ἐλθὼν ἔκτεινε Κεφαλλήνων ὄχʼ ἀρίστους,\nἀλλʼ ἄγετε, πρὶν τοῦτον ἢ ἐς Πύλον ὦκα ἱκέσθαι\nἢ καὶ ἐς Ἤλιδα δῖαν, ὅθι κρατέουσιν Ἐπειοί,\nἴομεν· ἦ καὶ ἔπειτα κατηφέες ἐσσόμεθʼ αἰεί·\nλώβη γὰρ τάδε γʼ ἐστὶ καὶ ἐσσομένοισι πυθέσθαι,\nεἰ δὴ μὴ παίδων τε κασιγνήτων τε φονῆας\nτισόμεθʼ. οὐκ ἂν ἐμοί γε μετὰ φρεσὶν ἡδὺ γένοιτο\nζωέμεν, ἀλλὰ τάχιστα θανὼν φθιμένοισι μετείην.\nἀλλʼ ἴομεν, μὴ φθέωσι περαιωθέντες ἐκεῖνοι.\nὣς φάτο δάκρυ χέων, οἶκτος δʼ ἕλε πάντας\nἈχαιούς.\nἀγχίμολον δέ σφʼ ἦλθε Μέδων καὶ θεῖος ἀοιδὸς\nἐκ μεγάρων Ὀδυσῆος, ἐπεί σφεας ὕπνος ἀνῆκεν,\nἔσταν δʼ ἐν μέσσοισι· τάφος δʼ ἕλεν ἄνδρα ἕκαστον.\nτοῖσι δὲ καὶ μετέειπε Μέδων πεπνυμένα εἰδώς·\nκέκλυτε δὴ νῦν μευ, Ἰθακήσιοι· οὐ γὰρ\nὈδυσσεὺς\nἀθανάτων ἀέκητι θεῶν τάδʼ ἐμήσατο ἔργα·\nαὐτὸς ἐγὼν εἶδον θεὸν ἄμβροτον, ὅς ῥʼ Ὀδυσῆϊ\nἐγγύθεν ἑστήκει καὶ Μέντορι πάντα ἐῴκει.\nἀθάνατος δὲ θεὸς τοτὲ μὲν προπάροιθʼ Ὀδυσῆος\nφαίνετο θαρσύνων, τοτὲ δὲ μνηστῆρας ὀρίνων\nθῦνε κατὰ μέγαρον· τοὶ δʼ ἀγχιστῖνοι ἔπιπτον.\nὣς φάτο, τοὺς δʼ ἄρα πάντας ὑπὸ χλωρὸν δέος\nᾕρει.\nτοῖσι δὲ καὶ μετέειπε γέρων ἥρως Ἁλιθέρσης\nΜαστορίδης· ὁ γὰρ οἶος ὅρα πρόσσω καὶ ὀπίσσω·\nὅ σφιν ἐϋφρονέων ἀγορήσατο καὶ μετέειπε·\nκέκλυτε δὴ νῦν μευ, Ἰθακήσιοι, ὅττι κεν\nεἴπω·\nὑμετέρῃ κακότητι, φίλοι, τάδε ἔργα γένοντο·\nοὐ γὰρ ἐμοὶ πείθεσθʼ, οὐ Μέντορι ποιμένι λαῶν,\nὑμετέρους παῖδας καταπαυέμεν ἀφροσυνάων,\nοἳ μέγα ἔργον ἔρεξαν ἀτασθαλίῃσι κακῇσι,\nκτήματα κείροντες καὶ ἀτιμάζοντες ἄκοιτιν\nἀνδρὸς ἀριστῆος· τὸν δʼ οὐκέτι φάντο νέεσθαι.\nκαὶ νῦν ὧδε γένοιτο. πίθεσθέ μοι ὡς ἀγορεύω·\nμὴ ἴομεν, μή πού τις ἐπίσπαστον κακὸν εὕρῃ.\nὣς ἔφαθʼ, οἱ δʼ ἄρʼ ἀνήϊξαν μεγάλῳ ἀλαλητῷ\nἡμίσεων πλείους· τοὶ δʼ ἀθρόοι αὐτόθι μίμνον·\nοὐ γὰρ σφιν ἅδε μῦθος ἐνὶ φρεσίν, ἀλλʼ Εὐπείθει\nπείθοντʼ· αἶψα δʼ ἔπειτʼ ἐπὶ τεύχεα ἐσσεύοντο.\nαὐτὰρ ἐπεί ῥʼ ἕσσαντο περὶ χροῒ νώροπα χαλκόν,\nἀθρόοι ἠγερέθοντο πρὸ ἄστεος εὐρυχόροιο.\nτοῖσιν δʼ Εὐπείθης ἡγήσατο νηπιέῃσι·\nφῆ δʼ ὅ γε τίσεσθαι παιδὸς φόνον, οὐδʼ ἄρʼ ἔμελλεν\nἂψ ἀπονοστήσειν, ἀλλʼ αὐτοῦ πότμον ἐφέψειν.\nαὐτὰρ Ἀθηναίη Ζῆνα Κρονίωνα προσηύδα·\nὦ πάτερ ἡμέτερε, Κρονίδη, ὕπατε κρειόντων,\nεἰπέ μοι εἰρομένῃ, τί νύ τοι νόος ἔνδοθι κεύθει;\nἢ προτέρω πόλεμόν τε κακὸν καὶ φύλοπιν αἰνὴν\nτεύξεις, ἦ φιλότητα μετʼ ἀμφοτέροισι τίθησθα;\nτὴν δʼ ἀπαμειβόμενος προσέφη νεφεληγερέτα Ζεύς·\nτέκνον ἐμόν, τί με ταῦτα διείρεαι ἠδὲ μεταλλᾷς;\nοὐ γὰρ δὴ τοῦτον μὲν ἐβούλευσας νόον αὐτή,\nὡς ἦ τοι κείνους Ὀδυσεὺς ἀποτίσεται ἐλθών;\nἔρξον ὅπως ἐθέλεις· ἐρέω τέ τοι ὡς ἐπέοικεν.\nἐπεὶ δὴ μνηστῆρας ἐτίσατο δῖος Ὀδυσσεύς,\nὅρκια πιστὰ ταμόντες ὁ μὲν βασιλευέτω αἰεί,\nἡμεῖς δʼ αὖ παίδων τε κασιγνήτων τε φόνοιο\nἔκλησιν θέωμεν· τοὶ δʼ ἀλλήλους φιλεόντων\nὡς τὸ πάρος, πλοῦτος δὲ καὶ εἰρήνη ἅλις ἔστω.\nὣς εἰπὼν ὤτρυνε πάρος μεμαυῖαν Ἀθήνην,\nβῆ δὲ κατʼ Οὐλύμποιο καρήνων ἀΐξασα.\nοἱ δʼ ἐπεὶ οὖν σίτοιο μελίφρονος ἐξ ἔρον ἕντο,\nτοῖς δʼ ἄρα μύθων ἦρχε πολύτλας δῖος Ὀδυσσεύς·\nἐξελθών τις ἴδοι μὴ δὴ σχεδὸν ὦσι κιόντες.\nὣς ἔφατʼ· ἐκ δʼ υἱὸς Δολίου κίεν, ὡς ἐκέλευεν·\nστῆ δʼ ἄρʼ ἐπʼ οὐδὸν ἰών, τοὺς δὲ σχεδὸν ἔσιδε πάντας·\nαἶψα δʼ Ὀδυσσῆα ἔπεα πτερόεντα προσηύδα·\nοἵδε δὴ ἐγγὺς ἔασʼ· ἀλλʼ ὁπλιζώμεθα θᾶσσον.\nὣς ἔφαθʼ, οἱ δʼ ὤρνυντο καὶ ἐν τεύχεσσι δύοντο,\nτέσσαρες ἀμφʼ Ὀδυσῆʼ, ἓξ δʼ υἱεῖς οἱ Δολίοιο·\nἐν δʼ ἄρα Λαέρτης Δολίος τʼ ἐς τεύχεʼ ἔδυνον,\nκαὶ πολιοί περ ἐόντες, ἀναγκαῖοι πολεμισταί.\nαὐτὰρ ἐπεί ῥʼ ἕσσαντο περὶ χροῒ νώροπα χαλκόν,\nὤϊξάν ῥα θύρας, ἐκ δʼ ἤϊον, ἄρχε δʼ Ὀδυσσεύς.\nτοῖσι δʼ ἐπʼ ἀγχίμολον θυγάτηρ Διὸς ἦλθεν Ἀθήνη\nΜέντορι εἰδομένη ἠμὲν δέμας ἠδὲ καὶ αὐδήν.\nτὴν μὲν ἰδὼν γήθησε πολύτλας δῖος Ὀδυσσεύς·\nαἶψα δὲ Τηλέμαχον προσεφώνεεν ὃν φίλον υἱόν·\nΤηλέμαχʼ, ἤδη μὲν τόδε γʼ εἴσεαι αὐτὸς\nἐπελθών,\nἀνδρῶν μαρναμένων ἵνα τε κρίνονται ἄριστοι,\nμή τι καταισχύνειν πατέρων γένος, οἳ τὸ πάρος περ\nἀλκῇ τʼ ἠνορέῃ τε κεκάσμεθα πᾶσαν ἐπʼ αἶαν.\nτὸν δʼ αὖ Τηλέμαχος πεπνυμένος ἀντίον ηὔδα·\nὄψεαι, αἴ κʼ ἐθέλῃσθα, πάτερ φίλε, τῷδʼ ἐπὶ θυμῷ\nοὔ τι καταισχύνοντα τεὸν γένος, ὡς ἀγορεύεις.\nὣς φάτο, Λαέρτης δʼ ἐχάρη καὶ μῦθον ἔειπε·\nτίς νύ μοι ἡμέρη ἥδε, θεοὶ φίλοι; ἦ μάλα χαίρω·\nυἱός θʼ υἱωνός τʼ ἀρετῆς πέρι δῆριν ἔχουσιν.\nτὸν δὲ παρισταμένη προσέφη γλαυκῶπις Ἀθήνη·\nὦ Ἀρκεισιάδη, πάντων πολὺ φίλταθʼ ἑταίρων,\nεὐξάμενος κούρῃ γλαυκώπιδι καὶ Διὶ πατρί,\nαἶψα μαλʼ ἀμπεπαλὼν προΐει δολιχόσκιον ἔγχος.\nὣς φάτο, καί ῥʼ ἔμπνευσε μένος μέγα Παλλὰς\nἈθήνη\nεὐξάμενος δʼ ἄρʼ ἔπειτα Διὸς κούρῃ μεγάλοιο,\nαἶψα μάλʼ ἀμπεπαλὼν προΐει δολιχόσκιον ἔγχος,\nκαὶ βάλεν Εὐπείθεα κόρυθος διὰ χαλκοπαρῄου.\nἡ δʼ οὐκ ἔγχος ἔρυτο, διαπρὸ δὲ εἴσατο χαλκός,\nδούπησεν δὲ πεσών, ἀράβησε δὲ τεύχεʼ ἐπʼ αὐτῷ.\nἐν δʼ ἔπεσον προμάχοις Ὀδυσεὺς καὶ φαίδιμος υἱός,\nτύπτον δὲ ξίφεσίν τε καὶ ἔγχεσιν ἀμφιγύοισι.\nκαί νύ κε δὴ πάντας ὄλεσαν καὶ ἔθηκαν ἀνόστους,\nεἰ μὴ Ἀθηναίη, κούρη Διὸς αἰγιόχοιο,\nἤϋσεν φωνῇ, κατὰ ἔσχεθε λαὸν ἅπαντα.\nἴσχεσθε πτολέμου, Ἰθακήσιοι, ἀργαλέοιο,\nὥς κεν ἀναιμωτί γε διακρινθῆτε τάχιστα.\nὣς φάτʼ Ἀθηναίη, τοὺς δὲ χλωρὸν δέος εἷλεν·\nτῶν δʼ ἄρα δεισάντων ἐκ χειρῶν ἔπτατο τεύχεα,\nπάντα δʼ ἐπὶ χθονὶ πῖπτε, θεᾶς ὄπα φωνησάσης·\nπρὸς δὲ πόλιν τρωπῶντο λιλαιόμενοι βιότοιο.\nσμερδαλέον δʼ ἐβόησε πολύτλας δῖος Ὀδυσσεύς,\nοἴμησεν δὲ ἀλεὶς ὥς τʼ αἰετὸς ὑψιπετήεις.\nκαὶ τότε δὴ Κρονίδης ἀφίει ψολόεντα κεραυνόν,\nκὰδ δʼ ἔπεσε πρόσθε γλαυκώπιδος ὀβριμοπάτρης.\nδὴ τότʼ Ὀδυσσῆα προσέφη γλαυκῶπις Ἀθήνη·\nδιογενὲς Λαερτιάδη, πολυμήχανʼ Ὀδυσσεῦ,\nἴσχεο, παῦε δὲ νεῖκος ὁμοιΐου πολέμοιο,\nμή πως τοι Κρονίδης κεχολώσεται εὐρύοπα Ζεύς.\nὣς φάτʼ Ἀθηναίη, ὁ δʼ ἐπείθετο, χαῖρε δὲ θυμῷ.\nὅρκια δʼ αὖ κατόπισθε μετʼ ἀμφοτέροισιν ἔθηκεν\nΠαλλὰς Ἀθηναίη, κούρη Διὸς αἰγιόχοιο,\nΜέντορι εἰδομένη ἠμὲν δέμας ἠδὲ καὶ αὐδήν.\n"};
