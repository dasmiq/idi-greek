var sequence = {"name":"Homeric Hymns. Hymn 2 to Demeter","data":"Δήμητρʼ ἠύκομον, σεμνὴν θεόν, ἄρχομʼ ἀείδειν,\nαὐτὴν ἠδὲ θύγατρα τανύσφυρον, ἣν Ἀιδωνεὺς\nἥρπαξεν, δῶκεν δὲ βαρύκτυπος εὐρύοπα Ζεύς,\nνόσφιν Δήμητρος χρυσαόρου, ἀγλαοκάρπου,\nπαίζουσαν κούρῃσι σὺν Ὠκεανοῦ βαθυκόλποις\nἄνθεά τʼ αἰνυμένην, ῥόδα καὶ κρόκον ἠδʼ ἴα καλὰ\nλειμῶνʼ ἂμ μαλακὸν καὶ ἀγαλλίδας ἠδʼ ὑάκινθον\nνάρκισσόν θʼ, ὃν φῦσε δόλον καλυκώπιδι κούρῃ\nΓαῖα Διὸς βουλῇσι χαριζομένη Πολυδέκτῃ,\nθαυμαστὸν γανόωντα· σέβας τό γε πᾶσιν ἰδέσθαι\nἀθανάτοις τε θεοῖς ἠδὲ θνητοῖς ἀνθρώποις·\nτοῦ καὶ ἀπὸ ῥίζης ἑκατὸν κάρα ἐξεπεφύκει·\nκὦζʼ ἥδιστʼ ὀδμή, πᾶς τʼ οὐρανὸς εὐρὺς ὕπερθεν\nγαῖά τε πᾶσʼ ἐγελάσσε καὶ ἁλμυρὸν οἶδμα θαλάσσης.\nἣ δʼ ἄρα θαμβήσασʼ ὠρέξατο χερσὶν ἅμʼ ἄμφω\nκαλὸν ἄθυρμα λαβεῖν· χάνε δὲ χθὼν εὐρυάγυια\nΝύσιον ἂμ πεδίον, τῇ ὄρουσεν ἄναξ Πολυδέγμων\nἵπποις ἀθανάτοισι, Κρόνου πολυώνυμος υἱός.\nἁρπάξας δʼ ἀέκουσαν ἐπὶ χρυσέοισιν ὄχοισιν\nἦγʼ ὀλοφυρομένην· ἰάχησε δʼ ἄρʼ ὄρθια φωνῇ,\nκεκλομένη πατέρα Κρονίδην ὕπατον καὶ ἄριστον.\nοὐδέ τις ἀθανάτων οὐδὲ θνητῶν ἀνθρώπων\nἤκουσεν φωνῆς, οὐδʼ ἀγλαόκαρποι ἐλαῖαι†\nεἰ μὴ Περσαίου θυγάτηρ ἀταλὰ φρονέουσα\nἄιεν ἐξ ἄντρου, Ἑκάτη λιπαροκρήδεμνος,\nἨέλιός τε ἄναξ, Ὑπερίονος ἀγλαὸς υἱός,\nκούρης κεκλομένης πατέρα Κρονίδην· ὃ δὲ νόσφιν\nἧστο θεῶν ἀπάνευθε πολυλλίστῳ ἐνὶ νηῷ,\nδέγμενος ἱερὰ καλὰ παρὰ θνητῶν ἀνθρώπων.\nτὴν δʼ ἀεκαζομένην ἦγεν Διὸς ἐννεσίῃσι\nπατροκασίγνητος, Πολυσημάντωρ Πολυδέγμων,\nἵπποις ἀθανάτοισι, Κρόνου πολυώνυμος υἱός.\nὄφρα μὲν οὖν γαῖάν τε καὶ οὐρανὸν ἀστερόεντα\nλεῦσσε θεὰ καὶ πόντον ἀγάρροον ἰχθυόεντα\nαὐγάς τʼ ἠελίου, ἔτι δʼ ἤλπετο μητέρα κεδνὴν\nὄψεσθαι καὶ φῦλα θεῶν αἰειγενετάων,\nτόφρα οἱ ἐλπὶς ἔθελγε μέγαν νόον ἀχνυμένης περ·\nἤχησαν δʼ ὀρέων κορυφαὶ καὶ βένθεα πόντου\nφωνῇ ὑπʼ ἀθανάτῃ· τῆς δʼ ἔκλυε πότνια μήτηρ.\nὀξὺ δέ μιν κραδίην ἄχος ἔλλαβεν, ἀμφὶ δὲ χαίταις\nἀμβροσίαις κρήδεμνα δαΐζετο χερσὶ φίλῃσι,\nκυάνεον δὲ κάλυμμα κατʼ ἀμφοτέρων βάλετʼ ὤμων,\nσεύατο δʼ ὥστʼ οἰωνός, ἐπὶ τραφερήν τε καὶ ὑγρὴν\nμαιομένη· τῇ δʼ οὔτις ἐτήτυμα μυθήσασθαι\nἤθελεν οὔτε θεῶν οὔτε θνητῶν ἀνθρώπων,\nοὔτʼ οἰωνῶν τις τῇ ἐτήτυμος ἄγγελος ἦλθεν.\nἐννῆμαρ μὲν ἔπειτα κατὰ χθόνα πότνια Δηὼ\nστρωφᾶτʼ αἰθομένας δαΐδας μετὰ χερσὶν ἔχουσα,\nοὐδέ ποτʼ ἀμβροσίης καὶ νέκταρος ἡδυπότοιο\nπάσσατʼ ἀκηχεμένη, οὐδὲ χρόα βάλλετο λουτροῖς.\nἀλλʼ ὅτε δὴ δεκάτη οἱ ἐπήλυθε φαινολὶς ἠώς,\nἤντετό οἱ Ἑκάτη, σέλας ἐν χείρεσσιν ἔχουσα\nκαί ῥά οἱ ἀγγελέουσα ἔπος φάτο φώνησέν τε·\nπότνια Δημήτηρ, ὡρηφόρε, ἀγλαόδωρε,\nτίς θεῶν οὐρανίων ἠὲ θνητῶν ἀνθρώπων\nἥρπασε Περσεφόνην καὶ σὸν φίλον ἤκαχε θυμόν;\nφωνῆς γὰρ ἤκουσʼ, ἀτὰρ οὐκ ἴδον ὀφθαλμοῖσιν,\nὅστις ἔην· σοὶ δʼ ὦκα λέγω νημερτέα πάντα.\nὣς ἄρʼ ἔφη Ἑκάτη· τὴν δʼ οὐκ ἠμείβετο μύθῳ\nῬείης ἠυκόμου θυγάτηρ, ἀλλʼ ὦκα σὺν αὐτῇ\nἤιξʼ αἰθομένας δαΐδας μετὰ χερσὶν ἔχουσα.\nἨέλιον δʼ ἵκοντο, θεῶν σκοπὸν ἠδὲ καὶ ἀνδρῶν,\nστὰν δʼ ἵππων προπάροιθε καὶ εἴρετο δῖα θεάων·\nἠέλιʼ, αἴδεσσαί με θεὰν σύ περ, εἴ ποτε δή σευ\nἢ ἔπει ἢ ἔργῳ κραδίην καὶ θυμὸν ἴηνα·\nκούρην τὴν ἔτεκον, γλυκερὸν θάλος, εἴδεϊ κυδρήν,\nτῆς ἀδινὴν ὄπʼ ἄκουσα διʼ αἰθέρος ἀτρυγέτοιο\nὥστε βιαζομένης, ἀτὰρ οὐκ ἴδον ὀφθαλμοῖσιν.\nἀλλά, σὺ γὰρ δὴ πᾶσαν ἐπὶ χθόνα καὶ κατὰ πόντον\nαἰθέρος ἐκ δίης καταδέρκεαι ἀκτίνεσσι,\nνημερτέως μοι ἔνισπε φίλον τέκος, εἴ που ὄπωπας,\nὅστις νόσφιν ἐμεῖο λαβὼν ἀέκουσαν ἀνάγκῃ\nοἴχεται ἠὲ θεῶν ἢ καὶ θνητῶν ἀνθρώπων.\nὣς φάτο· τὴν δʼ Ὑπεριονίδης ἠμείβετο μύθῳ·\nῬείης ἠυκόμου θύγατερ, Δήμητερ ἄνασσα,\nεἰδήσεις· δὴ γὰρ μέγα σʼ ἅζομαι ἠδʼ ἐλεαίρω\nἀχνυμένην περὶ παιδὶ τανυσφύρῳ· οὐδέ τις ἄλλος\nαἴτιος ἀθανάτων, εἰ μὴ νεφεληγερέτα Ζεύς,\nὅς μιν ἔδωκʼ Ἀίδῃ θαλερὴν κεκλῆσθαι ἄκοιτιν\nαὐτοκασιγνήτῳ· ὃ δʼ ὑπὸ ζόφον ἠερόεντα\nἁρπάξας ἵπποισιν ἄγεν μεγάλα ἰάχουσαν.\nἀλλά, θεά, κατάπαυε μέγαν γόον· οὐδέ τί σε χρὴ\nμὰψ αὔτως ἄπλητον ἔχειν χόλον· οὔ τοι ἀεικὴς\nγαμβρὸς ἐν ἀθανάτοις Πολυσημάντωρ Ἀιδωνεύς,\nαὐτοκασίγνητος καὶ ὁμόσπορος· ἀμφὶ δὲ τιμὴν\nἔλλαχεν ὡς τὰ πρῶτα διάτριχα δασμὸς ἐτύχθη,\nτοῖς μεταναιετάειν, τῶν ἔλλαχε κοίρανος εἶναι.\nὣς εἰπὼν ἵπποισιν ἐκέκλετο· τοὶ δʼ ὑπʼ ὀμοκλῆς\nῥίμφα φέρον θοὸν ἅρμα τανύπτεροι ὥστʼ οἰωνοί.\nΤὴν δʼ ἄχος αἰνότερον καὶ κύντερον ἵκετο θυμόν·\nχωσαμένη δὴ ἔπειτα κελαινεφέι Κρονίωνι\nνοσφισθεῖσα θεῶν ἀγορὴν καὶ μακρὸν Ὄλυμπον\nᾤχετʼ ἐπʼ ἀνθρώπων πόλιας καὶ πίονα ἔργα\nεἶδος ἀμαλδύνουσα πολὺν χρόνον· οὐδέ τις ἀνδρῶν\nεἰσορόων γίγνωσκε βαθυζώνων τε γυναικῶν,\nπρίν γʼ ὅτε δὴ Κελεοῖο δαΐφρονος ἵκετο δῶμα,\nὃς τότʼ Ἐλευσῖνος θυοέσσης κοίρανος ἦεν.\nἕζετο δʼ ἐγγὺς ὁδοῖο φίλον τετιημένη ἦτορ,\nΠαρθενίῳ φρέατι, ὅθεν ὑδρεύοντο πολῖται,\nἐν σκιῇ, αὐτὰρ ὕπερθε πεφύκει θάμνος ἐλαίης,\nγρηὶ παλαιγενέι ἐναλίγκιος, ἥτε τόκοιο\nεἴργηται δώρων τε φιλοστεφάνου Ἀφροδίτης,\nοἷαί τε τροφοί εἰσι θεμιστοπόλων βασιλήων\nπαίδων καὶ ταμίαι κατὰ δώματα ἠχήεντα.\nτὴν δὲ ἴδον Κελεοῖο Ἐλευσινίδαο θύγατρες\nἐρχόμεναι μεθʼ ὕδωρ εὐήρυτον, ὄφρα φέροιεν\nκάλπισι χαλκείῃσι φίλα πρὸς δώματα πατρός,\nτέσσαρες, ὥστε θεαί, κουρήιον ἄνθος ἔχουσαι,\nΚαλλιδίκη καὶ Κλεισιδίκη Δημώ τʼ ἐρόεσσα\nΚαλλιθόη θʼ, ἣ τῶν προγενεστάτη ἦεν ἁπασῶν·\nοὐδʼ ἔγνον· χαλεποὶ δὲ θεοὶ θνητοῖσιν ὁρᾶσθαι.\nἀγχοῦ δʼ ἱστάμεναι ἔπεα πτερόεντα προσηύδων·\nτίς πόθεν ἐσσί, γρῆυ, παλαιγενέων ἀνθρώπων;\nτίπτε δὲ νόσφι πόληος ἀπέστιχες, οὐδὲ δόμοισι\nπίλνασαι; ἔνθα γυναῖκες ἀνὰ μέγαρα σκιόεντα\nτηλίκαι, ὡς σύ περ ὧδε καὶ ὁπλότεραι γεγάασιν,\nαἵ κέ σε φίλωνται ἠμὲν ἔπει ἠδὲ καὶ ἔργῳ.\nὣς ἔφαν· ἣ δʼ ἐπέεσσιν ἀμείβετο πότνα θεάων·\nτέκνα φίλʼ, αἵ τινές ἐστε γυναικῶν θηλυτεράων,\nχαίρετʼ· ἐγὼ δʼ ὑμῖν μυθήσομαι· οὔ τοι ἀεικὲς\nὑμῖν εἰρομένῃσιν ἀληθέα μυθήσασθαι.\nΔωσὼ ἐμοί γʼ ὄνομʼ ἐστί· τὸ γὰρ θέτο πότνια μήτηρ.\nνῦν αὖτε Κρήτηθεν ἐπʼ εὐρέα νῶτα θαλάσσης\nἤλυθον οὐκ ἐθέλουσα, βίῃ δʼ ἀέκουσαν ἀνάγκῃ\nἄνδρες ληιστῆρες ἀπήγαγον. οἳ μὲν ἔπειτα\nνηὶ θοῇ Θόρικόνδε κατέσχεθον, ἔνθα γυναῖκες\nἠπείρου ἐπέβησαν ἀολλέες ἠδὲ καὶ αὐτοί,\nδεῖπνόν τʼ ἐπηρτύνοντο παρὰ πρυμνήσια νηός·\nἀλλʼ ἐμοὶ οὐ δόρποιο μελίφρονος ἤρατο θυμός·\nλάθρη δʼ ὁρμηθεῖσα διʼ ἠπείροιο μελαίνης\nφεῦγον ὑπερφιάλους σημάντορας, ὄφρα κε μή με\nἀπριάτην περάσαντες ἐμῆς ἀποναίατο τιμῆς.\nοὕτω δεῦρʼ ἱκόμην ἀλαλημένη, οὐδέ τι οἶδα,\nἥ τις δὴ γαῖʼ ἐστι καὶ οἵ τινες ἐγγεγάασιν.\nἀλλʼ ὑμῖν μὲν πάντες Ὀλύμπια δώματʼ ἔχοντες\nδοῖεν κουριδίους ἄνδρας, καὶ τέκνα τεκέσθαι,\nὡς ἐθέλουσι τοκῆες· ἐμὲ δʼ αὖτʼ οἰκτείρατε, κοῦραι.\nτοῦτο δέ μοι σαφέως ὑποθήκατε, ὄφρα πύθωμαι,\nπροφρονέως, φίλα τέκνα, τέων πρὸς δώμαθʼ ἵκωμαι\nἀνέρος ἠδὲ γυναικός, ἵνα σφίσιν ἐργάζωμαι\nπρόφρων, οἷα γυναικὸς ἀφήλικος ἔργα τέτυκται·\nκαὶ κεν παῖδα νεογνὸν ἐν ἀγκοίνῃσιν ἔχουσα\nκαλὰ τιθηνοίμην καὶ δώματα τηρήσαιμι\nκαί κε λέχος στορέσαιμι μυχῷ θαλάμων εὐπήκτων\nδεσπόσυνον καί κʼ ἔργα διδασκήσαιμι γυναῖκας.\nφῆ ῥα θεά· τὴν δʼ αὐτίκʼ ἀμείβετο παρθένος ἀδμής,\nΚαλλιδίκη, Κελεοῖο θυγατρῶν εἶδος ἀρίστη·\nμαῖα, θεῶν μὲν δῶρα καὶ ἀχνύμενοί περ ἀνάγκῃ\nτέτλαμεν ἄνθρωποι· δὴ γὰρ πολὺ φέρτεροί εἰσι.\nταῦτα δέ τοι σαφέως ὑποθήσομαι ἠδʼ ὀνομήνω\nἀνέρας οἷσιν ἔπεστι μέγα κράτος ἐνθάδε τιμῆς\nδήμου τε προὔχουσιν ἰδὲ κρήδεμνα πόληος\nεἰρύαται βουλῇσι καὶ ἰθείῃσι δίκῃσιν·\nἠμὲν Τριπτολέμου πυκιμήδεος ἠδὲ Διόκλου\nἠδὲ Πολυξείνου καὶ ἀμύμονος Εὐμόλποιο\nκαὶ Δολίχου καὶ πατρὸς ἀγήνορος ἡμετέροιο,\nτῶν πάντων ἄλοχοι κατὰ δώματα πορσαίνουσι·\nτάων οὐκ ἄν τίς σε κατὰ πρώτιστον ὀπωπὴν\nεἶδος ἀτιμήσασα δόμων ἀπονοσφίσσειεν,\nἀλλά σε δέξονται· δὴ γὰρ θεοείκελός ἐσσι.\nεἰ δʼ ἐθέλεις, ἐπίμεινον, ἵνα πρὸς δώματα πατρὸς\nἔλθωμεν καὶ μητρὶ βαθυζώνῳ Μετανείρῃ\nεἴπωμεν τάδε πάντα διαμπερές, αἴ κέ σʼ ἀνώγῃ\nἡμέτερόνδʼ ἰέναι μηδʼ ἄλλων δώματʼ ἐρευνᾶν.\nτηλύγετος δέ οἱ υἱὸς ἐνὶ μεγάρῳ εὐπήκτῳ\nὀψίγονος τρέφεται, πολυεύχετος ἀσπάσιός τε.\nεἰ τόν γʼ ἐκθρέψαιο καὶ ἥβης μέτρον ἵκοιτο,\nῥεῖά κέ τίς σε ἰδοῦσα γυναικῶν θηλυτεράων\nζηλώσαι· τόσα κέν τοι ἀπὸ θρεπτήρια δοίη.\nὣς ἔφαθʼ· ἣ δʼ ἐπένευσε καρήατι· ταὶ δὲ φαεινὰ\nπλησάμεναι ὕδατος φέρον ἄγγεα κυδιάουσαι.\nῥίμφα δὲ πατρὸς ἵκοντο μέγαν δόμον, ὦκα δὲ μητρὶ\nἔννεπον, ὡς εἶδόν τε καὶ ἔκλυον. ἣ δὲ μάλʼ ὦκα\nἐλθούσας ἐκέλευε καλεῖν ἐπʼ ἀπείρονι μισθῷ.\nαἳ δʼ ὥστʼ ἢ ἔλαφοι ἢ πόρτιες εἴαρος ὥρῃ\nἅλλοντʼ ἂν λειμῶνα κορεσσάμεναι φρένα φορβῇ,\nὣς αἳ ἐπισχόμεναι ἑανῶν πτύχας ἱμεροέντων\nἤιξαν κοίλην κατʼ ἀμαξιτόν· ἀμφὶ δὲ χαῖται\nὤμοις ἀίσσοντο κροκηίῳ ἄνθει ὁμοῖαι.\nτέτμον δʼ ἐγγὺς ὁδοῦ κυδρὴν θεόν, ἔνθα πάρος περ\nκάλλιπον· αὐτὰρ ἔπειτα φίλου πρὸς δώματα πατρὸς\nἡγεῦνθʼ· ἣ δʼ ἄρʼ ὄπισθε φίλον τετιημένη ἦτορ\nστεῖχε κατὰ κρῆθεν κεκαλυμμένη· ἀμφὶ δὲ πέπλος\nκυάνεος ῥαδινοῖσι θεᾶς ἐλελίζετο ποσσίν.\nαἶψα δὲ δώμαθʼ ἵκοντο διοτρεφέος Κελεοῖο,\nβὰν δὲ διʼ αἰθούσης, ἔνθα σφίσι πότνια μήτηρ\nἧστο παρὰ σταθμὸν τέγεος πύκα ποιητοῖο\nπαῖδʼ ὑπὸ κόλπῳ ἔχουσα, νέον θάλος· αἳ δὲ πὰρ αὐτὴν\nἔδραμον· ἣ δʼ ἄρʼ ἐπʼ οὐδὸν ἔβη ποσὶ καὶ ῥα μελάθρου\nκῦρε κάρη, πλῆσεν δὲ θύρας σέλαος θείοιο.\nτὴν δʼ αἰδώς τε σέβας τε ἰδὲ χλωρὸν δέος εἷλεν·\nεἶξε δέ οἱ κλισμοῖο καὶ ἑδριάασθαι ἄνωγεν.\nἀλλʼ οὐ Δημήτηρ ὡρηφόρος, ἀγλαόδωρος,\nἤθελεν ἑδριάασθαι ἐπὶ κλισμοῖο φαεινοῦ,\nἀλλʼ ἀκέουσʼ ἀνέμιμνε κατʼ ὄμματα καλὰ βαλοῦσα,\nπρίν γʼ ὅτε δή οἱ ἔθηκεν Ἰάμβη κέδνʼ εἰδυῖα\nπηκτὸν ἕδος, καθύπερθε δʼ ἐπʼ ἀργύφεον βάλε κῶας.\nἔνθα καθεζομένη προκατέσχετο χερσὶ καλύπτρην·\nδηρὸν δʼ ἄφθογγος τετιημένη ἧστʼ ἐπὶ δίφρου,\nοὐδέ τινʼ οὔτʼ ἔπεϊ προσπτύσσετο οὔτε τι ἔργῳ,\nἀλλʼ ἀγέλαστος, ἄπαστος ἐδητύος ἠδὲ ποτῆτος\nἧστο πόθῳ μινύθουσα βαθυζώνοιο θυγατρός,\nπρίν γʼ ὅτε δὴ χλεύῃς μιν Ἰάμβη κέδνʼ εἰδυῖα\nπολλὰ παρασκώπτουσʼ ἐτρέψατο πότνιαν ἁγνήν,\nμειδῆσαι γελάσαι τε καὶ ἵλαον σχεῖν θυμόν·\nἣ δή οἱ καὶ ἔπειτα μεθύστερον εὔαδεν ὀργαῖς.\nτῇ δὲ δέπας Μετάνειρα δίδου μελιηδέος οἴνου\nπλήσασʼ· ἣ δʼ ἀνένευσʼ· οὐ γὰρ θεμιτόν οἱ ἔφασκε\nπίνειν οἶνον ἐρυθρόν· ἄνωγε δʼ ἄρʼ ἄλφι καὶ ὕδωρ\nδοῦναι μίξασαν πιέμεν γλήχωνι τερείνῃ.\nἣ δὲ κυκεῶ τεύξασα θεᾷ πόρεν, ὡς ἐκέλευε·\nδεξαμένη δʼ ὁσίης ἕνεκεν πολυπότνια Δηώ\nτῇσι δὲ μύθων ἦρχεν ἐύζωνος Μετάνειρα·\nχαῖρε, γύναι, ἐπεὶ οὔ σε κακῶν ἄπʼ ἔολπα τοκήων\nἔμμεναι, ἀλλʼ ἀγαθῶν· ἐπί τοι πρέπει ὄμμασιν αἰδὼς\nκαὶ χάρις, ὡς εἴ πέρ τε θεμιστοπόλων βασιλήων.\nἀλλὰ θεῶν μὲν δῶρα καὶ ἀχνύμενοί περ ἀνάγκῃ\nτέτλαμεν ἄνθρωποι· ἐπὶ γὰρ ζυγὸς αὐχένι κεῖται.\nνῦν δʼ, ἐπεὶ ἵκεο δεῦρο, παρέσσεται ὅσσα τʼ ἐμοί περ.\nπαῖδα δέ μοι τρέφε τόνδε, τὸν ὀψίγονον καὶ ἄελπτον\nὤπασαν ἀθάνατοι, πολυάρητος δέ μοί ἐστιν.\nεἰ τόν γε θρέψαιο καὶ ἥβης μέτρον ἵκοιτο,\nῥεῖά κέ τίς σε ἰδοῦσα γυναικῶν θηλυτεράων\nζηλώσαι· τόσα κέν τοι ἀπὸ θρεπτήρια δοίην.\nτὴν δʼ αὖτε προσέειπεν ἐυστέφανος Δημήτηρ·\nκαὶ σύ, γύναι, μάλα χαῖρε, θεοὶ δέ τοι ἐσθλὰ πόροιεν·\nπαῖδα δέ τοι πρόφρων ὑποδέξομαι, ὥς με κελεύεις,\nθρέψω κοὔ μιν, ἔολπα, κακοφραδίῃσι τιθήνης\nοὔτʼ ἄρʼ ἐπηλυσίη δηλήσεται οὔθʼ ὑποτάμνον·\nοἶδα γὰρ ἀντίτομον μέγα φέρτερον ὑλοτόμοιο,\nοἶδα δʼ ἐπηλυσίης πολυπήμονος ἐσθλὸν ἐρυσμόν.\nὣς ἄρα φωνήσασα θυώδεϊ δέξατο κόλπῳ\nχείρεσσʼ ἀθανάτῃσι· γεγήθει δὲ φρένα μήτηρ.\nὣς ἣ μὲν Κελεοῖο δαΐφρονος ἀγλαὸν υἱὸν\nΔημοφόωνθʼ, ὃν ἔτικτεν ἐύζωνος Μετάνειρα,\nἔτρεφεν ἐν μεγάροις· ὃ δʼ ἀέξετο δαίμονι ἶσος,\nοὔτʼ οὖν σῖτον ἔδων, οὐ θησάμενος γάλα μητρὸς\nἠματίη μὲν γὰρ καλλιστέφανος Δημήτηρ\nχρίεσκʼ ἀμβροσίῃ ὡσεὶ θεοῦ ἐκγεγαῶτα\nἡδὺ καταπνείουσα καὶ ἐν κόλποισιν ἔχουσα·\nνύκτας δὲ κρύπτεσκε πυρὸς μένει ἠύτε δαλὸν\nλάθρα φίλων γονέων· τοῖς δὲ μέγα θαῦμʼ ἐτέτυκτο,\nὡς προθαλὴς τελέθεσκε· θεοῖσι γὰρ ἄντα ἐῴκει.\nκαί κέν μιν ποίησεν ἀγήρων τʼ ἀθάνατόν τε,\nεἰ μὴ ἄρʼ ἀφραδίῃσιν ἐύζωνος Μετάνειρα\nνύκτʼ ἐπιτηρήσασα θυώδεος ἐκ θαλάμοιο\nσκέψατο· κώκυσεν δὲ καὶ ἄμφω πλήξατο μηρὼ\nδείσασʼ ᾧ περὶ παιδὶ καὶ ἀάσθη μέγα θυμῷ\nκαί ῥʼ ὀλοφυρομένη ἔπεα πτερόεντα προσηύδα·\nτέκνον Δημοφόων, ξείνη σε πυρὶ ἔνι πολλῷ\nκρύπτει, ἐμοὶ δὲ γόον καὶ κήδεα λυγρὰ τίθησιν.\nὣς φάτʼ ὀδυρομένη· τῆς δʼ ἄιε δῖα θεάων.\nτῇ δὲ χολωσαμένη καλλιστέφανος Δημήτηρ\nπαῖδα φίλον, τὸν ἄελπτον ἐνὶ μεγάροισιν ἔτικτε,\nχείρεσσʼ ἀθανάτῃσιν ἀπὸ ἕθεν ἧκε πέδονδε,\nἐξανελοῦσα πυρός, θυμῷ κοτέσασα μάλʼ αἰνῶς,\nκαί ῥʼ ἄμυδις προσέειπεν ἐύζωνον Μετάνειραν·\nνήιδες ἄνθρωποι καὶ ἀφράδμονες οὔτʼ ἀγαθοῖο\nαἶσαν ἐπερχομένου προγνώμεναι οὔτε κακοῖο·\nκαὶ σὺ γὰρ ἀφραδίῃσι τεῇς νήκεστον ἀάσθης.\nἴστω γὰρ θεῶν ὅρκος, ἀμείλικτον Στυγὸς ὕδωρ,\nἀθάνατόν κέν τοι καὶ ἀγήραον ἤματα πάντα\nπαῖδα φίλον ποίησα καὶ ἄφθιτον ὤπασα τιμήν·\nνῦν δʼ οὐκ ἔσθʼ ὥς κεν θάνατον καὶ κῆρας ἀλύξαι·\nτιμὴ δʼ ἄφθιτος αἰὲν ἐπέσσεται, οὕνεκα γούνων\nἡμετέρων ἐπέβη καὶ ἐν ἀγκοίνῃσιν ἴαυσεν.\nὥρῃσιν δʼ ἄρα τῷ γε περιπλομένων ἐνιαυτῶν\nπαῖδες Ἐλευσινίων πόλεμον καὶ φύλοπιν αἰνὴν\nαἰὲν ἐν ἀλλήλοισιν συνάξουσʼ ἤματα πάντα.\nεἰμὶ δὲ Δημήτηρ τιμάοχος, ἥτε μέγιστον\nἀθανάτοις θνητοῖς τʼ ὄνεαρ καὶ χάρμα τέτυκται.\nἀλλʼ ἄγε μοι νηόν τε μέγαν καὶ βωμὸν ὑπʼ αὐτῷ\nτευχόντων πᾶς δῆμος ὑπαὶ πόλιν αἰπύ τε τεῖχος\nΚαλλιχόρου καθύπερθεν ἐπὶ προὔχοντι κολωνῷ.\nὄργια δʼ αὐτὴ ἐγὼν ὑποθήσομαι, ὡς ἂν ἔπειτα\nεὐαγέως ἔρδοντες ἐμὸν νόον ἱλάσκοισθε.\nὣς εἰποῦσα θεὰ μέγεθος καὶ εἶδος ἄμειψε\nγῆρας ἀπωσαμένη· περί τʼ ἀμφί τε κάλλος ἄητο·\nὀδμὴ δʼ ἱμερόεσσα θυηέντων ἀπὸ πέπλων\nσκίδνατο, τῆλε δὲ φέγγος ἀπὸ χροὸς ἀθανάτοιο\nλάμπε θεᾶς, ξανθαὶ δὲ κόμαι κατενήνοθεν ὤμους,\nαὐγῆς δʼ ἐπλήσθη πυκινὸς δόμος ἀστεροπῆς ὥς·\nβῆ δὲ διὲκ μεγάρων· τῆς δʼ αὐτίκα γούνατʼ ἔλυντο,\nδηρὸν δʼ ἄφθογγος γένετο χρόνον, οὐδέ τι παιδὸς\nμνήσατο τηλυγέτοιο ἀπὸ δαπέδου ἀνελέσθαι.\nτοῦ δὲ κασίγνηται φωνὴν ἐσάκουσαν ἐλεινήν,\nκὰδ δʼ ἄρʼ ἀπʼ εὐστρώτων λεχέων θόρον· ἣ μὲν ἔπειτα\nπαῖδʼ ἀνὰ χερσὶν ἑλοῦσα ἑῷ ἐγκάτθετο κόλπῳ·\nἣ δʼ ἄρα πῦρ ἀνέκαιʼ· ἣ δʼ ἔσσυτο πόσσʼ ἁπαλοῖσι\nμητέρʼ ἀναστήσουσα θυώδεος ἐκ θαλάμοιο.\nἀγρόμεναι δέ μιν ἀμφὶς ἐλούεον ἀσπαίροντα\nἀμφαγαπαζόμεναι· τοῦ δʼ οὐ μειλίσσετο θυμός·\nχειρότεραι γὰρ δή μιν ἔχον τροφοὶ ἠδὲ τιθῆναι.\nαἳ μὲν παννύχιαι κυδρὴν θεὸν ἱλάσκοντο\nδείματι παλλόμεναι, ἅμα δʼ ἠοῖ φαινομένηφιν\nεὐρυβίῃ Κελεῷ νημερτέα μυθήσαντο,\nὡς ἐπέτελλε θεά, καλλιστέφανος Δημήτηρ.\nαὐτὰρ ὅ γʼ εἰς ἀγορὴν καλέσας πολυπείρονα λαὸν\nἤνωγʼ ἠυκόμῳ Δημήτερι πίονα νηὸν\nποιῆσαι καὶ βωμὸν ἐπὶ προὔχοντι κολωνῷ.\nοἳ δὲ μάλʼ αἶψʼ ἐπίθοντο καὶ ἔκλυον αὐδήσαντος,\nτεῦχον δʼ, ὡς ἐπέτελλʼ. ὃ δʼ ἀέξετο δαίμονι ἶσος.\nαὐτὰρ ἐπεὶ τέλεσαν καὶ ἐρώησαν καμάτοιο,\nβάν ῥʼ ἴμεν οἴκαδʼ ἕκαστος· ἀτὰρ ξανθὴ Δημήτηρ\nἔνθα καθεζομένη μακάρων ἀπὸ νόσφιν ἁπάντων\nμίμνε πόθῳ μινύθουσα βαθυζώνοιο θυγατρός.\nαἰνότατον δʼ ἐνιαυτὸν ἐπὶ χθόνα πουλυβότειραν\nποίησʼ ἀνθρώποις καὶ κύντατον· οὐδέ τι γαῖα\nσπέρμʼ ἀνίει, κρύπτεν γὰρ ἐυστέφανος Δημήτηρ·\nπολλὰ δὲ καμπύλʼ ἄροτρα μάτην βόες εἷλκον ἀρούραις·\nπολλὸν δὲ κρῖ λευκὸν ἐτώσιον ἔμπεσε γαίῃ·\nκαί νύ κε πάμπαν ὄλεσσε γένος μερόπων ἀνθρώπων\nλιμοῦ ὑπʼ ἀργαλέης, γεράων τʼ ἐρικυδέα τιμὴν\nκαὶ θυσιῶν ἤμερσεν Ὀλύμπια δώματʼ ἔχοντας,\nεἰ μὴ Ζεὺς ἐνόησεν ἑῷ τʼ ἐφράσσατο θυμῷ.\nἾριν δὲ πρῶτον χρυσόπτερον ὦρσε καλέσσαι\nΔήμητρʼ ἠύκομον, πολυήρατον εἶδος ἔχουσαν.\nὣς ἔφαθʼ· ἣ δὲ Ζηνὶ κελαινεφέι Κρονίωνι\nπείθετο καὶ τὸ μεσηγὺ διέδραμεν ὦκα πόδεσσιν.\nἵκετο δὲ πτολίεθρον Ἐλευσῖνος θυοέσσης,\nεὗρεν δʼ ἐν νηῷ Δημήτερα κυανόπεπλον\nκαί μιν φωνήσασʼ ἔπεα πτερόεντα προσηύδα·\nΔήμητερ, καλέει σε πατὴρ Ζεὺς ἄφθιτα εἰδὼς\nἐλθέμεναι μετὰ φῦλα θεῶν αἰειγενετάων.\nἄλλʼ ἴθι, μηδʼ ἀτέλεστον ἐμὸν ἔπος ἐκ Διὸς ἔστω.\nὣς φάτο λισσομένη· τῇ δʼ οὐκ ἐπεπείθετο θυμός.\nαὖτις ἔπειτα πατὴρ μάκαρας θεοὺς αἰὲν ἐόντας\nπάντας ἐπιπροΐαλλεν· ἀμοιβηδὶς δὲ κιόντες\nκίκλησκον καὶ πολλὰ δίδον περικαλλέα δῶρα\nτιμάς θʼ, †ἅς κʼ ἐθέλοιτο† μετʼ ἀθανάτοισιν ἑλέσθαι.\nἀλλʼ οὔτις πεῖσαι δύνατο φρένας οὐδὲ νόημα\nθυμῷ χωομένης· στερεῶς δʼ ἠναίνετο μύθους.\nοὐ μὲν γάρ ποτʼ ἔφασκε θυώδεος Οὐλύμποιο\nπρίν γʼ ἐπιβήσεσθαι, οὐ πρὶν γῆς καρπὸν ἀνήσειν,\nπρὶν ἴδοι ὀφθαλμοῖσιν ἑὴν εὐώπιδα κούρην.\nαὐτὰρ ἐπεὶ τό γʼ ἄκουσε βαρύκτυπος εὐρύοπα Ζεύς,\nεἰς Ἔρεβος πέμψε χρυσόρραπιν Ἀργειφόντην,\nὄφρʼ Ἀίδην μαλακοῖσι παραιφάμενος ἐπέεσσιν\nἁγνὴν Περσεφόνειαν ὑπὸ ζόφου ἠερόεντος\nἐς φάος ἐξαγάγοι μετὰ δαίμονας, ὄφρα ἑ μήτηρ\nὀφθαλμοῖσιν ἰδοῦσα μεταλήξειε χόλοιο.\nἙρμῆς δʼ οὐκ ἀπίθησεν, ἄφαρ δʼ ὑπὸ κεύθεα γαίης\nἐσσυμένως κατόρουσε λιπὼν ἕδος Οὐλύμποιο.\nτέτμε δὲ τόν γε ἄνακτα δόμων ἔντοσθεν ἐόντα,\nἥμενον ἐν λεχέεσσι σὺν αἰδοίῃ παρακοίτι,\nπόλλʼ ἀεκαζομένῃ μητρὸς πόθῳ· ἣ δʼ ἀποτηλοῦ\nἔργοις θεῶν μακάρων δεινὴν μητίσετο βουλήν.\nἀγχοῦ δʼ ἱστάμενος προσέφη κρατὺς Ἀργειφόντης·\nἍιδη κυανοχαῖτα, καταφθιμένοισιν ἀνάσσων,\nΖεύς με πατὴρ ἤνωγεν ἀγαυὴν Περσεφόνειαν\nἐξαγαγεῖν Ἐρέβευσφι μετὰ σφέας, ὄφρα ἑ μήτηρ\nὀφθαλμοῖσιν ἰδοῦσα χόλου καὶ μήνιος αἰνῆς\nἀθανάτοις λήξειεν· ἐπεὶ μέγα μήδεται ἔργον,\nφθῖσαι φῦλʼ ἀμενηνὰ χαμαιγενέων ἀνθρώπων,\nσπέρμʼ ὑπὸ γῆς κρύπτουσα, καταφθινύθουσα δὲ τιμὰς\nἀθανάτων· ἣ δʼ αἰνὸν ἔχει χόλον, οὐδὲ θεοῖσι\nμίσγεται, ἀλλʼ ἀπάνευθε θυώδεος ἔνδοθι νηοῦ\nἧσται Ἐλευσῖνος κραναὸν πτολίεθρον ἔχουσα.\nὣς φάτο· μείδησεν δὲ ἄναξ ἐνέρων Ἀιδωνεὺς\nὀφρύσιν, οὐδʼ ἀπίθησε Διὸς βασιλῆος ἐφετμῇς·\nἐσσυμένως δʼ ἐκέλευσε δαΐφρονι Περσεφονείῃ·\nἔρχεο, Περσεφόνη, παρὰ μητέρα κυανόπεπλον\nἤπιον ἐν στήθεσσι μένος καὶ θυμὸν ἔχουσα,\nμηδέ τι δυσθύμαινε λίην περιώσιον ἄλλων·\nοὔ τοι ἐν ἀθανάτοισιν ἀεικὴς ἔσσομʼ ἀκοίτης,\nαὐτοκασίγνητος πατρὸς Διός· ἔνθα δʼ ἐοῦσα\nδεσπόσσεις πάντων ὁπόσα ζώει τε καὶ ἕρπει,\nτιμὰς δὲ σχήσησθα μετʼ ἀθανάτοισι μεγίστας.\nτῶν δʼ ἀδικησάντων τίσις ἔσσεται ἤματα πάντα,\nοἵ κεν μὴ θυσίῃσι τεὸν μένος ἱλάσκωνται\nεὐαγέως ἔρδοντες, ἐναίσιμα δῶρα τελοῦντες.\nὣς φάτο· γήθησεν δὲ περίφρων Περσεφόνεια,\nκαρπαλίμως δʼ ἀνόρουσʼ ὑπὸ χάρματος· αὐτὰρ ὅ γʼ αὐτὸς\nῥοιῆς κόκκον ἔδωκε φαγεῖν μελιηδέα λάθρῃ,\nἀμφὶ ἓ νωμήσας, ἵνα μὴ μένοι ἤματα πάντα\nαὖθι παρʼ αἰδοίῃ Δημήτερι κυανοπέπλῳ.\nἵππους δὲ προπάροιθεν ὑπὸ χρυσέοισιν ὄχεσφιν\nἔντυεν ἀθανάτους Πολυσημάντωρ Ἀιδωνευς.\nἣ δʼ ὀχέων ἐπέβη, πάρα δὲ κρατὺς Ἀργειφόντης\nἡνία καὶ μάστιγα λαβὼν μετὰ χερσὶ φίλῃσι\nσεῦε διὲκ μεγάρων· τὼ δʼ οὐκ ἀέκοντε πετέσθην.\nῥίμφα δὲ μακρὰ κέλευθα διήνυσαν· οὐδὲ θάλασσα\nοὔθʼ ὕδωρ ποταμῶν οὔτʼ ἄγκεα ποιήεντα\nἵππων ἀθανάτων οὔτʼ ἄκριες ἔσχεθον ὁρμήν,\nἀλλʼ ὑπὲρ αὐτάων βαθὺν ἠέρα τέμνον ἰόντες.\nστῆσε δʼ ἄγων, ὅθι μίμνεν ἐυστέφανος Δημήτηρ,\nνηοῖο προπάροιθε θυώδεος· ἣ δὲ ἰδοῦσα\nἤιξʼ, ἠύτε μαινὰς ὄρος κάτα δάσκιον ὕλῃ.\nΠερσεφόνη δʼ ἑτέρωθεν ἐπεὶ ἴδεν ὄμματα καλὰ\nμητρὸς ἑῆς κατʼ ἄρʼ ἥ γʼ ὄχεα προλιποῦσα καὶ ἵππους\nἆλτο θέειν, δειρῇ δέ οἱ ἔμπεσε ἀμφιχυθεῖσα·\nτῇ δὲ φίλην ἔτι παῖδα ἑῇς μετὰ χερσὶν ἐχούσῃ\nαἶψα δόλον θυμός τινʼ ὀίσατο, τρέσσε δʼ ἄρʼ αἰνῶς\nπαυομένη φιλότητος, ἄφαρ δʼ ἐρεείνετο μύθῳ·\nτέκνον, μή ῥά τι μοι σύ γε πάσσαο νέρθεν ἐοῦσα\nβρώμης; ἐξαύδα, μὴ κεῦθʼ, ἵνα εἴδομεν ἄμφω·\nὣς μὲν γάρ κεν ἐοῦσα παρὰ στυγεροῦ Ἀίδαο\nκαὶ παρʼ ἐμοὶ καὶ πατρὶ κελαινεφέϊ Κρονίωνι\nναιετάοις πάντεσσι τετιμένη ἀθανάτοισιν.\nεἰ δʼ ἐπάσω, πάλιν αὖτις ἰοῦσʼ ὑπὸ κεύθεσι γαίης\nοἰκήσεις ὡρέων τρίτατον μέρος εἰς ἐνιαυτόν,\nτὰς δὲ δύω παρʼ ἐμοί τε καὶ ἄλλοις ἀθανάτοισιν.\nὁππότε δʼ ἄνθεσι γαῖʼ εὐώδεσιν εἰαρινοῖσι\nπαντοδαποῖς θάλλῃ, τόθʼ ὑπὸ ζόφου ἠερόεντος\nαὖτις ἄνει μέγα θαῦμα θεοῖς θνητοῖς τʼ ἀνθρώποις.\nεἶπε δὲ πῶς σʼ ἥρπαξεν ὑπὸ ζόφον ἠερόεντα\nκαὶ τίνι σʼ ἐξαπάτησε δόλῳ κρατερὸς Πολυδέγμων;\nτὴν δʼ αὖ Περσεφόνη περικαλλὴς ἀντίον ηὔδα·\nτοιγὰρ ἐγώ τοι, μῆτερ, ἐρέω νημερτέα πάντα·\nεὖτέ μοι Ἑρμῆς ἦλθʼ ἐριούνιος ἄγγελος ὠκὺς\nπὰρ πατέρος Κρονιδαο καὶ ἄλλων Οὐρανιώνων,\nἐλθεῖν ἐξ Ἐρέβευς, ἵνα ὀφθαλμοῖσιν ἰδοῦσα\nλήξαις ἀθανάτοισι χόλου καὶ μήνιος αἰνῆς,\nαὐτίκʼ ἐγὼν ἀνόρουσʼ ὑπὸ χάρματος· αὐτὰρ ὃ λάθρῃ\nἔμβαλέ μοι ῥοιῆς κόκκον, μελιηδέʼ ἐδωδήν,\nἄκουσαν δὲ βίῃ με προσηνάγκασσε πάσασθαι.\nὡς δέ μʼ ἀναρπάξας Κρονίδεω πυκινὴν διὰ μῆτιν\nᾤχετο πατρὸς ἐμοῖο, φέρων ὑπὸ κεύθεα γαίης,\nἐξερέω, καὶ πάντα διίξομαι, ὡς ἐρεείνεις.\nἡμεῖς μὲν μάλα πᾶσαι ἀνʼ ἱμερτὸν λειμῶνα,\nΛευκίππη Φαινώ τε καὶ Ἠλέκτρη καὶ Ἰάνθη\nκαὶ Μελίτη Ἰάχη τε Ῥόδειά τε Καλλιρόη τε\nΜηλόβοσίς τε Τύχη τε καὶ Ὠκυρόη καλυκῶπις\nΧρυσηίς τʼ Ἰάνειρά τʼ Ἀκάστη τʼ Ἀδμήτη τε\nκαὶ Ῥοδόπη Πλουτώ τε καὶ ἱμερόεσσα Καλυψὼ\nκαὶ Στὺξ Οὐρανίη τε Γαλαξαύρη τʼ ἐρατεινὴ\nΠαλλάς τʼ ἐγρεμάχη καὶ Ἄρτεμις ἰοχέαιρα,\nπαίζομεν ἠδʼ ἄνθεα δρέπομεν χείρεσσʼ ἐρόεντα,\nμίγδα κρόκον τʼ ἀγανὸν καὶ ἀγαλλίδας ἠδʼ ὑάκινθον\nκαὶ ῥοδέας κάλυκας καὶ λείρια, θαῦμα ἰδέσθαι,\nνάρκισσόν θʼ, ὃν ἔφυσʼ ὥς περ κρόκον εὐρεῖα χθών.\nαὐτὰρ ἐγὼ δρεπόμην περὶ χάρματι· γαῖα δʼ ἔνερθε\nχώρησεν· τῇ δʼ ἔκθορʼ ἄναξ κρατερὸς Πολυδέγμων·\nβῆ δὲ φέρων ὑπὸ γαῖαν ἐν ἅρμασι χρυσείοισι\nπόλλʼ ἀεκαζομένην· ἐβόησα δʼ ἄρʼ ὄρθια φωνῇ.\nταῦτά τοι ἀχνυμένη περ ἀληθέα πάντʼ ἀγορεύω.\nὣς τότε μὲν πρόπαν ἦμαρ ὁμόφρονα θυμὸν ἔχουσαι\nπολλὰ μάλʼ ἀλλήλων κραδίην καὶ θυμὸν ἴαινον\nἀμφαγαπαζόμεναι· ἀχέων δʼ ἀπεπαύετο θυμός.\nγηθοσύνας δʼ ἐδέχοντο παρʼ ἀλλήλων ἔδιδόν τε.\nτῇσιν δʼ ἐγγύθεν ἦλθʼ Ἑκάτη λιπαροκρήδεμνος·\nπολλὰ δʼ ἄρʼ ἀμφαγάπησε κόρην Δημήτερος ἁγνήν·\nἐκ τοῦ οἱ πρόπολος καὶ ὀπάων ἔπλετʼ ἄνασσα.\nταῖς δὲ μέτʼ ἄγγελον ἧκε βαρύκτυπος εὐρύοπα Ζεὺς\nῬείην ἠύκομον, Δημήτερα κυανόπεπλον\nἀξέμεναι μετὰ φῦλα θεῶν, ὑπέδεκτο δὲ τιμὰς\nδωσέμεν, ἅς κεν ἕλοιτο μετʼ ἀθανάτοισι θεοῖσι·\nνεῦσε δέ οἱ κούρην ἔτεος περιτελλομένοιο\nτὴν τριτάτην μὲν μοῖραν ὑπὸ ζόφον ἠερόεντα,\nτὰς δὲ δύω παρὰ μητρὶ καὶ ἄλλοις ἀθανάτοισιν.\nὣς ἔφατʼ· οὐδʼ ἀπίθησε θεὰ Διὸς ἀγγελιάων.\nἐσσυμένως δʼ ἤιξε κατʼ Οὐλύμποιο καρήνων,\nἐς δʼ ἄρα Ῥάριον ἷξε, φερέσβιον οὖθαρ ἀρούρης\nτὸ πρίν, ἀτὰρ τότε γʼ οὔτι φερέσβιον, ἀλλὰ ἕκηλον\nἑστήκει πανάφυλλον· ἔκευθε δʼ ἄρα κρῖ λευκὸν\nμήδεσι Δήμητρος καλλισφύρου· αὐτὰρ ἔπειτα\nμέλλεν ἄφαρ ταναοῖσι κομήσειν ἀσταχύεσσιν\nἦρος ἀεξομένοιο, πέδῳ δʼ ἄρα πίονες ὄγμοι\nβρισέμεν ἀσταχύων, τὰ δʼ ἐν ἐλλεδανοῖσι δεδέσθαι.\nἔνθʼ ἐπέβη πρώτιστον ἀπʼ αἰθέρος ἀτρυγέτοιο·\nἀσπασίως δʼ ἴδον ἀλλήλας, κεχάρηντο δὲ θυμῷ.\nτὴν δʼ ὧδε προσέειπε Ῥέη λιπαροκρήδεμνος·\nδεῦρο τέκος, καλέει σε βαρύκτυπος εὐρύοπα Ζεὺς\nἐλθέμεναι μετὰ φῦλα θεῶν, ὑπέδεκτο δὲ τιμὰς\nδωσέμεν, ἅς κʼ ἐθέλῃσθα μετʼ ἀθανάτοισι θεοῖσι.\nνεῦσε δέ σοι κούρην ἔτεος περιτελλομένοιο\nτὴν τριτάτην μὲν μοῖραν ὑπὸ ζόφον ἠερόεντα,\nτὰς δὲ δύω παρὰ σοί τε καὶ ἄλλοις ἀθανάτοισιν.\nὣς ἄρʼ ἔφη τελέεσθαι· ἑῷ δʼ ἐπένευσε κάρητι.\nἀλλʼ ἴθι, τέκνον ἐμόν, καὶ πείθεο, μηδέ τι λίην\nἀζηχὲς μενέαινε κελαινεφέι Κρονίωνι.\nαἶψα δὲ καρπὸν ἄεξε φερέσβιον ἀνθρώποισιν.\nὣς ἔφατʼ. οὐδʼ ἀπίθησεν ἐυστέφανος\nΔημήτηρ·\nαἶψα δὲ καρπὸν ἀνῆκεν ἀρουράων ἐριβώλων·\nπᾶσα δὲ φύλλοισίν τε καὶ ἄνθεσιν εὐρεῖα χθὼν\nἔβρισʼ· ἣ δὲ κιοῦσα θεμιστοπόλοις βασιλεῦσι\nδεῖξεν Τριπτολέμῳ τε Διοκλεῖ τε πληξίππῳ\nΕὐμόλπου τε βίῃ Κελεῷ θʼ ἡγήτορι λαῶν\nδρησμοσύνην θʼ ἱερῶν καὶ ἐπέφραδεν ὄργια πᾶσι,\nΤριπτολέμῳ τε Πολυξείνῳ, ἐπὶ τοῖς δὲ Διοκλεῖ\nσεμνά, τά τʼ οὔπως ἔστι παρεξίμεν οὔτε πυθέσθαι\nοὔτʼ ἀχέειν· μέγα γάρ τι θεῶν σέβας ἰσχάνει αὐδήν.\nὄλβιος, ὃς τάδʼ ὄπωπεν ἐπιχθονίων ἀνθρώπων·\nὃς δʼ ἀτελὴς ἱερῶν ὅς τʼ ἄμμορος, οὔποθʼ ὁμοίων\nαἶσαν ἔχει φθίμενός περ ὑπὸ ζόφῳ ἠερόεντι.\nαὐτὰρ ἐπειδὴ πάνθʼ ὑπεθήκατο δῖα θεάων,\nβάν ῥʼ ἴμεν Οὔλυμπόνδε θεῶν μεθʼ ὁμήγυριν ἄλλων.\nἔνθα δὲ ναιετάουσι παραὶ Διὶ τερπικεραύνῳ\nσεμναί τʼ αἰδοῖαι τε· μέγʼ ὄλβιος, ὅν τινʼ ἐκεῖναι\nπροφρονέως φίλωνται ἐπιχθονίων ἀνθρώπων·\nαἶψα δέ οἱ πέμπουσιν ἐφέστιον ἐς μέγα δῶμα\nΠλοῦτον, ὃς ἀνθρώποις ἄφενος θνητοῖσι δίδωσιν.\nἀλλʼ ἄγʼ Ἐλευσῖνος θυοέσσης δῆμον ἔχουσα\nκαὶ Πάρον ἀμφιρύτην Ἀντρῶνά τε πετρήεντα,\nπότνια, ἀγλαόδωρʼ, ὡρηφόρε, Δηοῖ ἄνασσα,\nαὐτὴ καὶ κούρη περικαλλὴς Περσεφόνεια·\nπρόφρονες ἀντʼ ᾠδῆς βίοτον θυμήρεʼ ὄπαζε.\nαὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς.\n"};
