var sequence = {"name":"Homeric Hymns. Hymn 3 to Delian and Pythian Apollo","data":"μνήσομαι οὐδὲ λάθωμαι Ἀπόλλωνος ἑκάτοιο,\nὅντε θεοὶ κατὰ δῶμα Διὸς τρομέουσιν ἰόντα·\nκαί ῥά τʼ ἀναΐσσουσιν ἐπὶ σχεδὸν ἐρχομένοιο\nπάντες ἀφʼ ἑδράων, ὅτε φαίδιμα τόξα τιταίνει.\nΛητὼ δʼ οἴη μίμνε παραὶ Διὶ τερπικεραύνῳ,\nἥ ῥα βιόν τʼ ἐχάλασσε καὶ ἐκλήισσε φαρέτρην,\nκαί οἱ ἀπʼ ἰφθίμων ὤμων χείρεσσιν ἑλοῦσα\nτόξα κατεκρέμασε πρὸς κίονα πατρὸς ἑοῖο\nπασσάλου ἐκ χρυσέου· τὸν δʼ ἐς θρόνον εἷσεν ἄγουσα.\nτῷ δʼ ἄρα νέκταρ ἔδωκε πατὴρ δέπαϊ χρυσείῳ\nδεικνύμενος φίλον υἱόν· ἔπειτα δὲ δαίμονες ἄλλοι\nἔνθα καθίζουσιν· χαίρει δέ τε πότνια Λητώ,\nοὕνεκα τοξοφόρον καὶ καρτερὸν υἱὸν ἔτικτε.\nχαῖρε, μάκαιρʼ ὦ Λητοῖ, ἐπεὶ τέκες ἀγλαὰ τέκνα,\nἈπόλλωνά τʼ ἄνακτα καὶ Ἄρτεμιν ἰοχέαιραν,\nτὴν μὲν ἐν Ὀρτυγίῃ, τὸν δὲ κραναῇ ἐνὶ Δήλῳ,\nκεκλιμένη πρὸς μακρὸν ὄρος καὶ Κύνθιον ὄχθον,\nἀγχοτάτω φοίνικος, ἐπʼ Ἰνωποῖο ῥεέθροις.\nπῶς τʼ ἄρ σʼ ὑμνήσω πάντως εὔυμνον ἐόντα;\nπάντη γάρ τοι, Φοῖβε, νόμοι βεβλήατʼ ἀοιδῆς,\nἠμὲν ἀνʼ ἤπειρον πορτιτρόφον ἠδʼ ἀνὰ νήσους·\nπᾶσαι δὲ σκοπιαί τοι ἅδον καὶ πρώονες ἄκροι\nὑψηλῶν ὀρέων ποταμοί θʼ ἅλαδε προρέοντες\nἀκταί τʼ εἰς ἅλα κεκλιμέναι λιμένες τε θαλάσσης.\nἦ ὥς σε πρῶτον Λητὼ τέκε, χάρμα βροτοῖσι,\nκλινθεῖσα πρὸς Κύνθου ὄρος κραναῇ ἐνὶ νήσῳ,\nΔήλῳ ἐν ἀμφιρύτῃ; ἑκάτερθε δὲ κῦμα κελαινὸν\nἐξῄει χέρσονδε λιγυπνοίοις ἀνέμοισιν,\nἔνθεν ἀπορνύμενος πᾶσι θνητοῖσιν ἀνάσσεις.\nὅσσους Κρήτη τʼ ἐντὸς ἔχει καὶ δῆμος Ἀθηνῶν\nνῆσός τʼ Αἰγίνη ναυσικλειτή τʼ Εὔβοια,\nΑἰγαί, Πειρεσίαι τε καὶ ἀγχιάλη Πεπάρηθος\nΘρηίκιός τʼ Ἀθόως καὶ Πηλίου ἄκρα κάρηνα\nΘρηικίη τε Σάμος Ἴδης τʼ ὄρεα σκιόεντα,\nΣκῦρος καὶ Φώκαια καὶ Αὐτοκάνης ὄρος αἰπύ,\nἼμβρος τʼ εὐκτιμένη καὶ Λῆμνος ἀμιχθαλόεσσα\nΛέσβος τʼ ἠγαθέη, Μάκαρος ἕδος Αἰολίωνος,\nκαὶ Χίος, ἣ νήσων λιπαρωτάτη εἰν ἁλὶ κεῖται,\nπαιπαλόεις τε Μίμας καὶ Κωρύκου ἄκρα κάρηνα\nκαὶ Κλάρος αἰγλήεσσα καὶ Αἰσαγέης ὄρος αἰπὺ\nκαὶ Σάμος ὑδρηλὴ Μυκάλης τʼ αἰπεινὰ κάρηνα\nΜίλητός τε Κόως τε, πόλις Μερόπων ἀνθρώπων,\nκαὶ Κνίδος αἰπεινὴ καὶ Κάρπαθος ἠνεμόεσσα\nΝάξος τʼ ἠδὲ Πάρος Ῥήναιά τε πετρήεσσα,\nτόσσον ἔπʼ ὠδίνουσα Ἑκηβόλον ἵκετο Λητώ,\nεἴ τίς οἱ γαιέων υἱεῖ θέλοι οἰκία θέσθαι.\nαἳ δὲ μάλʼ ἐτρόμεον καὶ ἐδείδισαν, οὐδέ τις ἔτλη\nΦοῖβον δέξασθαι, καὶ πιοτέρη περ ἐοῦσα·\nπρίν γʼ ὅτε δή ῥʼ ἐπὶ Δήλου ἐβήσατο πότνια Λητὼ\nκαί μιν ἀνειρομένη ἔπεα πτερόεντα προσηύδα·\nδῆλʼ, εἰ γάρ κʼ ἐθέλοις ἕδος ἔμμεναι υἷος ἐμοῖο,\nΦοίβου Ἀπόλλωνος, θέσθαι τʼ ἔνι πίονα νηόν, —\nἄλλος δʼ οὔτις σεῖό ποθʼ ἅψεται, οὐδέ σε λήσει·\nοὐδʼ εὔβων σέ γʼ ἔσεσθαι ὀίομαι οὔτʼ εὔμηλον,\nοὐδὲ τρύγην οἴσεις οὔτʼ ἂρ φυτὰ μυρία φύσεις.\nεἰ δέ κʼ Ἀπόλλωνος ἑκαέργου νηὸν ἔχῃσθα,\nἄνθρωποί τοι πάντες ἀγινήσουσʼ ἑκατόμβας\nἐνθάδʼ ἀγειρόμενοι, κνίσση δέ τοι ἄσπετος αἰεὶ\nδημοῦ ἀναΐξει βοσκήσεις θʼ οἵ κέ σʼ ἔχωσι\nχειρὸς ἀπʼ ἀλλοτρίης, ἐπεὶ οὔ τοι πῖαρ ὑπʼ οὖδας.\nὣς φάτο· χαῖρε δὲ Δῆλος, ἀμειβομένη δὲ προσηύδα·\nΛητοῖ, κυδίστη θύγατερ μεγάλου Κοίοιο,\nἀσπασίη κεν ἐγώ γε γονὴν ἑκάτοιο ἄνακτος\nδεξαίμην· αἰνῶς γὰρ ἐτήτυμόν εἰμι δυσηχὴς\nἀνδράσιν· ὧδε δέ κεν περιτιμήεσσα γενοίμην.\nἀλλὰ τόδε τρομέω, Λητοῖ, ἔπος, οὐδέ σε κεύσω·\nλίην γάρ τινά φασιν ἀτάσθαλον Ἀπόλλωνα\nἔσσεσθαι, μέγα δὲ πρυτανευσέμεν ἀθανάτοισι\nκαὶ θνητοῖσι βροτοῖσιν ἐπὶ ζείδωρον ἄρουραν.\nτῷ ῥʼ αἰνῶς δείδοικα κατὰ φρένα καὶ κατὰ θυμόν,\nμή, ὁπότʼ ἂν τὸ πρῶτον ἴδῃ φάος ἠελίοιο,\nνῆσον ἀτιμήσας, ἐπεὶ ἦ κραναήπεδός εἰμι,\nποσσὶ καταστρέψας ὤσῃ ἁλὸς ἐν πελάγεσσιν,\nἔνθʼ ἐμὲ μὲν μέγα κῦμα κατὰ κρατὸς ἅλις αἰεὶ\nκλύσσει· ὃ δʼ ἄλλην γαῖαν ἀφίξεται, ἥ κεν ἅδῃ οἱ,\nτεύξασθαι νηόν τε καὶ ἄλσεα δενδρήεντα·\nπουλύποδες δʼ ἐν ἐμοὶ θαλάμας φῶκαί τε μέλαιναι\nοἰκία ποιήσονται ἀκηδέα, χήτεϊ λαῶν.\nἀλλʼ εἴ μοι τλαίης γε, θεά, μέγαν ὅρκον ὀμόσσαι,\nἐνθάδε μιν πρῶτον τεύξειν περικαλλέα νηὸν\nἔμμεναι ἀνθρώπων χρηστήριον, αὐτὰρ ἔπειτα\n[τεύξασθαι νηούς τε καὶ ἄλσεα δενδρηέντα]\nπάντας ἐπʼ ἀνθρώπους, ἐπεὶ ἦ πολυώνυμος ἔσται.\nὣς ἄρ ἔφη· Λητὼ δὲ θεῶν μέγαν ὅρκον ὄμοσσε·\nἴστω νῦν τάδε Γαῖα καὶ Οὐρανὸς εὐρὺς ὕπερθεν\nκαὶ τὸ κατειβόμενον Στυγὸς ὕδωρ, ὅστε μέγιστος\nὅρκος δεινότατός τε πέλει μακάρεσσι θεοῖσιν·\nἦ μὴν Φοίβου τῇδε θυώδης ἔσσεται αἰεὶ\nβωμὸς καὶ τέμενος, τίσει δέ σέ γʼ ἔξοχα πάντων.\nαὐτὰρ ἐπεί ῥʼ ὄμοσέν τε τελεύτησέν τε τὸν ὅρκον,\nΔῆλος μὲν μάλα χαῖρε γονῇ ἑκάτοιο ἄνακτος·\nΛητὼ δʼ ἐννῆμάρ τε καὶ ἐννέα νύκτας ἀέλπτοις\nὠδίνεσσι πέπαρτο. θεαὶ δʼ ἔσαν ἔνδοθι πᾶσαι,\nὅσσαι ἄρισται ἔασι, Διώνη τε Ῥείη τε\nἸχναίη τε Θέμις καὶ ἀγάστονος Ἀμφιτρίτη\nἄλλαι τʼ ἀθάναται νόσφιν λευκωλένου Ἥρης·\nἧστο γὰρ ἐν μεγάροισι Διὸς νεφεληγερέταο·\nμούνη δʼ οὐκ ἐπέπυστο μογοστόκος Εἰλείθυια·\nἧστο γὰρ ἄκρῳ Ὀλύμπῳ ὑπὸ χρυσέοισι νέφεσσιν,\nἭρης φραδμοσύνης λευκωλένου, ἥ μιν ἔρυκε\nζηλοσύνῃ, ὅτʼ ἄρʼ υἱὸν ἀμύμονά τε κρατερόν τε\nΛητὼ τέξεσθαι καλλιπλόκαμος τότʼ ἔμελλεν.\nαἳ δʼ Ἶριν προὔπεμψαν ἐυκτιμένης ἀπὸ νήσου,\nἀξέμεν Εἰλείθυιαν, ὑποσχόμεναι μέγαν ὅρμον,\nχρυσείοισι λίνοισιν ἐερμένον, ἐννεάπηχυν·\nνόσφιν δʼ ἤνωγον καλέειν λευκωλένου Ἥρης,\nνή μιν ἔπειτʼ ἐπέεσσιν ἀποστρέψειεν ἰοῦσαν.\nαὐτὰρ ἐπεὶ τό γʼ ἄκουσε ποδήνεμος ὠκέα Ἶρις,\nβῆ ῥα θέειν, ταχέως δὲ διήνυσε πᾶν τὸ μεσηγύ.\nαὐτὰρ ἐπεί ῥʼ ἵκανε θεῶν ἕδος, αἰπὺν Ὄλυμπον,\nαὐτίκʼ ἄρʼ Εἰλείθυιαν ἀπὲκ μεγάροιο θύραζε\nἐκπροκαλεσσαμένη ἔπεα πτερόεντα προσηύδα,\nπάντα μάλʼ, ὡς ἐπέτελλον Ὀλύμπια δώματʼ ἔχουσαι.\nτῇ δʼ ἄρα θυμὸν ἔπειθεν ἐνὶ στήθεσσι φίλοισι·\nβὰν δὲ ποσὶ τρήρωσι πελειάσιν ἴθμαθʼ ὁμοῖαι.\nεὖτʼ ἐπὶ Δήλου ἔβαινε μογοστόκος Εἰλείθυια,\nδὴ τότε τὴν τόκος εἷλε, μενοίνησεν δὲ τεκέσθαι.\nἀμφὶ δὲ φοίνικι βάλε πήχεε, γοῦνα δʼ ἔρεισε\nλειμῶνι μαλακῷ· μείδησε δὲ γαῖʼ ὑπένερθεν·\nἐκ δʼ ἔθορε πρὸ φόωσδε· θεαὶ δʼ ὀλόλυξαν ἅπασαι.\nἔνθα σέ, ἤιε Φοῖβε, θεαὶ λόον ὕδατι καλῷ\nἁγνῶς καὶ καθαρῶς, σπάρξαν δʼ ἐν φάρεϊ λευκῷ,\nλεπτῷ, νηγατέῳ· περὶ δὲ χρύσεον στρόφον ἧκαν.\nοὐδʼ ἄρʼ Ἀπόλλωνα χρυσάορα θήσατο μήτηρ,\nἀλλὰ Θέμις νέκταρ τε καὶ ἀμβροσίην ἐρατεινὴν\nἀθανάτῃσιν χερσὶν ἐπήρξατο· χαῖρε δὲ Λητώ,\nοὕνεκα τοξοφόρον καὶ καρτερὸν υἱὸν ἔτικτεν.\nαὐτὰρ ἐπεὶ δή, Φοῖβε, κατέβρως ἄμβροτον εἶδαρ,\nοὔ σέ γʼ ἔπειτʼ ἴσχον χρύσεοι στρόφοι ἀσπαίροντα,\nοὐδʼ ἔτι δέσματʼ ἔρυκε, λύοντο δὲ πείρατα πάντα.\nαὐτίκα δʼ ἀθανάτῃσι μετηύδα Φοῖβος Ἀπόλλων·\nεἴη μοι κίθαρίς τε φίλη καὶ καμπύλα τόξα,\nχρήσω δʼ ἀνθρώποισι Διὸς νημερτέα βουλήν.\nὣς εἰπὼν ἐβίβασκεν ἐπὶ χθονὸς εὐρυοδείης\nΦοῖβος ἀκερσεκόμης, ἑκατηβόλος· αἳ δʼ ἄρα πᾶσαι\nθάμβεον ἀθάναται· χρυσῷ δʼ ἄρα Δῆλος ἅπασα\n[βεβρίθει, καθορῶσα Διὸς Λητοὺς τε γενέθλην,\nγηθοσύνῃ, ὅτι μιν θεὸς εἵλετο οἰκία θέσθαι\nνήσων ἠπείρου τε, φίλησε δὲ κηρόθι μᾶλλον.]\nἤνθησʼ, ὡς ὅτε τε ῥίον οὔρεος ἄνθεσιν ὕλης.\nαὐτὸς δʼ, ἀργυρότοξε, ἄναξ ἑκατηβόλʼ Ἄπολλον,\nἄλλοτε μέν τʼ ἐπὶ Κύνθου ἐβήσαο παιπαλόεντος,\nἄλλοτε δʼ ἂν νήσους τε καὶ ἀνέρας ἠλάσκαζες.\nπολλοί τοι νηοί τε καὶ ἄλσεα δενδρήεντα·\nπᾶσαι δὲ σκοπιαί τε φίλαι καὶ πρώονες ἄκροι\nὑψηλῶν ὀρέων ποταμοί θʼ ἅλαδε προρέοντες·\nἀλλὰ σὺ Δήλῳ, Φοῖβε, μάλιστʼ ἐπιτέρπεαι ἦτορ,\nἔνθα τοι ἑλκεχίτωνες Ἰάονες ἠγερέθονται\nαὐτοῖς σὺν παίδεσσι καὶ αἰδοίῃς ἀλόχοισιν.\nοἱ δέ σε πυγμαχίῃ τε καὶ ὀρχηθμῷ καὶ ἀοιδῇ\nμνησάμενοι τέρπουσιν, ὅτʼ ἄν στήσωνται ἀγῶνα.\nφαίη κʼ ἀθανάτους καὶ ἀγήρως ἔμμεναι αἰεί,\nὃς τόθʼ ὑπαντιάσειʼ, ὅτʼ Ἰάονες ἀθρόοι εἶεν·\nπάντων γάρ κεν ἴδοιτο χάριν, τέρψαιτο δὲ θυμὸν\nἄνδρας τʼ εἰσορόων καλλιζώνους τε γυναῖκας\nνῆάς τʼ ὠκείας ἠδʼ αὐτῶν κτήματα πολλά.\nπρὸς δὲ τόδε μέγα θαῦμα, ὅου κλέος οὔποτʼ ὀλεῖται,\nκοῦραι Δηλιάδες, ἑκατηβελέταο θεράπναι·\nαἵ τʼ ἐπεὶ ἂρ πρῶτον μὲν Ἀπόλλωνʼ ὑμνήσωσιν,\nαὖτις δʼ αὖ Λητώ τε καὶ Ἄρτεμιν ἰοχέαιραν,\nμνησάμεναι ἀνδρῶν τε παλαιῶν ἠδὲ γυναικῶν\nὕμνον ἀείδουσιν, θέλγουσι δὲ φῦλʼ ἀνθρώπων.\nπάντων δʼ ἀνθρώπων φωνὰς καὶ βαμβαλιαστὺν\nμιμεῖσθʼ ἴσασιν· φαίη δέ κεν αὐτὸς ἕκαστος\nφθέγγεσθʼ· οὕτω σφιν καλὴ συνάρηρεν ἀοιδή.\nἀλλʼ ἄγεθʼ ἱλήκοι μὲν Ἀπόλλων Ἀρτέμιδι ξύν,\nχαίρετε δʼ ὑμεῖς πᾶσαι· ἐμεῖο δὲ καὶ μετόπισθεν\nμνήσασθʼ, ὁππότε κέν τις ἐπιχθονίων ἀνθρώπων\nἐνθάδ’ ἀνείρηται ξεῖνος ταλαπείριος ἐλθών·\nὦ κοῦραι, τίς δʼ ὔμμιν ἀνὴρ ἥδιστος ἀοιδῶν\nἐνθάδε πωλεῖται, καὶ τέῳ τέρπεσθε μάλιστα;\nὑμεῖς δʼ εὖ μάλα πᾶσαι ὑποκρίνασθαι ἀφήμως·\nτυφλὸς ἀνήρ, οἰκεῖ δὲ Χίῳ ἔνι παιπαλοέσσῃ\nτοῦ πᾶσαι μετόπισθεν ἀριστεύσουσιν ἀοιδαί.\nἡμεῖς δʼ ὑμέτερον κλέος οἴσομεν, ὅσσον ἐπʼ αἶαν\nἀνθρώπων στρεφόμεσθα πόλεις εὖ ναιεταώσας·\nοἳ δʼ ἐπὶ δὴ πείσονται, ἐπεὶ καὶ ἐτήτυμόν ἐστιν.\nαὐτὰρ ἐγὼν οὐ λήξω ἑκηβόλον Ἀπόλλωνα\nὑμνέων ἀργυρότοξον, ὃν ἠύκομος τέκε Λητώ.\nὦ ἄνα, καὶ Λυκίην καὶ Μῃονίην ἐρατεινὴν\nκαὶ Μίλητον ἔχεις, ἔναλον πόλιν ἱμερόεσσαν,\nαὐτὸς δʼ αὖ Δήλοιο περικλύστοιο μέγʼ ἀνάσσεις.\nεἶσι δὲ φορμίζων Λητοῦς ἐρικυδέος υἱὸς\nφόρμιγγι γλαφυρῇ πρὸς Πυθὼ πετρήεσσαν,\nἄμβροτα εἵματʼ ἔχων τεθυωμένα· τοῖο δὲ φόρμιγξ\nχρυσέου ὑπὸ πλήκτρου καναχὴν ἔχει ἱμερόεσσαν.\nἔνθεν δὲ πρὸς Ὄλυμπον ἀπὸ χθονός, ὥστε νόημα,\nεἶσι Διὸς πρὸς δῶμα θεῶν μεθʼ ὁμήγυριν ἄλλων.\nαὐτίκα δʼ ἀθανάτοισι μέλει κίθαρις καὶ ἀοιδή·\nΜοῦσαι μέν θʼ ἅμα πᾶσαι ἀμειβόμεναι ὀπὶ καλῇ\nὑμνεῦσίν ῥα θεῶν δῶρʼ ἄμβροτα ἠδʼ ἀνθρώπων\nτλημοσύνας, ὅσʼ ἔχοντες ὑπʼ ἀθανάτοισι θεοῖσι\nζώουσʼ ἀφραδέες καὶ ἀμήχανοι, οὐδὲ δύνανται\nεὑρέμεναι θανάτοιό τʼ ἄκος καὶ γήραος ἄλκαρ·\nαὐτὰρ ἐυπλόκαμοι Χάριτες καὶ ἐύφρονες Ὧραι\nἉρμονίη θʼ Ἥβη τε Διὸς θυγάτηρ τʼ Ἀφροδίτη\nὀρχεῦντʼ ἀλλήλων ἐπὶ καρπῷ χεῖρας ἔχουσαι·\nτῇσι μὲν οὔτʼ αἰσχρὴ μεταμέλπεται οὔτʼ ἐλάχεια,\nἀλλὰ μάλα μεγάλη τε ἰδεῖν καὶ εἶδος ἀγητή,\nἌρτεμις ἰοχέαιρα ὁμότροφος Ἀπόλλωνι.\nἐν δʼ αὖ τῇσιν Ἄρης καὶ ἐύσκοπος Ἀργειφόντης\nπαίζουσʼ· αὐτὰρ ὁ Φοῖβος Αʼπόλλων ἐγκιθαρίζει\nκαλὰ καὶ ὕψι βιβάς· αἴγλη δέ μιν ἀμφιφαείνει\nμαρμαρυγαί τε ποδῶν καὶ ἐυκλώστοιο χιτῶνος.\nοἳ δʼ ἐπιτέρπονται θυμὸν μέγαν εἰσορόωντες\nΛητώ τε χρυσοπλόκαμος καὶ μητίετα Ζεὺς\nυἷα φίλον παίζοντα μετʼ ἀθανάτοισι θεοῖσι.\nπῶς τʼ ἄρ σʼ ὑμνήσω πάντως εὔυμνον ἐόντα;\nἠέ σʼ ἐνὶ μνηστῆρσιν ἀείδω καὶ φιλότητι,\nὅππως μνωόμενος ἔκιες Ἀζαντίδα κούρην\nἼσχυʼ ἅμʼ ἀντιθέῳ Ἐλατιονίδη εὐίππῳ;\nἢ ἅμα Θόρβαντι Τριοπέῳ γένος, ἢ ἅμʼ Ἐρευθεῖ;\nἢ ἅμα Λευκίππῳ καὶ Λευκίπποιο δάμαρτι\nπεζός, ὃ δʼ ἵπποισιν· οὐ μὴν Τρίοπός γʼ ἐνέλειπεν.\nἢ ὡς τὸ πρῶτον χρηστήριον ἀνθρώποισι\nζητεύων κατὰ γαῖαν ἔβης, ἑκατηβόλʼ Ἄπολλον;\nΠιερίην μὲν πρῶτον ἀπʼ Οὐλύμποιο κατῆλθες·\nΛέκτον τʼ ἠμαθοέντα παρέστιχες ἠδʼ Ἐνιῆνας\nκαὶ διὰ Περραιβούς· τάχα δʼ εἰς Ἰαωλκὸν ἵκανες,\nΚηναίου τʼ ἐπέβης ναυσικλειτῆς Εὐβοίης.\nστῆς δʼ ἐπὶ Ληλάντῳ πεδίῳ· τό τοι οὐχ ἅδε θυμῷ\nτεύξασθαι νηόν τε καὶ ἄλσεα δενδρήεντα.\nἔνθεν δʼ Εὔριπον διαβάς, ἑκατηβόλʼ Ἄπολλον,\nβῆς ἄνʼ ὄρος ζάθεον, χλωρόν· τάχα δʼ ἷξες ἀπʼ αὐτοῦ\nἐς Μυκαλησσὸν ἰὼν καὶ Τευμησσὸν λεχεποίην.\nΘήβης δʼ εἰσαφίκανες ἕδος καταειμένον ὕλῃ·\nοὐ γάρ πώ τις ἔναιε βροτῶν ἱερῇ ἐνὶ Θήβῃ,\nοὐδʼ ἄρα πω τότε γʼ ἦσαν ἀταρπιτοὶ οὐδὲ κέλευθοι\nΘήβης ἂμ πεδίον πυρηφόρον, ἀλλʼ ἔχεν ὕλη.\nἔνθεν δὲ προτέρω ἔκιες, ἑκατηβόλʼ Ἄπολλον,\nὈγχηστὸν δʼ ἷξες, Ποσιδήιον ἀγλαὸν ἄλσος·\nἔνθα νεοδμὴς πῶλος ἀναπνέει ἀχθόμενός περ\nἕλκων ἅρματα καλά· χαμαὶ δʼ ἐλατὴρ ἀγαθός περ\nἐκ δίφροιο θορὼν ὁδὸν ἔρχεται· οἳ δὲ τέως μὲν\nκείνʼ ὄχεα κροτέουσι ἀνακτορίην ἀφιέντες.\nεἰ δέ κεν ἅρματʼ ἀγῇσιν ἐν ἄλσεϊ δενδρήεντι,\nἵππους μὲν κομέουσι, τὰ δὲ κλίναντες ἐῶσιν·\nὣς γὰρ τὰ πρώτισθʼ ὁσίη γένεθʼ· οἳ δὲ ἄνακτι\nεὔχονται, δίφρον δὲ θεοῦ τότε μοῖρα φυλάσσει.\nἔνθεν δὲ προτέρω ἔκιες, ἑκατηβόλʼ Ἄπολλον·\nΚηφισσὸν δʼ ἄρʼ ἔπειτα κιχήσαο καλλιρέεθρον,\nὅς τε Λιλαίηθεν προχέει καλλίρροον ὕδωρ.\nτὸν διαβάς, Ἑκάεργε, καὶ Ὠκαλέην πολύπυργον\nἔνθεν ἄρʼ εἰς Ἁλίαρτον ἀφίκεο ποιήεντα.\nβῆς δʼ ἐπὶ Τελφούσης· τόθι τοι ἅδε χῶρος ἀπήμων\nτεύξασθαι νηόν τε καὶ ἄλσεα δενδρήεντα·\nστῆς δὲ μάλʼ ἄγχʼ αὐτῆς καὶ μιν πρὸς μῦθον ἔειπες·\nΤελφοῦσʼ, ἐνθάδε δὴ φρονέω περικαλλέα νηὸν\nἀνθρώπων τεῦξαι χρηστήριον, οἵτε μοι αἰεὶ\nἐνθάδʼ ἀγινήσουσι τεληέσσας\nἑκατόμβας,\nἠμὲν ὅσοι Πελοπόννησον πίειραν ἔχουσιν\nἠδʼ ὅσοι\nΕὐρώπην τε καὶ ἀμφιρύτας κατὰ νήσους,\nχρησόμενοι· τοῖσιν δέ κʼ ἐγὼ νημερτέα\nβουλὴν\nπᾶσι θεμιστεύοιμι χρέων ἐνὶ πίονι νηῷ.\nὣς εἰπὼν διέθηκε θεμείλια Φοῖβος Ἀπόλλων\nεὐρέα καὶ μάλα μακρὰ διηνεκές· ἣ δὲ ἰδοῦσα\nΤελφοῦσα κραδίην ἐχολώσατο εἶπέ τε μῦθον·\nφοῖβε ἄναξ ἑκάεργε, ἔπος τί τοι ἐν φρεσὶ θήσω.\nἐνθάδʼ ἐπεὶ φρονέεις τεῦξαι περικαλλέα νηὸν\nἔμμεναι ἀνθρώποις\nχρηστήριον, οἵτε τοι αἰεὶ\nἐνθάδʼ ἀγινήσουσι τεληέσσας ἑκατόμβας·\nἀλλʼ ἔκ τοι ἐρέω, σὺ δʼ ἐνὶ φρεσὶ βάλλεο σῇσι,\nπημανέει σʼ αἰεὶ κτύπος\nἵππων ὠκειάων\nἀρδόμενοί τʼ οὐρῆες ἐμῶν ἱερῶν ἀπὸ πηγέων·\nἔνθα τις\nἀνθρώπων βουλήσεται εἰσοράασθαι\nἅρματά τʼ εὐποίητα καὶ ὠκυπόδων κτύπον\nἵππων\nἢ νηόν τε μέγαν καὶ κτήματα πόλλʼ ἐνεόντα.\nἀλλʼ εἰ δή τι πίθοιο, σὺ δὲ κρείσσων καὶ ἀρείων\nἐσσί, ἄναξ, ἐμέθεν, σεῦ δὲ\nσθένος ἐστὶ μέγιστον,\nἐν Κρίσῃ ποίησαι ὑπὸ πτυχὶ Παρνησοῖο.\nἔνθʼ\nοὔθʼ ἅρματα καλὰ δονήσεται οὔτε τοι ἵππων\nὠκυπόδων κτύπος ἔσται ἐύδμητον περὶ\nβωμόν,\nἀλλά τοι ὣς προσάγοιεν Ἰηπαιήονι δῶρα\nἀνθρώπων κλυτὰ φῦλα· σὺ δὲ\nφρένας ἀμφιγεγηθὼς\nδέξαιʼ ἱερὰ καλὰ περικτιόνων ἀνθρώπων.\nὣς εἰποῦσʼ Ἑκάτου πέπιθε φρένας, ὄφρα οἱ αὐτῇ\nΤελφούσῃ κλέος εἴη ἐπὶ χθονί, μηδʼ Ἑκάτοιο.\nἔνθεν δὲ προτέρω ἔκιες, ἑκατηβόλʼ Ἄπολλον·\nἷξες δʼ ἐς Φλεγύων ἀνδρῶν πόλιν ὑβριστάων,\nοἳ Διὸς οὐκ ἀλέγοντες ἐπὶ χθονὶ ναιετάασκον\nἐν καλῇ βήσσῃ Κηφισίδος ἐγγύθι λίμνης.\nἔνθεν καρπαλίμως προσέβης πρὸς δειράδα θύων\nἵκεο δʼ ἐς Κρίσην ὑπὸ Παρνησὸν νιφόεντα,\nκνημὸν πρὸς Ζέφυρον τετραμμένον, αὐτὰρ ὕπερθεν\nπέτρη ἐπικρέμαται, κοίλη δʼ ὑποδέδρομε βῆσσα,\nτρηχεῖʼ· ἔνθα ἄναξ τεκμήρατο Φοῖβος Ἀπόλλων\nνηὸν ποιήσασθαι ἐπήρατον εἶπέ τε μῦθον·\nἐνθάδε δὴ φρονέω τεῦξαι περικαλλέα νηὸν\nἔμμεναι ἀνθρώποις χρηστήριον, οἵτε μοι αἰεὶ\nἐνθάδʼ ἀγινήσουσι τεληέσσας ἑκατόμβας,\nἠμὲν ὅσοι Πελοπόννησον πίειραν ἔχουσιν,\nἠδʼ ὅσοι Εὐρώπην τε καὶ ἀμφιρύτας κατὰ νήσους,\nχρησόμενοι· τοῖσιν δʼ ἄρʼ ἐγὼ νημερτέα βουλὴν\nπᾶσι θεμιστεύοιμι χρέων ἐνὶ πίονι νηῷ.\nὣς εἰπὼν διέθηκε θεμείλια Φοῖβος Ἀπόλλων\nεὐρέα καὶ μάλα μακρὰ διηνεκές· αὐτὰρ ἐπʼ αὐτοῖς\nλάινον οὐδὸν ἔθηκε Τροφώνιος ἠδʼ Ἀγαμήδης,\nυἱέες Ἐργίνου, φίλοι ἀθανάτοισι θεοῖσιν·\nἀμφὶ δὲ νηὸν ἔνασσαν ἀθέσφατα φῦλʼ ἀνθρώπων\nξεστοῖσιν λάεσσιν, ἀοίδιμον ἔμμεναι αἰεί.\nἀγχοῦ δὲ κρήνη καλλίρροος, ἔνθα δράκαιναν\nκτεῖνεν ἄναξ, Διὸς υἱός, ἀπὸ κρατεροῖο βιοῖο,\nζατρεφέα, μεγάλην, τέρας ἄγριον, ἣ κακὰ πολλὰ\nἀνθρώπους ἔρδεσκεν ἐπὶ χθονί, πολλὰ μὲν αὐτούς,\nπολλὰ δὲ μῆλα ταναύποδʼ, ἐπεὶ πέλε πῆμα δαφοινόν.\nκαὶ ποτε δεξαμένη χρυσοθρόνου ἔτρεφεν Ἥρης\nδεινόν τʼ ἀργαλέον τε Τυφάονα, πῆμα βροτοῖσιν·\nὅν ποτʼ ἄρʼ Ἥρη ἔτικτε χολωσαμένη Διὶ πατρί,\nἡνίκʼ ἄρα Κρονίδης ἐρικυδέα γείνατʼ Ἀθήνην\nἐν κορυφῇ· ἣ δʼ αἶψα χολώσατο πότνια Ἥρη\nἠδὲ καὶ ἀγρομένοισι μετʼ ἀθανάτοισιν ἔειπε·\nκέκλυτέ μευ, πάντες τε θεοὶ πᾶσαί τε θέαιναι,\nὡς ἔμʼ ἀτιμάζειν ἄρχει νεφεληγερέτα Ζεὺς\nπρῶτος, ἐπεί μʼ ἄλοχον ποιήσατο κέδνʼ εἰδυῖαν·\nκαὶ νῦν νόσφιν ἐμεῖο τέκε γλαυκῶπιν Ἀθήνην,\nἣ πᾶσιν μακάρεσσι μεταπρέπει ἀθανάτοισιν·\nαὐτὰρ ὅ γʼ ἠπεδανὸς γέγονεν μετὰ πᾶσι θεοῖσι\nπαῖς ἐμὸς Ἥφαιστος, ῥικνὸς πόδας, ὃν τέκον αὐτή·\n[αἶσχος ἐμοὶ καὶ ὄνειδος ἐν οὐρανῷ ὅντε καὶ αὐτή]\nῥῖψʼ ἀνὰ χερσὶν ἑλοῦσα καὶ ἔμβαλον εὐρέι πόντῳ·\nἀλλά ἑ Νηρῆος θυγάτηρ Θέτις ἀργυρόπεζα\nδέξατο καὶ μετὰ ᾗσι κασιγνήτῃσι κόμισσεν.\nὡς ὄφελʼ ἄλλο θεοῖσι χαρίζεσθαι μακάρεσσι.\nσχέτλιε, ποικιλομῆτα, τί νῦν μητίσεαι ἄλλο;\nπῶς ἔτλης οἶος τεκέειν γλαυκῶπιν Ἀθήνην;\nοὐκ ἂν ἐγὼ τεκόμην; καὶ σὴ κεκλημένη ἔμπης\nἦα ῥʼ ἐν ἀθανάτοισιν, οἳ οὐρανὸν εὐρὺν ἔχουσι.\nφράζεο νῦν μή τοί τι κακὸν μητίσομʼ ὀπίσσω.\nκαὶ νῦν μέντοι ἐγὼ τεχνήσομαι, ὥς κε γένηται\nπαῖς ἐμός, ὅς κε θεοῖσι μεταπρέποι ἀθανάτοισιν,\nοὔτε σὸν αἰσχύνασʼ ἱερὸν λέχος οὔτʼ ἐμὸν αὐτῆς.\nοὐδέ τοι εἰς εὐνὴν πωλήσομαι, ἀλλʼ ἀπὸ σεῖο\nτηλόθʼ ἐοῦσα θεοῖσι μετέσσομαι ἀθανάτοισιν.\nὣς εἰποῦσʼ ἀπὸ νόσφι θεῶν κίε χωομένη κῆρ.\nαὐτίκʼ ἔπειτʼ ἠρᾶτο βοῶπις πότνια Ἥρη,\nχειρὶ καταπρηνεῖ δʼ ἔλασε χθόνα καὶ φάτο μῦθον·\nκέκλυτε νῦν μευ, Γαῖα καὶ Οὐρανὸς εὐρὺς ὕπερθεν\nΤιτῆνές τε θεοί, τοὶ ὑπὸ χθονὶ ναιετάοντες\nΤάρταρον ἀμφὶ μέγαν, τῶν ἒξ ἄνδρες τε θεοί τε·\nαὐτοὶ νῦν μευ πάντες ἀκούσατε καὶ δότε παῖδα\nνόσφι Διός, μηδέν τι βίην ἐπιδευέα κείνου·\nἀλλʼ ὅ γε φέρτερος ἔστω, ὅσον Κρόνου εὐρύοπα Ζεύς.\nὣς ἄρα φωνήσασʼ ἵμασε χθόνα χειρὶ παχείῃ·\nκινήθη δʼ ἄρα Γαῖα φερέσβιος· ἣ δὲ ἰδοῦσα\nτέρπετο ὃν κατὰ θυμόν· ὀίετο γὰρ τελέεσθαι.\nἐκ τούτου δὴ ἔπειτα τελεσφόρον εἰς ἐνιαυτὸν\nοὔτε πότʼ εἰς εὐνὴν Διὸς ἤλυθε μητιόεντος,\nοὔτε πότʼ ἐς θῶκον πολυδαίδαλον, ὡς τὸ πάρος περ\nαὐτῷ ἐφεζομένη πυκινὰς φραζέσκετο βουλάς·\nἀλλʼ ἥ γʼ ἐν νηοῖσι πολυλλίστοισι μένουσα\nτέρπετο οἷς ἱεροῖσι βοῶπις πότνια Ἥρη.\nἀλλʼ ὅτε δὴ μῆνές τε καὶ ἡμέραι ἐξετελεῦντο\nἂψ περιτελλομένου ἔτεος καὶ ἐπήλυθον ὧραι,\nἣ δʼ ἔτεκʼ οὔτε θεοῖς ἐναλίγκιον οὔτε βροτοῖσι,\nδεινόν τʼ ἀργαλέον τε Τυφάονα, πῆμα βροτοῖσιν.\nαὐτίκα τόνδε λαβοῦσα βοῶπις πότνια Ἥρη\nδῶκεν ἔπειτα φέρουσα κακῷ κακόν· ἣ δʼ ὑπέδεκτο.\nὃς κακὰ πόλλʼ ἔρδεσκεν ἀγακλυτὰ φῦλʼ ἀνθρώπων·\nὃς τῇ γʼ ἀντιάσειε, φέρεσκέ μιν αἴσιμον ἦμαρ,\nπρίν γέ οἱ ἰὸν ἐφῆκε ἄναξ ἑκάεργος Ἀπόλλων\nκαρτερόν· ἣ δʼ ὀδύνῃσιν ἐρεχθομένη χαλεπῇσι\nκεῖτο μέγʼ ἀσθμαίνουσα κυλινδομένη κατὰ χῶρον.\nθεσπεσίη δʼ ἐνοπὴ γένετʼ ἄσπετος· ἣ δὲ καθʼ ὕλην\nπυκνὰ μάλʼ ἔνθα καὶ ἔνθα ἑλίσσετο, λεῖπε δὲ θυμὸν\nφοινὸν ἀποπνείουσʼ· ὃ δʼ ἐπηύξατο Φοῖβος Ἀπόλλων·\nἐνταυθοῖ νῦν πύθευ ἐπὶ χθονὶ βωτιανείρῃ·\nοὐδὲ σύ γε ζώουσα κακὸν δήλημα βροτοῖσιν\nἔσσεαι, οἳ γαίης πολυφόρβου καρπὸν ἔδοντες\nἐνθάδʼ ἀγινήσουσι τεληέσσας ἑκατόμβας·\nοὐδέ τί τοι θάνατόν γε δυσηλεγέʼ οὔτε Τυφωεὺς\nἀρκέσει οὔτε Χίμαιρα δυσώνυμος, ἀλλά σέ γʼ αὐτοῦ\nπύσει Γαῖα μέλαινα καὶ ἠλέκτωρ Ὑπερίων.\nὣς φάτʼ ἐπευχόμενος· τὴν δὲ σκότος ὄσσε κάλυψε.\nτὴν δʼ αὐτοῦ κατέπυσʼ ἱερὸν μένος Ἠελίοιο,\nἐξ οὗ νῦν Πυθὼ κικλήσκεται· οἳ δὲ ἄνακτα\nΠύθιον ἀγκαλέουσιν ἐπώνυμον, οὕνεκα κεῖθι\nαὐτοῦ πῦσε πέλωρ μένος ὀξέος Ἠελίοιο.\nκαὶ τότʼ ἄρʼ ἔγνω ᾗσιν ἐνὶ φρεσὶ Φοῖβος Ἀπόλλων,\nοὕνεκά μιν κρήνη καλλίρροος ἐξαπάφησε·\nβῆ δʼ ἐπὶ Τελφούσῃ κεχολωμένος, αἶψα δʼ ἵκανε·\nστῆ δὲ μάλʼ ἄγχʼ αὐτῆς καί μιν πρὸς μῦθον ἔειπε·\nΤελφοῦσʼ, οὐκ ἄρʼ ἔμελλες ἐμὸν νόον ἐξαπαφοῦσα\nχῶρον ἔχουσʼ ἐρατὸν προρέειν καλλίρροον ὕδωρ.\nἐνθάδε δὴ καὶ ἐμὸν κλέος ἔσσεται, οὐδὲ σὸν οἴης.\nἦ καὶ ἐπὶ ῥίον ὦσε ἄναξ ἑκάεργος Ἀπόλλων\nπετραίῃς προχυτῇσιν, ἀπέκρυψεν δὲ ῥέεθρα\nκαὶ βωμὸν ποιήσατʼ ἐν ἄλσεϊ δενδρήεντι,\nἄγχι μάλα κρήνης καλλιρρόου· ἔνθαδʼ ἄνακτι\nπάντες ἐπίκλησιν Τελφουσίῳ εὐχετόωνται,\nοὕνεκα Τελφούσης ἱερῆς ᾔσχυνε ῥέεθρα.\nκαὶ τότε δὴ κατὰ θυμὸν ἐφράζετο Φοῖβος Απόλλων,\nοὕστινας ἀνθρώπους ὀργείονας εἰσαγάγοιτο,\nοἳ θεραπεύσονται Πυθοῖ ἔνι πετρηέσσῃ·\nταῦτʼ ἄρα ὁρμαίνων ἐνόησʼ ἐπὶ οἴνοπι πόντῳ\nνῆα θοήν· ἐν δʼ ἄνδρες ἔσαν πολέες τε καὶ ἐσθλοί,\nΚρῆτες ἀπὸ Κνωσοῦ Μινωίου, οἵ ῥα ἄνακτι\nἱερά τε ῥέζουσι καὶ ἀγγέλλουσι θέμιστας\nφοίβου Ἀπόλλωνος χρυσαόρου, ὅττι κεν εἴπῃ\nχρείων ἐκ δάφνης γυάλων ὕπο Παρνησοῖο.\nοἳ μὲν ἐπὶ πρῆξιν καὶ χρήματα νηὶ μελαίνῃ\nἐς Πύλον ἠμαθόεντα Πυλοιγενέας τʼ ἀνθρώπους\nἔπλεον· αὐτὰρ ὃ τοῖσι συνήντετο Φοῖβος Ἀπόλλων·\nἐν πόντῳ δʼ ἐπόρουσε δέμας δελφῖνι ἐοικὼς\nνηὶ θοῇ καὶ κεῖτο πέλωρ μέγα τε δεινόν τε·\nτῶν δʼ οὔτις κατὰ θυμὸν ἐπεφράσαθʼ ὥστε νοῆσαι\n[ἐκβάλλειν δʼ ἔθελον δελφῖνʼ· ὁ δὲ νῆα\nμέλαιναν]\nπάντοσʼ ἀνασσείσασκε, τίνασσε δὲ νήια δοῦρα.\nοἳ δʼ ἀκέων ἐνὶ νηὶ καθήατο δειμαίνοντες·\nοὐδʼ οἵ γʼ ὅπλʼ ἔλυον κοίλην ἀνὰ νῆα μέλαιναν,\nοὐδʼ ἔλυον λαῖφος νηὸς κυανοπρώροιο,\nἀλλʼ ὡς τὰ πρώτιστα κατεστήσαντο βοεῦσιν,\nὣς ἔπλεον· κραιπνὸς δὲ Νότος κατόπισθεν ἔπειγε\nνῆα θοήν· πρῶτον δὲ παρημείβοντο Μάλειαν,\nπὰρ δὲ Λακωνίδα γαῖαν ἁλιστέφανον πτολίεθρον\nἷξον καὶ χῶρον τερψιμβρότου Ἠελίοιο,\nΤαίναρον, ἔνθα τε μῆλα βαθύτριχα βόσκεται αἰεὶ\nἨελίοιο ἄνακτος, ἔχει δʼ ἐπιτερπέα χῶρον.\nοἳ μὲν ἄρʼ ἔνθʼ ἔθελον νῆα σχεῖν ἠδʼ ἀποβάντες\nφράσσασθαι μέγα θαῦμα καὶ ὀφθαλμοῖσιν ἰδέσθαι,\nεἰ μενέει νηὸς γλαφυρῆς δαπέδοισι πέλωρον\nἢ εἰς οἶδμʼ ἅλιον πολυΐχθυον αὖτις ὀρούσει.\nἀλλʼ οὐ πηδαλίοισιν ἐπείθετο νηῦς εὐεργής,\nἀλλὰ παρὲκ Πελοπόννησον πίειραν ἔχουσα\nἤιʼ ὁδόν· πνοιῇ δὲ ἄναξ ἑκάεργος Ἀπόλλων\nῥηιδίως ἴθυνʼ· ἣ δὲ πρήσσουσα κέλευθον\nἈρήνην ἵκανε καὶ Ἀργυφέην ἐρατεινὴν\nκαὶ Θρύον, Ἀλφειοῖο πόρον, καὶ ἐύκτιτον Αἶπυ\nκαὶ Πύλον ἠμαθόεντα Πυλοιγενέας τʼ ἀνθρώπους.\nβῆ δὲ παρὰ Κπουνοὺς καὶ Χαλκίδα καὶ παρὰ Δύμην\nἠδὲ παρʼ Ἤλιδα δῖαν, ὅθι κρατέουσιν Ἐπειοί.\nεὖτε Φερὰς ἐπέβαλλεν, ἀγαλλομένη Διὸς οὔρῳ,\nκαί σφιν ὑπὲκ νεφέων Ἰθάκης τʼ ὄρος αἰπὺ πέφαντο\nΔουλίχιόν τε Σάμη τε καὶ ὑλήεσσα Ζάκυνθος.\nἀλλʼ ὅτε δὴ Πελοπόννησον παρενίσατο πᾶσαν\nκαὶ δὴ ἐπὶ Κρίσης κατεφαίνετο κόλπος ἀπείρων,\nὅστε διὲκ Πελοπόννησον πίειραν ἐέργει·\nἦλθʼ ἄνεμος Ζέφυρος μέγας, αἴθριος, ἐκ Διὸς αἴσης,\nλάβρος ἐπαιγίζων ἐξ αἰθέρος, ὄφρα τάχιστα\nνηῦς ἀνύσειε θέουσα θαλάσσης ἁλμυρὸν ὕδωρ.\nἄψορροι δὴ ἔπειτα πρὸς ἠῶ τʼ ἠέλιόν τε\nἔπλεον· ἡγεμόνευε δʼ ἄναξ Διὸς υἱὸς Ἀπόλλων·\nἷξον δʼ ἐς Κρίσην εὐδείελον, ἀμπελόεσσαν,\nἐς λιμένʼ· ἣ δʼ ἀμάθοισιν ἐχρίμψατο ποντοπόρος νηῦς.\nἔνθʼ ἐκ νηὸς ὄρουσε ἄναξ ἑκάεργος Ἀπόλλων,\nἀστέρι εἰδόμενος μέσῳ ἤματι· τοῦ δʼ ἀπὸ πολλαὶ\nσπινθαρίδες πωτῶντο, σέλας δʼ εἰς οὐρανὸν ἷκεν·\nἐς δʼ ἄδυτον κατέδυσε διὰ τριπόδων ἐριτίμων.\nἔνθʼ ἄρʼ ὅ γε φλόγα δαῖε πιφαυσκόμενος τὰ ἃ κῆλα·\nπᾶσαν δὲ Κρίσην κάτεχεν σέλας· αἳ δʼ ὀλόλυξαν\nΚρισαίων ἄλοχοι καλλίζωνοί τε θύγατρες\nΦοίβου ὑπὸ ῥιπῆς· μέγα γὰρ δέος ἔμβαλʼ ἑκάστῳ.\nἔνθεν δʼ αὖτʼ ἐπὶ νῆα νόημʼ ὣς ἆλτο πέτεσθαι,\nἀνέρι εἰδόμενος αἰζηῷ τε κρατερῷ τε,\nπρωθήβῃ, χαίτῃς εἰλυμένος εὐρέας ὤμους·\nκαί σφεας φωνήσας ἔπεα πτερόεντα προσηύδα·\nὦ ξεῖνοι, τίνες ἐστέ; πόθεν πλεῖθʼ ὑγρὰ κέλευθα;\nἤ τι κατὰ πρῆξιν ἢ μαψιδίως ἀλάλησθε\nοἷά τε ληιστῆρες ὑπεὶρ ἅλα, τοί τʼ ἀλόωνται\nψυχὰς παρθέμενοι, κακὸν ἀλλοδαποῖσι φέροντες;\nτίφθʼ οὕτως ἧσθον τετιηότες, οὐδʼ ἐπὶ γαῖαν\nἐκβῆτʼ, οὐδὲ καθʼ ὅπλα μελαίνης νηὸς ἔθεσθε;\nαὕτη μέν γε δίκη πέλει ἀνδρῶν ἀλφηστάων,\nὁππότʼ ἂν ἐκ πόντοιο ποτὶ χθονὶ νηὶ μελαίνῃ\nἔλθωσιν καμάτῳ ἀδηκότες, αὐτίκα δέ σφεας\nσίτοιο γλυκεροῖο περὶ φρένας ἵμερος αἱρεῖ.\nὣς φάτο καί σφιν θάρσος ἐνὶ στήθεσσιν ἔθηκε.\nτὸν καὶ ἀμειβόμενος Κρητῶν ἀγὸς ἀντίον ηὔδα·\nξεῖνʼ, ἐπεὶ οὐ μὲν γάρ τι καταθνητοῖσι ἔοικας,\nοὐ δέμας οὐδὲ φυήν, ἀλλʼ ἀθανάτοισι θεοῖσιν,\nοὖλέ τε καὶ μέγα χαῖρε, θεοὶ δέ τοι ὄλβια δοῖεν.\nκαί μοι τοῦτʼ ἀγόρευσον ἐτήτυμον, ὄφρʼ εὖ εἰδῶ·\nτίς δῆμος; τίς γαῖα; τίνες βροτοὶ ἐγγεγάασιν;\nἄλλῃ γὰρ φρονέοντες ἐπεπλέομεν μέγα λαῖτμα\nἐς Πύλον ἐκ Κρήτης, ἔνθεν γένος εὐχόμεθʼ εἶναι·\nνῦν δʼ ὧδε ξὺν νηὶ κατήλθομεν οὔ τι ἑκόντες,\nνόστου ἱέμενοι, ἄλλην ὁδόν, ἄλλα κέλευθα·\nἀλλά τις ἀθανάτων δεῦρʼ ἤγαγεν οὐκ ἐθέλοντας.\nτοὺς δʼ ἀπαμειβόμενος προσέφη ἑκάεργος Ἀπόλλων·\nξεῖνοι, τοὶ Κνωσὸν πολυδένδρεον ἀμφενεμεσθε\nτὸ πρίν, ἀτὰρ νῦν οὐκ ἔθʼ\nὑπότροποι αὖτις ἔσεσθε\nἔς τε πόλιν ἐρατὴν καὶ δώματα καλὰ ἕκαστος\nἔς τε\nφίλας ἀλόχους· ἀλλʼ ἐνθάδε πίονα νηὸν\nἕξετʼ ἐμὸν πολλοῖσι τετιμένον\nἀνθρώποισιν.\nεἰμὶ δʼ ἐγὼ Διὸς υἱός, Ἀπόλλων δʼ εὔχομαι εἶναι·\nὑμέας δʼ ἤγαγον ἐνθάδʼ ὑπὲρ μέγα λαῖμα θαλάσσης,\nοὔ τι κακὰ φρονέων,\nἀλλʼ ἐνθάδε πίονα νηὸν\nἕξετʼ ἐμὸν πᾶσιν μάλα τίμιον ἀνθρώποισι,\nβουλάς\nτʼ ἀθανάτων εἰδήσετε, τῶν ἰότητι\nαἰεὶ τιμήσεσθε διαμπερὲς ἤματα πάντα.\nἀλλʼ ἄγεθʼ, ὡς ἂν ἐγὼ εἴπω, πείθεσθε τάχιστα·\nἱστία μὲν πρῶτον κάθετον\nλύσαντε βοείας,\nνῆα δʼ ἔπειτα θοὴν μὲν ἐπʼ ἠπείρου ἐρύσασθε,\nἐκ δὲ\nκτήμαθʼ ἕλεσθε καὶ ἔντεα νηὸς ἐίσης\nκαὶ βωμὸν ποιήσατʼ ἐπὶ ῥηγμῖνι\nθαλάσσης·\nπῦρ δʼ ἐπικαίοντες ἐπί τʼ ἄλφιτα λευκὰ θύοντες\nεὔχεσθαι δὴ\nἔπειτα παριστάμενοι περὶ βωμόν.\nὡς μὲν ἐγὼ τὸ πρῶτον ἐν ἠεροειδέι πόντῳ\nεἰδόμενος δελφῖνι θοῆς ἐπὶ νηὸς\nὄρουσα,\nὣς ἐμοὶ εὔχεσθαι Δελφινίῳ· αὐτὰρ ὁ βωμὸς\nαὐτὸς Δελφίνιος\nκαὶ ἐπόψιος ἔσσεται αἰεί.\nδειπνῆσαί τʼ ἄρʼ ἔπειτα θοῇ παρὰ νηὶ μελαίνῃ\nκαὶ σπεῖσαι μακάρεσσι θεοῖς, οἳ Ὄλυμπον ἔχουσιν.\nαὐτὰρ ἐπὴν σίτοιο\nμελίφρονος ἐξ ἔρον ἧσθε,\nἔρχεσθαί θʼ ἅμʼ ἐμοὶ καὶ ἰηπαιήονʼ ἀείδειν,\nεἰς ὅ κε χῶρον ἵκησθον, ἵνʼ ἕξετε πίονα νηόν.\nὣς ἔφαθʼ· οἳ δʼ ἄρα τοῦ μάλα μὲν κλύον ἠδʼ ἐπίθοντο.\nἱστία μὲν πρῶτον κάθεσαν, λῦσαν δὲ βοείας,\nἱστὸν δʼ ἱστοδόκῃ πέλασαν προτόνοισιν ὑφέντες·\nἐκ δὲ καὶ αὐτοὶ βαῖνον ἐπὶ ῥηγμῖνι θαλάσσης.\nἐκ δʼ ἁλὸς ἤπειρόνδε θοὴν ἀνὰ νῆʼ ἐρύσαντο\nὑψοῦ ἐπὶ ψαμάθοις, ὑπὸ δʼ ἕρματα μακρὰ τάνυσσαν·\nκαὶ βωμὸν ποίησαν ἐπὶ ῥηγμῖνι θαλάσσης·\nπῦρ δʼ ἐπικαίοντες ἐπί τʼ ἄλφιτα λευκὰ θύοντες\nεὔχονθʼ, ὡς ἐκέλευε, παριστάμενοι περὶ βωμόν.\nδόρπον ἔπειθʼ εἵλοντο θοῇ παρὰ νηὶ μελαίνῃ\nκαὶ σπεῖσαν μακάρεσσι θεοῖς, οἳ Ὄλυμπον ἔχουσιν.\nαὐτὰρ ἐπεὶ πόσιος καὶ ἐδητύος ἐξ ἔρον ἕντο,\nβάν ῥʼ ἴμεν· ἦρχε δʼ ἄρα σφιν ἄναξ Διὸς υἱὸς Ἀπόλλων,\nφόρμιγγʼ ἐν χείρεσσιν ἔχων, ἐρατὸν κιθαρίζων,\nκαλὰ καὶ ὕψι βιβάς· οἳ δὲ ῥήσσοντες ἕποντο\nΚρῆτες πρὸς Πυθὼ καὶ ἰηπαιήονʼ ἄειδον,\nοἷοί τε Κρητῶν παιήονες, οἷσί τε Μοῦσα\nἐν στήθεσσιν ἔθηκε θεὰ μελίγηρυν ἀοιδήν.\nἄκμητοι δὲ λόφον προσέβαν ποσίν, αἶψα δʼ ἵκοντο\nΠαρνησὸν καὶ χῶρον ἐπήρατον, ἔνθʼ ἄρʼ ἔμελλον\nοἰκήσειν πολλοῖσι τετιμένοι ἀνθρώποισι·\nδεῖξε δʼ ἄγων ἄδυτον ζάθεον καὶ πίονα νηόν.\nτῶν δʼ ὠρίνετο θυμὸς ἐνὶ στήθεσσι φίλοισι·\nτὸν καὶ ἀνειρόμενος Κρητῶν ἀγὸς ἀντίον ηὔδα·\nὦ ἄνα, εἰ δὴ τῆλε φίλων καὶ πατρίδος αἴης\nἤγαγες· οὕτω που τῷ σῷ φίλον ἔπλετο θυμῷ·\nπῶς καὶ νῦν βιόμεσθα; τό σε φράζεσθαι ἄνωγμεν.\nοὔτε τρυγηφόρος ἥδε γʼ ἐπήρατος οὔτʼ εὐλείμων,\nὥστʼ ἀπό τʼ εὖ ζώειν καὶ ἅμʼ ἀνθρώποισιν ὀπάζειν.\nτοὺς δʼ ἐπιμειδήσας προσέφη Διὸς υἱὸς Ἀπόλλων·\nνήπιοι ἄνθρωποι, δυστλήμονες, οἳ μελεδῶνας\nβούλεσθʼ ἀργαλέους τε πόνους καὶ στείνεα θυμῷ·\nῥηίδιον ἔπος ὔμμʼ ἐρέω καὶ ἐπὶ φρεσὶ θήσω,\nδεξιτερῇ μάλʼ ἕκαστος ἔχων ἐν χειρὶ μάχαιραν,\nσφάζειν αἰεὶ μῆλα· τὰ δʼ ἄφθονα πάντα παρέσται,\nὅσσα τʼ ἐμοί κʼ ἀγάγωσι περικλυτὰ φῦλʼ ἀνθρώπων·\nνηὸν δὲ προφύλαχθε, δέδεχθε δὲ φῦλʼ ἀνθρώπων\nἐνθάδʼ ἀγειρομένων καὶ ἐμὴν ἰθύν τε μάλιστα.\n[δείκνυσθε θνητοῖσι· σὺ δὲ φρεσὶ δέξο θέμιστα.\nεἰ δέ τις ἀφραδίῃς οὐ πείσεται, ἀλλʼ ἀλογήσει]\nἠέ τι τηΰσιον ἔπος ἔσσεται ἠέ τι ἔργον\nὕβρις θʼ, ἣ θέμις ἐστὶ καταθνητῶν ἀνθρώπων,\nἄλλοι ἔπειθʼ ὑμῖν σημάντορες ἄνδρες ἔσονται,\nτῶν ὑπʼ ἀναγκαίῃ δεδμήσεσθʼ ἤματα πάντα.\nεἴρηταί τοι πάντα· σὺ δὲ φρεσὶ σῇσι φύλαξαι.\nκαὶ σὺ μὲν οὕτω χαῖρε, Διὸς καὶ Λητοῦς υἱέ·\nαὐτὰρ ἐγὼ καὶ σεῖο καὶ ἄλλης μνήσομʼ ἀοιδῆς.\n"};
