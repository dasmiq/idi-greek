var sequence = {"name":"Aristophanes. Acharnians","data":"\nὅσα δὴ δέδηγμαι τὴν ἐμαυτοῦ καρδίαν,\nἥσθην δὲ βαιά, πάνυ δὲ βαιά, τέτταρα·\nἃ δʼ ὠδυνήθην, ψαμμακοσιογάργαρα.\nφέρʼ ἴδω, τί δʼ ἥσθην ἄξιον χαιρηδόνος;\nἐγᾦδʼ ἐφʼ ᾧ γε τὸ κέαρ ηὐφράνθην ἰδών,\nτοῖς πέντε ταλάντοις οἷς Κλέων ἐξήμεσεν.\nταῦθʼ ὡς ἐγανώθην, καὶ φιλῶ τοὺς ἱππέας\nδιὰ τοῦτο τοὔργον· ἄξιον γὰρ Ἑλλάδι.\nἀλλʼ ὠδυνήθην ἕτερον αὖ τραγῳδικόν,\nὅτε δὴ ʼκεχήνη προσδοκῶν τὸν Αἰσχύλον,\nὁ δʼ ἀνεῖπεν, εἴσαγʼ ὦ Θέογνι τὸν χορόν.\nπῶς τοῦτʼ ἔσεισέ μου δοκεῖς τὴν καρδίαν;\nἀλλʼ ἕτερον ἥσθην, ἡνίκʼ ἐπὶ Μόσχῳ ποτὲ\nΔεξίθεος εἰσῆλθʼ ᾀσόμενος Βοιώτιον.\nτῆτες δʼ ἀπέθανον καὶ διεστράφην ἰδών,\nὅτε δὴ παρέκυψε Χαῖρις ἐπὶ τὸν ὄρθιον.\nἀλλʼ οὐδεπώποτʼ ἐξ ὅτου ʼγὼ ῥύπτομαι\nοὕτως ἐδήχθην ὑπὸ κονίας τὰς ὀφρῦς\nὡς νῦν, ὁπότʼ οὔσης κυρίας ἐκκλησίας\nἑωθινῆς ἔρημος ἡ πνὺξ αὑτηί,\nοἱ δʼ ἐν ἀγορᾷ λαλοῦσι κἄνω καὶ κάτω\nτὸ σχοινίον φεύγουσι τὸ μεμιλτωμένον.\nοὐδʼ οἱ πρυτάνεις ἥκουσιν, ἀλλʼ ἀωρίαν\nἥκοντες, εἶτα δʼ ὠστιοῦνται πῶς δοκεῖς\nἐλθόντες ἀλλήλοισι περὶ πρώτου ξύλου,\nἁθρόοι καταρρέοντες· εἰρήνη δʼ ὅπως\nἔσται προτιμῶσʼ οὐδέν· ὦ πόλις πόλις.\nἐγὼ δʼ ἀεὶ πρώτιστος εἰς ἐκκλησίαν\nνοστῶν κάθημαι· κᾆτʼ ἐπειδὰν ὦ μόνος,\nστένω κέχηνα σκορδινῶμαι πέρδομαι,\nἀπορῶ γράφω παρατίλλομαι λογίζομαι,\nἀποβλέπων ἐς τὸν ἀγρὸν εἰρήνης ἐρῶν,\nστυγῶν μὲν ἄστυ τὸν δʼ ἐμὸν δῆμον ποθῶν,\nὃς οὐδεπώποτʼ εἶπεν, ἄνθρακας πρίω,\nοὐκ ὄξος οὐκ ἔλαιον, οὐδʼ ᾔδει πρίω,\nἀλλʼ αὐτὸς ἔφερε πάντα χὠ πρίων ἀπῆν.\nνῦν οὖν ἀτεχνῶς ἥκω παρεσκευασμένος\nβοᾶν ὑποκρούειν λοιδορεῖν τοὺς ῥήτορας,\nἐάν τις ἄλλο πλὴν περὶ εἰρήνης λέγῃ.\nἀλλʼ οἱ πρυτάνεις γὰρ οὑτοιὶ μεσημβρινοί.\nοὐκ ἠγόρευον; τοῦτʼ ἐκεῖνʼ οὑγὼ ʼλεγον·\nἐς τὴν προεδρίαν πᾶς ἀνὴρ ὠστίζεται.\nπάριτʼ ἐς τὸ πρόσθεν,\nπάριθʼ, ὡς ἂν ἐντὸς ἦτε τοῦ καθάρματος.\nἤδη τις εἶπε;\nτίς ἀγορεύειν βούλεται;\nἐγώ.\nτίς ὤν;\nἈμφίθεος.\nοὐκ ἄνθρωπος;\nοὔ,\nἀλλʼ ἀθάνατος. ὁ γὰρ Ἀμφίθεος Δήμητρος ἦν\nκαὶ Τριπτολέμου· τούτου δὲ Κελεὸς γίγνεται·\nγαμεῖ δὲ Κελεὸς Φαιναρέτην τήθην ἐμήν,\nἐξ ἧς Λυκῖνος ἐγένεʼ· ἐκ τούτου δʼ ἐγὼ\nἀθάνατός εἰμʼ· ἐμοὶ δʼ ἐπέτρεψαν οἱ θεοὶ\nσπονδὰς ποιεῖσθαι πρὸς Λακεδαιμονίους μόνῳ.\nἀλλʼ ἀθάνατος ὢν ὦνδρες ἐφόδιʼ οὐκ ἔχω·\nοὐ γὰρ διδόασιν οἱ πρυτάνεις.\nοἱ τοξόται.\nὦ Τριπτόλεμε καὶ Κελεὲ περιόψεσθέ με;\nὦνδρες πρυτάνεις ἀδικεῖτε τὴν ἐκκλησίαν\nτὸν ἄνδρʼ ἀπάγοντες, ὅστις ἡμῖν ἤθελε\nσπονδὰς ποιεῖσθαι καὶ κρεμάσαι τὰς ἀσπίδας.\nκάθησο, σῖγα.\nμὰ τὸν Ἀπόλλω ʼγὼ μὲν οὔ,\nἢν μὴ περὶ εἰρήνης γε πρυτανεύσητέ μοι.\nοἱ πρέσβεις οἱ παρὰ βασιλέως.\nποίου βασιλέως; ἄχθομαι ʼγὼ πρέσβεσιν\nκαὶ τοῖς ταὧσι τοῖς τʼ ἀλαζονεύμασιν.\nσίγα.\nβαβαιάξ. ὦκβάτανα τοῦ σχήματος.\nἐπέμψαθʼ ἡμᾶς ὡς βασιλέα τὸν μέγαν\nμισθὸν φέροντας δύο δραχμὰς τῆς ἡμέρας\nἐπʼ Εὐθυμένους ἄρχοντος.\nοἴμοι τῶν δραχμῶν.\nκαὶ δῆτʼ ἐτρυχόμεσθα διὰ Καϋστρίων\nπεδίων ὁδοιπλανοῦντες ἐσκηνημένοι,\nἐφʼ ἁρμαμαξῶν μαλθακῶς κατακείμενοι,\nἀπολλύμενοι.\nσφόδρα γὰρ ἐσῳζόμην ἐγὼ\nπαρὰ τὴν ἔπαλξιν ἐν φορυτῷ κατακείμενος.\nξενιζόμενοι δὲ πρὸς βίαν ἐπίνομεν\nἐξ ὑαλίνων ἐκπωμάτων καὶ χρυσίδων\nἄκρατον οἶνον ἡδύν.\nὦ Κραναὰ πόλις\nἆρʼ αἰσθάνει τὸν κατάγελων τῶν πρέσβεων;\nοἱ βάρβαροι γὰρ ἄνδρας ἡγοῦνται μόνους\nτοὺς πλεῖστα δυναμένους καταφαγεῖν καὶ πιεῖν.\nἡμεῖς δὲ λαικαστάς τε καὶ καταπύγονας.\nἔτει τετάρτῳ δʼ ἐς τὰ βασίλειʼ ἤλθομεν·\nἀλλʼ εἰς ἀπόπατον ᾤχετο στρατιὰν λαβών,\nκἄχεζεν ὀκτὼ μῆνας ἐπὶ χρυσῶν ὀρῶν.\nπόσου δὲ τὸν πρωκτὸν χρόνου ξυνήγαγεν;\nτῇ πανσελήνῳ· κᾆτʼ ἀπῆλθεν οἴκαδε.\nεἶτʼ ἐξένιζε· παρετίθει δʼ ἡμῖν ὅλους\nἐκ κριβάνου βοῦς.\nκαὶ τίς εἶδε πώποτε\nβοῦς κριβανίτας; τῶν ἀλαζονευμάτων.\nκαὶ ναὶ μὰ Δίʼ ὄρνιν τριπλάσιον Κλεωνύμου\nπαρέθηκεν ἡμῖν· ὄνομα δʼ ἦν αὐτῷ φέναξ.\nταῦτʼ ἄρ ἐφενάκιζες σὺ δύο δραχμὰς φέρων.\nκαὶ νῦν ἄγοντες ἥκομεν Ψευδαρτάβαν,\nτὸν βασιλέως ὀφθαλμόν.\nἐκκόψειέ γε\nκόραξ πατάξας, τόν τε σὸν τοῦ πρέσβεως.\nὁ βασιλέως ὀφθαλμός.\nὦναξ Ἡράκλεις.\nπρὸς τῶν θεῶν ἄνθρωπε ναύφαρκτον βλέπεις;\nἢ περὶ ἄκραν κάμπτων νεώσοικον σκοπεῖς;\nἄσκωμʼ ἔχεις που περὶ τὸν ὀφθαλμὸν κάτω.\nἄγε δὴ σὺ βασιλεὺς ἅττα σʼ ἀπέπεμψεν φράσον\nλέξοντʼ Ἀθηναίοισιν ὦ Ψευδαρτάβα.\nἰαρταμὰν ἐξάρξαν ἀπισσόνα σάτρα.\nξυνήκαθʼ ὃ λέγει;\nμὰ τὸν Ἀπόλλω ʼγὼ μὲν οὔ.\nπέμψειν βασιλέα φησὶν ὑμῖν χρυσίον.\nλέγε δὴ σὺ μεῖζον καὶ σαφῶς τὸ χρυσίον.\nοὐ λῆψι χρῦσο χαυνόπρωκτʼ Ἰαοναῦ.\nοἴμοι κακοδαίμων ὡς σαφῶς.\nτί δʼ αὖ λέγει;\nὅ τι; χαυνοπρώκτους τοὺς Ἰάονας λέγει,\nεἰ προσδοκῶσι χρυσίον ἐκ τῶν βαρβάρων.\nοὔκ, ἀλλʼ ἀχάνας ὅδε γε χρυσίου λέγει.\nποίας ἀχάνας; σὺ μὲν ἀλαζὼν εἶ μέγας.\nἀλλʼ ἄπιθʼ· ἐγὼ δὲ βασανιῶ τοῦτον μόνος.\nἄγε δὴ σὺ φράσον ἐμοὶ σαφῶς πρὸς τουτονί,\nἵνα μή σε βάψω βάμμα Σαρδιανικόν·\nβασιλεὺς ὁ μέγας ἡμῖν ἀποπέμψει χρυσίον; (ἀνανεύει.)\nἄλλως ἄρʼ ἐξαπατώμεθʼ ὑπὸ τῶν πρέσβεων; (ἐπινεύει.)\nἙλληνικόν γʼ ἐπένευσαν ἅνδρες οὑτοιί,\nκοὐκ ἔσθʼ ὅπως οὐκ εἰσὶν ἐνθένδʼ αὐτόθεν.\nκαὶ τοῖν μὲν εὐνούχοιν τὸν ἕτερον τουτονὶ\nἐγᾦδʼ ὅς ἐστι, Κλεισθένης ὁ Σιβυρτίου.\nὦ θερμόβουλον πρωκτὸν ἐξυρημένε,\nτοιόνδε γʼ ὦ πίθηκε τὸν πώγωνʼ ἔχων\nεὐνοῦχος ἡμῖν ἦλθες ἐσκευασμένος;\nὁδὶ δὲ τίς ποτʼ ἐστίν; οὐ δήπου Στράτων;\nσίγα, κάθιζε.\nτὸν βασιλέως ὀφθαλμὸν ἡ βουλὴ καλεῖ\nἐς τὸ πρυτανεῖον.\nταῦτα δῆτʼ οὐχ ἀγχόνη;\nκἄπειτʼ ἐγὼ δῆτʼ ἐνθαδὶ στραγγεύομαι;\nτοὺς δὲ ξενίζειν οὐδέποτέ γʼ ἴσχει θύρα.\nἀλλʼ ἐργάσομαί τι δεινὸν ἔργον καὶ μέγα.\nἀλλʼ Ἀμφίθεός μοι ποῦ ʼστιν;\nοὑτοσὶ πάρα.\nἐμοὶ σὺ ταυτασὶ λαβὼν ὀκτὼ δραχμὰς\nσπονδὰς ποίησαι πρὸς Λακεδαιμονίους μόνῳ\nκαὶ τοῖσι παιδίοισι καὶ τῇ πλάτιδι·\nὑμεῖς δὲ πρεσβεύεσθε καὶ κεχήνετε.\nπροσίτω Θέωρος ὁ παρὰ Σιτάλκους.\nὁδί.\nἕτερος ἀλαζὼν οὗτος ἐσκηρύττεται.\nχρόνον μὲν οὐκ ἂν ἦμεν ἐν Θρᾴκῃ πολύν—\nμὰ Δίʼ οὐκ ἄν, εἰ μισθόν γε μὴ ʼφερες πολύν.\nεἰ μὴ κατένειψε χιόνι τὴν Θρᾴκην ὅλην\nκαὶ τοὺς ποταμοὺς ἔπηξʼ, ὑπʼ αὐτὸν τὸν χρόνον,\nὅτʼ ἐνθαδὶ Θέογνις ἠγωνίζετο.\nτοῦτον μετὰ Σιτάλκους ἔπινον τὸν χρόνον·\nκαὶ δῆτα φιλαθήναιος ἦν ὑπερφυῶς,\nὑμῶν τʼ ἐραστὴς ἦν ἀληθὴς ὥστε καὶ\nἐν τοῖσι τοίχοις ἔγραφʼ, Ἀθηναῖοι καλοί.\nὁ δʼ υἱός, ὃν Ἀθηναῖον ἐπεποιήμεθα,\nἤρα φαγεῖν ἀλλᾶντας ἐξ Ἀπατουρίων,\nκαὶ τὸν πατέρʼ ἠντεβόλει βοηθεῖν τῇ πάτρᾳ·\nὁ δʼ ὤμοσε σπένδων βοηθήσειν ἔχων\nστρατιὰν τοσαύτην ὥστʼ Ἀθηναίους ἐρεῖν,\nὅσον τὸ χρῆμα παρνόπων προσέρχεται.\nκάκιστʼ ἀπολοίμην, εἴ τι τούτων πείθομαι\nὧν εἶπας ἐνταυθοῖ σὺ πλὴν τῶν παρνόπων.\nκαὶ νῦν ὅπερ μαχιμώτατον Θρᾳκῶν ἔθνος\nἔπεμψεν ὑμῖν.\nτοῦτο μέν γʼ ἤδη σαφές.\nοἱ Θρᾷκες ἴτε δεῦρʼ, οὓς Θέωρος ἤγαγεν.\nτουτὶ τί ἐστι τὸ κακόν;\nὈδομάντων στρατός.\nποίων Ὀδομάντων; εἰπέ μοι τουτὶ τί ἦν;\nτίς τῶν Ὀδομάντων τὸ πέος ἀποτεθρίακεν;\nτούτοις ἐάν τις δύο δραχμὰς μισθὸν διδῷ,\nκαταπελτάσονται τὴν Βοιωτίαν ὅλην.\nτοισδὶ δύο δραχμὰς τοῖς ἀπεψωλημένοις;\nὑποστένοι μέντἂν ὁ θρανίτης λεὼς\nὁ σωσίπολις. οἴμοι τάλας ἀπόλλυμαι,\nὑπὸ τῶν Ὀδομάντων τὰ σκόροδα πορθούμενος.\nοὐ καταβαλεῖτε τὰ σκόροδʼ;\nὦ μόχθηρε σὺ\nοὐ μὴ πρόσει τούτοισιν ἐσκοροδισμένοις.\nταυτὶ περιείδεθʼ οἱ πρυτάνεις πάσχοντά με\nἐν τῇ πατρίδι καὶ ταῦθʼ ὑπʼ ἀνδρῶν βαρβάρων;\nἀλλʼ ἀπαγορεύω μὴ ποιεῖν ἐκκλησίαν\nτοῖς Θρᾳξὶ περὶ μισθοῦ· λέγω δʼ ὑμῖν ὅτι\nδιοσημία ʼστὶ καὶ ῥανὶς βέβληκέ με.\nτοὺς Θρᾷκας ἀπιέναι, παρεῖναι δʼ εἰς ἔνην.\nοἱ γὰρ πρυτάνεις λύουσι τὴν ἐκκλησίαν.\nοἴμοι τάλας μυττωτὸν ὅσον ἀπώλεσα.\nἀλλʼ ἐκ Λακεδαίμονος γὰρ Ἀμφίθεος ὁδί.\nχαῖρʼ Ἀμφίθεε.\nμήπω γε πρίν γʼ ἂν στῶ τρέχων·\nδεῖ γάρ με φεύγοντʼ ἐκφυγεῖν Ἀχαρνέας.\nτί δʼ ἔστʼ;\nἐγὼ μὲν δεῦρό σοι σπονδὰς φέρων\nἔσπευδον· οἱ δʼ ὤσφροντο πρεσβῦταί τινες\nἈχαρνικοί, στιπτοὶ γέροντες πρίνινοι\nἀτεράμονες Μαραθωνομάχαι σφενδάμνινοι.\nἔπειτʼ ἀνέκραγον πάντες, ὦ μιαρώτατε\nσπονδὰς φέρεις τῶν ἀμπέλων τετμημένων;\nκἀς τοὺς τρίβωνας ξυνελέγοντο τῶν λίθων·\nἐγὼ δʼ ἔφευγον· οἱ δʼ ἐδίωκον κἀβόων.\nοἱ δʼ οὖν βοώντων· ἀλλὰ τὰς σπονδὰς φέρεις;\nἔγωγέ φημι, τρία γε ταυτὶ γεύματα.\nαὗται μέν εἰσι πεντέτεις. γεῦσαι λαβών.\nαἰβοῖ.\nτί ἔστιν;\nοὐκ ἀρέσκουσίν μʼ ὅτι\nὄζουσι πίττης καὶ παρασκευῆς νεῶν.\nσὺ δʼ ἀλλὰ τασδὶ τὰς δεκέτεις γεῦσαι λαβών.\nὄζουσι χαὖται πρέσβεων ἐς τὰς πόλεις\nὀξύτατον ὥσπερ διατριβῆς τῶν ξυμμάχων.\nἀλλʼ αὑταιὶ σπονδαὶ τριακοντούτιδες\nκατὰ γῆν τε καὶ θάλατταν.\nὦ Διονύσια,\nαὗται μὲν ὄζουσʼ ἀμβροσίας καὶ νέκταρος\nκαὶ μὴ ʼπιτηρεῖν σιτίʼ ἡμερῶν τριῶν,\nκἀν τῷ στόματι λέγουσι, βαῖνʼ ὅπῃ θέλεις.\nταύτας δέχομαι καὶ σπένδομαι κἀκπίομαι,\nχαίρειν κελεύων πολλὰ τοὺς Ἀχαρνέας.\nἐγὼ δὲ πολέμου καὶ κακῶν ἀπαλλαγεὶς\nἄξω τὰ κατʼ ἀγροὺς εἰσιὼν Διονύσια.\nἐγὼ δὲ φευξοῦμαί γε τοὺς Ἀχαρνέας.\nτῇδε πᾶς ἕπου δίωκε καὶ τὸν ἄνδρα πυνθάνου\nτῶν ὁδοιπόρων ἁπάντων· τῇ πόλει γὰρ ἄξιον\nξυλλαβεῖν τὸν ἄνδρα τοῦτον. ἀλλά μοι μηνύσατε,\nεἴ τις οἶδʼ ὅποι τέτραπται γῆς ὁ τὰς σπονδὰς φέρων.\nἐκπέφευγʼ, οἴχεται φροῦδος. οἴμοι τάλας\nτῶν ἐτῶν τῶν ἐμῶν·\nοὐκ ἂν ἐπʼ ἐμῆς γε νεότητος, ὅτʼ ἐγὼ φέρων ἀνθράκων\nφορτίον\nἠκολούθουν Φαΰλλῳ τρέχων, ὧδε φαύλως ἂν ὁ\nσπονδοφόρος οὗτος ὑπʼ ἐμοῦ τότε διωκόμενος\nἐξέφυγεν οὐδʼ ἂν ἐλαφρῶς ἂν ἀπεπλίξατο.\nνῦν δʼ ἐπειδὴ στερρὸν ἤδη τοὐμὸν ἀντικνήμιον,\nκαὶ παλαιῷ Λακρατείδῃ τὸ σκέλος βαρύνεται,\nοἴχεται. διωκτέος δέ· μὴ γὰρ ἐγχάνῃ ποτὲ\nμηδέ περ γέροντας ὄντας ἐκφυγὼν Ἀχαρνέας.\nὅστις ὦ Ζεῦ πάτερ καὶ θεοὶ τοῖσιν ἐχθροῖσιν ἐσπείσατο,\nοἷσι παρʼ ἐμοῦ πόλεμος ἐχθοδοπὸς αὔξεται τῶν ἐμῶν χωρίων·\nκοὐκ ἀνήσω πρὶν ἂν σχοῖνος αὐτοῖσιν ἀντεμπαγῶ\nὀξὺς ὀδυνηρὸς ἐπίκωπος, ἵνα\nμήποτε πατῶσιν ἔτι τὰς ἐμὰς ἀμπέλους.\nἀλλὰ δεῖ ζητεῖν τὸν ἄνδρα καὶ βλέπειν βαλληνάδε\nκαὶ διώκειν γῆν πρὸ γῆς, ἕως ἂν εὑρεθῇ ποτέ·\nὡς ἐγὼ βάλλων ἐκεῖνον οὐκ ἂν ἐμπλῄμην λίθοις.\nεὐφημεῖτε, εὐφημεῖτε.\nσῖγα πᾶς. ἠκούσατʼ ἄνδρες ἆρα τῆς εὐφημίας;\nοὗτος αὐτός ἐστιν ὃν ζητοῦμεν. ἀλλὰ δεῦρο πᾶς\nἐκποδών· θύσων γὰρ ἁνὴρ ὡς ἔοικʼ ἐξέρχεται.\nεὐφημεῖτε, εὐφημεῖτε.\nπροΐτω σʼ τὸ πρόσθεν ὀλίγον ἡ κανηφόρος·\nὁ Ξανθίας τὸν φαλλὸν ὀρθὸν στησάτω.\nκατάθου τὸ κανοῦν ὦ θύγατερ, ἵνʼ ἀπαρξώμεθα.\nὦ μῆτερ ἀνάδος δεῦρο τὴν ἐτνήρυσιν,\nἵνʼ ἔτνος καταχέω τοὐλατῆρος τουτουί.\nκαὶ μὴν καλόν γʼ ἔστʼ· ὦ Διόνυσε δέσποτα\nκεχαρισμένως σοι τήνδε τὴν πομπὴν ἐμὲ\nπέμψαντα καὶ θύσαντα μετὰ τῶν οἰκετῶν\nἀγαγεῖν τυχηρῶς τὰ κατʼ ἀγροὺς Διονύσια,\nστρατιᾶς ἀπαλλαχθέντα· τὰς σπονδὰς δέ μοι\nκαλῶς ξυνενεγκεῖν τὰς τριακοντούτιδας.\nἄγʼ ὦ θύγατερ ὅπως τὸ κανοῦν καλὴ καλῶς\nοἴσεις βλέπουσα θυμβροφάγον. ὡς μακάριος\nὅστις σʼ ὀπύσει κἀκποιήσεται γαλᾶς\nσοῦ μηδὲν ἥττους βδεῖν, ἐπειδὰν ὄρθρος ᾖ.\nπρόβαινε, κἀν τὤχλῳ φυλάττεσθαι σφόδρα\nμή τις λαθών σου περιτράγῃ τὰ χρυσία.\nὦ Ξανθία, σφῷν δʼ ἐστὶν ὀρθὸς ἑκτέος\nὁ φαλλὸς ἐξόπισθε τῆς κανηφόρου·\nἐγὼ δʼ ἀκολουθῶν ᾄσομαι τὸ φαλλικόν·\nσὺ δʼ ὦ γύναι θεῶ μʼ ἀπὸ τοῦ τέγους. πρόβα.\nΦαλῆς ἑταῖρε Βακχίου\nξύγκωμε νυκτοπεριπλάνητε\nμοιχὲ παιδεραστά,\nἕκτῳ σʼ ἔτει προσεῖπον ἐς\nτὸν δῆμον ἐλθὼν ἄσμενος,\nσπονδὰς ποιησάμενος ἐμαυτῷ,\nπραγμάτων τε καὶ μαχῶν\nκαὶ Λαμάχων ἀπαλλαγείς.\nπολλῷ γάρ ἐσθʼ ἥδιον, ὦ Φαλῆς Φαλῆς,\nκλέπτουσαν εὑρόνθʼ ὡρικὴν ὑληφόρον\nτὴν Στρυμοδώρου Θρᾷτταν ἐκ τοῦ Φελλέως\nμέσην λαβόντʼ ἄραντα καταβαλόντα\nκαταγιγαρτίσʼ ὦ\nΦαλῆς Φαλῆς.\nἐὰν μεθʼ ἡμῶν ξυμπίῃς, ἐκ κραιπάλης\nἕωθεν εἰρήνης ῥοφήσει τρύβλιον·\nἡ δʼ ἀσπὶς ἐν τῷ φεψάλῳ κρεμήσεται.\nοὗτος αὐτός ἐστιν, οὗτος.\nβάλλε βάλλε βάλλε βάλλε,\nπαῖε παῖε τὸν μιαρόν.\nοὐ βαλεῖς; οὐ βαλεῖς;\nἩράκλεις τουτὶ τί ἐστι; τὴν χύτραν συντρίψετε.\nσὲ μὲν οὖν καταλεύσομεν ὦ μιαρὰ κεφαλή.\nἀντὶ ποίας αἰτίας ὦχαρνέων γεραίτατοι;\nτοῦτʼ ἐρωτᾷς; ἀναίσχυντος εἶ καὶ βδελυρὸς\nὦ προδότα τῆς πατρίδος, ὅστις ἡμῶν μόνος\nσπεισάμενος εἶτα δύνασαι πρὸς ἔμʼ ἀποβλέπειν.\nἀντὶ δʼ ὧν ἐσπεισάμην οὐκ ἴστε. μἀλλαʼ ἀκούσατε.\nσοῦ γʼ ἀκούσωμεν; ἀπολεῖ· κατά σε χώσομεν τοῖς λίθοις.\nμηδαμῶς πρὶν ἄν γʼ ἀκούσητʼ· ἀλλʼ ἀνάσχεσθʼ ὦγαθοί.\nοὐκ ἀνασχήσομαι· μηδὲ λέγε μοι σὺ λόγον·\nὡς μεμίσηκά σε Κλέωνος ἔτι μᾶλλον, ὃν ἐγὼ\nκατατεμῶ ποθʼ ἱππεῦσι καττύματα.\nσοῦ δʼ ἐγὼ λόγους λέγοντος οὐκ ἀκούσομαι μακρούς,\nὅστις ἐσπείσω Λάκωσιν, ἀλλὰ τιμωρήσομαι.\nὦγαθοὶ τοὺς μὲν Λάκωνας ἐκποδὼν ἐάσατε,\nτῶν δʼ ἐμῶν σπονδῶν ἀκούσατʼ, εἰ καλῶς ἐσπεισάμην.\nπῶς δέ γʼ ἂν καλῶς λέγοις ἄν, εἴπερ ἐσπείσω γʼ ἅπαξ\nοἷσιν οὔτε βωμὸς οὔτε πίστις οὔθʼ ὅρκος μένει;\nοἶδʼ ἐγὼ καὶ τοὺς Λάκωνας, οἷς ἄγαν ἐγκείμεθα,\nοὐχ ἁπάντων ὄντας ἡμῖν αἰτίους τῶν πραγμάτων.\nοὐχ ἁπάντων ὦ πανοῦργε; ταῦτα δὴ τολμᾷς λέγειν\nἐμφανῶς ἤδη πρὸς ἡμᾶς; εἶτʼ ἐγώ σου φείσομαι;\nοὐχ ἁπάντων, οὐχ ἁπάντων· ἀλλʼ ἐγὼ λέγων ὁδὶ\nπόλλʼ ἂν ἀποφήναιμʼ ἐκείνους ἔσθʼ ἃ κἀδικουμένους.\nτοῦτο τοὔπος δεινὸν ἤδη καὶ ταραξικάρδιον,\nεἰ σὺ τολμήσεις ὑπὲρ τῶν πολεμίων ἡμῖν λέγειν.\nκἄν γε μὴ λέγω δίκαια μηδὲ τῷ πλήθει δοκῶ,\nὑπὲρ ἐπιξήνου ʼθελήσω τὴν κεφαλὴν ἔχων λέγειν.\nεἰπέ μοι τί φειδόμεσθα τῶν λίθων ὦ δημόται\nμὴ οὐ καταξαίνειν τὸν ἄνδρα τοῦτον ἐς φοινικίδα;\nοἷον αὖ μέλας τις ὑμῖν θυμάλωψ ἐπέζεσεν.\nοὐκ ἀκούσεσθʼ; οὐκ ἀκούσεσθʼ ἐτεὸν ὦχαρνηίδαι;\nοὐκ ἀκουσόμεσθα δῆτα.\nδεινά τἄρα πείσομαι.\nἐξολοίμην, ἢν ἀκούσω.\nμηδαμῶς ὦχαρνικοί.\nὡς τεθνήξων ἴσθι νυνί.\nδήξομἄρʼ ὑμᾶς ἐγώ.\nἀνταποκτενῶ γὰρ ὑμῶν τῶν φίλων τοὺς φιλτάτους·\nὡς ἔχω γʼ ὑμῶν ὁμήρους, οὓς ἀποσφάξω λαβών.\nεἰπέ μοι, τί τοῦτʼ ἀπειλεῖ τοὔπος ἄνδρες δημόται\nτοῖς Ἀχαρνικοῖσιν ἡμῖν; μῶν ἔχει του παιδίον\nτῶν παρόντων ἔνδον εἵρξας; ἢ ʼπὶ τῷ θρασύνεται;\nβάλλετʼ εἰ βούλεσθʼ. ἐγὼ γὰρ τουτονὶ διαφθερῶ.\nεἴσομαι δʼ ὑμῶν τάχʼ ὅστις ἀνθράκων τι κήδεται.\nὡς ἀπωλόμεσθʼ. ὁ λάρκος δημότης ὅδʼ ἔστʼ ἐμός.\nἀλλὰ μὴ δράσῃς ὃ μέλλεις· μηδαμῶς ὦ μηδαμῶς.\nὡς ἀποκτενῶ, κέκραχθʼ· ἐγὼ γὰρ οὐκ ἀκούσομαι.\nἀπολεῖς ἄρʼ ὁμήλικα τόνδε φιλανθρακέα;\nοὐδʼ ἐμοῦ λέγοντος ὑμεῖς ἀρτίως ἠκούσατε.\nἀλλὰ γὰρ νῦν λέγʼ, εἴ σοι δοκεῖ, τόν τε Λακεδαιμόνιον\n† αὐτὸν ὅτι τῷ † τρόπῳ σοὐστὶ φίλος·\nὡς τόδε τὸ λαρκίδιον οὐ προδώσω ποτέ.\nτοὺς λίθους νύν μοι χαμᾶζε πρῶτον ἐξεράσατε.\nοὑτοιί σοι χαμαί, καὶ σὺ κατάθου πάλιν τὸ ξίφος.\nἀλλʼ ὅπως μὴ νʼ τοῖς τρίβωσιν ἐγκάθηνταί που λίθοι.\nἐκσέσεισται χαμᾶζʼ· οὐχ ὁρᾷς σειόμενον;\nἀλλὰ μή μοι πρόφασιν, ἀλλὰ κατάθου τὸ βέλος.\nὡς ὅδε γε σειστὸς ἅμα τῇ στροφῇ γίγνεται.\nἐμέλλετʼ ἄρα πάντως ἀνήσειν τῆς βοῆς,\nὀλίγου τʼ ἀπέθανον ἄνθρακες Παρνήθιοι,\nκαὶ ταῦτα διὰ τὴν ἀτοπίαν τῶν δημοτῶν.\nὑπὸ τοῦ δέους δὲ τῆς μαρίλης μοι συχνὴν\nὁ λάρκος ἐνετίλησεν ὥσπερ σηπία.\nδεινὸν γὰρ οὕτως ὀμφακίαν πεφυκέναι\nτὸν θυμὸν ἀνδρῶν ὥστε βάλλειν καὶ βοᾶν\nἐθέλειν τʼ ἀκοῦσαι μηδὲν ἴσον ἴσῳ φέρον,\nἐμοῦ ʼθέλοντος ὑπὲρ ἐπιξήνου λέγειν\nὑπὲρ Λακεδαιμονίων ἅπανθʼ ὅσʼ ἂν λέγω·\nκαίτοι φιλῶ γε τὴν ἐμὴν ψυχὴν ἐγώ.\nτί οὖν οὐ λέγεις, ἐπίξηνον ἐξενεγκὼν θύραζʼ,\nὅ τι ποτʼ ὦ σχέτλιε τὸ μέγα τοῦτʼ ἔχεις;\nπάνυ γὰρ ἔμεγε πόθος ὅ τι φρονεῖς ἔχει.\nἀλλʼ ᾗπερ αὐτὸς τὴν δίκην διωρίσω,\nθεὶς δεῦρο τοὐπίξηνον ἐγχείρει λέγειν.\nἰδοὺ θεᾶσθε, τὸ μὲν ἐπίξηνον τοδί,\nὁ δʼ ἀνὴρ ὁ λέξων οὑτοσὶ τυννουτοσί.\nἀμέλει μὰ τὸν Δίʼ οὐκ ἐνασπιδώσομαι,\nλέξω δʼ ὑπὲρ Λακεδαιμονίων ἅ μοι δοκεῖ.\nκαίτοι δέδοικα πολλά· τούς τε γὰρ τρόπους\nτοὺς τῶν ἀγροίκων οἶδα χαίροντας σφόδρα,\nἐάν τις αὐτοὺς εὐλογῇ καὶ τὴν πόλιν\nἀνὴρ ἀλαζὼν καὶ δίκαια κἄδικα·\nκἀνταῦθα λανθάνουσʼ ἀπεμπολώμενοι·\nτῶν τʼ αὖ γερόντων οἶδα τὰς ψυχὰς ὅτι\nοὐδὲν βλέπουσιν ἄλλο πλὴν ψηφηδακεῖν.\nαὐτός τʼ ἐμαυτὸν ὑπὸ Κλέωνος ἅπαθον\nἐπίσταμαι διὰ τὴν πέρυσι κωμῳδίαν.\nεἰσελκύσας γάρ μʼ ἐς τὸ βουλευτήριον\nδιέβαλλε καὶ ψευδῆ κατεγλώττιζέ μου\nκἀκυκλοβόρει κἄπλυνεν, ὥστʼ ὀλίγου πάνυ\nἀπωλόμην μολυνοπραγμονούμενος.\nνῦν οὖν με πρῶτον πρὶν λέγειν ἐάσατε\nἐνσκευάσασθαί μʼ οἷον ἀθλιώτατον.\nτί ταῦτα στρέφει τεχνάζεις τε καὶ πορίζεις τριβάς;\nλαβὲ δʼ ἐμοῦ γʼ ἓνεκα παρʼ Ἱερωνύμου\nσκοτοδασυπυκνότριχά τινʼ Ἄιδος κυνῆν·\nἀλλʼ ἐξάνοιγε μηχανὰς τὰς Σισύφου,\nὡς σκῆψιν ἁγὼν οὗτος οὐκ ἐσδέξεται.\nὥρα ʼστὶν ἤδη καρτερὰν ψυχὴν λαβεῖν,\nκαί μοι βαδιστέʼ ἐστὶν ὡς Εὐριπίδην.\nπαῖ παῖ.\nτίς οὗτος,\nἔνδον ἔστʼ Εὐριπίδης;\nοὐκ ἔνδον ἔνδον ἐστίν, εἰ γνώμην ἔχεις.\nπῶς ἔνδον εἶτʼ οὐκ ἔνδον;\nὀρθῶς ὦ γέρον.\nὁ νοῦς μὲν ἔξω ξυλλέγων ἐπύλλια\nοὐκ ἔνδον, αὐτὸς δʼ ἔνδον ἀναβάδην ποιεῖ\nτραγῳδίαν.\nὦ τρισμακάριʼ Εὐριπίδη,\nὅθʼ ὁ δοῦλος οὑτωσὶ σαφῶς ἀπεκρίνατο.\nἐκκάλεσον αὐτόν.\nἀλλʼ ἀδύνατον.\nἀλλʼ ὅμως·\nοὐ γὰρ ἂν ἀπέλθοιμʼ, ἀλλὰ κόψω τὴν θύραν.\nΕὐριπίδη, Εὐριπίδιον,\nὑπάκουσον, εἴπερ τώποτʼ ἀνθρώπων τινί·\nΔικαιόπολις καλεῖ σε Χολλῄδης, ἐγώ.\nἀλλʼ οὐ σχολή.\nἀλλʼ ἐκκυκλήθητʼ.\nἀλλʼ ἀδύνατον.\nἀλλʼ ὅμως.\nἀλλʼ ἐκκυκλήσομαι· καταβαίνειν δʼ οὐ σχολή.\nΕὐριπίδη,\nτί λέλακας;\nἀναβάδην ποιεῖς,\nἐξὸν καταβάδην; οὐκ ἐτὸς χωλοὺς ποιεῖς.\nἀτὰρ τί τὰ ῥάκιʼ ἐκ τραγῳδίας ἔχεις,\nἐσθῆτʼ ἐλεινήν; οὐκ ἐτὸς πτωχοὺς ποιεῖς.\nἀλλʼ ἀντιβολῶ πρὸς τῶν γονάτων σʼ Εὐριπίδη,\nδός μοι ῥάκιόν τι τοῦ παλαιοῦ δράματος.\nδεῖ γάρ με λέξαι τῷ χορῷ ῥῆσιν μακράν·\nαὕτη δὲ θάνατον, ἢν κακῶς λέξω, φέρει.\nτὰ ποῖα τρύχη; μῶν ἐν οἷς Οἰνεὺς ὁδὶ\nὁ δύσποτμος γεραιὸς ἠγωνίζετο;\nοὐκ Οἰνέως ἦν, ἀλλʼ ἔτʼ ἀθλιωτέρου.\nτὰ τοῦ τυφλοῦ Φοίνικος;\nοὐ Φοίνικος, οὔ·\nἀλλʼ ἕτερος ἦν Φοίνικος ἀθλιώτερος.\nποίας ποθʼ ἁνὴρ λακίδας αἰτεῖται πέπλων;\nἀλλʼ ἦ Φιλοκτήτου τὰ τοῦ πτωχοῦ λέγεις;\nοὐκ ἀλλὰ τούτου πολὺ πολὺ πτωχιστέρου.\nἀλλʼ ἦ τὰ δυσπινῆ ʼθέλεις πεπλώματα,\nἃ Βελλεροφόντης εἶχʼ ὁ χωλὸς οὑτοσί;\nοὐ Βελλεροφόντης· ἀλλὰ κἀκεῖνος μὲν ἦν\nχωλὸς προσαιτῶν στωμύλος δεινὸς λέγειν.\nοἶδʼ ἄνδρα Μυσὸν Τήλεφον.\nναὶ Τήλεφον·\nτούτου δὸς ἀντιβολῶ σέ μοι τὰ σπάργανα.\nὦ παῖ δὸς αὐτῷ Τηλέφου ῥακώματα.\nκεῖται δʼ ἄνωθεν τῶν Θυεστείων ῥακῶν\nμεταξὺ τῶν Ἰνοῦς.\nἰδοὺ ταυτὶ λαβέ.\nὦ Ζεῦ διόπτα καὶ κατόπτα πανταχῇ,\nἐνσκευάσασθαί μʼ οἷον ἀθλιώτατον.\nΕὐριπίδη, ʼπειδήπερ ἐχαρίσω ταδί,\nκἀκεῖνά μοι δὸς τἀκόλουθα τῶν ῥακῶν,\nτὸ πιλίδιον περὶ τὴν κεφαλὴν τὸ Μύσιον.\nδεῖ γάρ με δόξαι πτωχὸν εἶναι τήμερον,\nεἶναι μὲν ὅσπερ εἰμί, φαίνεσθαι δὲ μή·\nτοὺς μὲν θεατὰς εἰδέναι μʼ ὃς εἴμʼ ἐγώ,\nτοὺς δʼ αὖ χορευτὰς ἠλιθίους παρεστάναι,\nὅπως ἂν αὐτοὺς ῥηματίοις σκιμαλίσω.\nδώσω· πυκνῇ γὰρ λεπτὰ μηχανᾷ φρενί.\nεὐδαιμονοίης, Τηλέφῳ δʼ ἁγὼ φρονῶ.\nεὖ γʼ οἷον ἤδη ῥηματίων ἐμπίμπλαμαι.\nἀτὰρ δέομαί γε πτωχικοῦ βακτηρίου.\nτουτὶ λαβὼν ἄπελθε λαΐνων σταθμῶν.\nὦ θύμʼ, ὁρᾷς γὰρ ὡς ἀπωθοῦμαι δόμων,\nπολλῶν δεόμενος σκευαρίων· νῦν δὴ γενοῦ\nγλίσχρος προσαιτῶν λιπαρῶν τʼ. Εὐριπίδη\nδός μοι σπυρίδιον διακεκαυμένον λύχνῳ.\nτί δʼ ὦ τάλας σε τοῦδʼ ἔχει πλέκους χρέος;\nχρέος μὲν οὐδέν, βούλομαι δʼ ὅμως λαβεῖν.\nλυπηρὸς ἴσθʼ ὢν κἀποχώρησον δόμων.\nφεῦ·\nεὐδαιμονοίης, ὥσπερ ἡ μήτηρ ποτέ.\nἄπελθε νῦν μοι.\nμἀλλά μοι δὸς ἓν μόνον\nκοτυλίσκιον τὸ χεῖλος ἀποκεκρουσμένον.\nφθείρου λαβὼν τόδʼ· ἴσθʼ ὀχληρὸς ὢν δόμοις.\nοὔπω μὰ Δίʼ· οἶσθʼ οἷʼ αὐτὸς ἐργάζει κακά.\nἀλλʼ ὦ γλυκύτατʼ Εὐριπίδη τουτὶ μόνον\nδός μοι χυτρίδιον σφογγίῳ βεβυσμένον.\nὦνθρωπʼ ἀφαιρήσει με τὴν τραγῳδίαν·\nἄπελθε ταυτηνὶ λαβών.\nἀπέρχομαι.\nκαίτοι τί δράσω; δεῖ γὰρ ἑνὸς οὗ μὴ τυχὼν\nἀπόλωλʼ. ἄκουσον ὦ γλυκύτατʼ Εὐριπίδη·\nτουτὶ λαβὼν ἄπειμι κοὐ πρόσειμʼ ἔτι·\nἐς τὸ σπυρίδιον ἰσχνά μοι φυλλεῖα δός.\nἀπολεῖς μʼ. ἰδού σοι. φροῦδά μοι τὰ δράματα.\nἀλλʼ οὐκέτʼ, ἀλλʼ ἄπειμι. καὶ γάρ εἰμʼ ἄγαν\nὀχληρός, οὐ δοκῶν με κοιράνους στυγεῖν.\nοἴμοι κακοδαίμων, ὡς ἀπόλωλʼ. ἐπελαθόμην\nἐν ᾧπέρ ἐστι πάντα μοι τὰ πράγματα.\nΕὐριπίδιον ὦ φιλτάτιον καὶ γλυκύτατον,\nκάκιστʼ ἀπολοίμην, εἴ τί σʼ αἰτήσαιμʼ ἔτι,\nπλὴν ἓν μόνον, τουτὶ μόνον τουτὶ μόνον,\nσκάνδικά μοι δὸς μητρόθεν δεδεγμένος.\nἁνὴρ ὑβρίζει· κλῇε πηκτὰ δωμάτων.\nὦ θύμʼ ἄνευ σκάνδικος ἐμπορευτέα.\nἆρʼ οἶσθʼ ὅσον τὸν ἀγῶνʼ ἀγωνιεῖ τάχα,\nμέλλων ὑπὲρ Λακεδαιμονίων ἀνδρῶν λέγειν;\nπρόβαινέ νυν ὦ θυμέ· γραμμὴ δʼ αὑτηί.\nἕστηκας; οὐκ εἶ καταπιὼν Εὐριπίδην;\nἐπῄνεσʼ· ἄγε νυν ὦ τάλαινα καρδία\nἄπελθʼ ἐκεῖσε, κᾆτα τὴν κεφαλὴν ἐκεῖ\nπαράσχες εἰποῦσʼ ἅττʼ ἂν αὐτῇ σοι δοκῇ.\nτόλμησον ἴθι χώρησον, ἄγαμαι καρδίας.\nτί δράσεις; τί φήσεις; εὖ ἴσθι νυν\nἀναίσχυντος ὢν σιδηροῦς τʼ ἀνήρ,\nὅστις παρασχὼν τῇ πόλει τὸν αὐχένα\nἅπασι μέλλεις εἷς λέγειν τἀναντία.\nἁνὴρ οὐ τρέμει τὸ πρᾶγμʼ. εἶά νυν,\nἐπειδήπερ αὐτὸς αἱρεῖ, λέγε.\nμή μοι φθονήσητʼ ἄνδρες οἱ θεώμενοι,\nεἰ πτωχὸς ὢν ἔπειτʼ ἐν Ἀθηναίοις λέγειν\nμέλλω περὶ τῆς πόλεως, τρυγῳδίαν ποιῶν.\nτὸ γὰρ δίκαιον οἶδε καὶ τρυγῳδία.\nἐγὼ δὲ λέξω δεινὰ μὲν δίκαια δέ.\nοὐ γάρ με νῦν γε διαβαλεῖ Κλέων ὅτι\nξένων παρόντων τὴν πόλιν κακῶς λέγω.\nαὐτοὶ γάρ ἐσμεν οὑπὶ Ληναίῳ τʼ ἀγών,\nκοὔπω ξένοι πάρεισιν· οὔτε γὰρ φόροι\nἥκουσιν οὔτʼ ἐκ τῶν πόλεων οἱ ξύμμαχοι·\nἀλλʼ ἐσμὲν αὐτοὶ νῦν γε περιεπτισμένοι·\nτοὺς γὰρ μετοίκους ἄχυρα τῶν ἀστῶν λέγω.\nἐγὼ δὲ μισῶ μὲν Λακεδαιμονίους σφόδρα,\nκαὐτοῖς ὁ Ποσειδῶν οὑπὶ Ταινάρῳ θεὸς\nσείσας ἅπασιν ἐμβάλοι τὰς οἰκίας·\nκἀμοὶ γάρ ἐστʼ ἀμπέλια διακεκομμένα.\nἀτὰρ φίλοι γὰρ οἱ παρόντες ἐν λόγῳ,\nτί ταῦτα τοὺς Λάκωνας αἰτιώμεθα;\nἡμῶν γὰρ ἄνδρες, κοὐχὶ τὴν πόλιν λέγω,\nμέμνησθε τοῦθʼ ὅτι οὐχὶ τὴν πόλιν λέγω,\nἀλλʼ ἀνδράρια μοχθηρά, παρακεκομμένα,\nἄτιμα καὶ παράσημα καὶ παράξενα,\nἐσυκοφάντει Μεγαρέων τὰ χλανίσκια·\nκεἴ που σίκυον ἴδοιεν ἢ λαγῴδιον\nἢ χοιρίδιον ἢ σκόροδον ἢ χόνδρους ἅλας,\nταῦτʼ ἦν Μεγαρικὰ κἀπέπρατʼ αὐθημερόν.\nκαὶ ταῦτα μὲν δὴ σμικρὰ κἀπιχώρια,\nπόρνην δὲ Σιμαίθαν ἰόντες Μεγαράδε\nνεανίαι κλέπτουσι μεθυσοκότταβοι·\nκᾆθʼ οἱ Μεγαρῆς ὀδύναις πεφυσιγγωμένοι\nἀντεξέκλεψαν Ἀσπασίας πόρνα δύο·\nκἀντεῦθεν ἀρχὴ τοῦ πολέμου κατερράγη\nἝλλησι πᾶσιν ἐκ τριῶν λαικαστριῶν.\nἐντεῦθεν ὀργῇ Περικλέης οὑλύμπιος\nἤστραπτʼ ἐβρόντα ξυνεκύκα τὴν Ἑλλάδα,\nἐτίθει νόμους ὥσπερ σκόλια γεγραμμένους,\nὡς χρὴ Μεγαρέας μήτε γῇ μήτʼ ἐν ἀγορᾷ\nμήτʼ ἐν θαλάττῃ μήτʼ ἐν οὐρανῷ μένειν.\nἐντεῦθεν οἱ Μεγαρῆς, ὅτε δὴ ʼπείνων βάδην,\nΛακεδαιμονίων ἐδέοντο τὸ ψήφισμʼ ὅπως\nμεταστραφείη τὸ διὰ τὰς λαικαστρίας·\nκοὐκ ἠθέλομεν ἡμεῖς δεομένων πολλάκις.\nκἀντεῦθεν ἤδη πάταγος ἦν τῶν ἀσπίδων.\nἐρεῖ τις, οὐ χρῆν· ἀλλὰ τί ἐχρῆν, εἴπατε.\nφέρʼ εἰ Λακεδαιμονίων τις ἐκπλεύσας σκάφει\nἀπέδοτο φήνας κυνίδιον Σεριφίων,\nκαθῆσθʼ ἂν ἐν δόμοισιν; ἦ πολλοῦ γε δεῖ·\nκαὶ κάρτα μέντἂν εὐθέως καθείλκετε\nτριακοσίας ναῦς, ἦν δʼ ἂν ἡ πόλις πλέα\nθορύβου στρατιωτῶν, περὶ τριηράρχου βοῆς,\nμισθοῦ διδομένου, παλλαδίων χρυσουμένων,\nστοᾶς στεναχούσης, σιτίων μετρουμένων,\nἀσκῶν, τροπωτήρων, κάδους ὠνουμένων,\nσκορόδων, ἐλαῶν, κρομμύων ἐν δικτύοις,\nστεφάνων, τριχίδων, αὐλητρίδων, ὑπωπίων·\nτὸ νεώριον δʼ αὖ κωπέων πλατουμένων,\nτύλων ψοφούντων, θαλαμιῶν τροπουμένων,\nαὐλῶν, κελευστῶν, νιγλάρων, συριγμάτων.\nταῦτʼ οἶδʼ ὅτι ἂν ἐδρᾶτε· τὸν δὲ Τήλεφον\nοὐκ οἰόμεσθα; νοῦς ἄρʼ ἡμῖν οὐκ ἔνι.\nἄληθες ὦπίτριπτε καί μιαρώτατε;\nταυτὶ σὺ τολμᾷς πτωχὸς ὢν ἡμᾶς λέγειν,\nκαὶ συκοφάντης εἴ τις ἦν ὠνείδισας;\nνὴ τὸν Ποσειδῶ καὶ λέγει γʼ ἅπερ λέγει\nδίκαια πάντα κοὐδὲν αὐτῶν ψεύδεται.\nεἶτʼ εἰ δίκαια, τοῦτον εἰπεῖν αὔτʼ ἐχρῆν;\nἀλλʼ οὔτι χαίρων ταῦτα τολμήσει λέγειν.\nοὗτος σὺ ποῖ θεῖς; οὐ μενεῖς; ὡς εἰ θενεῖς\nτὸν ἄνδρα τοῦτον, αὐτὸς ἀρθήσει τάχα.\nἰὼ Λάμαχʼ ὦ βλέπων ἀστραπάς,\nβοήθησον ὦ γοργολόφα φανείς,\nἰὼ Λάμαχʼ ὦ φίλʼ ὦ φυλέτα·\nεἴτε τις ἔστι ταξίαρχος ἢ στρατηγὸς ἢ\nτειχομάχας ἀνήρ, βοηθησάτω\nτις ἀνύσας. ἐγὼ γὰρ ἔχομαι μέσος.\nπόθεν βοῆς ἤκουσα πολεμιστηρίας;\nποῖ χρὴ βοηθεῖν; ποῖ κυδοιμὸν ἐμβαλεῖν;\nτίς Γοργόνʼ ἐξήγειρεν ἐκ τοῦ σάγματος;\nὦ Λάμαχʼ ἥρως, τῶν λόφων καὶ τῶν λόχων.\nὦ Λάμαχʼ, οὐ γὰρ οὗτος ἅνθρωπος πάλαι\nἅπασαν ἡμῶν τὴν πόλιν κακορροθεῖ;\nοὗτος σὺ τολμᾷς πτωχὸς ὢν λέγειν τάδε;\nὦ Λάμαχʼ ἥρως, ἀλλὰ συγγνώμην ἔχε,\nεἰ πτωχὸς ὢν εἶπόν τι κἀστωμυλάμην.\nτί δʼ εἶπας ἡμᾶς; οὐκ ἐρεῖς;\nοὐκ οἶδά πω·\nὑπὸ τοῦ δέους γὰρ τῶν ὅπλων εἰλιγγιῶ.\nἀλλʼ ἀντιβολῶ σʼ ἀπένεγκέ μου τὴν μορμόνα.\nἰδού.\nπαράθες νυν ὑπτίαν αὐτὴν ἐμοί.\nκεῖται.\nφέρε νυν ἀπὸ τοῦ κράνους μοι τὸ πτερόν.\nτουτὶ πτίλον σοι.\nτῆς κεφαλῆς νύν μου λαβοῦ,\nἵνʼ ἐξεμέσω· βδελύττομαι γὰρ τοὺς λόφους.\nοὗτος τί δράσεις; τῷ πτίλῳ μέλλεις ἐμεῖν;\nπτίλον γάρ ἐστιν—\nεἰπέ μοι τίνος ποτὲ\nὄρνιθός ἐστιν; ἆρα κομπολακύθου;\nοἴμʼ ὡς τεθνήξεις.\nμηδαμῶς ὦ Λάμαχε·\nοὐ γὰρ κατʼ ἰσχύν ἐστιν· εἰ δʼ ἰσχυρὸς εἶ,\nτί μʼ οὐκ ἀπεψώλησας; εὔοπλος γὰρ εἶ.\nταυτὶ λέγεις σὺ τὸν στρατηγὸν πτωχὸς ὤν;\nἐγὼ γάρ εἰμι πτωχός;\nἀλλὰ τίς γὰρ εἶ;\nὅστις; πολίτης χρηστός, οὐ σπουδαρχίδης,\nἀλλʼ ἐξ ὅτου περ ὁ πόλεμος, στρατωνίδης,\nσὺ δʼ ἐξ ὅτου περ ὁ πόλεμος, μισθαρχίδης.\nἐχειροτόνησαν γάρ με —\nκόκκυγές γε τρεῖς.\nταῦτʼ οὖν ἐγὼ βδελυττόμενος ἐσπεισάμην,\nὁρῶν πολιοὺς μὲν ἄνδρας ἐν ταῖς τάξεσιν,\nνεανίας δʼ οἵους σὺ διαδεδρακότας,\nτοὺς μὲν ἐπὶ Θρᾴκης μισθοφοροῦντας τρεῖς δραχμάς,\nΤεισαμενοφαινίππους Πανουργιππαρχίδας,\nἑτέρους δὲ παρὰ Χάρητι τοὺς δʼ ἐν Χάοσιν,\nΓερητοθεοδώρους Διομειαλαζόνας,\nτοὺς δʼ ἐν Καμαρίνῃ κἀν Γέλα κἀν Καταγέλᾳ.\nἐχειροτονήθησαν γάρ.\nαἴτιον δὲ τί\nὑμᾶς μὲν ἀεὶ μισθοφορεῖν ἁμῃγέπῃ,\nτωνδὶ δὲ μηδένʼ; ἐτεὸν ὦ Μαριλάδη\nἤδη πεπρέσβευκας σὺ πολιὸς ὢν † ἓν ἢ; †\nἀνένευσε· καίτοι γʼ ἐστὶ σώφρων κἀργάτης.\nτί δαὶ Δράκυλλος ἢ Εὐφορίδης ἢ Πρινίδης;\nεἶδέν τις ὑμῶν τἀκβάτανʼ ἢ τοὺς Χάονας;\nοὔ φασιν. ἀλλʼ ὁ Κοισύρας καὶ Λάμαχος,\nοἷς ὑπʼ ἐράνου τε καὶ χρεῶν πρώην ποτέ,\nὥσπερ ἀπόνιπτρον ἐκχέοντες ἑσπέρας,\nἅπαντες ἐξίστω παρῄνουν οἱ φίλοι.\nὦ δημοκρατία ταῦτα δῆτʼ ἀνασχετά;\nοὐ δῆτʼ ἐὰν μὴ μισθοφορῇ γε Λάμαχος.\nἀλλʼ οὖν ἐγὼ μὲν πᾶσι Πελοποννησίοις\nἀεὶ πολεμήσω καὶ ταράξω πανταχῇ\nκαὶ ναυσὶ καὶ πεζοῖσι κατὰ τὸ καρτερόν.\nἐγὼ δὲ κηρύττω γε Πελοποννησίοις\nἅπασι καὶ Μεγαρεῦσι καὶ Βοιωτίοις\nπωλεῖν ἀγοράζειν πρὸς ἐμέ, Λαμάχῳ δὲ μή.\nἁνὴρ νικᾷ τοῖσι λόγοισιν, καὶ τὸν δῆμον μεταπείθει\nπερὶ τῶν σπονδῶν. ἀλλʼ ἀποδύντες τοῖς ἀναπαίστοις\nἐπίωμεν.\nἐξ οὗ γε χοροῖσιν ἐφέστηκεν τρυγικοῖς ὁ διδάσκαλος ἡμῶν,\nοὔπω παρέβη πρὸς τὸ θέατρον λέξων ὡς δεξιός ἐστιν·\nδιαβαλλόμενος δʼ ὑπὸ τῶν ἐχθρῶν ἐν Ἀθηναίοις ταχυβούλοις,\nὡς κωμῳδεῖ τὴν πόλιν ἡμῶν καὶ τὸν δῆμον καθυβρίζει,\nἀποκρίνασθαι δεῖται νυνὶ πρὸς Ἀθηναίους μεταβούλους.\nφησὶν δʼ εἶναι πολλῶν ἀγαθῶν ἄξιος ὑμῖν ὁ ποιητής,\nπαύσας ὑμᾶς ξενικοῖσι λόγοις μὴ λίαν ἐξαπατᾶσθαι,\nμήθʼ ἥδεσθαι θωπευομένους, μήτʼ εἶναι χαυνοπολίτας.\nπρότερον δʼ ὑμᾶς ἀπὸ τῶν πόλεων οἱ πρέσβεις ἐξαπατῶντες\nπρῶτον μὲν ἰοστεφάνους ἐκάλουν· κἀπειδὴ τοῦτό τις εἴποι,\nεὐθὺς διὰ τοὺς στεφάνους ἐπʼ ἄκρων τῶν πυγιδίων ἐκάθησθε.\nεἰ δέ τις ὑμᾶς ὑποθωπεύσας λιπαρὰς καλέσειεν Ἀθήνας,\nηὕρετο πᾶν ἂν διὰ τὰς λιπαράς, ἀφύων τιμὴν περιάψας.\nταῦτα ποιήσας πολλῶν ἀγαθῶν αἴτιος ὑμῖν γεγένηται,\nκαὶ τοὺς δήμους ἐν ταῖς πόλεσιν δείξας ὡς δημοκρατοῦνται.\nτοιγάρτοι νῦν ἐκ τῶν πόλεων τὸν φόρον ὑμῖν ἀπάγοντες\nἥξουσιν ἰδεῖν ἐπιθυμοῦντες τὸν ποιητὴν τὸν ἄριστον,\nὅστις παρεκινδύνευσʼ εἰπεῖν ἐν Ἀθηναίοις τὰ δίκαια.\nοὕτω δʼ αὐτοῦ περὶ τῆς τόλμης ἤδη πόρρω κλέος ἥκει,\nὅτε καὶ βασιλεὺς Λακεδαιμονίων τὴν πρεσβείαν βασανίζων\nἠρώτησεν πρῶτα μὲν αὐτοὺς πότεροι ταῖς ναυσὶ κρατοῦσιν,\nεἶτα δὲ τοῦτον τὸν ποιητὴν ποτέρους εἴποι κακὰ πολλά·\nτούτους γὰρ ἔφη τοὺς ἀνθρώπους πολὺ βελτίους γεγενῆσθαι\nκαὶ τῷ πολέμῳ πολὺ νικήσειν τοῦτον ξύμβουλον ἔχοντας.\nδιὰ ταῦθʼ ὑμᾶς Λακεδαιμόνιοι τὴν εἰρήνην προκαλοῦνται\nκαὶ τὴν Αἴγιναν ἀπαιτοῦσιν· καὶ τῆς νήσου μὲν ἐκείνης\nοὐ φροντίζουσʼ, ἀλλʼ ἵνα τοῦτον τὸν ποιητὴν ἀφέλωνται.\nἀλλʼ ὑμεῖς τοι μή ποτʼ ἀφῆσθʼ· ὡς κωμῳδήσει τὰ δίκαια·\nφησὶν δʼ ὑμᾶς πολλὰ διδάξειν ἀγάθʼ, ὥστʼ εὐδαίμονας\nεἶναι,\nοὐ θωπεύων οὐδʼ ὑποτείνων μισθοὺς οὐδʼ ἐξαπατύλλων,\nοὐδὲ πανουργῶν οὐδὲ κατάρδων, ἀλλὰ τὰ βέλτιστα\nδιδάσκων.\nπρὸς ταῦτα Κλέων καὶ παλαμάσθω\nκαὶ πᾶν ἐπʼ ἐμοὶ τεκταινέσθω.\nτὸ γὰρ εὖ μετʼ ἐμοῦ καὶ τὸ δίκαιον\nξύμμαχον ἔσται, κοὐ μή ποθʼ ἁλῶ\nπερὶ τὴν πόλιν ὢν ὥσπερ ἐκεῖνος\nδειλὸς καὶ λακαταπύγων.\nδεῦρο Μοῦσʼ ἐλθὲ φλεγυρὰ πυρὸς ἔχουσα μένος ἔντονος Ἀχαρνική.\nοἷον ἐξ ἀνθράκων πρινίνων φέψαλος ἀνήλατʼ ἐρεθιζόμενος οὐρίᾳ ῥιπίδι,\nἡνίκʼ ἂν ἐπανθρακίδες ὦσι παρακείμεναι,\nοἱ δὲ Θασίαν ἀνακυκῶσι λιπαράμπυκα,\nοἱ δὲ μάττωσιν, οὕτω σοβαρὸν ἐλθὲ μέλος ἔντονον ἀγροικότερον\nὡς ἐμὲ λαβοῦσα τὸν δημότην.\nοἱ γέροντες οἱ παλαιοὶ μεμφόμεσθα τῇ πόλει·\nοὐ γὰρ ἀξίως ἐκείνων ὧν ἐναυμαχήσαμεν\nγηροβοσκούμεσθʼ ὑφʼ ὑμῶν, ἀλλὰ δεινὰ πάσχομεν,\nοἵτινες γέροντας ἄνδρας ἐμβαλόντες ἐς γραφὰς\nὑπὸ νεανίσκων ἐᾶτε καταγελᾶσθαι ῥητόρων,\nοὐδὲν ὄντας, ἀλλὰ κωφοὺς καὶ παρεξηυλημένους,\nοἷς Ποσειδῶν ἀσφάλειός ἐστιν ἡ βακτηρία·\nτονθορύζοντες δὲ γήρᾳ τῷ λίθῳ προσέσταμεν,\nοὐχ ὁρῶντες οὐδὲν εἰ μὴ τῆς δίκης τὴν ἠλύγην.\nὁ δέ, νεανίας ἑαυτῷ σπουδάσας ξυνηγορεῖν,\nἐς τάχος παίει ξυνάπτων στρογγύλοις τοῖς ῥήμασιν·\nκᾆτʼ ἀνελκύσας ἐρωτᾷ σκανδάληθρʼ ἱστὰς ἐπῶν\nἄνδρα Τιθωνὸν σπαράττων καὶ ταράττων καὶ κυκῶν.\nὁ δʼ ὑπὸ γήρως μασταρύζει, κᾆτʼ ὀφλὼν ἀπέρχεται,\nεἶτα λύζει καὶ δακρύει καὶ λέγει πρὸς τοὺς φίλους,\nοὗ μʼ ἐχρῆν σορὸν πρίασθαι τοῦτʼ ὀφλὼν ἀπέρχομαι.\nταῦτα πῶς εἰκότα, γέροντʼ ἀπολέσαι πολιὸν ἄνδρα περὶ\nκλεψύδραν,\nπολλὰ δὴ ξυμπονήσαντα καὶ θερμὸν ἀπο-\nμορξάμενον ἀνδρικὸν ἱδρῶτα δὴ καὶ πολύν,\nἄνδρʼ ἀγαθὸν ὄντα Μαραθῶνι περὶ τὴν πόλιν;\nεἶτα Μαραθῶνι μὲν ὅτʼ ἦμεν ἐδιώκομεν,\nνῦν δʼ ὑπʼ ἀνδρῶν πονηρῶν σφόδρα διωκόμεθα, κᾆτα\nπροσαλισκόμεθα.\nπρὸς τάδε τίς ἀντερεῖ Μαρψίας;\nτῷ γὰρ εἰκὸς ἄνδρα κυφὸν ἡλίκον Θουκυδίδην\nἐξολέσθαι συμπλακέντα τῇ Σκυθῶν ἐρημίᾳ,\nτῷδε τῷ Κηφισοδήμῳ τῷ λάλῳ ξυνηγόρῳ;\nὥστʼ ἐγὼ μὲν ἠλέησα κἀπεμορξάμην ἰδὼν\nἄνδρα πρεσβύτην ὑπʼ ἀνδρὸς τοξότου κυκώμενον,\nὃς μὰ τὴν Δήμητρʼ, ἐκεῖνος ἡνίκʼ ἦν Θουκυδίδης,\nοὐδʼ ἂν αὐτὴν τὴν Ἀχαίαν ῥᾳδίως ἠνέσχετο,\nἀλλὰ κατεπάλαισε μέντἂν πρῶτον Εὐάθλους δέκα,\nκατεβόησε δʼ ἂν κεκραγὼς τοξότας τρισχιλίους,\nπεριετόξευσεν δʼ ἂν αὐτοῦ τοῦ πατρὸς τοὺς ξυγγενεῖς.\nἀλλʼ ἐπειδὴ τοὺς γέροντας οὐκ ἐᾶθʼ ὕπνου τυχεῖν,\nψηφίσασθε χωρὶς εἶναι τὰς γραφάς, ὅπως ἂν ᾖ\nτῷ γέροντι μὲν γέρων καὶ νωδὸς ὁ ξυνήγορος,\nτοῖς νέοισι δʼ εὐρύπρωκτος καὶ λάλος χὠ Κλεινίου.\nκἀξελαύνειν χρὴ τὸ λοιπόν, κἂν φύγῃ τις ζημιοῦν,\nτὸν γέροντα τῷ γέροντι, τὸν νέον δὲ τῷ νέῳ.\nὅροι μὲν ἀγορᾶς εἰσιν οἵδε τῆς ἐμῆς.\nἐνταῦθʼ ἀγοράζειν πᾶσι Πελοποννησίοις\nἔξεστι καὶ Μεγαρεῦσι καὶ Βοιωτίοις,\nἐφʼ ᾧτε πωλεῖν πρὸς ἐμέ, Λαμάχῳ δὲ μή.\nἀγορανόμους δὲ τῆς ἀγορᾶς καθίσταμαι\nτρεῖς τοὺς λαχόντας τούσδʼ ἱμάντας ἐκ Λεπρῶν.\nἐνταῦθα μήτε συκοφάντης εἰσίτω\nμήτʼ ἄλλος ὅστις Φασιανός ἐστʼ ἀνήρ.\nἐγὼ δὲ τὴν στήλην καθʼ ἣν ἐσπεισάμην\nμέτειμʼ, ἵνα στήσω φανερὰν ἐν τἀγορᾷ.\nἀγορὰ νʼ Ἀθάναις χαῖρε Μεγαρεῦσιν φίλα.\nἐπόθουν τυ ναὶ τὸν φίλιον ᾇπερ ματέρα.\nἀλλʼ ὦ πόνηρα κώριʼ ἀθλίω πατρός,\nἄμβατε ποττὰν μᾶδδαν, αἴ χʼ εὕρητέ πᾶ.\nἀκούετε δή, ποτέχετʼ ἐμὶν τὰν γαστέρα·\nπότερα πεπρᾶσθαι χρῄδδετʼ ἢ πεινῆν κακῶς;\nπεπρᾶσθαι πεπρᾶσθαι.\nἐγώνγα καὐτός φαμι. τίς δʼ οὕτως ἄνους\nὃς ὑμέ κα πρίαιτο φανερὰν ζαμίαν;\nἀλλʼ ἔστι γάρ μοι Μεγαρικά τις μαχανά,\nχοίρως γὰρ ὑμὲ σκευάσας φασῶ φέρειν.\nπερίθεσθε τάσδε τὰς ὁπλὰς τῶν χοιρίων.\nὅπως δὲ δοξεῖτʼ εἶμεν ἐξ ἀγαθᾶς ὑός·\nὡς ναὶ τὸν Ἑρμᾶν, αἴπερ ἱξεῖτʼ οἴκαδις\nἄπρατα, πειρασεῖσθε τᾶς λιμῶ κακῶς.\nἀλλʼ ἀμφίθεσθε καὶ ταδὶ τὰ ῥυγχία,\nκἤπειτεν ἐς τὸυ σάκκον ὧδʼ ἐσβαίνετε.\nὅπως δὲ γρυλλιξεῖτε καὶ κοΐξετε\nχἠσεῖτε φωνὰν χοιρίων μυστηρικῶν.\nἐγὼν δὲ καρυξῶ Δικαιόπολιν ὅπᾳ·\nΔικαιόπολι, ἦ λῇς πρίασθαι χοιρία;\nτί; ἀνὴρ Μεγαρικός;\nἀγορασοῦντες ἵκομες.\nπῶς ἔχετε;\nδιαπεινᾶμες ἀεὶ ποττὸ πῦρ.\nἀλλʼ ἡδύ τοι νὴ τὸν Δίʼ, ἢν αὐλὸς παρῇ.\nτί δʼ ἄλλο πράττεθʼ οἱ Μεγαρῆς νῦν;\nοἷα δή.\nὅκα μὲν ἐγὼν τηνῶθεν ἐμπορευόμαν,\nἄνδρες πρόβουλοι τοῦτʼ ἔπραττον τᾷ πόλει,\nὅπως τάχιστα καὶ κάκιστʼ ἀπολοίμεθα.\nαὐτίκʼ ἄρʼ ἀπαλλάξεσθε πραγμάτων.\nσά μάν;\nτί δʼ ἄλλο Μεγαροῖ; πῶς ὁ σῖτος ὤνιος;\nπαρʼ ἁμὶ πολυτίματος ᾇπερ τοὶ θεοί.\nἅλας οὖν φέρεις;\nοὐχ ὑμὲς αὐτῶν ἄρχετε;\nοὐδὲ σκόροδα;\nποῖα σκόροδʼ; ὑμὲς τῶν ἀεί,\nὅκκʼ ἐσβάλητε, τὼς ἀρωραῖοι μύες\nπάσσακι τὰς ἄγλιθας ἐξορύσσετε.\nτί δαὶ φέρεις;\nχοίρως ἐγώνγα μυστικάς.\nκαλῶς λέγεις· ἐπίδειξον.\nἀλλὰ μὰν καλαί.\nἄντεινον αἰ λῇς· ὡς παχεῖα καὶ καλά.\nτουτὶ τί ἦν τὸ πρᾶγμα;\nχοῖρος ναὶ Δία.\nτί λέγεις σύ; ποδαπὴ δή ʼστι χοῖρος;\nΜεγαρικά.\nἢ οὐ χοῖρός ἐσθʼ ἅδʼ;\nοὐκ ἔμοιγε φαίνεται.\nοὐ δεινά; θᾶσθε τῶδε τὰς ἀπιστίας·\nοὔ φατι τάνδε χοῖρον εἶμεν. ἀλλὰ μάν,\nαἰ λῇς, περίδου μοι περὶ θυμιτιδᾶν ἁλῶν,\nαἰ μή ʼστιν οὗτος χοῖρος Ἑλλάνων νόμῳ.\nἀλλʼ ἔστιν ἀνθρώπου γε.\nναὶ τὸν Διοκλέα\nἐμά γα. τὺ δέ νιν εἴμεναι τίνος δοκεῖς;\nἦ λῇς ἀκοῦσαι φθεγγομένας;\nνὴ τοὺς θεοὺς\nἔγωγε.\nφώνει δὴ τὺ ταχέως χοιρίον.\nοὐ χρῆσθα; σιγῇς ὦ κάκιστʼ ἀπολουμένα;\nπάλιν τυ ἀποισῶ ναὶ τὸν Ἑρμᾶν οἴκαδις.\nκοῒ κοΐ.\nαὕτα ʼστὶ χοῖρος;\nνῦν γε χοῖρος φαίνεται.\nἀτὰρ ἐκτραφείς γε κύσθος ἔσται.\nπέντʼ ἑτῶν,\nσάφʼ ἴσθι, ποττὰν ματέρʼ εἰκασθήσεται.\nἀλλʼ οὐδὲ θύσιμός ἐστιν αὑτηγί.\nσά μάν;\nπᾷ δʼ οὐχὶ θύσιμός ἐστι;\nκέρκον οὐκ ἔχει.\nνεαρὰ γάρ ἐστιν· ἀλλὰ δελφακουμένα\nἑξεῖ μεγάλαν τε καὶ παχεῖαν κἠρυθράν.\nἀλλʼ αἰ τράφειν λῇς, ἅδε τοι χοῖρος καλά.\nὡς ξυγγενὴς ὁ κύσθος αὐτῆς θατέρᾳ.\nὁμοματρία γάρ ἐστι κἠκ τωὐτῶ πατρός.\nαἰ δʼ ἂν παχυνθῇ κἀναχνοιανθῇ τριχί,\nκάλλιστος ἔσται χοῖρος Ἀφροδίτᾳ θύειν.\nἀλλʼ οὐχὶ χοῖρος τἀφροδίτῃ θύεται.\nοὐ χοῖρος Ἀφροδίτᾳ; μόνᾳ γα δαιμόνων.\nκαὶ γίνεταί γα τᾶνδε τᾶν χοίρων τὸ κρῆς\nἅδιστον ἂν τὸν ὀδελὸν ἐμπεπαρμένον.\nἤδη δʼ ἄνευ τῆς μητρὸς ἐσθίοιεν ἄν;\nναὶ τὸν Ποτειδᾶν καί κʼ ἄνις γα τῶ πατρός.\nτί δʼ ἐσθίει μάλιστα;\nπάνθʼ ἅ κα διδῷς.\nαὐτὸς δʼ ἐρώτη.\nχοῖρε χοῖρε.\nκοῒ κοΐ.\nτρώγοις ἂν ἐρεβίνθους;\nκοῒ κοῒ κοΐ.\nτί δαί; φιβάλεως ἰσχάδας;\nκοῒ κοΐ.\nτί δαὶ σύ; τρώγοις ἄν;\nκοῒ κοῒ κοΐ.\nὡς ὀξὺ πρὸς τὰς ἰσχάδας κεκράγατε.\nἐνεγκάτω τις ἔνδοθεν τῶν ἰσχάδων\nτοῖς χοιριδίοισιν. ἆρα τρώξονται; βαβαί,\nοἷον ῥοθιάζουσʼ ὦ πολυτίμηθʼ Ἡράκλεις.\nποδαπὰ τὰ χοιρίʼ; ὡς Τραγασαῖα φαίνεται.\nἀλλʼ οὔτι πάσας κατέτραγον τὰς ἰσχάδας.\nἐγὼ γὰρ αὐτᾶν τάνδε μίαν ἀνειλόμαν.\nνὴ τὸν Δίʼ ἀστείω γε τὼ βοσκήματε·\nπόσου πρίωμαί σοι τὰ χοιρίδια; λέγε.\nτὸ μὲν ἅτερον τούτων σκορόδων τροπαλίδος,\nτὸ δʼ ἅτερον, αἰ λῇς, χοίνικος μόνας ἁλῶν.\nὠνήσομαί σοι· περίμενʼ αὐτοῦ.\nταῦτα δή.\nἙρμᾶ ʼμπολαῖε τὰν γυναῖκα τὰν ἐμὰν\nοὕτω μʼ ἀποδόσθαι τάν τʼ ἐμωυτῶ τʼ ἐμωυτῶ ματέρα.\nὦνθρωπε ποδαπός;\nχοιροπώλας Μεγαρικός.\nτὰ χοιρίδια τοίνυν ἐγὼ φανῶ ταδὶ\nπολέμια καὶ σέ.\nτοῦτʼ ἐκεῖνʼ, ἵκει πάλιν\nὅθενπερ ἀρχὰ τῶν κακῶν ἁμῖν ἔφυ.\nκλάων μεγαριεῖς. οὐκ ἀφήσεις τὸν σάκον;\nΔικαιόπολι Δικαιόπολι φαντάδδομαι.\nὑπὸ τοῦ; τίς ὁ φαίνων σʼ ἐστίν; ἁγορανόμοι,\nτοὺς συκοφάντας οὐ θύραζʼ ἐξείρξετε;\nτί δὴ μαθὼν φαίνεις ἄνευ θρυαλλίδος;\nοὐ γὰρ φανῶ τοὺς πολεμίους;\nκλάων γε σύ,\nεἰ μὴ ʼτέρωσε συκοφαντήσεις τρέχων.\nοἷον τὸ κακὸν ἐν ταῖς Ἀθάναις τοῦτʼ ἔνι.\nθάρρει Μεγαρίκʼ· ἀλλʼ ἧς τὰ χοιρίδιʼ ἀπέδου\nτιμῆς, λαβὲ ταυτὶ τὰ σκόροδα καὶ τοὺς ἅλας,\nκαὶ χαῖρε πόλλʼ.\nἀλλʼ ἁμὶν οὐκ ἐπιχώριον.\nπολυπραγμοσύνη νυν ἐς κεφαλὴν τράποιτʼ ἐμοί.\nὦ χοιρίδια πειρῆσθε κἄνις τῶ πατρὸς\nπαίειν ἐφʼ ἁλὶ τὰν μᾶδδαν, αἴκα τις διδῷ.\nεὐδαιμονεῖ γʼ ἅνθρωπος. οὐκ ἤκουσας οἷ προβαίνει\nτὸ πρᾶγμα τοῦ βουλεύματος; καρπώσεται γὰρ ἁνὴρ\nἐν τἀγορᾷ καθήμενος·\nκἂν εἰσίῃ τις Κτησίας\nἢ συκοφάντης ἄλλος, οἰμώζων\nκαθεδεῖται·\nοὐδʼ ἄλλος ἀνθρώπων ὑποψωνῶν σε πημανεῖ τι,\nοὐδʼ ἐξομόρξεται Πρέπις τὴν εὐρυπρωκτίαν σοι,\nοὐδʼ ὠστιεῖ Κλεωνύμῳ·\nχλαῖναν δʼ ἔχων φανὴν δίει\nκοὐ ξυντυχών σʼ Ὑπέρβολος\nδικῶν ἀναπλήσει·\nοὐδʼ ἐντυχὼν ἐν τἀγορᾷ πρόσεισί σοι βαδίζων\nΚρατῖνος ἀεὶ κεκαρμένος μοιχὸν μιᾷ μαχαίρᾳ,\nὁ περιπόνηρος Ἀρτέμων,\nὁ ταχὺς ἄγαν τὴν μουσικήν,\nὄζων κακὸν τῶν μασχαλῶν\nπατρὸς Τραγασαίου·\nοὐδʼ αὖθις αὖ σε σκώψεται Παύσων ὁ παμπόνηρος\nΛυσίστρατός τʼ ἐν τἀγορᾷ, Χολαργέων ὄνειδος,\nὁ περιαλουργὸς τοῖς κακοῖς,\nῥιγῶν τε καὶ πεινῶν ἀεὶ\nπλεῖν ἢ τριάκονθʼ ἡμέρας\nτοῦ μηνὸς ἑκάστου.\nἴττω Ἡρακλῆς ἔκαμόν γα τὰν τύλαν κακῶς·\nκατάθου τὺ τὰν γλάχωνʼ ἀτρέμας Ἰσμηνία·\nὑμὲς δʼ ὅσοι Θείβαθεν αὐληταὶ πάρα\nτοῖς ὀστίνοις φυσῆτε τὸν πρωκτὸν κυνός.\nπαῦʼ ἐς κόρακας. οἱ σφῆκες οὐκ ἀπὸ τῶν θυρῶν;\nπόθεν προσέπτονθʼ οἱ κακῶς ἀπολούμενοι\nἐπὶ τὴν θύραν μοι Χαιριδῆς βομβαύλιοι;\nνεὶ τὸν Ἰόλαον ἐπεχαρίττα γʼ ὦ ξένε·\nΘείβαθε γὰρ φυσᾶντες ἐξόπισθέ μου\nτἄνθια τᾶς γλάχωνος ἀπέκιξαν χαμαί.\nἀλλʼ εἴ τι βούλει, πρίασο τῶν ἐγὼ φέρω\nτῶν ὀρταλίχων ἢ τῶν τετραπτερυλλίδων.\nὦ χαῖρε κολλικοφάγε Βοιωτίδιον.\nτί φέρεις;\nὅσʼ ἐστὶν ἀγαθὰ Βοιωτοῖς ἁπλῶς,\nὀρίγανον γλαχὼ ψιάθως θρυαλλίδας\nνάσσας κολοιὼς ἀτταγᾶς φαλαρίδας\nτροχίλως κολύμβως.\nὡσπερεὶ χειμὼν ἄρα\nὀρνιθίας ἐς τὴν ἀγορὰν ἐλήλυθας.\nκαὶ μὰν φέρω χᾶνας λαγὼς ἀλώπεκας\nσκάλοπας ἐχίνως αἰελούρως πικτίδας\nἰκτῖδας ἐνύδρως ἐγχέλεις Κωπαΐδας.\nὦ τερπνότατον σὺ τέμαχος ἀνθρώποις φέρων,\nδός μοι προσειπεῖν, εἰ φέρεις, τὰς ἐγχέλεις.\nπρέσβειρα πεντήκοντα Κωπᾴδων κορᾶν,\nἔκβαθι τῶδε κἠπιχάριτται τῷ ξένῳ.\nὦ φιλτάτη σὺ καὶ πάλαι ποθουμένη,\nἦλθες ποθεινὴ μὲν τρυγῳδικοῖς χοροῖς,\nφίλη δὲ Μορύχῳ. δμῶες ἐξενέγκατε\nτὴν ἐσχάραν μοι δεῦρο καὶ τὴν ῥιπίδα.\nσκέψασθε παῖδες τὴν ἀρίστην ἔγχελυν,\nἥκουσαν ἕκτῳ μόλις ἔτει ποθουμένην·\nπροσείπατʼ αὐτὴν ὦ τέκνʼ· ἄνθρακας δʼ ἐγὼ\nὑμῖν παρέξω τῆσδε τῆς ξένης χάριν.\nἀλλʼ ἔσφερʼ αὐτήν· μηδὲ γὰρ θανών ποτε\nσοῦ χωρὶς εἴην ἐντετευτλανωμένης.\nἐμοὶ δὲ τιμὰ τᾶσδε πᾷ γενήσεται;\nἀγορᾶς τέλος ταύτην γέ που δώσεις ἐμοί·\nἀλλʼ εἴ τι πωλεῖς τῶνδε τῶν ἄλλων λέγε.\nἰώγα ταῦτα πάντα.\nφέρε πόσου λέγεις;\nἢ φορτίʼ ἕτερʼ ἐνθένδʼ ἐκεῖσʼ ἄξεις ἰών;\nὅ τι γʼ ἔστʼ Ἀθάναις, ἐν Βοιωτοῖσιν δὲ μή.\nἀφύας ἄρʼ ἄξεις πριάμενος Φαληρικὰς\nἢ κέραμον.\nἀφύας ἢ κέραμον; ἀλλʼ ἔντʼ ἐκεῖ·\nἀλλʼ ὅ τι παρʼ ἁμῖν μή ʼστι, τᾷδε δʼ αὖ πολύ.\nἐγᾦδα τοίνυν· συκοφάντην ἔξαγε,\nὥσπερ κέραμον ἐνδησάμενος.\nνεὶ τὼ θιὼ\nλάβοιμι μέντἂν κέρδος ἀγαγὼν καὶ πολύ,\nᾇπερ πίθακον ἀλιτρίας πολλᾶς πλέων.\nκαὶ μὴν ὁδὶ Νίκαρχος ἔρχεται φανῶν.\nμικκός γα μᾶκος οὗτος.\nἀλλʼ ἅπαν κακόν.\nταυτὶ τίνος τὰ φορτίʼ ἐστί;\nτῶδʼ ἐμὰ\nΘείβαθεν, ἴττω Δεύς.\nἐγὼ τοίνυν ὁδὶ\nφαίνω πολέμια ταῦτα.\nτί δὲ κακὸν παθὼν\nὀρναπετίοισι πόλεμον ἤρα καί μάχαν;\nκαὶ σέ γε φανῶ πρὸς τοῖσδε.\nτί ἀδικείμενος;\nἐγὼ φράσω σοι τῶν περιεστώτων χάριν·\nἐκ τῶν πολεμίων γʼ εἰσάγεις θρυαλλίδας.\nἔπειτα φαίνεις δῆτα διὰ θρυαλλίδα;\nαὕτη γὰρ ἐμπρήσειεν ἂν τὸ νεώριον.\nνεώριον θρυαλλίς;\nοἶμαι·\nτίνι τρόπῳ;\nἐνθεὶς ἂν ἐς τίφην ἀνὴρ Βοιώτιος\nἅψας ἄν ἐσπέμψειεν ἐς τὸ νεώριον\nδιʼ ὑδρορρόας, βορέαν ἐπιτηρήσας μέγαν.\nκεἴπερ λάβοιτο τῶν νεῶν τὸ πῦρ ἅπαξ,\nσελαγοῖντʼ ἂν εὐθύς.\nὦ κάκιστʼ ἀπολούμενε,\nσελαγοῖντʼ ἂν ὑπὸ τίφης τε καὶ θρυαλλίδος;\nμαρτύρομαι.\nξυλλάμβανʼ αὐτοῦ τὸ στόμα·\nδός μοι φορυτόν, ἵνʼ αὐτὸν ἐνδήσας φέρω\nὥσπερ κέραμον ἵνα μὴ καταγῇ φερόμενος.\nἔνδησον ὦ βέλτιστε τῷ\nξένῳ καλῶς τὴν ἐμπολὴν\nοὕτως ὅπως\nἂν μὴ θέρων κατάξῃ.\nἐμοὶ μελήσει ταῦτʼ, ἐπεί\nτοι καὶ ψοφεῖ λάλον τι καὶ\nπυρορραγὲς\nκἄλλως θεοῖσιν ἐχθρόν.\nτί χρήσεταί ποτʼ αὐτῷ;\nπάγχρηστον ἄγγος ἔσται,\nκρατὴρ κακῶν, τριπτὴρ δικῶν,\nφαίνειν ὑπευθύνους λυχνοῦχος\nκαὶ κύλιξ—\nκαὶ πράγματʼ ἐγκυκᾶσθαι.\nπῶς δʼ ἂν πεποιθοίη τις ἀγγείῳ\nτοιούτῳ χρώμενος\nκατʼ οἰκίαν\nτοσόνδʼ ἀεὶ ψοφοῦντι;\nἰσχυρόν ἐστιν ὦγάθʼ, ὥστʼ\nοὐκ ἂν καταγείη ποτʼ, εἴπερ\nἐκ ποδῶν\nκατωκάρα κρέμαιτο.\nἤδη καλῶς ἔχει σοι.\nμέλλω γά τοι θερίδδειν.\nἀλλʼ ὦ ξένων βέλτιστε συνθέριζε\nκαὶ τοῦτον λαβὼν\nπρόσβαλλʼ ὅποι βούλει φέρων\nπρὸς πάντα συκοφάντην.\nμόλις γʼ ἐνέδησα τὸν κακῶς ἀπολούμενον.\nαἴρου λαβὼν τὸν κέραμον ὦ Βοιώτιε.\nὑπόκυπτε τὰν τύλαν ἰὼν Ἰσμήνιχε.\nχὤπως κατοίσεις αὐτὸν εὐλαβούμενος.\nπάντως μὲν οἴσεις οὐδὲν ὑγιές, ἀλλʼ ὅμως·\nκἂν τοῦτο κερδήνῃς ἄγων τὸ φορτίον,\nεὐδαιμονήσεις συκοφαντῶν γʼ οὕνεκα.\nΔικαιόπολι.\nτίς ἔστι; τί με βωστρεῖς;\nὅ τι;\nἐκέλευε Λάμαχός σε ταυτησὶ δραχμῆς\nἐς τοὺς Χοᾶς αὑτῷ μεταδοῦναι τῶν κιχλῶν,\nτριῶν δραχμῶν δʼ ἐκέλευε Κωπᾷδʼ ἔγχελυν.\nὁ ποῖος οὗτος Λάμαχος τὴν ἔγχελυν;\nὁ δεινός, ὁ ταλαύρινος, ὃς τὴν Γοργόνα\nπάλλει κραδαίνων τρισὶ κατάσκιος λόφοις.\nοὐκ ἂν μὰ Δίʼ εἰ δοίη γέ μοι τὴν ἀσπίδα·\nἀλλʼ ἐπὶ ταρίχει τοὺς λόφους κραδαινέτω·\nἢν δʼ ἀπολιγαίνῃ, τοὺς ἀγορανόμους καλῶ.\nἐγὼ δʼ ἐμαυτῷ τόδε λαβὼν τὸ φορτίον\nεἴσειμʼ ὑπαὶ πτερύγων κιχλᾶν καὶ κοψίχων.\nεἶδες ὦ εἶδες ὦ πᾶσα πόλι τὸν φρόνιμον ἄνδρα τὸν ὑπέρσοφον,\nοἷʼ ἔχει σπεισάμενος ἐμπορικὰ χρήματα διεμπολᾶν,\nὧν τὰ μὲν ἐν οἰκίᾳ χρήσιμα, τὰ δʼ αὖ πρέπει χλιαρὰ κατεσθίειν.\nαὐτόματα πάντʼ ἀγαθὰ τῷδέ γε πορίζεται.\nοὐδέποτʼ ἐγὼ Πόλεμον οἴκαδʼ ὑποδέξομαι,\nοὐδὲ παρʼ ἐμοί ποτε τὸν Ἁρμόδιον ᾄσεται\nξυγκατακλινείς, ὅτι παροινικὸς ἀνὴρ ἔφυ,\nὅστις ἐπὶ πάντʼ ἀγάθʼ ἔχοντας ἐπικωμάσας\nἠργάσατο πάντα κακά, κἀνέτρεπε κἀξέχει\nκἀμάχετο καὶ προσέτι πολλὰ προκαλουμένου\nπῖνε κατάκεισο λαβὲ τήνδε φιλοτησίαν\nτὰς χάρακας ἧπτε πολὺ μᾶλλον ἐν τῷ πυρί,\nἐξέχει θʼ ἡμῶν βίᾳ τὸν οἶνον ἐκ τῶν ἀμπέλων.\nοὑτοσὶ δʼ ἐπτέρωταί τʼ ἐπὶ τὸ δεῖπνον ἅμα καὶ μεγάλα δὴ φρονεῖ,\nτοῦ βίου δʼ ἐξέβαλε δεῖγμα τάδε τὰ πτερὰ πρὸ τῶν θυρῶν.\nὦ Κύπριδι τῇ καλῇ καὶ Χάρισι ταῖς φίλαις ξύντροφε Διαλλαγή,\nὡς καλὸν ἔχουσα τὸ πρόσωπον ἄρʼ ἐλάνθανες.\nπῶς ἂν ἐμὲ καὶ σέ τις Ἔρως ξυναγάγοι λαβών,\nὥσπερ ὁ γεγραμμένος ἔχων στέφανον ἀνθέμων.\nἢ πάνυ γερόντιον ἴσως νενόμικάς με σύ;\nἀλλά σε λαβὼν τρία δοκῶ γʼ ἂν ἔτι προσβαλεῖν·\nπρῶτα μὲν ἂν ἀμπελίδος ὄρχον ἐλάσαι μακρόν,\nεἶτα παρὰ τόνδε νέα μοσχίδια συκίδων,\nκαὶ τὸ τρίτον ἡμερίδος ὄρχον, ὁ γέρων ὁδί,\nκαὶ περὶ τὸ χωρίον ἐλᾷδας ἅπαν ἐν κύκλῳ,\nὥστʼ ἀλείφεσθαί σʼ ἀπʼ αὐτῶν κἀμὲ ταῖς νουμηνίαις.\nἀκούετε λεῴ· κατὰ τὰ πάτρια τοὺς Χοᾶς\nπίνειν ὑπὸ τῆς σάλπιγγος· ὃς δʼ ἂν ἐκπίῃ\nπρώτιστος, ἀσκὸν Κτησιφῶντος λήψεται.\nὦ παῖδες ὦ γυναῖκες οὐκ ἠκούσατε;\nτί δρᾶτε; τοῦ κήρυκος οὐκ ἀκούετε;\nἀναβράττετʼ ἐξοπτᾶτε τρέπετʼ ἀφέλκετε\nτὰ λαγῷα ταχέως, τοὺς στεφάνους ἀνείρετε.\nφέρε τοὺς ὀβελίσκους, ἵνʼ ἀναπείρω τὰς κίχλας.\nζηλῶ σε τῆς εὐβουλίας,\nμᾶλλον δὲ τῆς εὐωχίας\nἄνθρωπε τῆς παρούσης.\nτί δῆτʼ ἐπειδὰν τὰς κίχλας ὀπτωμένας ἴδητε;\nοἶμαί σε καὶ τοῦτʼ εὖ λέγειν.\nτὸ πῦρ ὑποσκάλευε.\nἤκουσας ὡς μαγειρικῶς\nκομψῶς τε καὶ δειπνητικῶς\nαὑτῷ διακονεῖται;\nοἴμοι τάλας.\nὦ Ἡράκλεις τίς οὑτοσί;\nἀνὴρ κακοδαίμων.\nκατὰ σεαυτόν νυν τρέπου.\nὦ φίλτατε, σπονδαὶ γάρ εἰσι σοὶ μόνῳ,\nμέτρησον εἰρήνης τί μοι, κἂν πέντʼ ἔτη.\nτί δʼ ἔπαθες;\nἐπετρίβην ἀπολέσας τὼ βόε.\nπόθεν;\nἀπὸ Φυλῆς ἔλαβον οἱ Βοιώτιοι.\nὦ τρισκακόδαιμον εἶτα λευκὸν ἀμπέχει;\nκαὶ ταῦτα μέντοι νὴ Δίʼ ὥπερ μʼ ἐτρεφέτην\nἐν πᾶσι βολίτοις.\nεἶτα νυνὶ τοῦ δέει;\nἀπόλωλα τὠφθαλμὼ δακρύων τὼ βόε.\nἀλλʼ εἴ τι κήδει Δερκέτου Φυλασίου,\nὑπάλειψον εἰρήνῃ με τὠφθαλμὼ ταχύ.\nἀλλʼ ὦ πόνηρʼ οὐ δημοσιεύων τυγχάνω.\nἴθʼ ἀντιβολῶ σʼ, ἤν πως κομίσωμαι τὼ βόε.\nοὐκ ἔστιν, ἀλλὰ κλᾶε πρὸς τοὺς Πιττάλου.\nσὺ δʼ ἀλλά μοι σταλαγμὸν εἰρήνης ἕνα\nἐς τὸν καλαμίσκον ἐνστάλαξον τουτονί.\nοὐδʼ ἂν στριβιλικίγξ· ἀλλʼ ἀπιὼν οἴμωζέ ποι.\nοἴμοι κακοδαίμων τοῖν γεωργοῖν βοιδίοιν.\nἁνὴρ ἀνηύρηκέν τι ταῖς\nσπονδαῖσιν ἡδύ, κοὐκ ἔοικεν\nοὐδενὶ μεταδώσειν.\nκατάχει σὺ τῆς χορδῆς τὸ μέλι, τὰς σηπίας στάθευε.\nἤκουσας ὀρθιασμάτων;\nὀπτᾶτε τἀγχέλεια.\nἀποκτενεῖς λιμῷ ʼμὲ καὶ\nτοὺς γείτονας κνίσῃ τε καὶ\nφωνῇ τοιαῦτα λάσκων.\nὀπτᾶτε ταυτὶ καὶ καλῶς ξανθίζετε.\nΔικαιόπολι.\nτίς οὑτοσί; τίς οὑτοσί;\nἔπεμψέ τίς σοι νυμφίος ταυτὶ κρέα\nἐκ τῶν γάμων.\nκαλῶς γε ποιῶν ὅστις ἦν.\nἐκέλευε δʼ ἐγχέαι σε τῶν κρεῶν χάριν,\nἵνα μὴ στρατεύοιτʼ ἀλλὰ βινοίη μένων,\nἐς τὸν ἀλάβαστον κύαθον εἰρήνης ἕνα.\nἀπόφερʼ ἀπόφερε τὰ κρέα καὶ μή μοι δίδου,\nὡς οὐκ ἂν ἐγχέαιμι μυρίων δραχμῶν.\nἀλλʼ αὑτηὶ τίς ἔστιν;\nἡ νυμφεύτρια\nδεῖται παρὰ τῆς νύμφης τι σοὶ λέξαι μόνῳ.\nφέρε δὴ τί σὺ λέγεις; ὡς γέλοιον ὦ θεοὶ\nτὸ δέημα τῆς νύμφης ὃ δεῖταί μου σφόδρα,\nὅπως ἂν οἰκουρῇ τὸ πέος τοῦ νυμφίου.\nφέρε δεῦρο τὰς σπονδάς, ἵνʼ αὐτῇ δῶ μόνῃ,\nὁτιὴ γυνή ʼστι τοῦ πολέμου τʼ οὐκ αἰτία.\nὕπεχʼ ὧδε δεῦρο τοὐξάλειπτρον ὦ γύναι.\nοἶσθʼ ὡς ποιεῖτε; τοῦτο τῇ νύμφῃ φράσον,\nὅταν στρατιώτας καταλέγωσι, τουτῳὶ\nνύκτωρ ἀλειφέτω τὸ πέος τοῦ νυμφίου.\nἀπόφερε τὰς σπονδάς. φέρε τὴν οἰνήρυσιν,\nἵνʼ οἶνον ἐγχέω λαβὼν ἐς τοὺς Χοᾶς.\nκαὶ μὴν ὁδί τις τὰς ὀφρῦς ἀνεσπακὼς·\nὥσπερ τι δεινὸν ἀγγελῶν ἐπείγεται.\nἰὼ πόνοι τε καὶ μάχαι καὶ Λάμαχοι.\nτίς ἀμφὶ χαλκοφάλαρα δώματα κτυπεῖ;\nἰέναι σʼ ἐκέλευον οἱ στρατηγοὶ τήμερον\nταχέως λαβόντα τοὺς λόχους καὶ τοὺς λόφους·\nκἄπειτα τηρεῖν νειφόμενον τὰς ἐσβολάς.\nὑπὸ τοὺς Χοᾶς γὰρ καὶ Χύτρους αὐτοῖσί τις\nἤγγειλε λῃστὰς ἐμβαλεῖν Βοιωτίους.\nἰὼ στρατηγοὶ πλείονες ἢ βελτίονες.\nοὐ δεινὰ μὴ ʼξεῖναί με μηδʼ ἑορτάσαι;\nἰὼ στράτευμα πολεμολαμαχαϊκόν.\nοἴμοι κακοδαίμων καταγελᾷς ἤδη σύ μου.\nβούλει μάχεσθαι Γηρυόνῃ τετραπτίλῳ;\nαἰαῖ\nοἵαν ὁ κῆρυξ ἀγγελίαν ἤγγειλέ μοι.\nαἰαῖ τίνα δʼ αὖ μοι προστρέχει τις ἀγγελῶν;\nΔικαιόπολι.\nτί ἔστιν;\nἐπὶ δεῖπνον ταχὺ\nβάδιζε τὴν κίστην λαβὼν καὶ τὸν χοᾶ.\nὁ τοῦ Διονύσου γάρ σʼ ἱερεὺς μεταπέμπεται.\nἀλλʼ ἐγκόνει· δειπνεῖν κατακωλύεις πάλαι.\nτὰ δʼ ἄλλα πάντʼ ἐστὶν παρεσκευασμένα,\nκλῖναι τράπεζαι προσκεφάλαια στρώματα\nστέφανοι μύρον τραγήμαθʼ, αἱ πόρναι πάρα,\nἄμυλοι πλακοῦντες σησαμοῦντες ἴτρια,\nὀρχηστρίδες, τὰ φίλταθʼ Ἁρμοδίου, καλαί.\nἀλλʼ ὡς τάχιστα σπεῦδε.\nκακοδαίμων ἐγώ.\nκαὶ γὰρ σὺ μεγάλην ἐπεγράφου τὴν Γοργόνα.\nσύγκλῃε, καὶ δεῖπνόν τις ἐνσκευαζέτω.\nπαῖ παῖ φέρʼ ἔξω δεῦρο τὸν γυλιὸν ἐμοί.\nπαῖ παῖ φέρʼ ἔξω δεῦρο τὴν κίστην ἐμοί.\nἅλας θυμίτας οἶσε παῖ καὶ κρόμμυα.\nἐμοὶ δὲ τεμάχη· κρομμύοις γὰρ ἄχθομαι.\nθρῖον ταρίχους οἶσε δεῦρο παῖ σαπροῦ.\nκἀμοὶ σὺ δημοῦ θρῖον· ὀπρήσω δʼ ἐκεῖ.\nἔνεγκε δεῦρο τὼ πτερὼ τὼ κʼ τοῦ κράνους.\nἐμοὶ δὲ τὰς φάττας γε φέρε καὶ τὰς κίχλας.\nκαλόν γε καὶ λευκὸν τὸ τῆς στρούθου πτερόν.\nκαλόν γε καὶ ξανθὸν τὸ τῆς φάττης κρέας.\nὦνθρωπε παῦσαι καταγελῶν μου τῶν ὅπλων.\nὦνθρωπε βούλει μὴ βλέπειν ἐς τὰς κίχλας;\nτὸ λοφεῖον ἐξένεγκε τῶν τριῶν λόφων.\nκἀμοὶ λεκάνιον τῶν λαγῴων δὸς κρεῶν.\nἀλλʼ ἢ τριχόβρωτες τοὺς λόφους που κατέφαγον.\nἀλλʼ ἤ πρὸ δείπνου τὴν μίμαρκυν κατέδομαι.\nὦνθρωπε βούλει μὴ προσαγορεύειν ἐμέ;\nοὐκ ἀλλʼ ἐγὼ χὠ παῖς ἐρίζομεν πάλαι.\nβούλει περιδόσθαι κἀπιτρέψαι Λαμάχῳ,\nπότερον ἀκρίδες ἥδιόν ἐστιν ἤ κίχλαι;\nοἴμʼ ὡς ὑβρίζεις.\nτὰς ἀκρίδας κρίνει πολύ.\nπαῖ παῖ καθελών μοι τὸ δόρυ δεῦρʼ ἔξω φέρε.\nπαῖ παῖ σὺ δʼ ἀφελὼν δεῦρο τὴν χορδὴν φέρε.\nφέρε τοῦ δόρατος ἀφελκύσωμαι τοὔλυτρον.\nἔχʼ, ἀντέχου παῖ.\nκαὶ σὺ παῖ τοῦδʼ ἀντέχου.\nτοὺς κιλλίβαντας οἶσε παῖ τῆς ἀσπίδος.\nκαὶ τῆς ἐμῆς τοὺς κριβανίτας ἔκφερε.\nφέρε δεῦρο γοργόνωτον ἀσπίδος κύκλον.\nκἀμοὶ πλακοῦντος τυρόνωτον δὸς κύκλον.\nταῦτʼ οὐ κατάγελώς ἐστιν ἀνθρώποις πλατύς;\nταῦτʼ οὐ πλακοῦς δῆτʼ ἐστὶν ἀνθρώποις γλυκύς;\nκατάχει σὺ παῖ τοὔλαιον. ἐν τῷ χαλκίῳ\nἐνορῶ γέροντα δειλίας φευξούμενον.\nκατάχει σὺ τὸ μέλι. κἀνθάδʼ ἔνδηλος γέρων\nκλάειν κελεύων Λάμαχον τὸν Γοργάσου.\nφέρε δεῦρο παῖ θώρακα πολεμιστήριον.\nἔξαιρε παῖ θώρακα κἀμοὶ τὸν χοᾶ.\nἐν τῷδε πρὸς τοὺς πολεμίους θωρήξομαι.\nἐν τῷδε πρὸς τοὺς συμπότας θωρήξομαι.\nτὰ στρώματʼ ὦ παῖ δῆσον ἐκ τῆς ἀσπίδος.\nτὸ δεῖπνον ὦ παῖ δῆσον ἐκ τῆς κιστίδος.\nἐγὼ δʼ ἐμαυτῷ τὸν γυλιὸν οἴσω λαβών.\nἐγὼ δὲ θοἰμάτιον λαβὼν ἐξέρχομαι.\nτὴν ἀσπίδʼ αἴρου καὶ βάδιζʼ ὦ παῖ λαβών.\nνείφει. βαβαιάξ· χειμέρια τὰ πράγματα.\nαἴρου τὸ δεῖπνον· συμποτικὰ τὰ πράγματα.\nἴτε δὴ χαίροντες ἐπὶ στρατιάν.\nὡς ἀνομοίαν ἔρχεσθον ὁδόν·\nτῷ μὲν πίνειν στεφανωσαμένῳ,\nσοὶ δὲ ῥιγῶν καὶ προφυλάττειν,\nτῷ δὲ καθεύδειν\nμετὰ παιδίσκης ὡραιοτάτης,\nἀνατριβομένῳ τε τὸ δεῖνα.\nἈντίμαχον τὸν ψακάδος †τὸν ξυγγραφῆ† τὸν μελέων ποιητήν,\nὡς μὲν ἁπλῷ, κακῶς ἐξολέσειεν ὁ Ζεύς·\nὅς γʼ ἐμὲ τὸν τλήμονα Λήναια χορηγῶν ἀπέλυσʼ ἄδειπνον.\nὃν ἔτʼ ἐπίδοιμι τευθίδος\nδεόμενον, ἡ δʼ ὠπτημένη\nσίζουσα πάραλος ἐπὶ τραπέζῃ κειμένη\nὀκέλλοι· κᾆτα μέλλοντος\nλαβεῖν αὐτοῦ κύων\nἁρπάσασα φεύγοι.\nτοῦτο μὲν αὐτῷ κακὸν ἕν, κᾆθʼ ἕτερον νυκτερινὸν γένοιτο.\nἠπιαλῶν γὰρ οἴκαδʼ ἐξ ἱππασίας βαδίζων,\nεἶτα κατάξειέ τις αὐτοῦ μεθύων τῆς κεφαλῆς Ὀρέστης\nμαινόμενος· ὁ δὲ λίθον βαλεῖν\nβουλόμενος ἐν σκότῳ λάβοι\nτῇ χειρὶ πέλεθον ἀρτίως κεχεσμένον·\nἐπᾴξειεν δʼ ἔχων\nτὸν μάρμαρον, κἄπειθʼ ἁμαρτὼν\nβάλοι Κρατῖνον.\nὦ δμῶες οἳ κατʼ οἶκόν ἐστε Λαμάχου,\nὕδωρ ὕδωρ ἐν χυτριδίῳ θερμαίνετε·\nὀθόνια, κηρωτὴν παρασκευάζετε,\nἔριʼ οἰσυπηρά, λαμπάδιον περὶ τὸ σφυρόν.\nἁνὴρ τέτρωται χάρακι διαπηδῶν τάφρον,\nκαὶ τὸ σφυρὸν παλίνορρον ἐξεκόκκισεν,\nκαὶ τῆς κεφαλῆς κατέαγε περὶ λίθῳ πεσών,\nκαὶ Γοργόνʼ ἐξήγειρεν ἐκ τῆς ἀσπίδος.\nπτίλον δὲ τὸ μέγα κομπολακύθου πεσὸν\nπρὸς ταῖς πέτραισι, δεινὸν ἐξηύδα μέλος·\nὦ κλεινὸν ὄμμα νῦν πανύστατόν σʼ ἰδὼν\nλείπω φάος γε τοὐμόν, οὐκέτʼ εἰμʼ ἐγώ.\nτοσαῦτα λέξας εἰς ὑδρορρόαν πεσὼν\nἀνίσταταί τε καὶ ξυναντᾷ δραπέταις\nλῃστὰς ἐλαύνων καὶ κατασπέρχων δορί.\nὁδὶ δὲ καὐτός· ἀλλʼ ἄνοιγε τὴν θύραν.\nἀτταταῖ ἀτταταῖ\nστυγερὰ τάδε γε κρυερὰ πάθεα· τάλας ἐγώ.\nδιόλλυμαι δορὸς ὑπὸ πολεμίου τυπείς.\nἐκεῖνο δʼ οὖν αἰακτὸν ἂν γένοιτο,\nΔικαιόπολις εἴ μʼ ἴδοι τετρωμένον\nκᾆτʼ ἐγχάνοι ταῖς ἐμαῖς τύχαισιν.\nἀτταταῖ ἀτταταῖ\nτῶν τιτθίων, ὡς σκληρὰ καὶ κυδώνια.\nφιλήσατόν με μαλθακῶς ὦ χρυσίω\nτὸ περιπεταστὸν κἀπιμανδαλωτόν.\n\nτὸν γὰρ χοᾶ πρῶτος ἐκπέπωκα.\nὦ συμφορὰ τάλαινα τῶν ἐμῶν κακῶν.\nἰὼ ἰὼ τραυμάτων ἐπωδύνων.\n\nἰὴ ἰὴ χαῖρε Λαμαχίππιον.\nστυγερὸς ἐγώ.\nτί με σὺ κυνεῖς;\nμογερὸς ἐγώ.\nτί με σὺ δάκνεις;\nτάλας ἐγὼ ξυμβολῆς βαρείας.\nτοῖς Χουσὶ γάρ τις ξυμβολὰς ἐπράττετο;\nἰὼ ἰὼ Παιὰν Παιάν.\nἀλλʼ οὐχὶ νυνὶ τήμερον Παιώνια.\nλάβεσθέ μου λάβεσθε τοῦ σκέλους παπαῖ,\nπροσλάβεσθʼ ὦ φίλοι.\nἐμοῦ δέ γε σφὼ τοῦ πέους ἄμφω μέσου\nπροσλάβεσθʼ ὦ φίλαι.\nεἰλιγγιῶ κάρα λίθῳ πεπληγμένος\nκαὶ σκοτοδινιῶ.\nκἀγὼ καθεύδειν βούλομαι καὶ στύομαι\nκαὶ σκοτοβινιῶ\nθύραζέ μʼ ἐξενέγκατʼ ἐς τοῦ Πιττάλου\nπαιωνίαισι χερσίν.\nὡς τοὺς κριτάς με φέρετε· ποῦ ʼστιν ὁ βασιλεύς;\nἀπόδοτέ μοι τὸν ἀσκόν.\nλόγχη τις ἐμπέπηγέ μοι διʼ ὀστέων ὀδυρτά.\nὁρᾶτε τουτονὶ κενόν. τήνελλα καλλίνικος.\nτήνελλα δῆτʼ, εἴπερ καλεῖς γʼ, ὦ πρέσβυ, καλλίνικος.\nκαὶ πρός γʼ ἄκρατον ἐγχέας ἄμυστιν ἐξέλαψα.\nτήνελλά νυν ὦ γεννάδα· χώρει λαβὼν τὸν ἀσκόν.\nἕπεσθέ νυν ᾄδοντες ὦ τήνελλα καλλίνικος.\nἀλλʼ ἑψόμεσθα σὴν χάριν\nτήνελλα καλλίνικος ᾄδοντες\nσὲ καὶ τὸν ἀσκόν.\n"};
