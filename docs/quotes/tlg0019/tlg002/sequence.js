var sequence = {"name":"Aristophanes. Knights","data":"\nἰατταταιὰξ τῶν κακῶν, ἰατταταῖ.\nκακῶς Παφλαγόνα τὸν νεώνητον κακὸν\nαὐταῖσι βουλαῖς ἀπολέσειαν οἱ θεοί.\nἐξ οὗ γὰρ εἰσήρρησεν ἐς τὴν οἰκίαν\nπληγὰς ἀεὶ προστρίβεται τοῖς οἰκέταις.\nκάκιστα δῆθʼ οὗτός γε πρῶτος Παφλαγόνων\nαὐταῖς διαβολαῖς.\nὦ κακόδαιμον πῶς ἔχεις;\nκακῶς καθάπερ σύ.\nδεῦρο δὴ πρόσελθʼ, ἵνα\nξυναυλίαν κλαύσωμεν Οὐλύμπου νόμον.\nμυμῦ μυμῦ μυμῦ μυμῦ μυμῦ μυμῦ.\nτί κινυρόμεθʼ ἄλλως; οὐκ ἐχρῆν ζητεῖν τινα\nσωτηρίαν νῷν, ἀλλὰ μὴ κλάειν ἔτι;\nτίς οὖν γένοιτʼ ἄν;\nλέγε σύ.\nσὺ μὲν οὖν μοι λέγε,\nἵνα μὴ μάχωμαι.\nμὰ τὸν Ἀπόλλω ʼγὼ μὲν οὔ.\nπῶς ἂν σύ μοι λέξειας ἁμὲ χρὴ λέγειν;\nἀλλʼ εἰπὲ θαρρῶν, εἶτα κἀγὼ σοὶ φράσω.\nἀλλʼ οὐκ ἔνι μοι τὸ θρέττε. πῶς ἂν οὖν ποτε\nεἴποιμʼ ἂν αὐτὸ δῆτα κομψευριπικῶς;\nμὴ ʼμοί γε, μὴ ʼμοί, μὴ διασκανδικίσῃς·\nἀλλʼ εὑρέ τινʼ ἀπόκινον ἀπὸ τοῦ δεσπότου.\nλέγε δὴ μόλωμεν ξυνεχὲς ὡδὶ ξυλλαβών.\nκαὶ δὴ λέγω μόλωμεν.\nἐξόπισθε νῦν\nαὐτὸ φάθι τοῦ μόλωμεν.\nαὐτό.\nπάνυ καλῶς.\nὥσπερ δεφόμενος νῦν ἀτρέμα πρῶτον λέγε\nτὸ μόλωμεν, εἶτα δʼ αὐτό, κᾆτʼ ἐπάγων πυκνόν.\nμόλωμεν αὐτὸ μόλωμεν αὐτομολῶμεν.\nἢν\nοὐχ ἡδύ;\nνὴ Δία· πλήν γε περὶ τῷ δέρματι\nδέδοικα τουτονὶ τὸν οἰωνόν.\nτί δαί;\nὁτιὴ τὸ δέρμα δεφομένων ἀπέρχεται.\nκράτιστα τοίνυν τῶν παρόντων ἐστὶ νῷν,\nθεῶν ἰόντε προσπεσεῖν του πρὸς βρέτας.\n† ποῖον βρέτας †; ἐτεὸν ἡγεῖ γὰρ θεούς;\nἔγωγε.\nποίῳ χρώμενος τεκμηρίῳ;\nὁτιὴ θεοῖσιν ἐχθρός εἰμʼ. οὐκ εἰκότως;\nεὖ προσβιβάζεις μʼ. ἀλλʼ ἑτέρᾳ πῃ σκεπτέον.\nβούλει τὸ πρᾶγμα τοῖς θεαταῖσιν φράσω;\nοὐ χεῖρον· ἓν δʼ αὐτοὺς παραιτησώμεθα,\nἐπίδηλον ἡμῖν τοῖς προσώποισιν ποιεῖν,\nἢν τοῖς ἔπεσι χαίρωσι καὶ τοῖς πράγμασιν.\nλέγοιμʼ ἂν ἤδη. νῷν γάρ ἐστι δεσπότης\nἄγροικος ὀργὴν κυαμοτρὼξ ἀκράχολος,\nΔῆμος πυκνίτης, δύσκολον γερόντιον\nὑπόκωφον. οὗτος τῇ προτέρᾳ νουμηνίᾳ\nἐπρίατο δοῦλον, βυρσοδέψην Παφλαγόνα,\nπανουργότατον καὶ διαβολώτατόν τινα.\nοὗτος καταγνοὺς τοῦ γέροντος τοὺς τρόπους,\nὁ βυρσοπαφλαγών, ὑποπεσὼν τὸν δεσπότην\nᾔκαλλʼ ἐθώπευʼ ἐκολάκευʼ ἐξηπάτα\nκοσκυλματίοις ἄκροισι τοιαυτὶ λέγων·\nὦ Δῆμε λοῦσαι πρῶτον ἐκδικάσας μίαν,\nἐνθοῦ ῥόφησον ἔντραγʼ ἔχε τριώβολον.\nβούλει παραθῶ σοι δόρπον; εἶτʼ ἀναρπάσας\nὅ τι ἄν τις ἡμῶν σκευάσῃ, τῷ δεσπότῃ\nΠαφλαγὼν κεχάρισται τοῦτο. καὶ πρώην γʼ ἐμοῦ\nμᾶζαν μεμαχότος ἐν Πύλῳ Λακωνικήν,\nπανουργότατά πως περιδραμὼν ὑφαρπάσας\nαὐτὸς παρέθηκε τὴν ὑπʼ ἐμοῦ μεμαγμένην,\nἡμᾶς δʼ ἀπελαύνει κοὐκ ἐᾷ τὸν δεσπότην\nἄλλον θεραπεύειν, ἀλλὰ βυρσίνην ἔχων\nδειπνοῦντος ἑστὼς ἀποσοβεῖ τοὺς ῥήτορας.\nᾄδει δὲ χρησμούς· ὁ δὲ γέρων σιβυλλιᾷ.\nὁ δʼ αὐτὸν ὡς ὁρᾷ μεμακκοακότα,\nτέχνην πεποίηται. τοὺς γὰρ ἔνδον ἄντικρυς\nψευδῆ διαβάλλει· κᾆτα μαστιγούμεθα\nἡμεῖς· Παφλαγὼν δὲ περιθέων τοὺς οἰκέτας\nαἰτεῖ ταράττει δωροδοκεῖ λέγων τάδε·\nὁρᾶτε τὸν Ὕλαν διʼ ἐμὲ μαστιγούμενον;\nεἰ μή μʼ ἀναπείσετʼ, ἀποθανεῖσθε τήμερον.\nἡμεῖς δὲ δίδομεν· εἰ δὲ μή, πατούμενοι\nὑπὸ τοῦ γέροντος ὀκταπλάσιον χέζομεν.\nνῦν οὖν ἀνύσαντε φροντίσωμεν ὦγαθέ,\nποίαν ὁδὸν νὼ τρεπτέον καὶ πρὸς τίνα.\nκράτιστʼ ἐκείνην τὴν μόλωμεν ὦγαθέ.\nἀλλʼ οὐχ οἷόν τε τὸν Παφλαγόνʼ οὐδὲν λαθεῖν·\nἐφορᾷ γὰρ οὗτος πάντʼ. ἔχει γὰρ τὸ σκέλος\nτὸ μὲν ἐν Πύλῳ, τὸ δʼ ἓτερον ἐν τἠκκλησίᾳ.\nτοσόνδε δʼ αὐτοῦ βῆμα διαβεβηκότος\nὁ πρωκτός ἐστιν αὐτόχρημʼ ἐν Χάοσιν,\nτὼ χεῖρʼ ἐν Αἰτωλοῖς, ὁ νοῦς δʼ ἐν Κλωπιδῶν.\nκράτιστον οὖν νῷν ἀποθανεῖν.\nἀλλὰ σκόπει,\nὅπως ἂν ἀποθάνοιμεν ἀνδρικώτατα.\nπῶς δῆτα πῶς γένοιτʼ ἂν ἀνδρικώτατα;\nβέλτιστον ἡμῖν αἷμα ταύρειον πιεῖν.\nὁ Θεμιστοκλέους γὰρ θάνατος αἱρετώτερος.\nμὰ Δίʼ ἀλλʼ ἄκρατον οἶνον ἀγαθοῦ δαίμονος.\nἴσως γὰρ ἂν χρηστόν τι βουλευσαίμεθα.\nἰδού γʼ ἄκρατον. περὶ πότου γοῦν ἐστί σοι;\nπῶς δʼ ἂν μεθύων χρηστόν τι βουλεύσαιτʼ ἀνήρ;\nἄληθες οὗτος; κρουνοχυτρολήραιον εἶ.\nοἶνον σὺ τολμᾷς εἰς ἐπίνοιαν λοιδορεῖν;\nοἴνου γὰρ εὕροις ἄν τι πρακτικώτερον;\nὁρᾷς, ὅταν πίνωσιν ἄνθρωποι τότε\nπλουτοῦσι διαπράττουσι νικῶσιν δίκας\nεὐδαιμονοῦσιν ὠφελοῦσι τοὺς φίλους.\nἀλλʼ ἐξένεγκέ μοι ταχέως οἴνου χοᾶ,\nτὸν νοῦν ἵνʼ ἄρδω καὶ λέγω τι δεξιόν.\nοἴμοι τί ποθʼ ἡμᾶς ἐργάσει τῷ σῷ πότῳ;\nἀγάθʼ· ἀλλʼ ἔνεγκʼ· ἐγὼ δὲ κατακλινήσομαι.\nἢν γὰρ μεθυσθῶ, πάντα ταυτὶ καταπάσω\nβουλευματίων καὶ γνωμιδίων καὶ νοιδίων.\nὡς εὐτυχῶς ὅτι οὐκ ἐλήφθην ἔνδοθεν\nκλέπτων τὸν οἶνον.\nεἰπέ μοι Παφλαγὼν τί δρᾷ;\nἐπίπαστα λείξας δημιόπραθʼ ὁ βάσκανος\nῥέγκει μεθύων ἐν ταῖσι βύρσαις ὕπτιος.\nἴθι νυν ἄκρατον ἐγκάναξόν μοι πολὺν\nσπονδήν.\nλαβὲ δὴ καὶ σπεῖσον ἀγαθοῦ δαίμονος.\nἕλχʼ ἕλκε τὴν τοῦ δαίμονος τοῦ Πραμνίου.\nὦ δαῖμον ἀγαθὲ σὸν τὸ βούλευμʼ, οὐκ ἐμόν.\nεἴπʼ, ἀντιβολῶ, τί ἔστι;\nτοὺς χρησμοὺς ταχὺ\nκλέψας ἔνεγκε τοῦ Παφλαγόνος ἔνδοθεν,\nἕως καθεύδει.\nταῦτʼ. ἀτὰρ τοῦ δαίμονος\nδέδοιχʼ ὅπως μὴ τεύξομαι κακοδαίμονος.\nφέρε νυν ἐγὼ μʼ αὐτῷ προσαγάγω τὸν χοᾶ.\nτὸν νοῦν ἵνʼ ἄρδω καὶ λέγω τι δεξιόν.\nὡς μεγάλʼ ὁ Παφλαγὼν πέρδεται καὶ ῥέγκεται,\nὥστʼ ἔλαθον αὐτὸν τὸν ἱερὸν χρησμὸν λαβών,\nὅνπερ μάλιστʼ ἐφύλαττεν.\nὦ σοφώτατε.\nφέρʼ αὐτὸν ἵνʼ ἀναγνῶ· σὺ δʼ ἔγχεον πιεῖν\nἀνύσας τι. φέρʼ ἴδω τί ἄρʼ ἔνεστιν αὐτόθι.\nὦ λόγια. δός μοι δὸς τὸ ποτήριον ταχύ.\nἰδού. τί φησʼ ὁ χρησμός;\nἑτέραν ἔγχεον.\nἐν τοῖς λογίοις ἔνεστιν ἑτέραν ἔγχεον;\nὦ Βάκι.\nτί ἔστι;\nδὸς τὸ ποτήριον ταχύ.\nπολλῷ γʼ ὁ Βάκις ἐχρῆτο τῷ ποτηρίῳ.\nὦ μιαρὲ Παφλαγὼν ταῦτʼ ἄρʼ ἐφυλάττου πάλαι,\nτὸν περὶ σεαυτοῦ χρησμὸν ὀρρωδῶν;\nτιή;\nἐνταῦθʼ ἔνεστιν, αὐτὸς ὡς ἀπόλλυται.\nκαὶ πῶς;\nὅπως; ὁ χρησμὸς ἄντικρυς λέγει\nὡς πρῶτα μὲν στυππειοπώλης γίγνεται,\nὃς πρῶτος ἕξει τῆς πόλεως τὰ πράγματα.\nεἷς οὑτοσὶ πώλης. τί τοὐντεῦθεν; λέγε.\nμετὰ τοῦτον αὖθις προβατοπώλης δεύτερος.\nδύο τώδε πώλα. καὶ τί τόνδε χρὴ παθεῖν;\nκρατεῖν, ἕως ἕτερος ἀνὴρ βδελυρώτερος\nαὐτοῦ γένοιτο· μετὰ δὲ ταῦτʼ ἀπόλλυται.\nἐπιγίγνεται γὰρ βυρσοπώλης ὁ Παφλαγών,\nἅρπαξ κεκράκτης Κυκλοβόρου φωνὴν ἔχων.\nτὸν προβατοπώλην ἦν ἄρʼ ἀπολέσθαι χρεὼν\nὑπὸ βυρσοπώλου;\nνὴ Δίʼ.\nοἴμοι δείλαιος.\nπόθεν οὖν ἂν ἔτι γένοιτο πώλης εἶς μόνος;\nἔτʼ ἐστὶν εἷς ὑπερφυᾶ τέχνην ἔχων.\nεἴπʼ, ἀντιβολῶ, τίς ἐστιν;\nεἴπω;\nνὴ Δία.\nἀλλαντοπώλης ἔσθʼ ὁ τοῦτον ἐξολῶν.\nἀλλαντοπώλης; ὦ Πόσειδον τῆς τέχνης.\nφέρε ποῦ τὸν ἄνδρα τοῦτον ἐξευρήσομεν;\nζητῶμεν αὐτόν.\nἀλλʼ ὁδὶ προσέρχεται\nὥσπερ κατὰ θεὸν εἰς ἀγοράν.\nὦ μακάριε\nἀλλαντοπῶλα, δεῦρο δεῦρʼ ὦ φίλτατε\nἀνάβαινε σωτὴρ τῇ πόλει καὶ νῷν φανείς.\nτί ἔστι; τί με καλεῖτε;\nδεῦρʼ ἔλθʼ, ἵνα πύθῃ\nὡς εὐτυχὴς εἶ καὶ μεγάλως εὐδαιμονεῖς.\nἴθι δὴ κάθελʼ αὐτοῦ τοὐλεὸν καὶ τοῦ θεοῦ\nτὸν χρησμὸν ἀναδίδαξον αὐτὸν ὡς ἔχει·\nἐγὼ δʼ ἰὼν προσκέψομαι τὸν Παφλαγόνα.\nἄγε δὴ σὺ κατάθου πρῶτα τὰ σκεύη χαμαί·\nἔπειτα τὴν γῆν πρόσκυσον καὶ τοὺς θεούς.\nἰδού· τί ἔστιν;\nὦ μακάριʼ ὦ πλούσιε,\nὦ νῦν μὲν οὐδεὶς αὔριον δʼ ὑπέρμεγας,\nὦ τῶν Ἀθηνῶν ταγὲ τῶν εὐδαιμόνων.\nτί μʼ ὦγάθʼ οὐ πλύνειν ἐᾷς τὰς κοιλίας\nπωλεῖν τε τοὺς ἀλλᾶντας, ἀλλὰ καταγελᾷς;\nὦ μῶρε ποίας κοιλίας; δευρὶ βλέπε.\nτὰς στίχας ὁρᾷς τὰς τῶνδε τῶν λαῶν;\nὁρῶ.\nτούτων ἁπάντων αὐτὸς ἀρχέλας ἔσει,\nκαὶ τῆς ἀγορᾶς καὶ τῶν λιμένων καὶ τῆς πυκνός·\nβουλὴν πατήσεις καὶ στρατηγοὺς κλαστάσεις,\nδήσεις φυλάξεις, ἐν πρυτανείῳ λαικάσει.\nἐγώ;\nσὺ μέντοι· κοὐδέπω γε πάνθʼ ὁρᾷς.\nἀλλʼ ἐπανάβηθι κἀπὶ τοὐλεὸν τοδὶ\nκαὶ κάτιδε τὰς νήσους ἁπάσας ἐν κύκλῳ.\nκαθορῶ.\nτί δαί; τἀμπόρια καὶ τὰς ὁλκάδας;\nἔγωγε.\nπῶς οὖν οὐ μεγάλως εὐδαιμονεῖς;\nἔτι νῦν τὸν ὀφθαλμὸν παράβαλλʼ ἐς Καρίαν\nτὸν δεξιόν, τὸν δʼ ἕτερον ἐς Καρχηδόνα.\nεὐδαιμονήσω δʼ εἰ διαστραφήσομαι;\nοὐκ ἀλλὰ διὰ σοῦ ταῦτα πάντα πέρναται.\nγίγνει γάρ, ὡς ὁ χρησμὸς οὑτοσὶ λέγει,\nἀνὴρ μέγιστος.\nεἰπέ μοι καὶ πῶς ἐγὼ\nἀλλαντοπώλης ὢν ἀνὴρ γενήσομαι;\nδιʼ αὐτὸ γάρ τοι τοῦτο καὶ γίγνει μέγας,\nὁτιὴ πονηρὸς κἀξ ἀγορᾶς εἶ καὶ θρασύς.\nοὐκ ἀξιῶ ʼγὼ ʼμαυτὸν ἰσχύειν μέγα.\nοἴμοι τί ποτʼ ἔσθʼ ὅτι σαυτὸν οὐ φῂς ἄξιον;\nξυνειδέναι τί μοι δοκεῖς σαυτῷ καλόν.\nμῶν ἐκ καλῶν εἶ κἀγαθῶν;\nμὰ τοὺς θεοὺς\nεἰ μὴ ʼκ πονηρῶν γʼ.\nὦ μακάριε τῆς τύχης\nὅσον πέπονθας ἀγαθὸν ἐς τὰ πράγματα.\nἀλλʼ ὦγάθʼ οὐδὲ μουσικὴν ἐπίσταμαι\nπλὴν γραμμάτων, καὶ ταῦτα μέντοι κακὰ κακῶς.\nτουτὶ μόνον σʼ ἔβλαψεν, ὅτι καὶ κακὰ κακῶς.\nἡ δημαγωγία γὰρ οὐ πρὸς μουσικοῦ\nἔτʼ ἐστὶν ἀνδρὸς οὐδὲ χρηστοῦ τοὺς τρόπους,\nἀλλʼ εἰς ἀμαθῆ καὶ βδελυρόν. ἀλλὰ μὴ παρῇς\nἅ σοι διδόασʼ ἐν τοῖς λογίοισιν οἱ θεοί.\nπῶς δῆτά φησʼ ὁ χρησμός;\nεὖ νὴ τοὺς θεοὺς\nκαὶ ποικίλως πως καὶ σοφῶς ᾐνιγμένος·\nἀλλʼ ὁπόταν μάρψῃ βυρσαίετος ἀγκυλοχήλης\nγαμφηλῇσι δράκοντα κοάλεμον αἱματοπώτην,\nδὴ τότε Παφλαγόνων μὲν ἀπόλλυται ἡ σκοροδάλμη,\nκοιλιοπώλῃσιν δὲ θεὸς μέγα κῦδος ὀπάζει,\nαἴ κεν μὴ πωλεῖν ἀλλᾶντας μᾶλλον ἕλωνται.\nπῶς οὖν πρὸς ἐμὲ ταῦτʼ ἐστίν; ἀναδίδασκέ με.\nβυρσαίετος μὲν ὁ Παφλαγών ἐσθʼ οὑτοσί.\nτί δʼ ἀγκυλοχήλης ἐστίν;\nαὐτό που λέγει,\nὅτι ἀγκύλαις ταῖς χερσὶν ἁρπάζων φέρει.\nὁ δράκων δὲ πρὸς τί;\nτοῦτο περιφανέστατον.\nὁ δράκων γάρ ἐστι μακρὸν ὅ τʼ ἀλλᾶς αὖ μακρόν.\nεἶθʼ αἱματοπώτης ἔσθʼ ὅ τʼ ἀλλᾶς χὠ δράκων·\nτὸν οὖν δράκοντά φησι τὸν βυρσαίετον\nἤδη κρατήσειν, αἴ κε μὴ θαλφθῇ λόγοις.\nτὰ μὲν λόγιʼ αἰκάλλει με· θαυμάζω δʼ ὅπως\nτὸν δῆμον οἷός τʼ ἐπιτροπεύειν εἴμʼ ἐγώ.\nφαυλότατον ἔργον· ταῦθʼ ἅπερ ποιεῖς ποίει·\nτάραττε καὶ χόρδευʼ ὁμοῦ τὰ πράγματα\nἅπαντα, καὶ τὸν δῆμον ἀεὶ προσποιοῦ\nὑπογλυκαίνων ῥηματίοις μαγειρικοῖς.\nτὰ δʼ ἄλλα σοι πρόσεστι δημαγωγικά,\nφωνὴ μιαρά, γέγονας κακῶς, ἀγοραῖος εἶ·\nἔχεις ἅπαντα πρὸς πολιτείαν ἃ δεῖ·\nχρησμοί τε συμβαίνουσι καὶ τὸ Πυθικόν.\nἀλλὰ στεφανοῦ καὶ σπένδε τῷ Κοαλέμῳ·\nχὤπως ἀμυνεῖ τὸν ἄνδρα.\nκαὶ τίς ξύμμαχος\nγενήσεταί μοι; καὶ γὰρ οἵ τε πλούσιοι\nδεδίασιν αὐτὸν ὅ τε πένης βδύλλει λεώς.\nἀλλʼ εἰσὶν ἱππῆς ἄνδρες ἀγαθοὶ χίλιοι\nμισοῦντες αὐτόν, οἳ βοηθήσουσί σοι,\nκαὶ τῶν πολιτῶν οἱ καλοί τε κἀγαθοί,\nκαὶ τῶν θεατῶν ὅστις ἐστὶ δεξιός,\nκἀγὼ μετʼ αὐτῶν χὠ θεὸς ξυλλήψεται.\nκαὶ μὴ δέδιθʼ· οὐ γάρ ἐστιν ἐξῃκασμένος,\nὑπὸ τοῦ δέους γὰρ αὐτὸν οὐδεὶς ἤθελεν\nτῶν σκευοποιῶν εἰκάσαι. πάντως γε μὴν\nγνωσθήσεται· τὸ γὰρ θέατρον δεξιόν.\nοἴμοι κακοδαίμων ὁ Παφλαγὼν ἐξέρχεται.\nοὔτοι μὰ τοὺς δώδεκα θεοὺς χαιρήσετον,\nὁτιὴ ʼπὶ τῷ δήμῳ ξυνόμνυτον πάλαι.\nτουτὶ τί δρᾷ τὸ Χαλκιδικὸν ποτήριον;\nοὐκ ἔσθʼ ὅπως οὐ Χαλκιδέας ἀφίστατον.\nἀπολεῖσθον ἀποθανεῖσθον ὦ μιαρωτάτω.\nοὗτος τί φεύγεις; οὐ μενεῖς; ὦ γεννάδα\nἀλλαντοπῶλα μὴ προδῷς τὰ πράγματα.\nἄνδρες ἱππῆς παραγένεσθε· νῦν ὁ καιρός. ὦ Σίμων,\nὦ Παναίτιʼ οὐκ ἐλᾶτε πρὸς τὸ δεξιὸν κέρας;\nἅνδρες ἐγγύς. ἀλλʼ ἀμύνου κἀπαναστρέφου πάλιν.\nὁ κονιορτὸς δῆλος αὐτῶν ὡς ὁμοῦ προσκειμένων.\nἀλλʼ ἀμύνου καὶ δίωκε καὶ τροπὴν αὐτοῦ ποιοῦ.\nπαῖε παῖε τὸν πανοῦργον καὶ ταραξιππόστρατον\nκαὶ τελώνην καὶ φάραγγα καὶ Χάρυβδιν ἁρπαγῆς,\nκαὶ πανοῦργον καὶ πανοῦργον· πολλάκις γὰρ αὔτʼ ἐρῶ.\nκαὶ γὰρ οὗτος ἦν πανοῦργος πολλάκις τῆς ἡμέρας.\nἀλλὰ παῖε καὶ δίωκε καὶ τάραττε καὶ κύκα\nκαὶ βδελύττου, καὶ γὰρ ἡμεῖς, κἀπικείμενος βόα·\nεὐλαβοῦ δὲ μὴ ʼκφύγῃ σε· καὶ γὰρ οἶδε τὰς ὁδούς,\nἅσπερ Εὐκράτης ἔφευγεν εὐθὺ τῶν κυρηβίων.\nὦ γέροντες ἡλιασταί, φράτερες τριωβόλου,\nοὓς ἐγὼ βόσκω κεκραγὼς καὶ δίκαια κἄδικα,\nπαραβοηθεῖθʼ, ὡς ὑπʼ ἀνδρῶν τύπτομαι ξυνωμοτῶν.\nἐν δίκῃ γʼ, ἐπεὶ τὰ κοινὰ πρὶν λαχεῖν κατεσθίεις,\nκἀποσυκάζεις πιέζων τοὺς ὑπευθύνους σκοπῶν,\nὅστις αὐτῶν ὠμός ἐστιν ἢ πέπων ἢ μὴ πέπων,\nκἄν τινʼ αὐτῶν γνῷς ἀπράγμονʼ ὄντα καὶ κεχηνότα,\nκαταγαγὼν ἐκ Χερρονήσου διαβαλὼν ἀγκυρίσας\nεἶτʼ ἀποστρέψας τὸν ὦμον αὐτὸν ἐνεκολήβασας·\nκαὶ σκοπεῖς γε τῶν πολιτῶν ὅστις ἐστὶν ἀμνοκῶν,\nπλούσιος καὶ μὴ πονηρὸς καὶ τρέμων τὰ πράγματα.\nξυνεπίκεισθʼ ὑμεῖς; ἐγὼ δʼ ἄνδρες διʼ ὑμᾶς τύπτομαι,\nὅτι λέγειν γνώμην ἔμελλον ὡς δίκαιον ἐν πόλει\nἑστάναι μνημεῖον ὑμῶν ἐστιν ἀνδρείας χάριν.\nὡς δʼ ἀλαζών, ὡς δὲ μάσθλης· εἶδες οἷʼ ὑπέρχεται\nὡσπερεὶ γέροντας ἡμᾶς καὶ κοβαλικεύεται;\nἀλλʼ ἐὰν ταύτῃ γε νικᾷ, ταυτῃὶ πεπλήξεται·\nἢν δʼ ὑπεκκλίνῃ γε δευρί, τὸ σκέλος κυρηβάσει.\nὦ πόλις καὶ δῆμʼ ὑφʼ οἵων θηρίων γαστρίζομαι.\nκαὶ κέκραγας, ὥσπερ ἀεὶ τὴν πόλιν καταστρέφει;\nἀλλʼ ἐγώ σε τῇ βοῇ ταύτῃ γε πρῶτα τρέψομαι.\nἀλλʼ ἐὰν μέντοι γε νικᾷς τῇ βοῇ, τήνελλος εἶ·\nἢν δʼ ἀναιδείᾳ παρέλθῃ σʼ, ἡμέτερος ὁ πυραμοῦς.\nτουτονὶ τὸν ἄνδρʼ ἐγὼ ʼνδείκνυμι, καὶ φήμʼ ἐξάγειν\nταῖσι Πελοποννησίων τριήρεσι ζωμεύματα.\nναὶ μὰ Δία κἄγωγε τοῦτον, ὅτι κενῇ τῇ κοιλίᾳ\nἐσδραμὼν ἐς τὸ πρυτανεῖον, εἶτα πάλιν ἐκθεῖ πλέᾳ.\nνὴ Δίʼ ἐξάγων γε τἀπόρρηθʼ, ἅμʼ ἄρτον καὶ κρέας\nκαὶ τέμαχος, οὗ Περικλέης οὐκ ἠξιώθη πώποτε.\nἀποθανεῖσθον αὐτίκα μάλα.\nτριπλάσιον κεκράξομαί σου.\nκαταβοήσομαι βοῶν σε.\nκατακεκράξομαί σε κράζων.\nδιαβαλῶ σʼ ἐὰν στρατηγῇς.\nκυνοκοπήσω σου τὸ νῶτον.\nπεριελῶ σʼ ἀλαζονείαις.\nὑποτεμοῦμαι τὰς ὁδούς σου.\nβλέψον ἔς μʼ ἀσκαρδάμυκτος.\nἐν ἀγορᾷ κἀγὼ τέθραμμαι.\nδιαφορήσω σʼ εἴ τι γρύξει.\nκοπροφορήσω σʼ εἰ λαλήσεις.\nὁμολογῶ κλέπτειν· σὺ δʼ οὐχί.\nνὴ τὸν Ἑρμῆν τὸν ἀγοραῖον,\nκἀπιορκῶ γε βλεπόντων.\nἀλλότρια τοίνυν σοφίζει,\nκαὶ φανῶ σε τοῖς πρυτάνεσιν\nἀδεκατεύτους τῶν θεῶν ἱερὰς\nἔχοντα κοιλίας.\nὦ μιαρὲ καὶ βδελυρὲ † καὶ κεκράκτα †, τοῦ σοῦ θράσους\nπᾶσα μὲν γῆ πλέα, πᾶσα δʼ ἐκκλησία, καὶ τέλη\nκαὶ γραφαὶ καὶ δικαστήριʼ, ὦ βορβοροτάραξι καὶ\nτὴν πόλιν ἅπασαν ἡμῶν ἀνατετυρβακώς,\nὅστις ἡμῶν τὰς Ἀθήνας ἐκκεκώφωκας βοῶν,\nκἀπὸ τῶν πετρῶν ἄνωθεν τοὺς φόρους θυννοσκοπῶν.\nοἶδʼ ἐγὼ τὸ πρᾶγμα τοῦθʼ ὅθεν πάλαι καττύεται.\nεἰ δὲ μὴ σύ γʼ οἶσθα κάττυμʼ, οὐδʼ ἐγὼ χορδεύματα,\nὅστις ὑποτέμνων ἐπώλεις δέρμα μοχθηροῦ βοὸς\nτοῖς ἀγροίκοισιν πανούργως, ὥστε φαίνεσθαι παχύ,\nκαὶ πρὶν ἡμέραν φορῆσαι μεῖζον ἦν δυοῖν δοχμαῖν.\nνὴ Δία κἀμὲ τοῦτʼ ἔδρασε ταὐτόν, ὥστε κατάγελων\nπάμπολυν τοῖς δημόταισι καὶ φίλοις παρασχεθεῖν·\nπρὶν γὰρ εἶναι Περγασῆσιν ἔνεον ἐν ταῖς ἐμβάσιν.\nἆρα δῆτʼ οὐκ ἀπʼ ἀρχῆς ἐδήλους ἀναίδειαν,\nἥπερ μόνη προστατεῖ ῥητόρων;\nᾗ σὺ πιστεύων ἀμέλγεις τῶν ξένων τοὺς καρπίμους,\nπρῶτος ὤν· ὁ δʼ Ἱπποδάμου λείβεται θεώμενος.\nἀλλʼ ἐφάνη γὰρ ἀνὴρ ἕτερος πολὺ\nσοῦ μιαρώτερος, ὥστε με χαίρειν,\nὅς σε παύσει καὶ πάρεισι, δῆλός ἐστιν αὐτόθεν,\nπανουργίᾳ τε καὶ θράσει\nκαὶ κοβαλικεύμασιν.\nἀλλʼ ὦ τραφεὶς ὅθενπέρ εἰσιν ἄνδρες οἵπερ εἰσίν,\nνῦν δεῖξον ὡς οὐδὲν λέγει τὸ σωφρόνως τραφῆναι.\nκαὶ μὴν ἀκούσαθʼ οἷός ἐστιν οὑτοσὶ πολίτης.\nοὐκ αὖ μʼ ἐάσεις;\nμὰ Δίʼ ἐπεὶ κἀγὼ πονηρός εἰμι.\nἐὰν δὲ μὴ ταύτῃ γʼ ὑπείκῃ, λέγʼ ὅτι κἀκ πονηρῶν.\nοὐκ αὖ μʼ ἐάσεις;\nμὰ Δία.\nναὶ μὰ Δία.\nμὰ τὸν Ποσειδῶ.\nἀλλʼ αὐτὸ περὶ τοῦ πρότερος εἰπεῖν πρῶτα διαμαχοῦμαι.\nοἴμοι διαρραγήσομαι.\nκαὶ μὴν ἐγὼ οὐ παρήσω.\nπάρες πάρες πρὸς τῶν θεῶν αὐτῷ διαρραγῆναι.\nτῷ καὶ πεποιθὼς ἀξιοῖς ἐμοῦ λέγειν ἔναντα;\nὁτιὴ λέγειν οἷός τε κἀγὼ καὶ καρυκοποιεῖν.\nἰδοὺ λέγειν. καλῶς γʼ ἂν οὖν σὺ πρᾶγμα προσπεσόν σοι\nὠμοσπάρακτον παραλαβὼν μεταχειρίσαιο χρηστῶς.\nἀλλʼ οἶσθʼ ὅπερ πεπονθέναι δοκεῖς; ὅπερ τὸ πλῆθος.\nεἴ που δικίδιον εἶπας εὖ κατὰ ξένου μετοίκου,\nτὴν νύκτα θρυλῶν καὶ λαλῶν ἐν ταῖς ὁδοῖς σεαυτῷ,\nὕδωρ τε πίνων κἀπιδεικνὺς τοὺς φίλους τʼ ἀνιῶν,\nᾤου δυνατὸς εἶναι λέγειν. ὦ μῶρε τῆς ἀνοίας.\nτί δαὶ σὺ πίνων τὴν πόλιν πεποίηκας, ὥστε νυνὶ\nὑπὸ σοῦ μονωτάτου κατεγλωττισμένην σιωπᾶν;\nἐμοὶ γὰρ ἀντέθηκας ἀνθρώπων τίνʼ; ὅστις εὐθὺς\nθύννεια θερμὰ καταφαγών, κᾆτʼ ἐπιπιὼν ἀκράτου\nοἴνου χοᾶ κασαλβάσω τοὺς ἐν Πύλῳ στρατηγούς.\nἐγὼ δέ γʼ ἤνυστρον βοὸς καὶ κοιλίαν ὑείαν\nκαταβροχθίσας κᾆτʼ ἐπιπιὼν τὸν ζωμὸν ἀναπόνιπτος\nλαρυγγιῶ τοὺς ῥήτορας καὶ Νικίαν ταράξω.\nτὰ μὲν ἄλλα μʼ ἤρεσας λέγων·. ἓν δʼ οὐ προσίεταί με,\nτῶν πραγμάτων ὁτιὴ μόνος τὸν ζωμὸν ἐκροφήσει.\nἀλλʼ οὐ λάβρακας καταφαγὼν Μιλησίους κλονήσεις.\nἀλλὰ σχελίδας ἐδηδοκὼς ὠνήσομαι μέταλλα.\nἐγὼ δʼ ἐπεσπηδῶν γε τὴν βουλὴν βίᾳ κυκήσω.\nἐγὼ δὲ κινήσω γέ σου τὸν πρωκτὸν ἀντὶ φύσκης.\nἐγὼ δέ γʼ ἐξέλξω σε τῆς πυγῆς θύραζε κύβδα.\nνὴ τὸν Ποσειδῶ κἀμέ τἄρʼ, ἤνπερ γε τοῦτον ἕλκῃς.\nοἷόν σε δήσω ʼνʼ τῷ ξύλῳ.\nδιώξομαί σε δειλίας.\nἡ βύρσα σου θρανεύσεται.\nδερῶ σε θύλακον κλοπῆς.\nδιαπατταλευθήσει χαμαί.\nπερικόμματʼ ἔκ σου σκευάσω.\nτὰς βλεφαρίδας σου παρατιλῶ.\nτὸν πρηγορεῶνά σοὐκτεμῶ.\nκαὶ νὴ Δίʼ ἐμβαλόντες αὐτῷ\nπάτταλον μαγειρικῶς\nἐς τὸ στόμʼ, εἶτα δʼ ἔνδοθεν\nτὴν γλῶτταν ἐξείραντες αὐτοῦ\nσκεψόμεσθʼ εὖ κἀνδρικῶς\nκεχηνότος\nτὸν πρωκτὸν εἰ χαλαζᾷ.\nἦν ἄρα πυρός γʼ ἕτερα θερμότερα καὶ λόγων\nἐν πόλει τῶν ἀναιδῶν ἀναιδέστεροι· καὶ τὸ πρᾶγμʼ\nἦν ἄρʼ οὐ φαῦλον ὧδʼ ἀλλʼ ἔπιθι καὶ στρόβει,\nμηδὲν ὀλίγον ποίει. νῦν γὰρ ἔχεται μέσος·\nὡς ἐὰν νυνὶ μαλάξῃς αὐτὸν ἐν τῇ προσβολῇ,\nδειλὸν εὑρήσεις· ἐγὼ γὰρ τοὺς τρόπους ἐπίσταμαι.\nἀλλʼ ὅμως οὗτος τοιοῦτος ὢν ἅπαντα τὸν βίον,\nκᾆτʼ ἀνὴρ ἔδοξεν εἶναι, τἀλλότριον ἀμῶν θέρος.\nνῦν δὲ τοὺς στάχυς ἐκείνους, οὓς ἐκεῖθεν ἤγαγεν,\nἐν ξύλῳ δήσας ἀφαύει κἀποδόσθαι βούλεται.\nοὐ δέδοιχʼ ὑμᾶς, ἕως ἂν ζῇ τὸ βουλευτήριον\nκαὶ τὸ τοῦ δήμου πρόσωπον μακκοᾷ καθήμενον.\nὡς δὲ πρὸς πᾶν ἀναιδεύεται κοὐ μεθίστησι\nτοῦ χρώματος τοῦ παρεστηκότος.\nεἴ σε μὴ μισῶ, γενοίμην ἐν Κρατίνου κῴδιον,\nκαὶ διδασκοίμην προσᾴδειν Μορσίμου τραγῳδίᾳ.\nὦ περὶ πάντʼ ἐπὶ πᾶσί τε πράγμασι\nδωροδόκοισιν ἐπʼ ἄνθεσιν ἵζων,\nεἴθε φαύλως ὥσπερ ηὗρες ἐκβάλοις τὴν ἔνθεσιν.\nᾄσαιμι γὰρ τότʼ ἂν μόνον,\nπῖνε πῖνʼ ἐπὶ συμφοραῖς.\nτὸν Ἰουλίου τʼ ἂν οἴομαι γέροντα πυροπίπην\nἡσθέντʼ ἰηπαιωνίσαι καὶ βακχέβακχον ᾆσαι.\nοὔτοί μʼ ὑπερβαλεῖσθʼ ἀναιδείᾳ μὰ τὸν Ποσειδῶ,\nἢ μή ποτʼ ἀγοραίου Διὸς σπλάλχνοισι παραγενοίμην.\nἔγωγε νὴ τοὺς κονδύλους οὓς πολλὰ δὴ ʼπὶ πολλοῖς\nἠνεσχόμην ἐκ παιδίων, μαχαιρίδων τε πληγάς,\nὑπερβαλεῖσθαί σʼ οἴομαι τούτοισιν, ἢ μάτην γʼ ἂν\nἀπομαγδαλιὰς σιτούμενος τοσοῦτος ἐκτραφείην.\nἀπομαγδαλιὰς ὥσπερ κύων; ὦ παμπόνηρε πῶς οὖν\nκυνὸς βορὰν σιτούμενος μαχεῖ σὺ κυνοκεφάλλῳ;\nκαὶ νὴ Δίʼ ἄλλα γʼ ἐστί μου κόβαλα παιδὸς ὄντος.\nἐξηπάτων γὰρ τοὺς μαγείρους ἐπιλέγων τοιαυτί·\nσκέψασθε παῖδες· οὐχ ὁρᾶθʼ; ὥρα νέα, χελιδών.\nοἱ δʼ ἔβλεπον, κἀγὼ ʼν τοσούτῳ τῶν κρεῶν ἔκλεπτον.\nὦ δεξιώτατον κρέας σοφῶς γε προὐνοήσω·\nὥσπερ ἀκαλήφας ἐσθίων πρὸ χελιδόνων ἔκλεπτες.\nκαὶ ταῦτα δρῶν ἐλάνθανόν γʼ· εἰ δʼ οὖν ἴδοι τις αὐτῶν,\nἀποκρυπτόμενος ἐς τὼ κοχώνα τοὺς θεοὺς ἀπώμνυν·\nὥστʼ εἶπʼ ἀνὴρ τῶν ῥητόρων ἰδών με τοῦτο δρῶντα·\nοὐκ ἔσθʼ ὅπως ὁ παῖς ὅδʼ οὐ τὸν δῆμον ἐπιτροπεύσει.\nεὖ γε ξυνέβαλεν αὔτʼ· ἀτὰρ δῆλόν γʼ ἀφʼ οὗ ξυνέγνω·\nὁτιὴ ʼπιώρκεις θʼ ἡρπακὼς καὶ κρέας ὁ πρωκτὸς εἶχεν.\nἐγώ σε παύσω τοῦ θράσους, οἶμαι δὲ μᾶλλον ἄμφω.\nἔξειμι γάρ σοι λαμπρὸς ἤδη καὶ μέγας καθιείς,\nὁμοῦ ταράττων τήν τε γῆν καὶ τὴν θάλατταν εἰκῇ.\nἐγὼ δὲ συστείλας γε τοὺς ἀλλᾶντας εἶτʼ ἀφήσω\nκατὰ κῦμʼ ἐμαυτὸν οὔριον, κλάειν σε μακρὰ κελεύσας.\nκἄγωγʼ, ἐάν τι παραχαλᾷ, τὴν ἀντλίαν φυλάξω.\nοὔτοι μὰ τὴν Δήμητρα καταπροίξει τάλαντα πολλὰ\nκλέψας Ἀθηναίων.\nἄθρει καὶ τοῦ ποδὸς παρίει·\nὡς οὗτος ἤδη καικίας καὶ συκοφαντίας πνεῖ.\nσὲ δʼ ἐκ Ποτειδαίας ἔχοντʼ εὖ οἶδα δέκα τάλαντα.\nτί δῆτα; βούλει τῶν ταλάντων ἓν λαβὼν σιωπᾶν;\nἁνὴρ ἂν ἡδέως λάβοι. τοὺς τερθρίους παρίει·\nτὸ πνεῦμʼ ἔλαττον γίγνεται.\nφεύξει γραφὰς\nἑκατονταλάντους τέτταρας.\nσὺ δʼ ἀστρατείας γʼ εἴκοσιν,\nκλοπῆς δὲ πλεῖν ἢ χιλίας.\nἐκ τῶν ἀλιτηρίων σέ φημι\nγεγονέναι τῶν τῆς θεοῦ.\nτὸν πάππον εἶναί φημί σου\nτῶν δορυφόρων —\nποίων; φράσον.\nτῶν Βυρσίνης τῆς Ἱππίου.\nκόβαλος εἶ.\nπανοῦργος εἶ.\nπαῖʼ ἀνδρικῶς.\nἰοὺ ἰού,\nτύπτουσί μʼ οἱ ξυνωμόται.\nπαῖʼ αὐτὸν ἀνδρειότατα, καὶ\nγάστριζε καὶ τοῖς ἐντέροις\nκαὶ τοῖς κόλοις,\nχὤπως κολᾷ τὸν ἄνδρα.\nὦ γεννικώτατον κρέας ψυχήν τʼ ἄριστε πάντων,\nκαὶ τῇ πόλει σωτὴρ φανεὶς ἡμῖν τε τοῖς πολίταις,\nὡς εὖ τὸν ἄνδρα ποικίλως θʼ ὑπῆλθες ἐν λόγοισιν.\nπῶς ἄν σʼ ἐπαινέσαιμεν οὕτως ὥσπερ ἡδόμεσθα;\nταυτὶ μὰ τὴν Δήμητρά μʼ οὐκ ἐλάνθανεν\nτεκταινόμενα τὰ πράγματʼ, ἀλλʼ ἠπιστάμην\nγομφούμενʼ αὐτὰ πάντα καὶ κολλώμενα.\nοἴμοι σὺ δʼ οὐδὲν ἐξ ἁμαξουργοῦ λέγεις;\nοὔκουν μʼ ἐν Ἄργει γʼ οἷα πράττεις λανθάνει.\nπρόφασιν μὲν Ἀργείους φίλους ἡμῖν ποιεῖ,\nἰδίᾳ δʼ ἐκεῖ Λακεδαιμονίοις ξυγγίγνεται.\nκαὶ ταῦτʼ ἐφʼ οἷσίν ἐστι συμφυσώμενα\nἐγᾦδʼ· ἐπὶ γὰρ τοῖς δεδεμένοις χαλκεύεται.\nεὖ γʼ εὖ γε, χάλκεὐ ἀντὶ τῶν κολλωμένων.\nκαὶ ξυγκροτοῦσιν ἄνδρες αὔτʼ ἐκεῖθεν αὖ,\nκαὶ ταῦτά μʼ οὔτʼ ἀργύριον οὔτε χρυσίον\nδιδοὺς ἀναπείσεις οὔτε προσπέμπων φίλους,\nὅπως ἐγὼ ταῦτʼ οὐκ Ἀθηναίοις φράσω.\nἐγὼ μὲν οὖν αὐτίκα μάλʼ ἐς βουλὴν ἰὼν\nὑμῶν ἁπάντων τὰς ξυνωμοσίας ἐρῶ,\nκαὶ τὰς ξυνόδους τὰς νυκτερινὰς τὰς ἐν πόλει,\nκαὶ πάνθʼ ἃ Μήδοις καὶ βασιλεῖ ξυνόμνυτε,\nκαὶ τἀκ Βοιωτῶν ταῦτα συντυρούμενα.\nπῶς οὖν ὁ τυρὸς ἐν Βοιωτοῖς ὤνιος;\nἐγώ σε νὴ τὸν Ἡρακλέα παραστορῶ.\nἄγε δὴ σὺ τίνα νοῦν ἢ τίνα ψυχὴν ἔχεις;\nνυνί γε δείξεις, εἴπερ ἀπεκρύψω τότε\nἐς τὼ κοχώνα τὸ κρέας, ὡς αὐτὸς λέγεις·\nθεύσει γὰρ ᾄξας ἐς τὸ βουλευτήριον,\nὡς οὗτος ἐσπεσὼν ἐκεῖσε διαβαλεῖ\nἡμᾶς ἅπαντας καὶ κράγον κεκράξεται.\nἀλλʼ εἶμι· πρῶτον δʼ ὡς ἔχω τὰς κοιλίας\nκαὶ τὰς μαχαίρας ἐνθαδὶ καταθήσομαι.\nἔχε νυν, ἄλειψον τὸν τράχηλον τουτῳί,\nἵνʼ ἐξολισθάνειν δύνῃ τὰς διαβολάς.\nἀλλʼ εὖ λέγεις καὶ παιδοτριβικῶς ταυταγί.\nἔχε νυν, ἐπέγκαψον λαβὼν ταδί.\nτί δαί;\nἵνʼ ἄμεινον ὦ τᾶν ἐσκοροδισμένος μάχῃ.\nκαὶ σπεῦδε ταχέως.\nταῦτα δρῶ.\nμέμνησό νυν\nδάκνειν διαβάλλειν, τοὺς λόφους κατεσθίειν,\nχὤπως τὰ κάλλαἰ ἀποφαγὼν ἥξεις πάλιν.\nἄλλʼ ἴθι χαίρων, καὶ πράξειας\nκατὰ νοῦν τὸν ἐμόν, καί σε φυλάττοι\nΖεὺς ἀγοραῖος· καὶ νικήσας\nαὖθις ἐκεῖθεν πάλιν ὡς ἡμᾶς\nἔλθοις στεφάνοις κατάπαστος.\nὑμεῖς δʼ ἡμῖν προσέχετε τὸν νοῦν\nτοῖς ἀναπαίστοις,\nὦ παντοίας ἤδη Μούσης\nπειραθέντες καθʼ ἑαυτούς.\nεἰ μέν τις ἀνὴρ τῶν ἀρχαίων κωμῳδοδιδάσκαλος ἡμᾶς\nἠνάγκαζεν λέξοντας ἔπη πρὸς τὸ θέατρον παραβῆναι,\nοὐκ ἂν φαύλως ἔτυχεν τούτου· νῦν δʼ ἄξιός ἐσθʼ ὁ ποιητής,\nὅτι τοὺς αὐτοὺς ἡμῖν μισεῖ τολμᾷ τε λέγειν τὰ δίκαια,\nκαὶ γενναίως πρὸς τὸν τυφῶ χωρεῖ καὶ τὴν ἐριώλην.\nἃ δὲ θαυμάζειν ὑμῶν φησιν πολλοὺς αὐτῷ προσιόντας\nκαὶ βασανίζειν ὡς οὐχὶ πάλαι χορὸν αἰτοίη καθʼ ἑαυτόν,\nἡμᾶς ὑμῖν ἐκέλευε φράσαι περὶ τούτου. φησὶ γὰρ ἁνὴρ\nοὐχ ὑπʼ ἀνοίας τοῦτο πεπονθὼς διατρίβειν, ἀλλὰ νομίζων\nκωμῳδοδιδασκαλίαν εἶναι χαλεπώτατον ἔργον ἁπάντων·\nπολλῶν γὰρ δὴ πειρασάντων αὐτὴν ὀλίγοις χαρίσασθαι·\nὑμᾶς τε πάλαι διαγιγνώσκων ἐπετείους τὴν φύσιν ὄντας\nκαὶ τοὺς προτέρους τῶν ποιητῶν ἅμα τῷ γήρᾳ προδιδόντας·\nτοῦτο μὲν εἰδὼς ἅπαθε Μάγνης ἅμα ταῖς πολιαῖς κατιούσαις,\nὃς πλεῖστα χορῶν τῶν ἀντιπάλων νίκης ἔστησε τροπαῖα·\nπάσας δʼ ὑμῖν φωνὰς ἱεὶς καὶ ψάλλων καὶ πτερυγίζων\nκαὶ λυδίζων καὶ ψηνίζων καὶ βαπτόμενος βατραχείοις\nοὐκ ἐξήρκεσεν, ἀλλὰ τελευτῶν ἐπὶ γήρως, οὐ γὰρ ἐφʼ ἥβης,\nἐξεβλήθη πρεσβύτης ὤν, ὅτι τοῦ σκώπτειν ἀπελείφθη·\nεἶτα Κρατίνου μεμνημένος, ὃς πολλῷ ῥεύσας ποτʼ ἐπαίνῳ\nδιὰ τῶν ἀφελῶν πεδίων ἔρρει, καὶ τῆς στάσεως παρασύρων\nἐφόρει τὰς δρῦς καὶ τὰς πλατάνους καὶ τοὺς ἐχθροὺς προθελύμνους·\nᾆσαι δʼ οὐκ ἦν ἐν ξυμποσίῳ πλὴν Δωροῖ συκοπέδιλε,\nκαὶ τέκτονες εὐπαλάμων ὕμνων· οὕτως ἤνθησεν ἐκεῖνος.\nνυνὶ δʼ ὑμεῖς αὐτὸν ὁρῶντες παραληροῦντʼ οὐκ ἐλεεῖτε,\nἐκπιπτουσῶν τῶν ἠλέκτρων καὶ τοῦ τόνου οὐκέτʼ ἐνόντος\nτῶν θʼ ἁρμονιῶν διαχασκουσῶν· ἀλλὰ γέρων ὢν περιέρρει,\nὥσπερ Κοννᾶς, στέφανον μὲν ἔχων αὖον δίψῃ δʼ ἀπολωλώς,\nὃν χρῆν διὰ τὰς προτέρας νίκας πίνειν ἐν τῷ πρυτανείῳ,\nκαὶ μὴ ληρεῖν ἀλλὰ θεᾶσθαι λιπαρὸν παρὰ τῷ Διονύσῳ.\nοἵας δὲ Κράτης ὀργὰς ὑμῶν ἠνέσχετο καὶ στυφελιγμούς,\nὃς ἀπὸ σμικρᾶς δαπάνης ὑμᾶς ἀριστίζων ἀπέπεμπεν,\nἀπὸ κραμβοτάτου στόματος μάττων ἀστειοτάτας ἐπινοίας·\nχοὖτος μέντοι μόνος ἀντήρκει, τοτὲ μὲν πίπτων τοτὲ δʼ οὐχί.\nταῦτʼ ὀρρωδῶν διέτριβεν ἀεί, καὶ πρὸς τούτοισιν ἔφασκεν\nἐρέτην χρῆναι πρῶτα γενέσθαι πρὶν πηδαλίοις ἐπιχειρεῖν,\nκᾆτʼ ἐντεῦθεν πρῳρατεῦσαι καὶ τοὺς ἀνέμους διαθρῆσαι,\nκᾆτα κυβερνᾶν αὐτὸν ἑαυτῷ. τούτων οὖν οὕνεκα πάντων,\nὅτι σωφρονικῶς κοὐκ ἀνοήτως ἐσπηδήσας ἐφλυάρει,\nαἴρεσθʼ αὐτῷ πολὺ τὸ ῥόθιον, παραπέμψατʼ ἐφʼ ἕνδεκα κώπαις\nθόρυβον χρηστὸν ληναΐτην,\nἵνʼ ὁ ποιητὴς ἀπίῃ χαίρων\nκατὰ νοῦν πράξας,\nφαιδρὸς λάμποντι μετώπῳ.\nἵππιʼ ἄναξ Πόσειδον, ᾧ\nχαλκοκρότων ἵππων κτύπος\nκαὶ χρεμετισμὸς ἁνδάνει\nκαὶ κυανέμβολοι θοαὶ\nμισθοφόροι τριήρεις,\nμειρακίων θʼ ἅμιλλα λαμπρυνομένων ἐν ἅρμασιν\nκαὶ βαρυδαιμονούντων,\nδεῦρʼ ἔλθʼ ἐς χορὸν ὦ χρυσοτρίαινʼ ὦ\nδελφίνων μεδέων Σουνιάρατε,\nὦ Γεραίστιε παῖ Κρόνου,\nΦαρμίωνί τε φίλτατʼ ἐκ\nτῶν ἄλλων τε θεῶν Ἀθηναίοις\nπρὸς τὸ παρεστός.\nεὐλογῆσαι βουλόμεσθα τοὺς πατέρας ἡμῶν, ὅτι\nἄνδρες ἦσαν τῆσδε τῆς γῆς ἄξιοι καὶ τοῦ πέπλου,\nοἵτινες πεζαῖς μάχαισιν ἔν τε ναυφάρκτῳ στρατῷ\nπανταχοῦ νικῶντες ἀεὶ τήνδʼ ἐκόσμησαν πόλιν·\nοὐ γὰρ οὐδεὶς πώποτʼ αὐτῶν τοῦς ἐναντίους ἰδὼν\nἠρίθμησεν, ἀλλʼ ὁ θυμὸς εὐθὺς ἦν Ἀμυνίας·\nεἰ δέ που πέσοιεν ἐς τὸν ὦμον ἐν μάχῃ τινί,\nτοῦτʼ ἀπεψήσαντʼ ἄν, εἶτʼ ἠρνοῦντο μὴ πεπτωκέναι,\nἀλλὰ διεπάλαιον αὖθις. καὶ στρατηγὸς οὐδʼ ἂν εἷς\nτῶν πρὸ τοῦ σίτησιν ᾔτησʼ ἐρόμενος Κλεαίνετον·\nνῦν δʼ ἐὰν μὴ προεδρίαν φέρωσι καὶ τὰ σιτία,\nοὐ μαχεῖσθαί φασιν. ἡμεῖς δʼ ἀξιοῦμεν τῇ πόλει\nπροῖκα γενναίως ἀμύνειν καὶ θεοῖς ἐγχωρίοις.\nκαὶ πρὸς οὐκ αἰτοῦμεν οὐδὲν πλὴν τοσουτονὶ μόνον·\nἤν ποτʼ εἰρήνη γένηται καὶ πόνων παυσώμεθα,\nμὴ φθονεῖθʼ ἡμῖν κομῶσι μηδʼ ἀπεστλεγγισμένοις.\nὮ πολιοῦχε Παλλάς, ὦ\nτῆς ἱερωτάτης ἁπασῶν\nπολέμῳ τε καὶ ποιηταῖς\nδυνάμει θʼ ὑπερφερούσης\nμεδέουσα χώρας,\nδεῦρʼ ἀφικοῦ λαβοῦσα τὴν\nἐν στρατιαῖς τε καὶ μάχαις\nἡμετέραν ξυνεργὸν\nΝίκην, ἣ χορικῶν ἐστιν ἑταίρα\nτοῖς τʼ ἐχθροῖσι μεθʼ ἡμῶν στασιάζει.\nνῦν οὖν δεῦρο φάνηθι· δεῖ\nγὰρ τοῖς ἀνδράσι τοῖσδε πάσῃ\nτέχνῃ πορίσαι σε νίκην\nεἴπερ ποτὲ καὶ νῦν.\nἃ ξύνισμεν τοῖσιν ἵπποις, βουλόμεσθʼ ἐπαινέσαι.\nἄξιοι δʼ εἴσʼ εὐλογεῖσθαι· πολλὰ γὰρ δὴ πάγματα\nξυνδιήνεγκαν μεθʼ ἡμῶν, ἐσβολάς τε καὶ μάχας.\nἀλλὰ τἀν τῇ μὲν αὐτῶν οὐκ ἄγαν θαυμάζομεν,\nὡς ὅτʼ ἐς τὰς ἱππαγωγοὺς εἰσεπήδων ἀνδρικῶς,\nπριάμενοι κώθωνας, οἱ δὲ καὶ σκόροδα καὶ κρόμμυα·\nεἶτα τὰς κώπας λαβόντες ὥσπερ ἡμεῖς οἱ βροτοὶ\nἐμβαλόντες ἀνεβρύαξαν, ἱππαπαῖ, τίς ἐμβαλεῖ;\nληπτέον μᾶλλον. τί δρῶμεν; οὐκ ἐλᾷς ὦ σαμφόρα;\nἐξεπήδων τʼ ἐς Κόρινθον· εἶτα δʼ οἱ νεώτεροι\nταῖς ὁπλαῖς ὤρυττον εὐνὰς καὶ μετῇσαν στρώματα·\nἤσθιον δὲ τοὺς παγούρους ἀντὶ ποίας Μηδικῆς,\nεἴ τις ἐξέρποι θύραζε κἀκ βυθοῦ θηρώμενοι·\nὥστʼ ἔφη Θέωρος εἰπεῖν καρκίνον Κορίνθιον,\nδεινά γʼ ὦ Πόσειδον εἰ μήτʼ ἐν βυθῷ δυνήσομαι\nμήτε γῇ μήτʼ ἐν θαλάττῃ διαφυγεῖν τοὺς ἱππέας.\nὦ φίλτατʼ ἀνδρῶν καὶ νεανικώτατε.\nὅσην ἀπὼν παρέσχες ἡμῖν φροντίδα·\nκαὶ νῦν ἐπειδὴ σῶς ἐλήλυθας πάλιν,\nἄγγειλον ἡμῖν πῶς τὸ πρᾶγμʼ ἠγωνίσω.\nτί δʼ ἄλλο γʼ εἰ μὴ Νικόβουλος ἐγενόμην;\nνῦν ἄρʼ ἄξιόν γε πᾶσίν ἐστιν ἐπολολύξαι.\nὦ καλὰ λέγων πολὺ δʼ ἀμείνονʼ ἔτι τῶν λόγων\nἐργασάμενʼ, εἴθʼ ἐπέλθοις\nἅπαντά μοι σαφῶς·\nὡς ἐγώ μοι δοκῶ\nκἂν μακρὰν ὁδὸν διελθεῖν\nὥστʼ ἀκοῦσαι. πρὸς τάδʼ ὦ βέλτιστε\nθαρρήσας λέγʼ, ὡς, ἅπαντες\nἡδόμεσθά σοι.\nκαὶ μὴν ἀκοῦσαί γʼ ἄξιον τῶν πραγμάτων.\nεὐθὺς γὰρ αὐτοῦ κατόπιν ἐνθένδʼ ἱέμην·\nὁ δʼ ἄρʼ ἔνδον ἐλασίβροντʼ ἀναρρηγνὺς ἔπη\nτερατευόμενος ἤρειδε κατὰ τῶν ἱππέων,\nκρημνοὺς †ἐρείδων† καὶ ξυνωμότας λέγων\nπιθανώταθʼ· ἡ βουλὴ δʼ ἅπασʼ ἀκροωμένη\nἐγένεθʼ ὑπʼ αὐτοῦ ψευδατραφάξυος πλέα,\nκἄβλεψε νᾶπυ καὶ τὰ μέτωπʼ ἀνέσπασεν.\nκἄγωγʼ ὅτε δὴ γʼνων ἐνδεχομένην τοὺς λόγους\nκαὶ τοῖς φενακισμοῖσιν ἐξαπατωμένην,\nἄγε δὴ Σκίταλοι καὶ Φένακες, ἦν δʼ ἐγώ,\nΒερέσχεθοί τε καὶ Κόβαλοι καὶ Μόθων,\nἀγορά τʼ ἐν ᾗ παῖς ὢν ἐπαιδεύθην ἐγώ,\nνῦν μοι φράσος καὶ γλῶτταν εὔπορον δότε\nφωνήν τʼ ἀναιδῆ. ταῦτα φροντίζοντί μοι\nἐκ δεξιᾶς ἀπέπαρδε καταπύγων ἀνήρ.\nκἀγὼ προσέκυσα· κᾆτα τῷ πρωκτῷ θενὼν\nτὴν κιγκλίδʼ ἐξήραξα κἀναχανὼν μέγα\nἀνέκραγον· ὦ βουλὴ λόγους ἀγαθοὺς φέρων\nεὐαγγελίσασθαι πρῶτον ὑμῖν βούλομαι·\nἐξ οὗ γὰρ ἡμῖν ὁ πόλεμος κατερράγη,\nοὐπώποτʼ ἀφύας εἶδον ἀξιωτέρας.\nτῶν δʼ εὐθέως τὰ πρόσωπα διεγαλήνισεν·\nεἶτʼ ἐστεφάνουν μʼ εὐαγγέλια· κἀγὼ φρασα\nαὐτοῖς ἀπόρρητον ποιησάμενος ταχύ,\nἵνα τὰς ἀφύας ὠνοῖντο πολλὰς τοὐβολοῦ,\nτῶν δημιουργῶν ξυλλαβεῖν τὰ τρύβλια.\nοἱ δʼ ἀνεκρότησαν καὶ πρὸς ἔμʼ ἐκεχήνεσαν.\nὁ δʼ ὑπονοήσας ὁ Παφλαγών, εἰδὼς ἄρα\nοἶς ἥδεθʼ ἡ βουλὴ μάλιστα ῥήμασιν,\nγνώμην ἔλεξεν· ἄνδρες, ἤδη μοι δοκεῖ\nἐπὶ συμφοραῖς ἀγαθαῖσιν εἰσηγγελμέναις\nεὐαγγέλια θύειν ἑκατὸν βοῦς τῇ θεῷ.\nἐπένευσεν εἰς ἐκεῖνον ἡ βουλὴ πάλιν.\nκἄγωγʼ ὅτε δὴ γʼνων τοῖς βολίτοις ἡττημένος,\nδιακοσίαισι βουσὶν ὑπερηκόντισα,\nτῇ δʼ Ἀγροτέρᾳ κατὰ χιλιῶν παρῄνεσα\nεὐχὴν ποιήσασθαι χιμάρων εἰς αὔριον,\nαἱ τριχίδες εἰ γενοίαθʼ ἑκατὸν τοὐβολοῦ.\nἐκαραδόκησεν εἰς ἔμʼ ἡ βουλὴ πάλιν.\nὁ δὲ ταῦτʼ ἀκούσας ἐκπλαγεὶς ἐφληνάφα.\nκᾆθʼ εἷλκον αὐτὸν οἱ πρυτάνεις χοἰ τοξόται.\nοἱ δʼ ἐθορύβουν περὶ τῶν ἀφύων ἑστηκότες·\nὁ δʼ ἠντεβόλει γʼ αὐτοὺς ὀλίγον μεῖναι χρόνον,\nἵνʼ ἅτθʼ ὁ κῆρυξ οὑκ Λακεδαίμονος λέγει\nπύθησθʼ, ἀφῖκται γὰρ περὶ σπονδῶν, λέγων.\nοἱ δʼ ἐξ ἑνὸς στόματος ἅπαντες ἀνέκραγον·\nνυνὶ περὶ σπονδῶν; ἐπειδή γʼ ὦ μέλε\nᾔσθοντο τὰς ἀφύας παρʼ ἡμῖν ἀξίας.\nοὐ δεόμεθα σπονδῶν· ὁ πόλεμος ἑρπέτω.\nἐκεκράγεσάν τε τοὺς πρυτάνεις ἀφιέναι·\nεἶθʼ ὑπερεπήδων τοὺς δρυφάκτους πανταχῇ.\nἐγὼ δὲ τὰ κορίαννʼ ἐπριάμην ὑποδραμὼν\nἅπαντα τά τε γήτεἰ ὅσʼ ἦν ἐν τἀγορᾷ·\nἔπειτα ταῖς ἀφύαις ἐδίδουν ἡδύσματα\nἀποροῦσιν αὐτοῖς προῖκα κἀχαριζόμην.\nοἱ δʼ ὑπερεπῄνουν ὑπερεπύππαζόν τέ με\nἅπαντες οὕτως ὥστε τὴν βουλὴν ὅλην\nὀβολοῦ κοριάννοις ἀναλαβὼν ἐλήλυθα.\nπάντα τοι πέπραγας οἷα χρὴ τὸν εὐτυχοῦντα·\nηὗρε δʼ ὁ πανοῦργος ἕτερον πολὺ πανουργίαις\nμείζοσι κεκασμένον\nκαὶ δόλοισι ποικίλοις\nῥήμασίν θʼ αἱμύλοις.\nἀλλʼ ὅπως ἀγωνιεῖ φρόντιζε\nτἀπίλοιπʼ ἄριστα·\nσυμμάχους δʼ ἡμᾶς ἔχων εὔνους\nἐπίστασαι πάλαι.\nκαὶ μὴν ὁ Παφλαγὼν οὑτοσὶ προσέρχεται,\nὠθῶν κολόκυμα καὶ ταράττων καὶ κυκῶν,\nὡς δὴ καταπιόμενός με. μορμὼ τοῦ θράσους.\nεἰ μή σʼ ἀπολέσαιμʼ, εἴ τι τῶν αὐτῶν ἐμοὶ\nψευδῶν ἐνείη, διαπέσοιμι πανταχῇ.\nἥσθην ἀπειλαῖς, ἐγέλασα ψολοκομπίαις,\nἀπεπυδάρισα μόθωνα, περιεκόκκασα.\nοὔτοι μὰ τὴν Δήμητρʼ, ἐὰν μή σʼ ἐκφάγω\nἐκ τῆσδε τῆς γῆς, οὐδέποτε βιώσομαι.\nἣν μὴ κʼφάγῃς; ἐγὼ δέ γʼ, ἢν μή σʼ ἐκπίω\nκἀπεκροφήσας αὐτὸς ἐπιδιαρραγῶ.\nἀπολῶ σε νὴ τὴν προεδρίαν τὴν ἐκ Πύλου.\nἰδοὺ προεδρίαν· οἷον ὅψομαί σʼ ἐγὼ\nἐκ τῆς προεδρίας ἔσχατον θεώμενον.\nἐν τῷ ξύλῳ δήσω σε νὴ τὸν οὐρανόν.\nὡς ὀξύθυμος. φέρε τί σοι δῶ καταφαγεῖν;\nἐπὶ τῷ φάγοις ἥδιστʼ ἄν; ἐπὶ βαλλαντίῳ;\nἐξαρπάσομαί σου τοῖς ὄνυξι τἄντερα.\nἀπονυχιῶ σου τἀν πρυτανείῳ σιτία.\nἕλξω σε πρὸς τὸν δῆμον, ἵνα δῷς μοι δίκην.\nκἀγὼ δέ σʼ ἕλξω καὶ διαβαλῶ πλείονα.\nἀλλʼ ὦ πόνηρε σοὶ μὲν οὐδὲν πείθεται·\nἐγὼ δʼ ἐκείνου καταγελῶ γʼ ὅσον θέλω.\nὡς σφόδρα σὺ τὸν δῆμον σεαυτοῦ νενόμικας.\nἐπίσταμαι γὰρ αὐτὸν οἷς ψωμίζεται.\nκᾆθʼ ὥσπερ αἱ τίτθαι γε σιτίζεις κακῶς.\nμασώμενος γὰρ τῷ μὲν ὀλίγον ἐντίθης,\nαὐτὸς δʼ ἐκείνου τριπλάσιον κατέσπακας.\nκαὶ νὴ Δίʼ ὑπό γε δεξιότητος τῆς ἐμῆς\nδύναμαι ποιεῖν τὸν δῆμον εὐρὺν καὶ στενόν.\nχὠ πρωκτὸς οὑμὸς τουτογὶ σοφίζεται.\nοὐκ ὦγάθʼ ἐν βουλῇ με δόξεις καθυβρίσαι.\nἴωμεν ἐς τὸν δῆμον.\nοὐδὲν κωλύει·\nἰδοὺ βάδιζε, μηδὲν ἡμᾶς ἰσχέτω.\nὦ Δῆμε δεῦρʼ ἔξελθε.\nνὴ Δίʼ ὦ πάτερ\nἔξελθε δῆτʼ.\nὦ Δημίδιον ὦ φίλτατον\nἔξελθʼ, ἵνʼ εἰδῇς οἷα περιυβρίζομαι.\nτίνες οἱ βοῶντες; οὐκ ἄπιτʼ ἀπὸ τῆς θύρας;\nτὴν εἰρεσιώνην μου κατεσπαράξατε.\nτίς ὦ Παφλαγὼν ἀδικεῖ σε;\nδιὰ σὲ τύπτομαι\nὑπὸ τουτουὶ καὶ τῶν νεανίσκων.\nτιή;\nὁτιὴ φιλῶ σʼ ὦ Δῆμʼ ἐραστής τʼ εἰμὶ σός.\nσὺ δʼ εἶ τίς ἐτεόν;\nἀντεραστὴς τουτουί,\nἐρῶν πάλαι σου βουλόμενός τέ σʼ εὖ ποιεῖν,\nἄλλοι τε πολλοὶ καὶ καλοί τε κἀγαθοί.\nἀλλʼ οὐχ οἷοί τʼ ἐσμὲν διὰ τουτονί. σὺ γὰρ\nὅμοιος εἶ τοῖς παισὶ τοῖς ἐρωμένοις·\nτοὺς μὲν καλούς τε κἀγαθοὺς οὐ προσδέχει,\nσαυτὸν δὲ λυχνοπώλαισι καὶ νευρορράφοις\nκαὶ σκυτοτόμοις καὶ βυρσοπώλαισιν δίδως.\nεὖ γὰρ ποιῶ τὸν δῆμον.\nεἰπέ νυν τί δρῶν;\nὅ τι; †τῶν στρατηγῶν ὑποδραμὼν τῶν ἐκ Πύλου, †\nπλεύσας ἐκεῖσε, τοὺς Λάκωνας ἤγαγον.\nἐγὼ δὲ περιπατῶν γʼ ἀπʼ ἐργαστηρίου\nἕψοντος ἑτερου τὴν χύτραν ὑφειλόμην.\nκαὶ μὴν ποιήσας αὐτίκα μάλʼ ἐκκλησίαν\nὦ Δῆμʼ ἵνʼ εἰδῇς ὁπότερος νῷν ἐστί σοι\nεὐνούστερος, διάκρινον, ἵνα τοῦτον φιλῇς.\nναὶ ναὶ διάκρινον δῆτα, πλὴν μὴ ʼν τῇ πυκνί.\nοὐκ ἂν καθιζοίμην ἐν ἄλλῳ χωρίῳ.\nἀλλʼ ἐς τὸ πρόσθε. χρὴ παρεῖνʼ ἐς τὴν πύκνα.\nοἴμοι κακοδαίμων ὡς ἀπόλωλʼ. ὁ γὰρ γέρων\nοἴκοι μὲν ἀνδρῶν ἐστι δεξιώτατος,\nὅταν δʼ ἐπὶ ταυτησὶ καθῆται τῆς πέτρας,\nκέχηνεν ὥσπερ ἐμποδίζων ἰσχάδας.\nνῦν δή σε πάντα δεῖ κάλων ἐξιέναι σεαυτοῦ,\nκαὶ λῆμα θούριον φορεῖν καὶ λόγους ἀφύκτους\nὅτοισι τόνδʼ ὑπερβαλεῖ. ποικίλος γὰρ ἁνὴρ\nκἀκ τῶν ἀμηχάνων πόρους εὐμήχανος πορίζειν.\nπρὸς ταῦθʼ ὅπως ἔξει πολὺς καὶ λαμπρὸς ἐς τὸν ἄνδρα.\nἀλλὰ φυλάττου καὶ πρὶν ἐκεῖνον προσκεῖσθαί σοι πρότερος σὺ\nτοὺς δελφῖνας μετεωρίζου καὶ τὴν ἄκατον παραβάλλου.\nτῇ μὲν δεσποίνῃ Ἀθηναίᾳ τῇ τῆς πόλεως μεδεούσῃ\nεὔχομαι, εἰ μὲν περὶ τὸν δῆμον τὸν Ἀθηναίων γεγένημαι\nβέλτιστος ἀνὴρ μετὰ Λυσικλέα καὶ Κύνναν καὶ Σαλαβακχώ,\nὥσπερ νυνὶ μηδὲν δράσας δειπνεῖν ἐν πρυτανείῳ·\nεἰ δέ σε μισῶ καὶ μὴ περὶ σοῦ μάχομαι μόνος ἀντιβεβηκώς,\nἀπολοίμην καὶ διαπρισθείην κατατμηθείην τε λέπαδνα.\nκἄγωγʼ ὦ Δῆμʼ, εἰ μή σε φιλῶ καὶ μὴ στέργω, κατατμηθεὶς\nἑψοίμην ἐν περικομματίοις· κεἰ μὴ τούτοισι πέποιθας,\nἐπὶ ταυτησὶ κατακνησθείην ἐν μυττωτῷ μετὰ τυροῦ,\nκαὶ τῇ κρεάγρᾳ τῶν ὀρχιπέδων ἑλκοίμην ἐς Κεραμεικόν.\nκαὶ πῶς ἂν ἐμοῦ μᾶλλόν σε φιλῶν ὦ Δῆμε γένοιτο πολίτης;\nὃς πρῶτα μὲν ἡνίκʼ ἐβούλευον σοὶ χρήματα πλεῖστʼ ἀπέδειξα\nἐν τῷ κοινῷ, τοὺς μὲν στρεβλῶν τοὺς δʼ ἄγχων τοὺς δὲ μεταιτῶν,\nοὐ φροντίζων τῶν ἰδιωτῶν οὐδενός, εἰ σοὶ χαριοίμην.\nτοῦτο μὲν ὦ Δῆμʼ οὐδὲν σεμνόν· κἀγὼ γὰρ τοῦτό σε δράσω.\nἁρπάζων γὰρ τοὺς ἄρτους σοι τοὺς ἀλλοτρίους παραθήσω.\nὡς δʼ οὐχὶ φιλεῖ σʼ οὐδʼ ἔστʼ εὔνους, τοῦτʼ αὐτό σε πρῶτα διδάξω,\nἀλλʼ ἢ διὰ τοῦτʼ αὔθʼ ὁτιή σου τῆς ἀνθρακιᾶς ἀπολαύει.\nσὲ γάρ, ὃς Μήδοισι διεξιφίσω περὶ τῆς χώρας Μαραθῶνι,\nκαὶ νικήσας ἡμῖν μεγάλως ἐγγλωττοτυπεῖν παρέδωκας,\nἐπὶ ταῖσι πέτραις οὐ φροντίζει σκληρῶς σε καθήμενον οὕτως,\nοὐχ ὥσπερ ἐγὼ ῥαψάμενός σοι τουτὶ φέρω. ἀλλʼ ἐπαναίρου,\nκᾆτα καθίζου μαλακῶς, ἵνα μὴ τρίβῃς τὴν ἐν Σαλαμῖνι.\nἄνθρωπε τίς εἶ; μῶν ἔκγονος εἶ τῶν Ἁρμοδίου τις ἐκείνων;\nτοῦτό γέ τοί σου τοὔργον ἀληθῶς γενναῖον καὶ φιλόδημον.\nὡς ἀπὸ μικρῶν εὔνους αὐτῷ θωπευματίων γεγένησαι.\nκαὶ σὺ γὰρ αὐτὸν πολὺ μικροτέροις τούτων δελεάσμασιν εἷλες.\nκαὶ μὴν εἴ πού τις ἀνὴρ ἐφάνη τῷ δήμῳ μᾶλλον ἀμύνων\nἢ μᾶλλον ἐμοῦ σε φιλῶν, ἐθέλω περὶ τῆς κεφαλῆς περιδόσθαι.\nκαὶ πῶς σὺ φιλεῖς, ὃς τοῦτον ὁρῶν οἰκοῦντʼ ἐν ταῖς φιδάκναισι\nκαὶ γυπαρίοις καὶ πυργιδίοις ἔτος ὄγδοον οὐκ ἐλεαίρεις,\nἀλλὰ καθείρξας αὐτὸν βλίττεις; Ἀρχεπτολέμου δὲ φέροντος\nτὴν εἰρήνην ἐξεσκέδασας, τὰς πρεσβείας τʼ ἀπελαύνεις\nἐκ τῆς πόλεως ῥαθαπυγίζων, αἳ τὰς σπονδὰς προκαλοῦνται.\nἵνα γʼ Ἑλλήνων ἄρξῃ πάντων. ἔστι γὰρ ἐν τοῖς λογίοισιν\nὡς τοῦτον δεῖ ποτʼ ἐν Ἀρκαδίᾳ πεντώβολον ἡλιάσασθαι,\nἢν ἀναμείνῃ· πάντως δʼ αὐτὸν θρέψω γʼὼ καὶ θεραπεύσω,\nἐξευρίσκων εὖ καὶ μιαρῶς ὁπόθεν τὸ τριώβολον ἕξει.\nοὐχ ἵνα γʼ ἄρξῃ μὰ Δίʼ Ἀρκαδίας προνοούμενος, ἀλλʼ ἵνα μᾶλλον\nσὺ μὲν ἁρπάζῃς καὶ δωροδοκῇς παρὰ τῶν πόλεων, ὁ δὲ δῆμος\nὑπὸ τοῦ πολέμου καὶ τῆς ὁμίχλης ἃ πανουργεῖς μὴ καθορᾷ σου,\nἀλλʼ ὑπʼ ἀνάγκης ἅμα καὶ χρείας καὶ μισθοῦ πρός σε κεχήνῃ.\nἢν δέ ποτʼ εἰς ἀγρὸν οὗτος ἀπελθὼν εἰρηναῖος διατρίψῃ,\nκαὶ χῖδρα φαγὼν ἀναθαρρήσῃ καὶ στεμφύλῳ ἐς λόγον ἔλθῃ,\nγνώσεται οἵων ἀγαθῶν αὐτὸν τῇ μισθοφορᾷ παρεκόπτου·\nεἶθʼ ἥξει σοι δριμὺς ἄγροικος κατὰ σοῦ τὴν ψῆφον ἰχνεύων.\nἃ σὺ γιγνώσκων τόνδʼ ἐξαπατᾷς καὶ ὀνειροπολεῖς περὶ σαυτοῦ.\nοὔκουν δεινὸν ταυτί σε λέγειν δῆτʼ ἔστʼ ἐμὲ καὶ διαβάλλειν\nπρὸς Ἀθηναίους καὶ τὸν δῆμον, πεποιηκότα πλείονα χρηστὰ\nνὴ τὴν Δήμητρα Θεμιστοκλέους πολλῷ περὶ τὴν πόλιν ἤδη;\nὦ πόλις Ἄργους κλύεθʼ οἷα λέγει. σὺ Θεμιστοκλεῖ ἀντιφερίζεις;\nὃς ἐποίησεν τὴν πόλιν ἡμῶν μεστὴν εὑρὼν ἐπιχειλῆ,\nκαὶ πρὸς τούτοις ἀριστώσῃ τὸν Πειραιᾶ προσέμαξεν,\nἀφελών τʼ οὐδὲν τῶν ἀρχαίων ἰχθῦς καινοὺς παρέθηκεν·\nσὺ δʼ Ἀθηναίους ἐζήτησας μικροπολίτας ἀποφῆναι\nδιατειχίζων καὶ χρησμῳδῶν, ὁ Θεμιστοκλεῖ ἀντιφερίζων.\nκἀκεῖνος μὲν φεύγει τὴν γῆν σὺ δʼ Ἀχιλλείων ἀπομάττει.\nοὔκουν ταυτὶ δεινὸν ἀκούειν ὦ Δῆμʼ ἐστίν μʼ ὑπὸ τούτου,\nὁτιή σε φιλῶ;\nπαὖ ὦ οὗτος, καὶ μὴ σκέρβολλε πονηρά.\nπολλοῦ δὲ πολύν με χρόνον καὶ νῦν ἐλελήθης ἐγκρυφιάζων.\nμιαρώτατος, ὦ Δημακίδιον, καὶ πλεῖστα πανοῦργα δεδρακώς,\nὁπόταν χασμᾷ, καὶ τοὺς καυλοὺς\nτῶν εὐθυνῶν ἐκκαυλίζων\nκαταβροχθίζει, κἀμφοῖν χειροῖν\nμυστιλᾶται τῶν δημοσίων.\nοὐ χαιρήσεις, ἀλλά σε κλέπτονθʼ\nαἱρήσω γʼὼ τρεῖς μυριάδας.\nτί θαλαττοκοπεῖς καὶ πλατυγίζεις,\nμιαρώτατος ὢν περὶ τὸν δῆμον\nτὸν Ἀθηναίων; καί σʼ ἐπιδείξω\nνὴ τὴν Δήμητρʼ, ἢ μὴ ζῴην,\nδωροδοκήσαντʼ ἐκ Μυτιλήνης\nπλεῖν ἢ μνᾶς τετταράκοντα.\nὦ πᾶσιν ἀνθρώποις φανεὶς μέγιστον ὠφέλημα,\nζηλῶ σε τῆς εὐγλωττίας. εἰ γὰρ ὧδʼ ἐποίσεις,\nμέγιστος Ἑλλήνων ἔσει, καὶ μόνος καθέξεις\nτἀν τῇ πόλει τῶν ξυμμάχων τʼ ἄρξεις ἔχων τρίαιναν,\nᾗ πολλὰ χρήματʼ ἐργάσει σείων τε καὶ ταράττων.\nκαὶ μὴ μεθῇς τὸν ἄνδρʼ, ἐπειδή σοι λαβὴν δέδωκεν·\nκατεργάσει γὰρ ῥᾳδίως πλευρὰς ἔχων τοιαύτας.\nοὐκ ὦγαθοὶ ταῦτʼ ἐστί πω ταύτῃ μὰ τὸν Ποσειδῶ.\nἐμοὶ γάρ ἐστʼ εἰργασμένον τοιοῦτον ἔργον ὥστε\nἁπαξάπαντας τοὺς ἐμοὺς ἐχθροὺς ἐπιστομίζειν,\nἕως ἂν ᾖ τῶν ἀσπίδων τῶν ἐκ Πύλου τι λοιπόν.\nἐπίσχες ἐν ταῖς ἀσπίσιν· λαβὴν γὰρ ἐνδέδωκας.\nοὐ γάρ σʼ ἐχρῆν, εἴπερ φιλεῖς τὸν δῆμον, ἐκ προνοίας\nταύτας ἐᾶν αὐτοῖσι τοῖς πόρπαξιν ἀνατεθῆναι.\nἀλλʼ ἐστὶ τοῦτʼ ὦ Δῆμε μηχάνημʼ, ἵνʼ ἢν σὺ βούλῃ\nτὸν ἄνδρα κολάσαι τουτονί, σοὶ τοῦτο μὴ κʼγένηται.\nὁρᾷς γὰρ αὐτῷ στῖφος οἷόν ἐστι βυρσοπωλῶν\nνεανιῶν· τούτους δὲ περιοικοῦσι μελιτοπῶλαι\nκαὶ τυροπῶλαι· τοῦτο δʼ εἰς ἕν ἐστι συγκεκυφός,\nὥστʼ εἰ σὺ βριμήσαιο καὶ βλέψειας ὀστρακίνδα,\nνύκτωρ καθαρπάσαντες ἂν τὰς ἀσπίδας θέοντες\nτὰς ἐσβολὰς τῶν ἀλφίτων ἂν καταλάβοιεν ἡμῶν.\nοἴμοι τάλας· ἔχουσι γὰρ πόρπακας; ὦ πόνηρε\nὅσον με παρεκόπτου χρόνον τοιαῦτα κρουσιδημῶν.\nὦ δαιμόνιε μὴ τοῦ λέγοντος ἴσθι, μηδʼ οἰηθῇς\nἐμοῦ ποθʼ εὑρήσειν φίλον βελτίονʼ· ὅστις εἷς ὢν\nἔπαυσα τοὺς ξυνωμότας, καί μʼ οὐ λέληθεν οὐδὲν\nἐν τῇ πόλει ξυνιστάμενον, ἀλλʼ εὐθέως κέκραγα.\nὅπερ γὰρ οἱ τὰς ἐγχέλεις θηρώμενοι πέπονθας.\nὅταν μὲν ἡ λίμνη καταστῇ, λαμβάνουσιν οὐδέν·\nἐὰν δʼ ἄνω τε καὶ κάτω τὸν βόρβορον κυκῶσιν,\nαἱροῦσι· καὶ σὺ λαμβάνεις, ἢν τὴν πόλιν ταράττῃς.\nἓν δʼ εἰπέ μοι τοσουτονί· σκύτη τοσαῦτα πωλῶν\nἔδωκας ἤδη τουτῳὶ κάττυμα παρὰ σεαυτοῦ\nταῖς ἐμβάσιν φάσκων φιλεῖν;\nοὐ δῆτα μὰ τὸν Ἀπόλλω.\nἔγνωκας οὖν δῆτʼ αὐτὸν οἷός ἐστιν; ἀλλʼ ἐγώ σοι\nζεῦγος πριάμενος ἐμβάδων τουτὶ φορεῖν δίδωμι.\nκρίνω σʼ ὅσων ἐγᾦδα περὶ τὸν δῆμον ἄνδρʼ ἄριστον\nεὐνούστατόν τε τῇ πόλει καὶ τοῖσι δακτύλοισιν.\nοὐ δεινὸν οὖν δῆτʼ ἐμβάδας τοσουτονὶ δύνασθαι,\nἐμοῦ δὲ μὴ μνείαν ἔχειν ὅσων πέπονθας; ὅστις\nἔπαυσα τοὺς βινουμένους, τὸν Γρύττον ἐξαλείψας.\nοὔκουν σε δῆτα ταῦτα δεινόν ἐστι πρωκτοτηρεῖν\nπαῦσαί τε τοὺς βινουμένους; κοὐκ ἔσθʼ ὅπως ἐκείνους\nοὐχὶ φθονῶν ἔπαυσας, ἵνα μὴ ῥήτορες γένωνται.\nτονδὶ δʼ ὁρῶν ἄνευ χιτῶνος ὄντα τηλικοῦτον\nοὐπώποτʼ ἀμφιμασχάλου τὸν Δῆμον ἠξίωσας\nχειμῶνος ὄντος· ἀλλʼ ἐγώ σοι τουτονὶ δίδωμι.\nτοιουτονὶ Θεμιστοκλῆς οὐπώποτʼ ἐπενόησεν.\nκαίτοι σοφὸν κἀκεῖνʼ ὁ Πειραιεύς· ἔμοιγε μέντοι\nοὐ μεῖζον εἶναι φαίνετʼ ἐξεύρημα τοῦ χιτῶνος.\nοἴμοι τάλας οἵοις πιθηκισμοῖς με περιελαύνεις.\nοὔκ, ἀλλʼ ὅπερ πίνων ἀνὴρ πέπονθʼ ὅταν χεσείῃ,\nτοῖσιν τρόποις τοῖς σοῖσιν ὥσπερ βλαυτίοισι χρῶμαι.\nἀλλʼ οὐχ ὑπερβαλεῖ με θωπείαις· ἐγὼ γὰρ αὐτὸν\nπροσαμφιῶ τοδί· σὺ δʼ οἴμωζʼ ὦ πόνηρʼ.\nἰαιβοῖ.\nοὐκ ἐς κόρακας ἀποφθερεῖ βύρσης κάκιστον ὄζων;\nκαὶ τοῦτό γʼ ἐπίτηδές σε περιήμπεσχʼ, ἵνα σʼ ἀποπνίξῃ·\nκαὶ πρότερον ἐπεβούλευσέ σοι. τὸν καυλὸν οἶσθʼ ἐκεῖνον\nτοῦ σιλφίου τὸν ἄξιον γενόμενον;\nοἶδα μέντοι.\nἐπίτηδες οὗτος αὐτὸν ἔσπευδʼ ἄξιον γενέσθαι,\nἵνʼ ἐσθίοιτʼ ὠνούμενοι, κἄπειτʼ ἐν ἡλιαίᾳ\nβδέοντες ἀλλήλους ἀποκτείνειαν οἱ δικασταί.\nνὴ τὸν Ποσειδῶ καὶ πρὸς ἐμὲ τοῦτʼ εἶπʼ ἀνὴρ Κόπρειος.\nοὐ γὰρ τόθʼ ὑμεῖς βδεόμενοι δήπου ʼγένεσθε πυρροί;\nκαὶ νὴ Δίʼ ἦν γε τοῦτο Πυρράνδρου τὸ μηχάνημα.\nοἵοισί μʼ ὦ πανοῦργε βωμολοχεύμασιν ταράττεις.\nἡ γὰρ θεός μʼ ἐκέλευσε νικῆσαί σʼ ἀλαζονείαις.\nἀλλʼ οὐχὶ νικήσεις. ἐγὼ γάρ φημί σοι παρέξειν\nὦ Δῆμε μηδὲν δρῶντι μισθοῦ τρύβλιον ῥοφῆσαι.\nἐγὼ δὲ κυλίχνιόν γέ σοι καὶ φάρμακον δίδωμι\nτἀν τοῖσιν ἀντικνημίοις ἑλκύδρια περιαλείφειν.\nἐγὼ δὲ τὰς πολιάς γέ σοὐκλέγων νέον ποιήσω.\nἰδοὺ δέχου κέρκον λαγῶ τὠφθαλμιδίω περιψῆν.\nἀπομυξάμενος ὦ Δῆμέ μου πρὸς τὴν κεφαλὴν ἀποψῶ.\nἐμοῦ μὲν οὖν.\nἐμοῦ μὲν οὖν.\nἐγώ σε ποιήσω τριηραρχεῖν\nἀναλίσκοντα τῶν\nσαυτοῦ, παλαιὰν ναῦν ἔχοντʼ,\nεἰς ἣν ἀναλῶν οὐκ ἐφέξεις\nοὐδὲ ναυπηγούμενος·\nδιαμηχανήσομαί θʼ ὅπως\nἂν ἱστίον σαπρὸν λάβῃς.\nἁνὴρ παφλάζει, παῦε παῦʼ,\nὑπερζέων· ὑφελκτέον\nτῶν δᾳδίων ἀπαρυστέον\nτε τῶν ἀπειλῶν ταυτῃί.\nδώσεις ἐμοὶ καλὴν δίκην\nἰπούμενος ταῖς ἐσφοραῖς.\nἐγὼ γὰρ ἐς τοὺς πλουσίους\nσπεύσω σʼ ὅπως ἂν ἐγγραφῇς.\nἐγὼ δʼ ἀπειλήσω μὲν οὐδέν,\nεὔχομαι δέ σοι ταδί·\nτὸ μὲν τάγηνον τευθίδων\nἐφεστάναι σίζον· σὲ δὲ\nγνώμην ἐρεῖν μέλλοντα περὶ\nΜιλησίων καὶ κερδανεῖν\nτάλαντον, ἢν κατεργάσῃ,\nσπεύδειν ὅπως τῶν τευθίδων\nἐμπλήμενος φθαίης ἔτʼ εἰς\nἐκκλησίαν ἐλθών· ἔπειτα\nπρὶν φαγεῖν ἀνὴρ μεθήκοι,\nκαὶ σὺ τὸ τάλαντον λαβεῖν\nβουλόμενος ἐσθίων\nἐναποπνιγείης.\nεὖ γε νὴ τὸν Δία καὶ τὸν Ἀπόλλω καὶ τὴν Δήμητρα.\nκἀμοὶ δοκεῖ· καὶ τἄλλα γʼ εἶναι καταφανῶς\nἀγαθὸς πολίτης, οἶος οὐδείς πω χρόνου\nἀνὴρ γεγένηται τοῖσι πολλοῖς τοὐβολοῦ.\nσὺ δʼ ὦ Παφλαγὼν φάσκων φιλεῖν μʼ ἐσκορόδισας.\nκαὶ νῦν ἀπόδος τὸν δακτύλιον, ὡς οὐκέτι\nἐμοὶ ταμιεύσεις.\nἔχε· τοσοῦτον δʼ ἴσθʼ ὅτι,\nεἰ μή μʼ ἐάσεις ἐπιτροπεύειν, ἕτερος αὖ\nἐμοῦ πανουργότερός τις ἀναφανήσεται.\nοὐκ ἔσθʼ ὅπως ὁ δακτύλιός ἐσθʼ οὑτοσὶ\nοὑμός· τὸ γοῦν σημεῖον ἕτερον φαίνεται,\nἀλλʼ ἢ οὐ καθορῶ.\nφέρʼ ἴδω τί σοι σημεῖον ἦν;\nδημοῦ βοείου θρῖον ἐξωπτημένον.\nοὐ τοῦτʼ ἔνεστιν.\nοὐ τὸ θρῖον; ἀλλὰ τί;\nλάρος κεχηνὼς ἐπὶ πέτρας δημηγορῶν.\nαἰβοῖ τάλας.\nτί ἔστιν;\nἀπόφερʼ ἐκποδών.\nοὐ τὸν ἐμὸν εἶχεν ἀλλὰ τὸν Κλεωνύμου.\nπαρʼ ἐμοῦ δὲ τουτονὶ λαβὼν ταμίευέ μοι.\nμὴ δῆτά πώ γʼ ὦ δέσποτʼ, ἀντιβολῶ σʼ ἐγώ,\nπρὶν ἄν γε τῶν χρησμῶν ἀκούσῃς τῶν ἐμῶν.\nκαὶ τῶν ἐμῶν νυν.\nἀλλʼ ἐὰν τούτῳ πίθῃ,\nμολγὸν γενέσθαι δεῖ σε.\nκἄν γε τουτῳί,\nψωλὸν γενέσθαι δεῖ σε μέχρι τοῦ μυρρίνου.\nἀλλʼ οἵ γʼ ἐμοὶ λέγουσιν ὡς ἄρξαι σε δεῖ\nχώρας ἁπάσης ἐστεφανωμένον ῥόδοις.\nοὑμοὶ δέ γʼ αὖ λέγουσιν ὡς ἁλουργίδα\nἔχων κατάπαστον καὶ στεφάνην ἐφʼ ἅρματος\nχρυσοῦ διώξει Σμικύθην καὶ κύριον.\nκαὶ μὴν ἔνεγκʼ αὐτοὺς ἰών, ἵνʼ οὑτοσὶ\nαὐτῶν ἀκούσῃ.\nπάνυ γε. καὶ σύ νυν φέρε.\nἰδού.\nἰδοὺ νὴ τὸν Δίʼ· οὐδὲν κωλύει.\nἥδιστον φάος ἡμέρας\nἔσται τοῖσι παροῦσι καὶ\nτοῖσι δεῦρʼ ἀφικνουμένοις,\nἢν Κλέων ἀπόληται.\nκαίτοι πρεσβυτέρων τινῶν\nοἵων ἀργαλεωτάτων\nἐν τῷ δείγματι τῶν δικῶν\nἤκουσʼ ἀντιλεγόντων,\nὡς εἰ μὴ ʼγένεθʼ οὗτος ἐν\nτῇ πόλει μέγας, οὐκ ἂν ἤστην\nσκεύη δύο χρησίμω,\nδοῖδυξ οὐδὲ τορύνη.\nἀλλὰ καὶ τόδʼ ἔγωγε θαυμάζω\nτῆς ὑομουσίας\nαὐτοῦ· φασὶ γὰρ αὐτὸν οἱ\nπαῖδες οἳ ξυνεφοίτων,\nτὴν Δωριστὶ μόνην ἂν ἁρμόττεσθαι\nθαμὰ τὴν λύραν,\nἄλλην δʼ οὐκ ἐθέλειν μαθεῖν·\nκᾆτα τὸν κιθαριστὴν\nὀργισθέντʼ ἀπάγειν κελεύειν,\nὡς ἁρμονίαν ὁ παῖς\nοὗτος οὐ δύναται μαθεῖν\nἢν μὴ Δωροδοκιστί.\nἰδοὺ θέασαι, κοὐχ ἅπαντας ἐκφέρω.\nοἴμʼ ὡς χεσείω, κοὐχ ἅπαντας ἐκφέρω.\nταυτὶ τί ἔστι;\nλόγια.\nπάντʼ;\nἐθαύμασας;\nκαὶ νὴ Δίʼ ἔτι γέ μοὔστι κιβωτὸς πλέα.\nἐμοὶ δʼ ὑπερῷον καὶ ξυνοικία δύο.\nφέρʼ ἴδω, τίνος γάρ εἰσιν οἱ χρησμοί ποτε;\nοὑμοὶ μέν εἰσι Βάκιδος.\nοἱ δὲ σοὶ τίνος;\nΓλάνιδος, ἀδελφοῦ τοῦ Βάκιδος γεραιτέρου.\nεἰσὶν δὲ περὶ τοῦ;\nπερὶ Ἀθηνῶν, περὶ Πύλου,\nπερὶ σοῦ, περὶ ἐμοῦ, περὶ ἁπάντων πραγμάτων.\nοἱ σοὶ δὲ περὶ τοῦ;\nπερὶ Ἀθηνῶν, περὶ φακῆς,\nπερὶ Λακεδαιμονίων, περὶ σκόμβρων νέων,\nπερὶ τῶν μετρούντων τἄλφιτʼ ἐν ἀγορᾷ κακῶς,\nπερὶ σοῦ, περὶ ἐμοῦ, περὶ ἁπάντων πραγμάτων.\nἄγε νυν ὅπως αὐτοὺς ἀναγνώσεσθέ μοι,\nκαὶ τὸν περὶ ἐμοῦ ʼκεῖνον ᾧπερ ἥδομαι,\nὡς ἐν νεφέλαισιν αἰετὸς γενήσομαι.\nἄκουε δή νυν καὶ πρόσεχε τὸν νοῦν ἐμοί.\nφράζευ Ἐρεχθεΐδη λογίων ὁδόν, ἥν σοι Ἀπόλλων\nἴαχεν ἐξ ἀδύτοιο διὰ τριπόδων ἐριτίμων.\nσῴζεσθαί σʼ ἐκέλευσʼ ἱερὸν κύνα καρχαρόδοντα,\nὃς πρὸ σέθεν λάσκων καὶ ὑπὲρ σοῦ δεινὰ κεκραγὼς\nσοὶ μισθὸν ποριεῖ, κἂν μὴ δρᾷ ταῦτʼ ἀπολεῖται.\nπολλοὶ γὰρ μίσει σφε κατακρώζουσι κολοιοί.\nταυτὶ μὰ τὴν Δήμητρʼ ἐγὼ οὐκ οἶδʼ ὅ τι λέγει.\nτί γάρ ἐστʼ Ἐρεχθεῖ καὶ κολοιοῖς καὶ κυνί;\nἐγὼ μέν εἰμʼ ὁ κύων· πρὸ σοῦ γὰρ ἀπύω·\nσοὶ δʼ εἶπε σῴζεσθαί μʼ ὁ Φοῖβος τὸν κύνα.\nοὐ τοῦτό φησʼ ὁ χρησμός, ἀλλʼ ὁ κύων ὁδὶ\nὥσπερ θύρας σοῦ τῶν λογίων παρεσθίει.\nἐμοὶ γάρ ἐστʼ ὀρθῶς περὶ τούτου τοῦ κυνός.\nλέγε νυν· ἐγὼ δὲ πρῶτα λήψομαι λίθον,\nἵνα μή μʼ ὁ χρησμὸς τὸ πέος οὑτοσὶ δάκῃ.\nφράζευ Ἐρεχθεΐδη κύνα Κέρβερον ἀνδραποδιστήν,\nὃς κέρκῴ σαίνων σʼ ὁπόταν δειπνῇς ἐπιτηρῶν\nἐξέδεταί σου τοὔψον, ὅταν σύ ποι ἄλλοσε χάσκῃς·\nἐσφοιτῶν τʼ ἐς τοὐπτάνιον λήσει σε κυνηδὸν\nνύκτωρ τὰς λοπάδας καὶ τὰς νήσους διαλείχων.\nνὴ τὸν Ποσειδῶ πολύ γʼ ἄμεινον ὦ Γλάνι.\nὦ τᾶν ἄκουσον, εἶτα διάκρινον τόδε.\nἔστι γυνή, τέξει δὲ λέονθʼ ἱεραῖς ἐν Ἀθήναις,\nὃς περὶ τοῦ δήμου πολλοῖς κώνωψι μαχεῖται\nὥστε περὶ σκύμνοισι βεβηκώς· τὸν σὺ φυλάξαι,\nτεῖχος ποιήσας ξύλινον πύργους τε σιδηροῦς.\nταῦτʼ οἶσθʼ ὅ τι λέγει;\nμὰ τὸν Ἀπόλλω ʼγὼ μὲν οὔ.\nἔφραζεν ὁ θεός σοι σαφῶς σῴζειν ἐμέ·\nἐγὼ γὰρ ἀντὶ τοῦ λέοντός εἰμί σοι.\nκαὶ πῶς μʼ ἐλελήθης Ἀντιλέων γεγενημένος;\nἓν οὐκ ἀναδιδάσκει σε τῶν λογίων ἑκών,\nὃ μόνον σιδηροῦν ἐστι τεῖχος καὶ ξύλον,\nἐν ᾧ σε σῴζειν τόνδʼ ἐκέλευσʼ ὁ Λοξίας.\nπῶς δῆτα τοῦτʼ ἔφραζεν ὁ θεός;\nτουτονὶ\nδῆσαί σʼ ἐκέλευʼ ἐν πεντεσυρίγγῳ ξύλῳ.\nταυτὶ τελεῖσθαι τὰ λόγιʼ ἤδη μοι δοκεῖ.\nμὴ πείθου· φθονεραὶ γὰρ ἐπικρώζουσι κορῶναι.\nἀλλʼ ἱέρακα φίλει μεμνημένος ἐν φρεσὶν ὅς σοι\nἤγαγε συνδήσας Λακεδαιμονίων κορακίνους.\nτοῦτό γέ τοι Παφλαγὼν παρεκινδύνευσε μεθυσθείς.\nΚεκροπίδη κακόβουλε τί τοῦθʼ ἡγεῖ μέγα τοὔργον;\nκαί κε γυνὴ φέροι ἄχθος, ἐπεί κεν ἀνὴρ ἀναθείη·\nἀλλʼ οὐκ ἂν μαχέσαιτο· χέσαιτο γάρ, εἰ μαχέσαιτο.\nἀλλὰ τόδε φράσσαι, πρὸ Πύλου Πύλον ἥν σοι ἔφραζεν.\nἔστι Πύλος πρὸ Πύλοιο—\nτί τοῦτο λέγει, πρὸ Πύλοιο;\nτὰς πυέλους φησὶν καταλήψεσθʼ ἐν βαλανείῳ.\nἐγὼ δʼ ἄλουτος τήμερον γενήσομαι;\nοὗτος γὰρ ἡμῶν τὰς πυέλους ἀφήρπασεν.\nἀλλʼ οὑτοσὶ γάρ ἐστι περὶ τοῦ ναυτικοῦ\nὁ χρησμός, ᾧ σε δεῖ προσέχειν τὸν νοῦν πάνυ.\nπροσέχω· σὺ δʼ ἀναγίγνωσκε, τοῖς ναύταισί μου\nὅπως ὁ μισθὸς πρῶτον ἀποδοθήσεται.\nΑἰγεΐδη φράσσαι κυναλώπεκα, μή σε δολώσῃ,\nλαίθαργον ταχύπουν, δολίαν κερδὼ πολύιδριν.\nοἶσθʼ ὅ τι ἐστὶν τοῦτο;\nΦιλόστρατος ἡ κυναλώπηξ.\nοὐ τοῦτό φησιν, ἀλλὰ ναῦς ἑκάστοτε\nαἰτεῖ ταχείας ἀργυρολόγους οὑτοσί·\nταύτας ἀπαυδᾷ μὴ διδόναι σʼ ὁ Λοξίας.\nπῶς δὴ τριήρης ἐστὶ κυναλώπηξ;\nὅπως;\nὅτι ἡ τριήρης ἐστὶ χὠ κύων ταχύ.\nπῶς οὖν ἀλώπηξ προσετέθη πρὸς τῷ κυνί;\nἀλωπεκίοισι τοὺς στρατιώτας ᾔκασεν,\nὁτιὴ βότρυς τρώγουσιν ἐν τοῖς χωρίοις.\nεἶεν·\nτούτοις ὁ μισθὸς τοῖς ἀλωπεκίοισι ποῦ;\nἐγὼ ποριῶ, καὶ τοῦτον ἡμερῶν τριῶν.\nἀλλʼ ἔτι τόνδʼ ἐπάκουσον, ὃν εἶπέ σοι ἐξαλέασθαι\nχρησμὸν Λητοΐδης, Κυλλήνην, μή σε δολώσῃ.\nποίαν Κυλλήνην;\nτὴν τούτου χεῖρʼ ἐποίησεν\nΚυλλήνην ὀρθῶς, ὁτιή φησʼ, ἔμβαλε κυλλῇ.\nοὐκ ὀρθῶς φράζει· τὴν Κυλλήνην γὰρ ὁ Φοῖβος\nἐς τὴν χεῖρʼ ὀρθῶς ᾐνίξατο τὴν Διοπείθους.\nἀλλὰ γάρ ἐστιν ἐμοὶ χρησμὸς περὶ σοῦ πτερυγωτός,\nαἰετὸς ὡς γίγνει καὶ πάσης γῆς βασιλεύεις.\nκαὶ γὰρ ἐμοί· καὶ γῆς καὶ τῆς ἐρυθρᾶς γε θαλάσσης,\nχὤτι γʼ ἐν Ἐκβατάνοις δικάσεις, λείχων ἐπίπαστα.\nἀλλʼ ἐγὼ εἶδον ὄναρ, καί μοὐδόκει ἡ θεὸς αὐτὴ\nτοῦ δήμου καταχεῖν ἀρυταίνῃ πλουθυγίειαν.\nνὴ Δία καὶ γὰρ ἐγώ· καί μοὐδόκει ἡ θεὸς αὐτὴ\nἐκ πόλεως ἐλθεῖν καὶ γλαῦξ αὐτῇ ʼπικαθῆσθαι·\nεἶτα κατασπένδειν κατὰ τῆς κεφαλῆς ἀρυβάλλῳ\nἀμβροσίαν κατὰ σοῦ, κατὰ τούτου δὲ σκοροδάλμην.\nἰοὺ ἰού.\nοὐκ ἦν ἄρʼ οὐδεὶς τοῦ Γλάνιδος σοφώτερος.\nκαὶ νῦν ἐμαυτὸν ἐπιτρέπω σοι τουτονὶ\nγερονταγωγεῖν κἀναπαιδεύειν πάλιν.\nμήπω γʼ, ἱκετεύω σʼ, ἀλλʼ ἀνάμεινον, ὡς ἐγὼ\nκριθὰς ποριῶ σοι καὶ βίον καθʼ ἡμέραν.\nοὐκ ἀνέχομαι κριθῶν ἀκούων· πολλάκις\nἐξηπατήθην ὑπό τε σοῦ καὶ Θουφάνους.\nἀλλʼ ἄλφιτʼ ἤδη σοι ποριῶ ʼσκευασμένα.\nἐγὼ δὲ μαζίσκας γε διαμεμαγμένας\nκαὶ τοὔψον ὀπτόν· μηδὲν ἄλλʼ εἰ μὴ ʼσθιε.\nἀνύσατέ νυν ὅ τι περ ποιήσεθʼ· ὡς ἐγώ,\nὁπότερος ἂν σφῷν νῦν με μᾶλλον εὖ ποιῇ,\nτούτῳ παραδώσω τῆς πυκνὸς τὰς ἡνίας.\nτρέχοιμʼ ἂν εἴσω πρότερος.\nοὐ δῆτʼ ἀλλʼ ἐγώ.\nὦ Δῆμε καλήν γʼ ἔχεις\nἀρχήν, ὅτε πάντες ἄνθρωποι\nδεδίασί σʼ ὥσπερ\nἄνδρα τύραννον.\nἀλλʼ εὐπαράγωγος εἶ,\nθωπευόμενός τε χαίρεις\nκἀξαπατώμενος,\nπρὸς τόν τε λέγοντʼ ἀεὶ\nκέχηνας· ὁ νοῦς δέ σου\nπαρὼν ἀποδημεῖ.\nνοῦς οὐκ ἔνι ταῖς κόμαις\nὑμῶν, ὅτε μʼ οὐ φρονεῖν\nνομίζετʼ· ἐγὼ δʼ ἑκὼν\nταῦτʼ ἠλιθιάζω.\nαὐτός τε γὰρ ἥδομαι\nβρύλλων τὸ καθʼ ἡμέραν,\nκλέπτοντά τε βούλομαι\nτρέφειν ἕνα προστάτην·\nτοῦτον δʼ, ὅταν ᾖ πλέως,\nἄρας ἐπάταξα.\nχοὔτω μὲν ἂν εὖ ποιοῖς,\nεἴ σοι πυκνότης ἔνεστʼ\nἐν τῷ τρόπῳ, ὡς λέγεις,\nτούτῳ πάνυ πολλή,\nεἰ τούσδʼ ἐπίτηδες ὥσπερ\nδημοσίους τρέφεις\nἐν τῇ πυκνί, κᾆθʼ ὅταν\nμή σοι τύχῃ ὄψον ὄν,\nτούτων ὃς ἂν ᾖ παχύς,\nθύσας ἐπιδειπνεῖς.\nσκέψασθε δέ μʼ, εἰ σοφῶς\nαὐτοὺς περιέρχομαι\nτοὺς οἰομένους φρονεῖν\nκἄμʼ ἐξαπατύλλειν.\nτηρῶ γὰρ ἑκάστοτʼ αὐτοὺς\nοὐδὲ δοκῶν ὁρᾶν\nκλέπτοντας· ἔπειτʼ ἀναγκάζω\nπάλιν ἐξεμεῖν\nἅττʼ ἂν κεκλόφωσί μου,\nκημὸν καταμηλῶν.\nἄπαγʼ ἐς μακαρίαν ἐκποδών.\nσύ γʼ ὦ φθόρε.\nὦ Δῆμʼ ἐγὼ μέντοι παρεσκευασμένος\nτρίπαλαι κάθημαι βουλόμενός σʼ εὐεργετεῖν.\nἐγὼ δὲ δεκάπαλαί γε καὶ δωδεκάπαλαι\nκαὶ χιλιόπαλαι καὶ προπαλαιπαλαίπαλαι.\nἐγὼ δὲ προσδοκῶν γε τρισμυριόπαλαι\nβδελύττομαί σφω καὶ προπαλαιπαλαίπαλαι.\nοἶσθʼ οὖν ὃ δρᾶσον;\nεἰ δὲ μή, φράσεις γε σύ.\nἄφες ἀπὸ βαλβίδων ἐμέ τε καὶ τουτονί,\nἵνα σʼ εὖ ποιῶμεν ἐξ ἴσου.\nδρᾶν ταῦτα χρή.\nἄπιτον.\nἰδού.\nθέοιτʼ ἄν.\nὑποθεῖν οὐκ ἐῶ.\nἀλλʼ ἢ μεγάλως εὐδαιμονήσω τήμερον\nὑπὸ τῶν ἐραστῶν νὴ Δίʼ ἢ ʼγὼ θρύψομαι.\nὁρᾷς; ἐγώ σοι πρότερος ἐκφέρω δίφρον.\nἀλλʼ οὐ τράπεζαν, ἀλλʼ ἐγὼ προτεραίτερος.\nἰδοὺ φέρω σοι τήνδε μαζίσκην ἐγὼ\nἐκ τῶν ὀλῶν τῶν ἐκ Πύλου μεμαγμένην.\nἐγὼ δὲ μυστίλας μεμυστιλημένας\nὑπὸ τῆς θεοῦ τῇ χειρὶ τἠλεφαντίνῃ.\nὡς μέγαν ἄρʼ εἶχες ὦ πότνια τὸν δάκτυλον.\nἐγὼ δʼ ἔτνος γε πίσινον εὔχρων καὶ καλόν·\nἐτόρυνε δʼ αὔθʼ ἡ Παλλὰς ἡ Πυλαιμάχος.\nὦ Δῆμʼ ἐναργῶς ἡ θεός σʼ ἐπισκοπεῖ,\nκαὶ νῦν ὑπερέχει σου χύτραν ζωμοῦ πλέαν.\nοἴει γὰρ οἰκεῖσθʼ ἂν ἔτι τήνδε τὴν πόλιν,\nεἰ μὴ φανερῶς ἡμῶν ὑπερεῖχε τὴν χύτραν;\nτουτὶ τέμαχός σοὔδωκεν ἡ Φοβεσιστράτη.\nἡ δʼ Ὀβριμοπάτρα γʼ ἑφθὸν ἐκ ζωμοῦ κρέας\nκαὶ χόλικος ἠνύστρου τε καὶ γαστρὸς τόμον.\nκαλῶς γʼ ἐποίησε τοῦ πέπλου μεμνημένη.\nἡ Γοργολόφα σʼ ἐκέλευε τουτουὶ φαγεῖν\nἐλατῆρος, ἵνα τὰς ναῦς ἐλαύνωμεν καλῶς.\nλαβὲ καὶ ταδί νυν.\nκαὶ τί τούτοις χρήσομαι\nτοῖς ἐντέροις;\nἐπίτηδες αὔτʼ ἔπεμψέ σοι\nἐς τὰς τριήρεις ἐντερόνειαν ἡ θεός·\nἐπισκοπεῖ γὰρ περιφανῶς τὸ ναυτικόν.\nἔχε καὶ πιεῖν κεκραμένον τρία καὶ δύο.\nὡς ἡδὺς ὦ Ζεῦ καὶ τὰ τρία φέρων καλῶς.\nἡ Τριτογενὴς γὰρ αὐτὸν ἐνετριτώνισεν.\nλαβέ νυν πλακοῦντος πίονος παρʼ ἐμοῦ τόμον.\nπαρʼ ἐμοῦ δʼ ὅλον γε τὸν πλακοῦντα τουτονί.\nἀλλʼ οὐ λαγῷʼ ἕξεις ὁπόθεν δῷς, ἀλλʼ ἐγώ.\nοἴμοι, πόθεν λαγῷά μοι γενήσεται;\nὦ θυμὲ νυνὶ βωμολόχον ἔξευρέ τι.\nὁρᾷς τάδʼ ὦ κακόδαιμον;\nὀλίγον μοι μέλει·\nἐκεινοιὶ γὰρ ὡς ἔμʼ ἔρχονταί τινες\nπρέσβεις ἔχοντες ἀργυρίου βαλλάντια.\nποῦ ποῦ;\nτί δέ σοι τοῦτʼ; οὐκ ἐάσεις τοὺς ξένους;\nὦ Δημίδιον ὁρᾷς τὰ λαγῷʼ ἅ σοι φέρω;\nοἴμοι τάλας ἀδίκως γε τἄμʼ ὑφήρπασας.\nνὴ τὸν Ποσειδῶ καὶ σὺ γὰρ τοὺς ἐκ Πύλου.\nεἴπʼ, ἀντιβολῶ, πῶς ἐπενόησας ἁρπάσαι;\nτὸ μὲν νόημα τῆς θεοῦ, τὸ δὲ κλέμμʼ ἐμόν.\nἐγὼ δʼ ἐκινδύνευσʼ, ἐγὼ δʼ ὤπτησά γε.\nἄπιθʼ· οὐ γὰρ ἀλλὰ τοῦ παραθέντος ἡ χάρις.\nοἴμοι κακοδαίμων, ὑπεραναιδευθήσομαι.\nτί οὐ διακρίνεις Δῆμʼ ὁπότερός ἐστι νῷν\nἀνὴρ ἀμείνων περὶ σὲ καὶ τὴν γαστέρα;\nτῷ δῆτʼ ἂν ὑμᾶς χρησάμενος τεκμηρίῳ\nδόξαιμι κρίνειν τοῖς θεαταῖσιν σοφῶς;\nἐγὼ φράσω σοι. τὴν ἐμὴν κίστην ἰὼν\nξύλλαβε σιωπῇ καὶ βασάνισον ἅττʼ ἔνι,\nκαὶ τὴν Παφλαγόνος· κἀμέλει κρινεῖς καλῶς.\nφέρʼ ἴδω τί οὖν ἔνεστιν;\nοὐχ ὁρᾷς κενὴν\nὦ παππίδιον; ἅπαντα γάρ σοι παρεφόρουν.\nαὕτη μὲν ἡ κίστη τὰ τοῦ Δήμου φρονεῖ.\nβάδιζέ νυν καὶ δεῦρο πρὸς τὴν Παφλαγόνος.\nὁρᾷς τάδʼ;\nοἴμοι τῶν ἀγαθῶν ὅσων πλέα.\nὅσον τὸ χρῆμα τοῦ πλακοῦντος ἀπέθετο·\nἐμοὶ δʼ ἔδωκεν ἀποτεμὼν τυννουτονί.\nτοιαῦτα μέντοι καὶ πρότερόν σʼ ἠργάζετο·\nσοὶ μὲν προσεδίδου μικρὸν ὧν ἐλάμβανεν,\nαὐτὸς δʼ ἑαυτῷ παρετίθει τὰ μείζονα.\nὦ μιαρὲ κλέπτων δή με ταῦτʼ ἐξηπάτας;\nἐγὼ δέ τυ ἐστεφάνιξα κἀδωρησάμαν.\nἐγὼ δʼ ἔκλεπτον ἐπʼ ἀγαθῷ γε τῇ πόλει.\nκατάθου ταχέως τὸν στέφανον, ἵνʼ ἐγὼ τουτῳὶ\nαὐτὸν περιθῶ.\nκατάθου ταχέως μαστιγία.\nοὐ δῆτʼ, ἐπεί μοι χρησμός ἐστι Πυθικὸς\nφράζων ὑφʼ οὗ †δεήσει μʼ† ἡττᾶσθαι μόνου.\nτοὐμόν γε φράζων ὄνομα καὶ λίαν σαφῶς.\nκαὶ μήν σʼ ἐλέγξαι βούλομαι τεκμηρίῳ,\nεἴ τι ξυνοίσεις τοῦ θεοῦ τοῖς θεσφάτοις.\nκαί σου τοσοῦτον πρῶτον ἐκπειράσομαι·\nπαῖς ὢν ἐφοίτας ἐς τίνος διδασκάλου;\nἐν ταῖσιν εὕστραις κονδύλοις ἡρμοττόμην.\nπῶς εἶπας; ὥς μου χρησμὸς ἅπτεται φρενῶν.\nεἶεν.\nἐν παιδοτρίβου δὲ τίνα πάλην ἐμάνθανες;\nκλέπτων ἐπιορκεῖν καὶ βλέπειν ἐναντίον·\nὦ Φοῖβʼ Ἄπολλον Λύκιε τί ποτέ μʼ ἐργάσει;\nτέχνην δὲ τίνα ποτʼ εἶχες ἐξανδρούμενος;\nἠλλαντοπώλουν καί τι καὶ βινεσκόμην.\nοἴμοι κακοδαίμων· οὐκέτʼ οὐδέν εἰμʼ ἐγώ.\nλεπτή τις ἐλπίς ἐστʼ ἐφʼ ἧς ὀχούμεθα.\nκαί μοι τοσοῦτον εἰπέ· πότερον ἐν ἀγορᾷ\nἠλλαντοπώλεις ἐτεὸν ἢ ʼπὶ ταῖς πύλαις;\nἐπὶ ταῖς πύλαισιν, οὗ τὸ τάριχος ὤνιον.\nοἴμοι πέπρακται τοῦ θεοῦ τὸ θέσφατον.\nκυλίνδετʼ εἴσω τόνδε τὸν δυσδαίμονα.\nὦ στέφανε χαίρων ἄπιθι, κεἴ σʼ ἄκων ἐγὼ\nλείπω· σὲ δʼ ἄλλος τις λαβὼν κεκτήσεται,\nκλέπτης μὲν οὐκ ἂν μᾶλλον, εὐτυχὴς δʼ ἴσως.\nἙλλάνιε Ζεῦ σὸν τὸ νικητήριον.\nὦ χαῖρε καλλίνικε καὶ μέμνησʼ ὅτι\nἀνὴρ γεγένησαι διʼ ἐμέ· καί σʼ αἰτῶ βραχύ,\nὅπως ἔσομαί σοι Φανὸς ὑπογραφεὺς δικῶν.\nἐμοὶ δέ γʼ ὅ τι σοι τοὔνομʼ εἴπʼ.\nἈγοράκριτος·\nἐν τἀγορᾷ γὰρ κρινόμενος ἐβοσκόμην.\nἈγορακρίτῳ τοίνυν ἐμαυτὸν ἐπιτρέπω,\nκαὶ τὸν Παφλαγόνα παραδίδωμι τουτονί.\nκαὶ μὴν ἐγώ σʼ ὦ Δῆμε θεραπεύσω καλῶς,\nὥσθʼ ὁμολογεῖν σε μηδένʼ ἀνθρώπων ἐμοῦ\nἰδεῖν ἀμείνω τῇ Κεχηναίων πόλει.\nτί κάλλιον ἀρχομένοισιν\nἢ καταπαυομένοισιν\nἢ θοᾶν ἵππων ἐλατῆρας ἀείδειν, †μηδὲν ἐσ† Λυσίστρατον,\nμηδὲ Θούμαντιν τὸν ἀνέστιον αὖ λυπεῖν ἑκούσῃ καρδίᾳ;\nκαὶ γὰρ οὗτος ὦ φίλʼ Ἄπολλον ἀεὶ πεινῇ, θαλεροῖς δακρύοις\nσᾶς ἁπτόμενος φαρέτρας Πυθῶνι δίᾳ μὴ κακῶς πένεσθαι.\nλοιδορῆσαι τοὺς πονηροὺς οὐδέν ἐστʼ ἐπίφθονον,\nἀλλὰ τιμὴ τοῖσι χρηστοῖς, ὅστις εὖ λογίζεται.\nεἰ μὲν οὖν ἄνθρωπος, ὃν δεῖ πόλλʼ ἀκοῦσαι καὶ κακά,\nαὐτὸς ἦν ἔνδηλος, οὐκ ἂν ἀνδρὸς ἐμνήσθην φίλου.\nνῦν δʼ Ἀρίγνωτον γὰρ οὐδεὶς ὅστις οὐκ ἐπίσταται,\nὅστις ἢ τὸ λευκὸν οἶδεν ἢ τὸν ὄρθιον νόμον.\nἔστιν οὖν ἀδελφὸς αὐτῷ τοὺς τρόπους οὐ συγγενής,\nἈριφράδης πονηρός. ἀλλὰ τοῦτο μὲν καὶ βούλεται·\nἔστι δʼ οὐ μόνον πονηρός, οὐ γὰρ οὐδʼ ἂν ᾐσθόμην,\nοὐδὲ παμπόνηρος, ἀλλὰ καὶ προσεξηύρηκέ τι.\nτὴν γὰρ αὑτοῦ γλῶτταν αἰσχραῖς ἡδοναῖς λυμαίνεται,\nἐν κασωρείοισι λείχων τὴν ἀπόπτυστον δρόσον,\nκαὶ μολύνων τὴν ὑπήνην καὶ κυκῶν τὰς ἐσχάρας,\nκαὶ Πολυμνήστεια ποιῶν καὶ ξυνὼν Οἰωνίχῳ.\nὅστις οὖν τοιοῦτον ἄνδρα μὴ σφόδρα βδελύττεται,\nοὔ ποτʼ ἐκ ταὐτοῦ μεθʼ ἡμῶν πίεται ποτηρίου.\nἦ πολλάκις ἐννυχίαισι\nφροντίσι συγγεγένημαι,\nκαὶ διεζήτηχʼ ὁπόθεν ποτὲ φαύλως ἐσθίει Κλεώνυμος.\nφασὶ μὲν γὰρ αὐτὸν ἐρεπτόμενον τὰ τῶν ἐχόντων ἀνέρων\nοὐκ ἂν ἐξελθεῖν ἀπὸ τῆς σιπύης· τοὺς δʼ ἀντιβολεῖν ἂν ὅμως·\nἴθʼ ὦ ἄνα πρὸς γονάτων, ἔξελθε καὶ σύγγνωθι τῇ τραπέζῃ.\nφασὶν ἀλλήλαις ξυνελθεῖν τὰς τριήρεις ἐς λόγον,\nκαὶ μίαν λέξαι τινʼ αὐτῶν ἥτις ἦν γεραιτέρα·\nοὐδὲ πυνθάνεσθε ταῦτʼ ὦ παρθένοι τἀν τῇ πόλει;\nφασὶν αἰτεῖσθαί τινʼ ἡμῶν ἑκατὸν ἐς Καρχηδόνα\nἄνδρα μοχθηρὸν πολίτην ὀξίνην Ὑπέρβολον·\nταῖς δὲ δόξαι δεινὸν εἶναι τοῦτο κοὐκ ἀνασχετόν,\nκαί τινʼ εἰπεῖν ἥτις ἀνδρῶν ἆσσον οὐκ ἐληλύθει·\nἀποτρόπαἰ οὐ δῆτʼ ἐμοῦ γʼ ἄρξει ποτʼ, ἀλλʼ ἐάν με χρῇ,\nὑπὸ τερηδόνων σαπεῖσʼ ἐνταῦθα καταγηράσομαι·\nοὐδὲ Ναυφάντης γε τῆς Ναύσωνος, οὐ δῆτʼ ὦ θεοί,\nεἴπερ ἐκ πεύκης γε κἀγὼ καὶ ξύλων ἐπηγνύμην.\nἢν δʼ ἀρέσκῃ ταῦτʼ Ἀθηναίοις, καθῆσθαί μοι δοκεῖ\nἐς τὸ Θησεῖον πλεούσαις ἢ ʼπὶ τῶν σεμνῶν θεῶν.\nοὐ γὰρ ἡμῶν γε στρατηγῶν ἐγχανεῖται τῇ πόλει·\nἀλλὰ πλείτω χωρὶς αὐτὸς ἐς κόρακας, εἰ βούλεται,\nτὰς σκάφας, ἐν αἷς ἐπώλει τοὺς λύχνους, καθελκύσας.\nεὐφημεῖν χρὴ καὶ στόμα κλῄειν καὶ μαρτυριῶν ἀπέχεσθαι,\nκαὶ τὰ δικαστήρια συγκλῄειν οἷς ἡ πόλις ἥδε γέγηθεν,\nἐπὶ καιναῖσιν δʼ εὐτυχίαισιν παιωνίζειν τὸ θέατρον.\nὦ ταῖς ἱεραῖς φέγγος Ἀθήναις καὶ ταῖς νήσοις ἐπίκουρε,\nτίνʼ ἔχων φήμην ἀγαθὴν ἥκεις, ἐφʼ ὅτῳ κνισῶμεν ἀγυιάς;\nτὸν Δῆμον ἀφεψήσας ὑμῖν καλὸν ἐξ αἰσχροῦ πεποίηκα.\nκαὶ ποῦ ʼστιν νῦν ὦ θαυμαστὰς ἐξευρίσκων ἐπινοίας;\nἐν ταῖσιν ἰοστεφάνοις οἰκεῖ ταῖς ἀρχαίαισιν Ἀθήναις.\nπῶς ἂν ἴδοιμεν; ποίαν τινʼ ἔχει σκευήν; ποῖος γεγένηται;\nοἷός περ Ἀριστείδῃ πρότερον καὶ Μιλτιάδῃ ξυνεσίτει.\nὄψεσθε δέ· καὶ γὰρ ἀνοιγνυμένων ψόφος ἤδη τῶν προπυλαίων.\nἀλλʼ ὀλολύξατε φαινομέναισιν ταῖς ἀρχαίαισιν Ἀθήναις\nκαὶ θαυμασταῖς καὶ πολυύμνοις, ἵνʼ ὁ κλεινὸς Δῆμος ἐνοικεῖ.\nὦ ταὶ λιπαραὶ καὶ ἰοστέφανοι καὶ ἀριζήλωτοι Ἀθῆναι,\nδείξατε τὸν τῆς Ἑλλάδος ὑμῖν καὶ τῆς γῆς τῆσδε μόναρχον.\nὅδʼ ἐκεῖνος ὁρᾶν τεττιγοφόρας, ἀρχαίῳ σχήματι λαμπρός,\nοὐ χοιρινῶν ὄζων ἀλλὰ σπονδῶν, σμύρνῃ κατάλειπτος.\nχαῖρʼ ὦ βασιλεῦ τῶν Ἑλλήνων· καί σοι ξυγχαίρομεν ἡμεῖς.\nτῆς γὰρ πόλεως ἄξια πράττεις καὶ τοῦ ʼν Μαραθῶνι τροπαίου.\nὦ φίλτατʼ ἀνδρῶν ἐλθὲ δεῦρʼ Ἀγοράκριτε.\nὅσα με δέδρακας ἀγάθʼ ἀφεψήσας.\nἐγώ;\nἀλλʼ ὦ μέλʼ οὐκ οἶσθʼ οἷος ἦσθʼ αὐτὸς πάρος,\nοὐδʼ οἷʼ ἔδρας· ἐμὲ γὰρ νομίζοις ἂν θεόν.\nτί δʼ ἔδρων, κάτειπέ μοι, πρὸ τοῦ; ποῖός τις ἦ;\nπρῶτον μέν, ὁπότʼ εἴποι τις ἐν τἠκκλησίᾳ,\nὦ Δῆμʼ ἐραστής εἰμι σὸς φιλῶ τέ σε\nκαὶ κήδομαί σου καὶ προβουλεύω μόνος,\nτούτοις ὁπότε χρήσαιτό τις προοιμίοις,\nἀνωρτάλιζες κἀκερουτίας.\nἐγώ;\nεἶτʼ ἐξαπατήσας σʼ ἀντὶ τούτων ᾤχετο.\nτί φῄς;\nταυτί μʼ ἔδρων, ἐγὼ δὲ τοῦτʼ οὐκ ᾐσθόμην;\nτὰ δʼ ὦτά γʼ ἄν σου νὴ Δίʼ ἐξεπετάννυτο\nὥσπερ σκιάδειον καὶ πάλιν ξυνήγετο.\nοὕτως ἀνόητος ἐγεγενήμην καὶ γέρων;\nκαὶ νὴ Δίʼ εἴ γε δύο λεγοίτην ῥήτορε,\nὁ μὲν ποιεῖσθαι ναῦς μακρὰς ὁ δʼ ἕτερος αὖ\nκαταμισθοφορῆσαι τοῦθʼ, ὁ τὸν μισθὸν λέγων\nτὸν τὰς τριήρεις παραδραμὼν ἂν ᾤχετο.\nοὗτος τί κύπτεις; οὐχὶ κατὰ χώραν μενεῖς;\nαἰσχύνομαί τοι ταῖς πρότερον ἁμαρτίαις.\nἀλλʼ οὐ σὺ τούτων αἴτιος, μὴ φροντίσῃς,\nἀλλʼ οἵ σε ταῦτʼ ἐξηπάτων. νυνδὶ φράσον·\nἐάν τις εἴπῃ βωμολόχος ξυνήγορος·\nοὐκ ἔστιν ὑμῖν τοῖς δικασταῖς ἄλφιτα,\nεἰ μὴ καταγνώσεσθε ταύτην τὴν δίκην·\nτοῦτον τί δράσεις, εἰπέ, τὸν ξυνήγορον;\nἄρας μετέωρον ἐς τὸ βάραθρον ἐμβαλῶ,\nἐκ τοῦ λάρυγγος ἐκκρεμάσας Ὑπέρβολον.\nτουτὶ μὲν ὀρθῶς καὶ φρονίμως ἤδη λέγεις·\nτὰ δʼ ἄλλα, φέρʼ ἴδω, πῶς πολιτεύσει φράσον.\nπρῶτον μὲν ὁπόσοι ναῦς ἐλαύνουσιν μακράς,\nκαταγομένοις τὸν μισθὸν ἀποδώσω ʼντελῆ.\nπολλοῖς γʼ ὑπολίσφοις πυγιδίοισιν ἐχαρίσω.\nἔπειθʼ ὁπλίτης ἐντεθεὶς ἐν καταλόγῳ\nοὐδεὶς κατὰ σπουδὰς μετεγγραφήσεται,\nἀλλʼ ὥσπερ ἦν τὸ πρῶτον ἐγγεγράψεται.\nτοῦτʼ ἔδακε τὸν πόρπακα τὸν Κλεωνύμου.\nοὐδʼ ἀγοράσει γʼ ἀγένειος οὐδεὶς ἐν ἀγορᾷ.\nποῦ δῆτα Κλεισθένης ἀγοράσει καὶ Στράτων;\nτὰ μειράκια ταυτὶ λέγω τἀν τῷ μύρῳ,\nἃ στωμυλεῖται τοιαδὶ καθήμενα·\nσοφός γʼ ὁ Φαίαξ δεξιῶς τʼ οὐκ ἀπέθανεν.\nσυνερτικὸς γάρ ἐστι καὶ περαντικός,\nκαὶ γνωμοτυπικὸς καὶ σαφὴς καὶ κρουστικός,\nκαταληπτικός τʼ ἄριστα τοῦ θορυβητικοῦ.\nοὔκουν καταδακτυλικὸς σὺ τοῦ λαλητικοῦ;\nμὰ Δίʼ ἀλλʼ ἀναγκάσω κυνηγετεῖν ἐγὼ\nτούτους ἅπαντας, παυσαμένους ψηφισμάτων.\nἔχε νυν ἐπὶ τούτοις τουτονὶ τὸν ὀκλαδίαν,\nκαὶ παῖδʼ ἐνόρχην, ὅσπερ οἴσει τόνδε σοι·\nκἄν που δοκῇ σοι, τοῦτον ὀκλαδίαν ποίει.\nμακάριος ἐς τἀρχαῖα δὴ καθίσταμαι.\nφήσεις γʼ, ἐπειδὰν τὰς τριακοντούτιδας\nσπονδὰς παραδῶ σοι. δεῦρʼ ἴθʼ αἱ Σπονδαὶ ταχύ.\nὦ Ζεῦ πολυτίμηθʼ ὡς καλαί· πρὸς τῶν θεῶν,\nἔξεστιν αὐτῶν κατατριακοντουτίσαι;\nπῶς ἔλαβες αὐτὰς ἐτέον;\nοὐ γὰρ ὁ Παφλαγὼν\nἀπέκρυπτε ταύτας ἔνδον, ἵνα σὺ μὴ λάβῃς;\nνῦν οὖν ἐγώ σοι παραδίδωμʼ ἐς τοὺς ἀγροὺς\nαὐτὰς ἰέναι λαβόντα.\nτὸν δὲ Παφλαγόνα,\nὃς ταῦτʼ ἔδρασεν, εἴφʼ ὅ τι ποιήσεις κακόν.\nοὐδὲν μέγʼ ἀλλʼ ἢ τὴν ἐμὴν ἕξει τέχνην·\nἐπὶ ταῖς πύλαις ἀλλαντοπωλήσει μόνος,\nτὰ κύνεια μιγνὺς τοῖς ὀνείοις πράγμασιν,\nμεθύων τε ταῖς πόρναισι λοιδορήσεται,\nκἀκ τῶν βαλανείων πίεται τὸ λούτριον.\nεὖ γʼ ἐπενόησας οὗπέρ ἐστιν ἄξιος,\nπόρναισι καὶ βαλανεῦσι διακεκραγέναι,\nκαί σʼ ἀντὶ τούτων ἐς τὸ πρυτανεῖον καλῶ\nἐς τὴν ἕδραν θʼ, ἵνʼ ἐκεῖνος ἦν ὁ φαρμακός.\nἕπου δὲ ταυτηνὶ λαβὼν τὴν βατραχίδα·\nκἀκεῖνον ἐκφερέτω τις ὡς ἐπὶ τὴν τέχνην,\nἵνʼ ἴδωσιν αὐτὸν οἷς ἐλωβᾶθʼ οἱ ξένοι.\n\n"};
