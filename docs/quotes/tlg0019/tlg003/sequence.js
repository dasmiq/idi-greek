var sequence = {"name":"Aristophanes. Clouds","data":"\nἰοὺ ἰού·\nὦ Ζεῦ βασιλεῦ τὸ χρῆμα τῶν νυκτῶν ὅσον·\nἀπέραντον. οὐδέποθʼ ἡμέρα γενήσεται;\nκαὶ μὴν πάλαι γʼ ἀλεκτρυόνος ἤκουσʼ ἐγώ·\nοἱ δʼ οἰκέται ῥέγκουσιν· ἀλλʼ οὐκ ἂν πρὸ τοῦ.\nἀπόλοιο δῆτʼ ὦ πόλεμε πολλῶν οὕνεκα,\nὅτʼ οὐδὲ κολάσʼ ἔξεστί μοι τοὺς οἰκέτας.\nἀλλʼ οὐδʼ ὁ χρηστὸς οὑτοσὶ νεανίας\nἐγείρεται τῆς νυκτός, ἀλλὰ πέρδεται\nἐν πέντε σισύραις ἐγκεκορδυλημένος.\nἀλλʼ εἰ δοκεῖ ῥέγκωμεν ἐγκεκαλυμμένοι.\nἀλλʼ οὐ δύναμαι δείλαιος εὕδειν δακνόμενος\nὑπὸ τῆς δαπάνης καὶ τῆς φάτνης καὶ τῶν χρεῶν\nδιὰ τουτονὶ τὸν υἱόν. ὁ δὲ κόμην ἔχων\nἱππάζεταί τε καὶ ξυνωρικεύεται\nὀνειροπολεῖ θʼ ἵππους· ἐγὼ δʼ ἀπόλλυμαι\nὁρῶν ἄγουσαν τὴν σελήνην εἰκάδας·\nοἱ γὰρ τόκοι χωροῦσιν. ἅπτε παῖ λύχνον,\nκἄκφερε τὸ γραμματεῖον, ἵνʼ ἀναγνῶ λαβὼν\nὁπόσοις ὀφείλω καὶ λογίσωμαι τοὺς τόκους.\nφέρʼ ἴδω τί ὀφείλω; δώδεκα μνᾶς Πασίᾳ.\nτοῦ δώδεκα μνᾶς Πασίᾳ; τί ἐχρησάμην;\nὅτʼ ἐπριάμην τὸν κοππατίαν. οἴμοι τάλας,\nεἴθʼ ἐξεκόπην πρότερον τὸν ὀφθαλμὸν λίθῳ.\nΦίλων ἀδικεῖς· ἔλαυνε τὸν σαυτοῦ δρόμον.\nτοῦτʼ ἔστι τουτὶ τὸ κακὸν ὅ μʼ ἀπολώλεκεν·\nὀνειροπολεῖ γὰρ καὶ καθεύδων ἱππικήν.\nπόσους δρόμους ἐλᾷ τὰ πολεμιστήρια;\nἐμὲ μὲν σὺ πολλοὺς τὸν πατέρʼ ἐλαύνεις δρόμους.\nἀτὰρ τί χρέος ἔβα με μετὰ τὸν Πασίαν;\nτρεῖς μναῖ διφρίσκου καὶ τροχοῖν Ἀμυνίᾳ.\nἄπαγε τὸν ἵππον ἐξαλίσας οἴκαδε.\nἀλλʼ ὦ μέλʼ ἐξήλικας ἐμέ γʼ ἐκ τῶν ἐμῶν,\nὅτε καὶ δίκας ὤφληκα χἄτεροι τόκου\nἐνεχυράσεσθαί φασιν.\nἐτεὸν ὦ πάτερ\nτί δυσκολαίνεις καὶ στρέφει τὴν νύχθʼ ὅλην;\nδάκνει μὲ δήμαρχός τις ἐκ τῶν στρωμάτων.\nἔασον ὦ δαιμόνιε καταδαρθεῖν τί με.\nσὺ δʼ οὖν κάθευδε· τὰ δὲ χρέα ταῦτʼ ἴσθʼ ὅτι\nἐς τὴν κεφαλὴν ἅπαντα τὴν σὴν τρέψεται.\nφεῦ.\nεἴθʼ ὤφελʼ ἡ προμνήστριʼ ἀπολέσθαι κακῶς,\nἥτις με γῆμʼ ἐπῆρε τὴν σὴν μητέρα·\nἐμοὶ γὰρ ἦν ἄγροικος ἥδιστος βίος\nεὐρωτιῶν, ἀκόρητος, εἰκῇ κείμενος,\nβρύων μελίτταις καὶ προβάτοις καὶ στεμφύλοις.\nἔπειτʼ ἔγημα Μεγακλέους τοῦ Μεγακλέους\nἀδελφιδῆν ἄγροικος ὢν ἐξ ἄστεως,\nσεμνὴν τρυφῶσαν ἐγκεκοισυρωμένην.\nταύτην ὅτʼ ἐγάμουν, συγκατεκλινόμην ἐγὼ\nὄζων τρυγὸς τρασιᾶς ἐρίων περιουσίας,\nἡ δʼ αὖ μύρου κρόκου καταγλωττισμάτων,\nδαπάνης λαφυγμοῦ Κωλιάδος Γενετυλλίδος.\nοὐ μὴν ἐρῶ γʼ ὡς ἀργὸς ἦν, ἀλλʼ ἐσπάθα.\nἐγὼ δʼ ἂν αὐτῇ θοἰμάτιον δεικνὺς τοδὶ\nπρόφασιν ἔφασκον, ὦ γύναι λίαν σπαθᾷς.\nἔλαιον ἡμῖν οὐκ ἔνεστʼ ἐν τῷ λύχνῳ.\nοἴμοι· τί γάρ μοι τὸν πότην ἧπτες λύχνον;\nδεῦρʼ ἔλθʼ ἵνα κλάῃς.\nδιὰ τί δῆτα κλαύσομαι;\nὅτι τῶν παχειῶν ἐνετίθεις θρυαλλίδων.\nμετὰ ταῦθʼ, ὅπως νῷν ἐγένεθʼ υἱὸς οὑτοσί,\nἐμοί τε δὴ καὶ τῇ γυναικὶ τἀγαθῇ,\nπερὶ τοὐνόματος δὴ ʼντεῦθεν ἐλοιδορούμεθα·\nἡ μὲν γὰρ ἵππον προσετίθει πρὸς τοὔνομα,\nΞάνθιππον ἤ Χαριππον ἢ Καλλιππίδην,\nἐγὼ δὲ τοῦ πάππου ʼτιθέμην Φειδωνίδην.\nτέως μὲν οὖν ἐκρινόμεθʼ· εἶτα τῷ χρόνῳ\nκοινῇ ξυνέβημεν κἀθέμεθα Φειδιππίδην.\nτοῦτον τὸν υἱὸν λαμβάνουσʼ ἐκορίζετο,\nὅταν σὺ μέγας ὢν ἅρμʼ ἐλαύνῃς πρὸς πόλιν,\nὥσπερ Μεγακλέης, ξυστίδʼ ἔχων. ἐγὼ δʼ ἔφην,\nὅταν μὲν οὖν τὰς αἶγας ἐκ τοῦ φελλέως,\nὥσπερ ὁ πατήρ σου, διφθέραν ἐνημμένος.\nἀλλʼ οὐκ ἐπίθετο τοῖς ἐμοῖς οὐδὲν λόγοις,\nἀλλʼ ἵππερόν μου κατέχεεν τῶν χρημάτων.\nνῦν οὖν ὅλην τὴν νύκτα φροντίζων ὁδοῦ\nμίαν ηὗρον ἀτραπὸν δαιμονίως ὑπερφυᾶ,\nἣν ἢν ἀναπείσω τουτονί, σωθήσομαι.\nἀλλʼ ἐξεγεῖραι πρῶτον αὐτὸν βούλομαι.\nπῶς δῆτʼ ἂν ἥδιστʼ αὐτὸν ἐπεγείραιμι; πῶς;\nΦειδιππίδη Φειδιππίδιον.\nτί ὦ πάτερ;\nκύσον με καὶ τὴν χεῖρα δὸς τὴν δεξιάν.\nἰδού. τί ἔστιν;\nεἰπέ μοι, φιλεῖς ἐμέ;\nνὴ τὸν Ποσειδῶ τουτονὶ τὸν ἵππιον.\nμὴ ʼμοί γε τοῦτον μηδαμῶς τὸν ἵππιον·\nοὗτος γὰρ ὁ θεὸς αἴτιός μοι τῶν κακῶν.\nἀλλʼ εἴπερ ἐκ τῆς καρδίας μʼ ὄντως φιλεῖς,\nὦ παῖ πιθοῦ.\nτί οὖν πίθωμαι δῆτά σοι;\nἔκστρεψον ὡς τάχιστα τοὺς σαυτοῦ τρόπους,\nκαὶ μάνθανʼ ἐλθὼν ἃν ἐγὼ παραινέσω.\nλέγε δή, τί κελεύεις;\nκαί τι πείσει;\nπείσομαι\nνὴ τὸν Διόνυσον.\nδεῦρό νυν ἀπόβλεπε.\nὁρᾷς τὸ θύριον τοῦτο καὶ τᾠκίδιον;\nὁρῶ. τί οὖν τοῦτʼ ἐστὶν ἐτεὸν ὦ πάτερ;\nψυχῶν σοφῶν τοῦτʼ ἐστὶ φροντιστήριον.\nἐνταῦθʼ ἐνοικοῦσʼ ἄνδρες, οἳ τὸν οὐρανὸν\nλέγοντες ἀναπείθουσιν ὡς ἔστιν πνιγεύς,\nκἄστιν περὶ ἡμᾶς οὗτος, ἡμεῖς δʼ ἄνθρακες.\nοὗτοι διδάσκουσʼ, ἀργύριον ἤν τις διδῷ,\nλέγοντα νικᾶν καὶ δίκαια κἄδικα.\nεἰσὶν δὲ τίνες;\nοὐκ οἶδʼ ἀκριβῶς τοὔνομα·\nμεριμνοφροντισταὶ καλοί τε κἀγαθοί.\nαἰβοῖ πονηροί γʼ, οἶδα. τοὺς ἀλαζόνας\nτοὺς ὠχριῶντας τοὺς ἀνυποδήτους λέγεις,\nὧν ὁ κακοδαίμων Σωκράτης καὶ Χαιρεφῶν.\nἢ ἢ σιώπα· μηδὲν εἴπῃς νήπιον.\nἀλλʼ εἴ τι κήδει τῶν πατρῴων ἀλφίτων,\nτούτων γενοῦ μοι σχασάμενος τὴν ἱππικήν.\nοὐκ ἂν μὰ τὸν Διόνυσον, εἰ δοίης γέ μοι\nτοὺς φασιανοὺς οὓς τρέφει Λεωγόρας.\nἴθʼ ἀντιβολῶ σʼ ὦ φίλτατʼ ἀνθρώπων ἐμοὶ\nἐλθὼν διδάσκου.\nκαὶ τί σοι μαθήσομαι;\nεἶναι παρʼ αὐτοῖς φασιν ἄμφω τὼ λόγω,\nτὸν κρείττονʼ, ὅστις ἐστί, καὶ τὸν ἥττονα.\nτούτοιν τὸν ἕτερον τοῖν λόγοιν, τὸν ἥττονα,\nνικᾶν λέγοντά φασι τἀδικώτερα.\nἢν οὖν μάθῃς μοι τὸν ἄδικον τοῦτον λόγον,\nἃ νῦν ὀφείλω διὰ σέ, τούτων τῶν χρεῶν\nοὐκ ἂν ἀποδοίην οὐδʼ ἂν ὀβολὸν οὐδενί.\nοὐκ ἂν πιθοίμην· οὐ γὰρ ἂν τλαίην ἰδεῖν\nτοὺς ἱππέας τὸ χρῶμα διακεκναισμένος.\nοὐκ ἄρα μὰ τὴν Δήμητρα τῶν γʼ ἐμῶν ἔδει,\nοὔτʼ αὐτὸς οὔθʼ ὁ ζύγιος οὔθʼ ὁ σαμφόρας·\nἀλλʼ ἐξελῶ σʼ ἐς κόρακας ἐκ τῆς οἰκίας.\nἀλλʼ οὐ περιόψεταί μʼ ὁ θεῖος Μεγακλέης\nἄνιππον. ἀλλʼ εἴσειμι, σοῦ δʼ οὐ φροντιῶ.\nἀλλʼ οὐδʼ ἐγὼ μέντοι πεσών γε κείσομαι,\nἀλλʼ εὐξάμενος τοῖσιν θεοῖς διδάξομαι\nαὐτὸς βαδίζων ἐς τὸ φροντιστήριον.\nπῶς οὖν γέρων ὢν κἀπιλήσμων καὶ βραδὺς\nλόγων ἀκριβῶν σχινδαλάμους μαθήσομαι;\nἰτητέον. τί ταῦτʼ ἔχων στραγγεύομαι,\nἀλλʼ οὐχὶ κόπτω τὴν θύραν; παῖ παιδίον.\nβάλλʼ ἐς κόρακας· τίς ἐσθʼ ὁ κόψας τὴν θύραν;\nΦείδωνος υἱὸς Στρεψιάδης Κικυννόθεν.\nἀμαθής γε νὴ Δίʼ ὅστις οὑτωσὶ σφόδρα\nἀπεριμερίμνως τὴν θύραν λελάκτικας\nκαὶ φροντίδʼ ἐξήμβλωκας ἐξηυρημένην.\nσύγγνωθί μοι· τηλοῦ γὰρ οἰκῶ τῶν ἀγρῶν.\nἀλλʼ εἰπέ μοι τὸ πρᾶγμα τοὐξημβλωμένον.\nἀλλʼ οὐ θέμις πλὴν τοῖς μαθηταῖσιν λέγειν.\nλέγε νυν ἐμοὶ θαρρῶν· ἐγὼ γὰρ οὑτοσὶ\nἥκω μαθητὴς ἐς τὸ φροντιστήριον.\nλέξω. νομίσαι δὲ ταῦτα χρὴ μυστήρια.\nἀνήρετʼ ἄρτι Χαιρεφῶντα Σωκράτης\nψύλλαν ὁπόσους ἅλλοιτο τοὺς αὑτῆς πόδας·\nδακοῦσα γὰρ τοῦ Χαιρεφῶντος τὴν ὀφρῦν\nἐπὶ τὴν κεφαλὴν τὴν Σωκράτους ἀφήλατο.\nπῶς δῆτα διεμέτρησε;\nδεξιώτατα.\nκηρὸν διατήξας, εἶτα τὴν ψύλλαν λαβὼν\nἐνέβαψεν ἐς τὸν κηρὸν αὐτῆς τὼ πόδε,\nκᾆτα ψυχείσῃ περιέφυσαν Περσικαί.\nταύτας ὑπολύσας ἀνεμέτρει τὸ χωρίον.\nὦ Ζεῦ βασιλεῦ τῆς λεπτότητος τῶν φρενῶν.\nτί δῆτʼ ἂν ἕτερον εἰ πύθοιο Σωκράτους\nφρόντισμα;\nποῖον; ἀντιβολῶ κάτειπέ μοι.\nἀνήρετʼ αὐτὸν Χαιρεφῶν ὁ Σφήττιος\nὁπότερα τὴν γνώμην ἔχοι, τὰς ἐμπίδας\nκατὰ τὸ στόμʼ ᾄδειν ἢ κατὰ τοὐρροπύγιον.\nτί δῆτʼ ἐκεῖνος εἶπε περὶ τῆς ἐμπίδος;\nἔφασκεν εἶναι τοὔντερον τῆς ἐμπίδος\nστενόν· διὰ λεπτοῦ δʼ ὄντος αὐτοῦ τὴν πνοὴν\nβίᾳ βαδίζειν εὐθὺ τοὐρροπυγίου·\nἔπειτα κοῖλον πρὸς στενῷ προσκείμενον\nτὸν πρωκτὸν ἠχεῖν ὑπὸ βίας τοῦ πνεύματος.\nσάλπιγξ ὁ πρωκτός ἐστιν ἄρα τῶν ἐμπίδων.\nὦ τρισμακάριος τοῦ διεντερεύματος.\nἦ ῥᾳδίως φεύγων ἂν ἀποφύγοι δίκην\nὅστις δίοιδε τοὔντερον τῆς ἐμπίδος.\nπρώην δέ γε γνώμην μεγάλην ἀφῃρέθη\nὑπʼ ἀσκαλαβώτου.\nτίνα τρόπον; κάτειπέ μοι.\nζητοῦντος αὐτοῦ τῆς σελήνης τὰς ὁδοὺς\nκαὶ τὰς περιφορὰς εἶτʼ ἄνω κεχηνότος\nἀπὸ τῆς ὀροφῆς νύκτωρ γαλεώτης κατέχεσεν.\nἥσθην γαλεώτῃ καταχέσαντι Σωκράτους.\nἐχθὲς δέ γʼ ἡμῖν δεῖπνον οὐκ ἦν ἑσπέρας.\nεἶεν· τί οὖν πρὸς τἄλφιτʼ ἐπαλαμήσατο;\nκατὰ τῆς τραπέζης καταπάσας λεπτὴν τέφραν\nκάμψας ὀβελίσκον εἶτα διαβήτην λαβὼν\nἐκ τῆς παλαίστρας θοἰμάτιον ὑφείλετο.\nτί δῆτʼ ἐκεῖνον τὸν Θαλῆν θαυμάζομεν;\nἄνοιγʼ ἄνοιγʼ ἀνύσας τὸ φροντιστήριον,\nκαὶ δεῖξον ὡς τάχιστά μοι τὸν Σωκράτη.\nμαθητιῶ γάρ· ἀλλʼ ἄνοιγε τὴν θύραν.\nὦ Ἡράκλεις ταυτὶ ποδαπὰ τὰ θηρία;\nτί ἐθαύμασας; τῷ σοι δοκοῦσιν εἰκέναι;\nτοῖς ἐκ Πύλου ληφθεῖσι τοῖς Λακωνικοῖς.\nἀτὰρ τί ποτʼ ἐς τὴν γῆν βλέπουσιν οὑτοιί;\nζητοῦσιν οὗτοι τὰ κατὰ γῆς.\nβολβοὺς ἄρα\nζητοῦσι. μή νυν τουτογὶ φροντίζετε·\nἐγὼ γὰρ οἶδʼ ἵνʼ εἰσὶ μεγάλοι καὶ καλοί.\nτί γὰρ οἵδε δρῶσιν οἱ σφόδρʼ ἐγκεκυφότες;\nοὗτοι δʼ ἐρεβοδιφῶσιν ὑπὸ τὸν Τάρταρον.\nτί δῆθʼ ὁ πρωκτὸς ἐς τὸν οὐρανὸν βλέπει;\nαὐτὸς καθʼ αὑτὸν ἀστρονομεῖν διδάσκεται.\nἀλλʼ εἴσιθʼ, ἵνα μὴ ʼκεῖνος ὑμῖν ἐπιτύχῃ.\nμήπω γε μήπω γʼ· ἀλλʼ ἐπιμεινάντων, ἵνα\nαὐτοῖσι κοινώσω τι πραγμάτιον ἐμόν.\nἀλλʼ οὐχ οἷόν τʼ αὐτοῖσι πρὸς τὸν ἀέρα\nἔξω διατρίβειν πολὺν ἄγαν ἐστὶν χρόνον.\nπρὸς τῶν θεῶν τί γὰρ τάδʼ ἐστίν; εἰπέ μοι.\nἀστρονομία μὲν αὑτηί.\nτουτὶ δὲ τί;\nγεωμετρία.\nτοῦτʼ οὖν τί ἐστι χρήσιμον;\nγῆν ἀναμετρῆσαι.\nπότερα τὴν κληρουχικήν;\nοὔκ, ἀλλὰ τὴν σύμπασαν.\nἀστεῖον λέγεις.\nτὸ γὰρ σόφισμα δημοτικὸν καὶ χρήσιμον.\nαὕτη δέ σοι γῆς περίοδος πάσης. ὁρᾷς;\nαἵδε μὲν Ἀθῆναι.\nτί σὺ λέγεις; οὐ πείθομαι,\nἐπεὶ δικαστὰς οὐχ ὁρῶ καθημένους.\nὡς τοῦτʼ ἀληθῶς Ἀττικὸν τὸ χωρίον.\nκαὶ ποῦ Κικυννῆς εἰσὶν οὑμοὶ δημόται;\nἐνταῦθʼ ἔνεισιν. ἡ δέ γʼ Εὔβοἰ, ὡς ὁρᾷς,\nἡδὶ παρατέταται μακρὰ πόρρω πάνυ.\nοἶδʼ· ὑπὸ γὰρ ἡμῶν παρετάθη καὶ Περικλέους.\nἀλλʼ ἡ Λακεδαίμων ποῦ ʼσθʼ;\nὅπου ʼστίν; αὑτηί.\nὡς ἐγγὺς ἡμῶν. τοῦτο πάνυ φροντίζετε,\nταύτην ἀφʼ ἡμῶν ἀπαγαγεῖν πόρρω πάνυ.\nἀλλʼ οὐχ οἷόν τε.\nνὴ Δίʼ οἰμώξεσθʼ ἄρα.\nφέρε τίς γὰρ οὗτος οὑπὶ τῆς κρεμάθρας ἀνήρ;\nαὐτός.\nτίς αὐτός;\nΣωκράτης.\nὦ Σώκρατες.\nἴθʼ οὗτος, ἀναβόησον αὐτόν μοι μέγα.\nαὐτὸς μὲν οὖν σὺ κάλεσον· οὐ γάρ μοι σχολή.\nὦ Σώκρατες,\nὦ Σωκρατίδιον.\nτί με καλεῖς ὦφήμερε;\nπρῶτον μὲν ὅ τι δρᾷς ἀντιβολῶ κάτειπέ μοι.\nἀεροβατῶ καὶ περιφρονῶ τὸν ἥλιον.\nἔπειτʼ ἀπὸ ταρροῦ τοὺς θεοὺς ὑπερφρονεῖς,\nἀλλʼ οὐκ ἀπὸ τῆς γῆς, εἴπερ;\nοὐ γὰρ ἄν ποτε\nἐξηῦρον ὀρθῶς τὰ μετέωρα πράγματα,\nεἰ μὴ κρεμάσας τὸ νόημα καὶ τὴν φροντίδα\nλεπτὴν καταμείξας ἐς τὸν ὅμοιον ἀέρα.\nεἰ δʼ ὢν χαμαὶ τἄνω κάτωθεν ἐσκόπουν,\nοὐκ ἄν ποθʼ ηὗρον· οὐ γὰρ ἀλλʼ ἡ γῆ βίᾳ\nἕλκει πρὸς αὑτὴν τὴν ἰκμάδα τῆς φροντίδος.\nπάσχει δὲ ταὐτὸ τοῦτο καὶ τὰ κάρδαμα.\nτί φῄς;\nἡ φροντὶς ἕλκει τὴν ἰκμάδʼ ἐς τὰ κάρδαμα;\nἴθι νυν κατάβηθʼ ὦ Σωκρατίδιον ὡς ἐμέ,\nἵνα με διδάξῃς ὧνπερ οὕνεκʼ ἐλήλυθα.\nἦλθες δὲ κατὰ τί;\nβουλόμενος μαθεῖν λέγειν.\nὑπὸ γὰρ τόκων χρήστων τε δυσκολωτάτων\nἄγομαι φέρομαι, τὰ χρήματʼ ἐνεχυράζομαι.\nπόθεν δʼ ὑπόχρεως σαυτὸν ἔλαθες γενόμενος;\nνόσος μʼ ἐπέτριψεν ἱππικὴ δεινὴ φαγεῖν.\nἀλλά με δίδαξον τὸν ἕτερον τοῖν σοῖν λόγοιν,\nτὸν μηδὲν ἀποδιδόντα. μισθὸν δʼ ὅντινʼ ἂν\nπράττῃ μʼ ὀμοῦμαί σοι καταθήσειν τοὺς θεούς.\nποίους θεοὺς ὀμεῖ σύ; πρῶτον γὰρ θεοὶ\nἡμῖν νόμισμʼ οὐκ ἔστι.\nτῷ γὰρ ὄμνυτʼ; ἢ\nσιδαρέοισιν ὥσπερ ἐν Βυζαντίῳ;\nβούλει τὰ θεῖα πράγματʼ εἰδέναι σαφῶς\nἅττʼ ἐστὶν ὀρθῶς;\nνὴ Δίʼ εἴπερ ἔστι γε.\nκαὶ ξυγγενέσθαι ταῖς Νεφέλαισιν ἐς λόγους,\nταῖς ἡμετέραισι δαίμοσιν;\nμάλιστά γε.\nκάθιζε τοίνυν ἐπὶ τὸν ἱερὸν σκίμποδα.\nἰδοὺ κάθημαι.\nτουτονὶ τοίνυν λαβὲ\nτὸν στέφανον.\nἐπὶ τί στέφανον; οἴμοι Σώκρατες\nὥσπερ με τὸν Ἀθάμανθʼ ὅπως μὴ θύσετε.\nοὔκ, ἀλλὰ ταῦτα πάντα τοὺς τελουμένους\nἡμεῖς ποιοῦμεν.\nεἶτα δὴ τί κερδανῶ;\nλέγειν γενήσει τρῖμμα κρόταλον παιπάλη.\nἀλλʼ ἔχʼ ἀτρεμί.\nμὰ τὸν Δίʼ οὐ ψεύσει γέ με·\nκαταπαττόμενος γὰρ παιπάλη γενήσομαι.\nεὐφημεῖν χρὴ τὸν πρεσβύτην καὶ τῆς εὐχῆς ἐπακούειν.\nὦ δέσποτʼ ἄναξ ἀμέτρητʼ Ἀήρ, ὃς ἔχεις τὴν γῆν μετέωρον,\nλαμπρός τʼ Αἰθὴρ σεμναί τε θεαὶ Νεφέλαι βροντησικέραυνοι,\nἄρθητε φάνητʼ ὦ δέσποιναι τῷ φροντιστῇ μετέωροι.\nμήπω μήπω γε πρὶν ἂν τουτὶ πτύξωμαι, μὴ καταβρεχθῶ.\nτὸ δὲ μηδὲ κυνῆν οἴκοθεν ἐλθεῖν ἐμὲ τὸν κακοδαίμονʼ ἔχοντα.\nἔλθετε δῆτʼ ὦ πολυτίμητοι Νεφέλαι τῷδʼ εἰς ἐπίδειξιν·\nεἴτʼ ἐπʼ Ὀλύμπου κορυφαῖς ἱεραῖς χιονοβλήτοισι κάθησθε,\nεἴτʼ Ὠκεανοῦ πατρὸς ἐν κήποις ἱερὸν χορὸν ἵστατε Νύμφαις,\nεἴτʼ ἄρα Νείλου προχοαῖς ὑδάτων χρυσέαις ἀρύτεσθε πρόχοισιν,\nἢ Μαιῶτιν λίμνην ἔχετʼ ἢ σκόπελον νιφόεντα Μίμαντος·\nὑπακούσατε δεξάμεναι θυσίαν καὶ τοῖς ἱεροῖσι χαρεῖσαι.\nἀέναοι Νεφέλαι\nἀρθῶμεν φανεραὶ δροσερὰν φύσιν εὐάγητον,\nπατρὸς ἀπʼ Ὠκεανοῦ βαρυαχέος\nὑψηλῶν ὀρέων κορυφὰς ἐπὶ\nδενδροκόμους, ἵνα\nτηλεφανεῖς σκοπιὰς ἀφορώμεθα,\nκαρπούς τʼ ἀρδομέναν ἱερὰν χθόνα,\nκαὶ ποταμῶν ζαθέων κελαδήματα,\nκαὶ πόντον κελάδοντα βαρύβρομον·\nὄμμα γὰρ αἰθέρος ἀκάματον σελαγεῖται\nμαρμαρέαις ἐν αὐγαῖς.\nἀλλʼ ἀποσεισάμεναι νέφος ὄμβριον\nἀθανάτας ἰδέας ἐπιδώμεθα\nτηλεσκόπῳ ὄμματι γαῖαν.\nὦ μέγα σεμναὶ Νεφέλαι φανερῶς ἠκούσατέ μου καλέσαντος.\nᾔσθου φωνῆς ἅμα καὶ βροντῆς μυκησαμένης θεοσέπτου;\nκαὶ σέβομαί γʼ ὦ πολυτίμητοι καὶ βούλομαι ἀνταποπαρδεῖν\nπρὸς τὰς βροντάς· οὕτως αὐτὰς τετρεμαίνω καὶ πεφόβημαι·\nκεἰ θέμις ἐστίν, νυνί γʼ ἤδη, κεἰ μὴ θέμις ἐστί, χεσείω.\nοὐ μὴ σκώψει μηδὲ ποιήσεις ἅπερ οἱ τρυγοδαίμονες οὗτοι,\nἀλλʼ εὐφήμει· μέγα γάρ τι θεῶν κινεῖται σμῆνος ἀοιδαῖς.\nπαρθένοι ὀμβροφόροι\nἔλθωμεν λιπαρὰν χθόνα Παλλάδος, εὔανδρον γᾶν\nΚέκροπος ὀψόμεναι πολυήρατον·\nοὗ σέβας ἀρρήτων ἱερῶν, ἵνα\nμυστοδόκος δόμος\nἐν τελεταῖς ἁγίαις ἀναδείκνυται,\nοὐρανίοις τε θεοῖς δωρήματα,\nναοί θʼ ὑψερεφεῖς καὶ ἀγάλματα,\nκαὶ πρόσοδοι μακάρων ἱερώταται,\nεὐστέφανοί τε θεῶν θυσίαι θαλίαι τε,\nπαντοδαπαῖς ἐν ὥραις,\nἦρί τʼ ἐπερχομένῳ Βρομία χάρις,\nεὐκελάδων τε χορῶν ἐρεθίσματα,\nκαὶ μοῦσα βαρύβρομος αὐλῶν.\nπρὸς τοῦ Διὸς ἀντιβολῶ σε φράσον, τίνες εἴσʼ ὦ Σώκρατες αὗται\nαἱ φθεγξάμεναι τοῦτο τὸ σεμνόν; μῶν ἡρῷναί τινές εἰσιν;\nἥκιστʼ ἀλλʼ οὐράνιαι Νεφέλαι μεγάλαι θεαὶ ἀνδράσιν ἀργοῖς·\nαἵπερ γνώμην καὶ διάλεξιν καὶ νοῦν ἡμῖν παρέχουσιν\nκαὶ τερατείαν καὶ περίλεξιν καὶ κροῦσιν καὶ κατάληψιν.\nταῦτʼ ἄρʼ ἀκούσασʼ αὐτῶν τὸ φθέγμʼ ἡ ψυχή μου πεπότηται,\nκαὶ λεπτολογεῖν ἤδη ζητεῖ καὶ περὶ καπνοῦ στενολεσχεῖν,\nκαὶ γνωμιδίῳ γνώμην νύξασʼ ἑτέρῳ λόγῳ ἀντιλογῆσαι·\nὥστʼ εἴ πως ἔστιν ἰδεῖν αὐτὰς ἤδη φανερῶς ἐπιθυμῶ.\nβλέπε νυν δευρὶ πρὸς τὴν Πάρνηθʼ· ἤδη γὰρ ὁρῶ κατιούσας\nἡσυχῇ αὐτάς.\nφέρε ποῦ; δεῖξον.\nχωροῦσʼ αὗται πάνυ πολλαὶ\nδιὰ τῶν κοίλων καὶ τῶν δασέων, αὗται πλάγιαι.\nτί τὸ χρῆμα;\nὡς οὐ καθορῶ.\nπαρὰ τὴν εἴσοδον.\nἤδη νυνὶ μόλις οὕτως.\nνῦν γέ τοι ἤδη καθορᾷς αὐτάς, εἰ μὴ λημᾷς κολοκύνταις.\nνὴ Δίʼ ἔγωγʼ, ὦ πολυτίμητοι· πάντα γὰρ ἤδη κατέχουσιν.\nταύτας μέντοι σὺ θεὰς οὔσας οὐκ ᾔδησθʼ οὐδʼ ἐνόμιζες;\nμὰ Δίʼ ἀλλʼ ὁμίχλην καὶ δρόσον αὐτὰς ἡγούμην καὶ καπνὸν εἶναι.\nοὐ γὰρ μὰ Δίʼ οἶσθʼ ὁτιὴ πλείστους αὗται βόσκουσι σοφιστάς,\nΘουριομάντεις ἰατροτέχνας σφραγιδονυχαργοκομήτας,\nκυκλίων τε χορῶν ᾀσματοκάμπτας ἄνδρας μετεωροφένακας,\nοὐδὲν δρῶντας βόσκουσʼ ἀργούς, ὅτι ταύτας μουσοποιοῦσιν.\nταῦτʼ ἄρʼ ἐποίουν ὑγρᾶν Νεφελᾶν στρεπταιγλᾶν δάιον ὁρμάν,\nπλοκάμους θʼ ἑκατογκεφάλα Τυφῶ πρημαινούσας τε θυέλλας,\nεἶτʼ ἀερίας διεράς, γαμψοὺς οἰωνοὺς ἀερονηχεῖς,\nὄμβρους θʼ ὑδάτων δροσερᾶν Νεφελᾶν· εἶτʼ ἀντʼ αὐτῶν κατέπινον\nκεστρᾶν τεμάχη μεγαλᾶν ἀγαθᾶν κρέα τʼ ὀρνίθεια κιχηλᾶν.\nδιὰ μέντοι τάσδʼ οὐχὶ δικαίως;\nλέξον δή μοι, τί παθοῦσαι,\nεἴπερ νεφέλαι γʼ εἰσὶν ἀληθῶς, θνηταῖς εἴξασι γυναιξίν;\nοὐ γὰρ ἐκεῖναί γʼ εἰσὶ τοιαῦται.\nφέρε ποῖαι γάρ τινές εἰσιν;\nοὐκ οἶδα σαφῶς· εἴξασιν γοῦν ἐρίοισιν πεπταμένοισιν,\nκοὐχὶ γυναιξὶν μὰ Δίʼ οὐδʼ ὁτιοῦν· αὗται δὲ ῥῖνας ἔχουσιν.\nἀπόκριναί νυν ἅττʼ ἂν ἔρωμαι.\nλέγε νυν ταχέως ὅ τι βούλει.\nἤδη ποτʼ ἀναβλέψας εἶδες νεφέλην κενταύρῳ ὁμοίαν,\nἢ παρδάλει ἢ λύκῳ ἢ ταύρῳ;\nνὴ Δίʼ ἔγωγʼ. εἶτα τί τοῦτο;\nγίγνονται πάνθʼ ὅ τι βούλονται· κᾆτʼ ἢν μὲν ἴδωσι κομήτην\nἄγριόν τινα τῶν λασίων τούτων, οἷόνπερ τὸν Ξενοφάντου,\nσκώπτουσαι τὴν μανίαν αὐτοῦ κενταύροις ᾔκασαν αὑτάς.\nτί γὰρ ἢν ἅρπαγα τῶν δημοσίων κατίδωσι Σίμωνα, τί δρῶσιν;\nἀποφαίνουσαι τὴν φύσιν αὐτοῦ λύκοι ἐξαίφνης ἐγένοντο.\nταῦτʼ ἄρα ταῦτα Κλεώνυμον αὗται τὸν ῥίψασπιν χθὲς ἰδοῦσαι,\nὅτι δειλότατον τοῦτον ἑώρων, ἔλαφοι διὰ τοῦτʼ ἐγένοντο.\nκαὶ νῦν γʼ ὅτι Κλεισθένη εἶδον, ὁρᾷς, διὰ τοῦτʼ ἐγένοντο γυναῖκες.\nχαίρετε τοίνυν ὦ δέσποιναι· καὶ νῦν, εἴπερ τινὶ κἄλλῳ,\nοὐρανομήκη ῥήξατε κἀμοὶ φωνήν, ὦ παμβασίλειαι.\nχαῖρʼ ὦ πρεσβῦτα παλαιογενὲς θηρατὰ λόγων φιλομούσων,\nσύ τε λεπτοτάτων λήρων ἱερεῦ, φράζε πρὸς ἡμᾶς ὅ τι χρῄζεις·\nοὐ γὰρ ἂν ἄλλῳ γʼ ὑπακούσαιμεν τῶν νῦν μετεωροσοφιστῶν\nπλὴν ἢ Προδίκῳ, τῷ μὲν σοφίας καὶ γνώμης οὕνεκα, σοὶ δέ,\nὅτι βρενθύει τʼ ἐν ταῖσιν ὁδοῖς καὶ τὠφθαλμὼ παραβάλλεις,\nκἀνυπόδητος κακὰ πόλλʼ ἀνέχει κἀφʼ ἡμῖν σεμνοπροσωπεῖς.\nὦ γῆ τοῦ φθέγματος, ὡς ἱερὸν καὶ σεμνὸν καὶ τερατῶδες.\nαὗται γάρ τοι μόναι εἰσὶ θεαί, τἄλλα δὲ πάντʼ ἐστὶ φλύαρος.\nὁ Ζεὺς δʼ ἡμῖν, φέρε πρὸς τῆς γῆς, οὑλύμπιος οὐ θεός ἐστιν;\nποῖος Ζεύς; οὐ μὴ ληρήσεις· οὐδʼ ἔστι Ζεύς.\nτί λέγεις σύ;\nἀλλὰ τίς ὕει; τουτὶ γὰρ ἔμοιγʼ ἀπόφηναι πρῶτον ἁπάντων.\nαὗται δήπου· μεγάλοις δέ σʼ ἐγὼ σημείοις αὐτὸ διδάξω.\nφέρε ποῦ γὰρ πώποτʼ ἄνευ Νεφελῶν ὕοντʼ ἤδη τεθέασαι;\nκαίτοι χρῆν αἰθρίας ὕειν αὐτόν, ταύτας δʼ ἀποδημεῖν.\nνὴ τὸν Ἀπόλλω τοῦτό γέ τοι δὴ τῷ νῦν λόγῳ εὖ προσέφυσας·\nκαίτοι πρότερον τὸν Δίʼ ἀληθῶς ᾤμην διὰ κοσκίνου οὐρεῖν.\nἀλλʼ ὅστις ὁ βροντῶν ἐστι φράσον· τοῦτό με ποιεῖ τετρεμαίνειν.\nαὗται βροντῶσι κυλινδόμεναι.\nτῷ τρόπῳ ὦ πάντα σὺ τολμῶν;\nὅταν ἐμπλησθῶσʼ ὕδατος πολλοῦ κἀναγκασθῶσι φέρεσθαι,\nκατακρημνάμεναι πλήρεις ὄμβρου διʼ ἀνάγκην, εἶτα βαρεῖαι\nεἰς ἀλλήλας ἐμπίπτουσαι ῥήγνυνται καὶ παταγοῦσιν.\nὁ δʼ ἀναγκάζων ἐστὶ τίς αὐτάς, οὐχ ὁ Ζεύς, ὥστε φέρεσθαι;\nἥκιστʼ ἀλλʼ αἰθέριος Δῖνος.\nΔῖνος; τουτί μʼ ἐλελήθειν,\nὁ Ζεὺς οὐκ ὤν, ἀλλʼ ἀντʼ αὐτοῦ Δῖνος νυνὶ βασιλεύων.\nἀτὰρ οὐδέν πω περὶ τοῦ πατάγου καὶ τῆς βροντῆς μʼ ἐδίδαξας.\nοὐκ ἤκουσάς μου τὰς Νεφέλας ὕδατος μεστὰς ὅτι φημὶ\nἐμπιπτούσας εἰς ἀλλήλας παταγεῖν διὰ τὴν πυκνότητα;\nφέρε τουτὶ τῷ χρὴ πιστεύειν;\nἀπὸ σαυτοῦ ʼγώ σε διδάξω.\nἤδη ζωμοῦ Παναθηναίοις ἐμπλησθεὶς εἶτʼ ἐταράχθης\nτὴν γαστέρα, καὶ κλόνος ἐξαίφνης αὐτὴν διεκορκορύγησεν;\nνὴ τὸν Ἀπόλλω καὶ δεινὰ ποιεῖ γʼ εὐθύς μοι, καὶ τετάρακται\nχὤσπερ βροντὴ τὸ ζωμίδιον παταγεῖ καὶ δεινὰ κέκραγεν·\nἀτρέμας πρῶτον παππὰξ παππάξ, κἄπειτʼ ἐπάγει παπαπαππάξ,\nχὤταν χέζω, κομιδῇ βροντᾷ παπαπαππὰξ ὥσπερ ἐκεῖναι.\nσκέψαι τοίνυν ἀπὸ γαστριδίου τυννουτουὶ οἷα πέπορδας·\nτὸν δʼ Ἀέρα τόνδʼ ὄντʼ ἀπέραντον πῶς οὐκ εἰκὸς μέγα βροντᾶν;\nταῦτʼ ἄρα καὶ τὠνόματʼ ἀλλήλοιν βροντὴ καὶ πορδὴ ὁμοίω.\nἀλλʼ ὁ κεραυνὸς πόθεν αὖ φέρεται λάμπων πυρί, τοῦτο δίδαξον,\nκαὶ καταφρύγει βάλλων ἡμᾶς, τοὺς δὲ ζῶντας περιφλύει;\nτοῦτον γὰρ δὴ φανερῶς ὁ Ζεὺς ἵησʼ ἐπὶ τοὺς ἐπιόρκους.\nκαὶ πῶς ὦ μῶρε σὺ καὶ Κρονίων ὄζων καὶ βεκκεσέληνε,\nεἴπερ βάλλει τοὺς ἐπιόρκους, δῆτʼ οὐχὶ Σίμωνʼ ἐνέπρησεν\nοὐδὲ Κλεώνυμον οὐδὲ Θέωρον; καίτοι σφόδρα γʼ εἴσʼ ἐπίορκοι·\nἀλλὰ τὸν αὑτοῦ γε νεὼν βάλλει καὶ Σούνιον ἄκρον Ἀθηνέων\nκαὶ τὰς δρῦς τὰς μεγάλας· τί μαθών; οὐ γὰρ δὴ δρῦς γʼ ἐπιορκεῖ.\nοὐκ οἶδʼ· ἀτὰρ εὖ σὺ λέγειν φαίνει. τί γάρ ἐστιν δῆθʼ ὁ κεραυνός;\nὅταν ἐς ταύτας ἄνεμος ξηρὸς μετεωρισθεὶς κατακλῃσθῇ,\nἔνδοθεν αὐτὰς ὥσπερ κύστιν φυσᾷ, κἄπειθʼ ὑπʼ ἀνάγκης\nῥήξας αὐτὰς ἔξω φέρεται σοβαρὸς διὰ τὴν πυκνότητα,\nὑπὸ τοῦ ῥοίβδου καὶ τῆς ῥύμης αὐτὸς ἑαυτὸν κατακάων.\nνὴ Δίʼ ἐγὼ γοῦν ἀτεχνῶς ἔπαθον τουτί ποτε Διασίοισιν\nὀπτῶν γαστέρα τοῖς συγγενέσιν, κᾆτʼ οὐκ ἔσχων ἀμελήσας·\nἡ δʼ ἄρʼ ἐφυσᾶτʼ, εἶτʼ ἐξαίφνης διαλακήσασα πρὸς αὐτὼ\nτὠφθαλμώ μου προσετίλησεν καὶ κατέκαυσεν τὸ πρόσωπον.\nὦ τῆς μεγάλης ἐπιθυμήσας σοφίας ἄνθρωπε παρʼ ἡμῶν,\nὡς εὐδαίμων ἐν Ἀθηναίοις καὶ τοῖς Ἕλλησι γενήσει,\nεἰ μνήμων εἶ καὶ φροντιστὴς καὶ τὸ ταλαίπωρον ἔνεστιν\nἐν τῇ ψυχῇ, καὶ μὴ κάμνεις μήθʼ ἑστὼς μήτε βαδίζων,\nμήτε ῥιγῶν ἄχθει λίαν μήτʼ ἀριστᾶν ἐπιθυμεῖς,\nοἴνου τʼ ἀπέχει καὶ γυμνασίων καὶ τῶν ἄλλων ἀνοήτων,\nκαὶ βέλτιστον τοῦτο νομίζεις, ὅπερ εἰκὸς δεξιὸν ἄνδρα,\nνικᾶν πράττων καὶ βουλεύων καὶ τῇ γλώττῃ πολεμίζων.\nἀλλʼ οὕνεκά γε ψυχῆς στερρᾶς δυσκολοκοίτου τε μερίμνης\nκαὶ φειδωλοῦ καὶ τρυσιβίου γαστρὸς καὶ θυμβρεπιδείπνου,\nἀμέλει θαρρῶν οὕνεκα τούτων ἐπιχαλκεύειν παρέχοιμʼ ἄν.\nἄλλο τι δῆτʼ οὖν νομιεῖς ἤδη θεὸν οὐδένα πλὴν ἅπερ ἡμεῖς,\nτὸ Χάος τουτὶ καὶ τὰς Νεφέλας καὶ τὴν γλῶτταν, τρία ταυτί;\nοὐδʼ ἂν διαλεχθείην γʼ ἀτεχνῶς τοῖς ἄλλοις οὐδʼ ἂν ἀπαντῶν·\nοὐδʼ ἂν θύσαιμʼ, οὐδʼ ἂν σπείσαιμʼ, οὐδʼ ἐπιθείην λιβανωτόν.\nλέγε νυν ἡμῖν ὅ τι σοι δρῶμεν θαρρῶν, ὡς οὐκ ἀτυχήσεις\nἡμᾶς τιμῶν καὶ θαυμάζων καὶ ζητῶν δεξιὸς εἶναι.\nὦ δέσποιναι δέομαι τοίνυν ὑμῶν τουτὶ πάνυ μικρόν,\nτῶν Ἑλλήνων εἶναί με λέγειν ἑκατὸν σταδίοισιν ἄριστον.\nἀλλʼ ἔσται σοι τοῦτο παρʼ ἡμῶν· ὥστε τὸ λοιπόν γʼ ἀπὸ τουδὶ\nἐν τῷ δήμῳ γνώμας οὐδεὶς νικήσει πλείονας ἢ σύ.\nμὴ ʼμοί γε λέγειν γνώμας μεγάλας· οὐ γὰρ τούτων ἐπιθυμῶ,\nἀλλʼ ὅσʼ ἐμαυτῷ στρεψοδικῆσαι καὶ τοὺς χρήστας διολισθεῖν.\nτεύξει τοίνυν ὧν ἱμείρεις· οὐ γὰρ μεγάλων ἐπιθυμεῖς.\nἀλλὰ σεαυτὸν θαρρῶν παράδος τοῖς ἡμετέροις προπόλοισιν.\nδράσω ταῦθʼ ὑμῖν πιστεύσας· ἡ γὰρ ἀνάγκη με πιέζει\nδιὰ τοὺς ἵππους τοὺς κοππατίας καὶ τὸν γάμον ὅς μʼ ἐπέτριψεν.\nνῦν οὖν ἀτεχνῶς ὅ τι βούλονται\nτουτὶ τοὐμὸν σῶμʼ αὐτοῖσιν\nπαρέχω, τύπτειν πεινῆν διψῆν\nαὐχμεῖν ῥιγῶν ἀσκὸν δείρειν,\nεἴπερ τὰ χρέα διαφευξοῦμαι,\nτοῖς τʼ ἀνθρώποις εἶναι δόξω\nθρασὺς εὔγλωττος τολμηρὸς ἴτης\nβδελυρὸς ψευδῶν συγκολλητὴς\nεὑρησιεπὴς περίτριμμα δικῶν\nκύρβις κρόταλον κίναδος τρύμη\nμάσθλης εἴρων γλοιὸς ἀλαζὼν\nκέντρων μιαρὸς στρόφις ἀργαλέος\nματιολοιχός·\nταῦτʼ εἴ με καλοῦσʼ ἁπαντῶντες,\nδρώντων ἀτεχνῶς ὅ τι χρῄζουσιν,\nκεἰ βούλονται\nνὴ τὴν Δήμητρʼ ἔκ μου χορδὴν\nτοῖς φροντισταῖς παραθέντων.\nλῆμα μὲν πάρεστι τῷδέ γʼ\nοὐκ ἄτολμον ἀλλʼ ἕτοιμον. ἴσθι δʼ ὡς\nταῦτα μαθὼν παρʼ ἐμοῦ κλέος οὐρανόμηκες\nἐν βροτοῖσιν ἕξεις.\nτί πείσομαι;\nτὸν πάντα χρόνον μετʼ ἐμοῦ\nζηλωτότατον βίον ἀνθρώπων διάξεις.\nἆρά γε τοῦτʼ ἄρʼ ἐγώ ποτʼ\nὄψομαι;\nὥστε γέ σου πολλοὺς ἐπὶ ταῖσι θύραις ἀεὶ καθῆσθαι,\nβουλομένους ἀνακοινοῦσθαί τε καὶ ἐς λόγον ἐλθεῖν\nπράγματα κἀντιγραφὰς πολλῶν ταλάντων,\nἄξια σῇ φρενὶ συμβουλευσομένους μετὰ σοῦ.\nἀλλʼ ἐγχείρει τὸν πρεσβύτην ὅ τι περ μέλλεις προδιδάσκειν,\nκαὶ διακίνει τὸν νοῦν αὐτοῦ καὶ τῆς γνώμης ἀποπειρῶ.\nἄγε δὴ κάτειπέ μοι σὺ τὸν σαυτοῦ τρόπον,\nἵνʼ αὐτὸν εἰδὼς ὅστις ἐστὶ μηχανὰς\nἤδη ʼπὶ τούτοις πρὸς σὲ καινὰς προσφέρω.\nτί δέ; τειχομαχεῖν μοι διανοεῖ πρὸς τῶν θεῶν;\nοὔκ, ἀλλὰ βραχέα σου πυθέσθαι βούλομαι.\nἦ μνημονικὸς εἶ;\nδύο τρόπω νὴ τὸν Δία·\nἢν μὲν γὰρ ὀφείληταί τί μοι, μνήμων πάνυ·\nἐὰν δʼ ὀφείλω, σχέτλιος, ἐπιλήσμων πάνυ.\nἔνεστι δῆτα μανθάνειν ἐν τῇ φύσει;\nλέγειν μὲν οὐκ ἔνεστʼ, ἀποστερεῖν δʼ ἔνι.\nπῶς οὖν δυνήσει μανθάνειν;\nἀμέλει καλῶς.\nἄγε νυν ὅπως, ὅταν τι προβάλλω σοι σοφὸν\nπερὶ τῶν μετεώρων, εὐθέως ὑφαρπάσει.\nτί δαί; κυνηδὸν τὴν σοφίαν σιτήσομαι;\nἄνθρωπος ἀμαθὴς οὑτοσὶ καὶ βάρβαρος.\nδέδοικά σʼ ὦ πρεσβῦτα μὴ πληγῶν δέει.\nφέρʼ ἴδω τί δρᾷς, ἤν τίς σε τύπτῃ;\nτύπτομαι,\nἔπειτʼ ἐπισχὼν ὀλίγον ἐπιμαρτύρομαι,\nεἶτʼ αὖθις ἀκαρῆ διαλιπὼν δικάζομαι.\nἴθι νυν κατάθου θοἰμάτιον.\nἠδίκηκά τι,\nοὔκ, ἀλλὰ γυμνοὺς εἰσιέναι νομίζεται.\nἀλλʼ οὐχὶ φωράσων ἔγωγʼ εἰσέρχομαι.\nκατάθου. τί ληρεῖς;\nεἰπὲ δή νύν μοι·\nτὸ τί;\nἢν ἐπιμελὴς ὦ καὶ προθύμως μανθάνω,\nτῷ τῶν μαθητῶν ἐμφερὴς γενήσομαι;\nοὐδὲν διοίσεις Χαιρεφῶντος τὴν φύσιν.\nοἴμοι κακοδαίμων ἡμιθνὴς γενήσομαι.\nοὐ μὴ λαλήσεις, ἀλλʼ ἀκολουθήσεις ἐμοὶ\nἀνύσας τι δευρὶ θᾶττον;\nἐς τὼ χεῖρέ νυν\nδός μοι μελιτοῦτταν πρότερον· ὡς δέδοικʼ ἐγὼ\nεἴσω καταβαίνων ὥσπερ ἐς Τροφωνίου.\nχώρει· τί κυπτάζεις ἔχων περὶ τὴν θύραν;\nἀλλʼ ἴθι χαίρων τῆς ἀνδρείας\nοὕνεκα ταύτης.\nεὐτυχία γένοιτο τἀνθρώπῳ,\nὅτι προήκων\nἐς βαθὺ τῆς ἡλικίας\nνεωτέροις τὴν φύσιν αὑτοῦ\nπράγμασιν χρωτίζεται\nκαὶ σοφίαν ἐπασκεῖ.\nὦ θεώμενοι κατερῶ πρὸς ὑμᾶς ἐλευθέρως\nτἀληθῆ νὴ τὸν Διόνυσον τὸν ἐκθρέψαντά με.\nοὕτω νικήσαιμί τʼ ἐγὼ καὶ νομιζοίμην σοφός,\nὡς ὑμᾶς ἡγούμενος εἶναι θεατὰς δεξιοὺς\nκαὶ ταύτην σοφώτατʼ ἔχειν τῶν ἐμῶν κωμῳδιῶν,\nπρώτους ἠξίωσʼ ἀναγεῦσʼ ὑμᾶς, ἣ παρέσχε μοι\nἔργον πλεῖστον· εἶτʼ ἀνεχώρουν ὑπʼ ἀνδρῶν φορτικῶν\nἡττηθεὶς οὐκ ἄξιος ὤν· ταῦτʼ οὖν ὑμῖν μέμφομαι\nτοῖς σοφοῖς, ὧν οὕνεκʼ ἐγὼ ταῦτʼ ἐπραγματευόμην.\nἀλλʼ οὐδʼ ὣς ὑμῶν ποθʼ ἑκὼν προδώσω τοὺς δεξιούς.\nἐξ ὅτου γὰρ ἐνθάδʼ ὑπʼ ἀνδρῶν, οἷς ἡδὺ καὶ λέγειν,\nὁ σώφρων τε χὠ καταπύγων ἄριστʼ ἠκουσάτην,\nκἀγώ, παρθένος γὰρ ἔτʼ ἦν, κοὐκ ἐξῆν πώ μοι τεκεῖν,\nἐξέθηκα, παῖς δʼ ἑτέρα τις λαβοῦσʼ ἀνείλετο,\nὑμεῖς δʼ ἐξεθρέψατε γενναίως κἀπαιδεύσατε·\nἐκ τούτου μοι πιστὰ παρʼ ὑμῖν γνώμης ἔσθʼ ὅρκια.\nνῦν οὖν Ἠλέκτραν κατʼ ἐκείνην ἥδʼ ἡ κωμῳδία\nζητοῦσʼ ἦλθʼ, ἤν που ʼπιτύχῃ θεαταῖς οὕτω σοφοῖς·\nγνώσεται γάρ, ἤνπερ ἴδῃ, τἀδελφοῦ τὸν βόστρυχον.\nὡς δὲ σώφρων ἐστὶ φύσει σκέψασθʼ· ἥτις πρῶτα μὲν\nοὐδὲν ἦλθε ῥαψαμένη σκυτίον καθειμένον\nἐρυθρὸν ἐξ ἄκρου παχύ, τοῖς παιδίοις ἵνʼ ᾖ γέλως·\nοὐδʼ ἔσκωψε τοὺς φαλακρούς, οὐδὲ κόρδαχʼ εἵλκυσεν,\nοὐδὲ πρεσβύτης ὁ λέγων τἄπη τῇ βακτηρίᾳ\nτύπτει τὸν παρόντʼ ἀφανίζων πονηρὰ σκώμματα,\nοὐδʼ εἰσῇξε δᾷδας ἔχουσʼ, οὐδʼ ἰοὺ ἰοὺ βοᾷ,\nἀλλʼ αὑτῇ καὶ τοῖς ἔπεσιν πιστεύουσʼ ἐλήλυθεν.\nκἀγὼ μὲν τοιοῦτος ἀνὴρ ὢν ποιητὴς οὐ κομῶ,\nοὐδʼ ὑμᾶς ζητῶ ʼξαπατᾶν δὶς καὶ τρὶς ταὔτʼ εἰσάγων,\nἀλλʼ ἀεὶ καινὰς ἰδέας ἐσφέρων σοφίζομαι,\nοὐδὲν ἀλλήλαισιν ὁμοίας καὶ πάσας δεξιάς·\nὃς μέγιστον ὄντα Κλέωνʼ ἔπαισʼ ἐς τὴν γαστέρα,\nκοὐκ ἐτόλμησʼ αὖθις ἐπεμπηδῆσʼ αὐτῷ κειμένῳ.\nοὗτοι δʼ, ὡς ἅπαξ παρέδωκεν λαβὴν Ὑπέρβολος,\nτοῦτον δείλαιον κολετρῶσʼ ἀεὶ καὶ τὴν μητέρα.\nΕὔπολις μὲν τὸν Μαρικᾶν πρώτιστον παρείλκυσεν\nἐκστρέψας τοὺς ἡμετέρους Ἱππέας κακὸς κακῶς,\nπροσθεὶς αὐτῷ γραῦν μεθύσην τοῦ κόρδακος οὕνεχʼ, ἣν\nΦρύνιχος πάλαι πεποίηχʼ, ἣν τὸ κῆτος ἤσθιεν.\nεἶθʼ Ἕρμιππος αὖθις ἐποίησεν εἰς Ὑπέρβολον,\nἄλλοι τʼ ἤδη πάντες ἐρείδουσιν εἰς Ὑπέρβολον,\nτὰς εἰκοὺς τῶν ἐγχέλεων τὰς ἐμὰς μιμούμενοι.\nὅστις οὖν τούτοισι γελᾷ, τοῖς ἐμοῖς μὴ χαιρέτω·\nἢν δʼ ἐμοὶ καὶ τοῖσιν ἐμοῖς εὐφραίνησθʼ εὑρήμασιν,\nἐς τὰς ὥρας τὰς ἑτέρας εὖ φρονεῖν δοκήσετε.\nὑψιμέδοντα μὲν θεῶν\nΖῆνα τύραννον ἐς χορὸν\nπρῶτα μέγαν κικλήσκω·\nτόν τε μεγασθενῆ τριαίνης ταμίαν,\nγῆς τε καὶ ἁλμυρᾶς θαλάσσης ἄγριον μοχλευτήν·\nκαὶ μεγαλώνυμον ἡμέτερον πατέρʼ\nΑἰθέρα σεμνότατον βιοθρέμμονα πάντων·\nτόν θʼ ἱππονώμαν, ὃς ὑπερλάμπροις\nἀκτῖσιν κατέχει\nγῆς πέδον μέγας ἐν θεοῖς\nἐν θνητοῖσί τε δαίμων.\nὦ σοφώτατοι θεαταὶ δεῦρο τὸν νοῦν προσέχετε.\nἠδικημέναι γὰρ ὑμῖν μεμφόμεσθʼ ἐναντίον·\nπλεῖστα γὰρ θεῶν ἁπάντων ὠφελούσαις τὴν πόλιν,\nδαιμόνων ἡμῖν μόναις οὐ θύετʼ οὐδὲ σπένδετε,\nαἵτινες τηροῦμεν ὑμᾶς. ἢν γὰρ ᾖ τις ἔξοδος\nμηδενὶ ξὺν νῷ, τότʼ ἢ βροντῶμεν ἢ ψακάζομεν.\nεἶτα τὸν θεοῖσιν ἐχθρὸν βυρσοδέψην Παφλαγόνα\nἡνίχʼ ᾑρεῖσθε στρατηγόν, τὰς ὀφρῦς συνήγομεν\nκἀποιοῦμεν δεινά, βροντὴ δʼ ἐρράγη διʼ ἀστραπῆς·\nἡ σελήνη δʼ ἐξέλειπε τὰς ὁδούς, ὁ δʼ ἥλιος\nτὴν θρυαλλίδʼ εἰς ἑαυτὸν εὐθέως ξυνελκύσας\nοὐ φανεῖν ἔφασκεν ὑμῖν, εἰ στρατηγήσει Κλέων.\nἀλλʼ ὅμως εἵλεσθε τοῦτον. φασὶ γὰρ δυσβουλίαν\nτῇδε τῇ πόλει προσεῖναι, ταῦτα μέντοι τοὺς θεοὺς\nἅττʼ ἂν ὑμεῖς ἐξαμάρτητʼ ἐπὶ τὸ βέλτιον τρέπειν.\nὡς δὲ καὶ τοῦτο ξυνοίσει ῥᾳδίως διδάξομεν·\nἢν Κλέωνα τὸν λάρον δώρων ἑλόντες καὶ κλοπῆς\nεἶτα φιμώσητε τούτου τῷ ξύλῳ τὸν αὐχένα,\nαὖθις ἐς τἀρχαῖον ὑμῖν, εἴ τι κἀξημάρτετε,\nἐπὶ τὸ βέλτιον τὸ πρᾶγμα τῇ πόλει συνοίσεται.\nἀμφί μοι αὖτε Φοῖβʼ ἄναξ\nΔήλιε Κυνθίαν ἔχων\nὑψικέρατα πέτραν,\nἥ τʼ Ἐφέσου μάκαιρα πάγχρυσον ἔχεις\nοἶκον ἐν ᾧ κόραι σε Λυδῶν μεγάλως σέβουσιν,\nἥ τʼ ἐπιχώριος ἡμετέρα θεὸς\nαἰγίδος ἡνίοχος πολιοῦχος Ἀθάνα,\nΠαρνασσίαν θʼ ὃς κατέχων\nπέτραν σὺν πεύκαις σελαγεῖ\nΒάκχαις Δελφίσιν ἐμπρέπων,\nκωμαστὴς Διόνυσος.\nἡνίχʼ ἡμεῖς δεῦρʼ ἀφορμᾶσθαι παρεσκευάσμεθα,\nἡ σελήνη συντυχοῦσʼ ἡμῖν ἐπέστειλεν φράσαι,\nπρῶτα μὲν χαίρειν Ἀθηναίοισι καὶ τοῖς ξυμμάχοις·\nεἶτα θυμαίνειν ἔφασκε· δεινὰ γὰρ πεπονθέναι\nὠφελοῦσʼ ὑμᾶς ἅπαντας οὐ λόγοις ἀλλʼ ἐμφανῶς.\nπρῶτα μὲν τοῦ μηνὸς ἐς δᾷδʼ οὐκ ἔλαττον ἢ δραχμήν,\nὥστε καὶ λέγειν ἅπαντας ἐξιόντας ἑσπέρας,\nμὴ πρίῃ παῖ δᾷδʼ, ἐπειδὴ φῶς σεληναίας καλόν.\nἄλλα τʼ εὖ δρᾶν φησιν, ὑμᾶς δʼ οὐκ ἄγειν τὰς ἡμέρας\nοὐδὲν ὀρθῶς, ἀλλʼ ἄνω τε καὶ κάτω κυδοιδοπᾶν·\nὥστʼ ἀπειλεῖν φησιν αὐτῇ τοὺς θεοὺς ἑκάστοτε\nἡνίκʼ ἂν ψευσθῶσι δείπνου κἀπίωσιν οἴκαδε,\nτῆς ἑορτῆς μὴ τυχόντες κατὰ λόγον τῶν ἡμερῶν.\nκᾆθʼ ὅταν θύειν δέῃ, στρεβλοῦτε καὶ δικάζετε·\nπολλάκις δʼ ἡμῶν ἀγόντων τῶν θεῶν ἀπαστίαν,\nἡνίκʼ ἂν πενθῶμεν ἢ τὸν Μέμνονʼ ἢ Σαρπηδόνα,\nσπένδεθʼ ὑμεῖς καὶ γελᾶτʼ· ἀνθʼ ὧν λαχὼν Ὑπέρβολος\nτῆτες ἱερομνημονεῖν, κἄπειθʼ ὑφʼ ἡμῶν τῶν θεῶν\nτὸν στέφανον ἀφῃρέθη· μᾶλλον γὰρ οὕτως εἴσεται\nκατὰ σελήνην ὡς ἄγειν χρὴ τοῦ βίου τὰς ἡμέρας.\nμὰ τὴν Ἀναπνοὴν μὰ τὸ Χάος μὰ τὸν Ἀέρα\nοὐκ εἶδον οὕτως ἄνδρʼ ἄγροικον οὐδένα\nοὐδʼ ἄπορον οὐδὲ σκαιὸν οὐδʼ ἐπιλήσμονα·\nὅστις σκαλαθυρμάτιʼ ἄττα μικρὰ μανθάνων\nταῦτʼ ἐπιλέλησται πρὶν μαθεῖν· ὅμως γε μὴν\nαὐτὸν καλῶ θύραζε δευρὶ πρὸς τὸ φῶς.\nποῦ Στρεψιάδης; ἔξει τὸν ἀσκάντην λαβών;\nἀλλʼ οὐκ ἐῶσί μʼ ἐξενεγκεῖν οἱ κόρεις.\nἀνύσας τι κατάθου καὶ πρόσεχε τὸν νοῦν.\nἰδού.\nἄγε δὴ τί βούλει πρῶτα νυνὶ μανθάνειν\nὧν οὐκ ἐδιδάχθης πώποτʼ οὐδέν; εἰπέ μοι.\nπότερα περὶ μέτρων ἢ περὶ ἐπῶν ἢ ῥυθμῶν;\nπερὶ τῶν μέτρων ἔγωγʼ· ἔναγχος γάρ ποτε\nὑπʼ ἀλφιταμοιβοῦ παρεκόπην διχοινίκῳ.\nοὐ τοῦτʼ ἐρωτῶ σʼ, ἀλλʼ ὅ τι κάλλιστον μέτρον\nἡγεῖ· πότερα τὸ τρίμετρον ἢ τὸ τετράμετρον;\nἐγὼ μὲν οὐδὲν πρότερον ἡμιεκτέου.\nοὐδὲν λέγεις ὦνθρωπε.\nπερίδου νυν ἐμοί,\nεἰ μὴ τετράμετρόν ἐστιν ἡμιεκτέον.\nἐς κόρακας, ὡς ἄγροικος εἶ καὶ δυσμαθής.\nταχύ γʼ ἂν δύναιο μανθάνειν περὶ ῥυθμῶν.\nτί δέ μʼ ὠφελήσουσʼ οἱ ῥυθμοὶ πρὸς τἄλφιτα;\nπρῶτον μὲν εἶναι κομψὸν ἐν συνουσίᾳ,\nἐπαΐονθʼ ὁποῖός ἐστι τῶν ῥυθμῶν\nκατʼ ἐνόπλιον, χὠποῖος αὖ κατὰ δάκτυλον.\nκατὰ δάκτυλον; νὴ τὸν Δίʼ, ἀλλʼ οἶδʼ.\nεἰπὲ δή.\nτίς ἄλλος ἀντὶ τουτουὶ τοῦ δακτύλου;\nπρὸ τοῦ μέν, ἔτʼ ἐμοῦ παιδὸς ὄντος, οὑτοσί.\nἀγρεῖος εἶ καὶ σκαιός.\nοὐ γὰρ ᾠζυρὲ\nτούτων ἐπιθυμῶ μανθάνειν οὐδέν.\nτί δαί;\nἐκεῖνʼ ἐκεῖνο, τὸν ἀδικώτατον λόγον.\nἀλλʼ ἕτερα δεῖ σε πρότερα τούτου μανθάνειν,\nτῶν τετραπόδων ἅττʼ ἐστὶν ὀρθῶς ἄρρενα.\nἀλλʼ οἶδʼ ἔγωγε τἄρρενʼ, εἰ μὴ μαίνομαι·\nκριὸς τράγος ταῦρος κύων ἀλεκτρυών.\nὁρᾷς ὃ πάσχεις; τήν τε θήλειαν καλεῖς\nἀλεκτρυόνα κατὰ ταὐτὸ καὶ τὸν ἄρρενα.\nπῶς δὴ φέρʼ;\nὅπως; ἀλεκτρυὼν κἀλεκτρυών.\nνὴ τὸν Ποσειδῶ. νῦν δὲ πῶς με χρὴ καλεῖν;\nἀλεκτρύαιναν, τὸν δʼ ἕτερον ἀλέκτορα.\nἀλεκτρύαιναν; εὖ γε νὴ τὸν Ἀέρα·\nὥστʼ ἀντὶ τούτου τοῦ διδάγματος μόνου\nδιαλφιτώσω σου κύκλῳ τὴν κάρδοπον.\nἰδοὺ μάλʼ αὖθις τοῦθʼ ἕτερον· τὴν κάρδοπον\nἄρρενα καλεῖς θήλειαν οὖσαν.\nτῷ τρόπῳ\nἄρρενα καλῶ ʼγὼ κάρδοπον;\nμάλιστά γε,\nὥσπερ γε καὶ Κλεώνυμον.\nπῶς δή; φράσον.\nταὐτὸν δύναταί σοι κάρδοπος Κλεωνύμῳ.\nἀλλʼ ὦγάθʼ οὐδʼ ἦν κάρδοπος Κλεωνύμῳ,\nἀλλʼ ἐν θυείᾳ στρογγύλῃ γʼ ἂν ἐμάττετο.\nἀτὰρ τὸ λοιπὸν πῶς με χρὴ καλεῖν;\nὅπως;\nτὴν καρδόπην, ὥσπερ καλεῖς τὴν Σωστράτην.\nτὴν καρδόπην θήλειαν;\nὀρθῶς γὰρ λέγεις.\nἐκεῖνο δʼ ἦν ἄν, καρδόπη, Κλεωνύμη.\nἔτι δή γε περὶ τῶν ὀνομάτων μαθεῖν σε δεῖ,\nἅττʼ ἄρρενʼ ἐστίν, ἅττα δʼ αὐτῶν θήλεα.\nἀλλʼ οἶδʼ ἔγωγʼ ἃ θήλεʼ ἐστίν.\nεἰπὲ δή.\nΛύσιλλα Φίλιννα Κλειταγόρα Δημητρία.\nἄρρενα δὲ ποῖα τῶν ὀνομάτων;\nμυρία.\nΦιλόξενος Μελησίας Ἀμυνίας.\nἀλλʼ ὦ πόνηρε ταῦτά γʼ ἐστʼ οὐκ ἄρρενα.\nοὐκ ἄρρενʼ ὑμῖν ἐστιν;\nοὐδαμῶς γʼ, ἐπεὶ\nπῶς ἂν καλέσειας ἐντυχὼν Ἀμυνίᾳ;\nὅπως ἄν; ὡδί, δεῦρο δεῦρʼ Ἀμυνία.\nὁρᾷς; γυναῖκα τὴν Ἀμυνίαν καλεῖς.\nοὔκουν δικαίως ἥτις οὐ στρατεύεται;\nἀτὰρ τί ταῦθʼ ἃ πάντες ἴσμεν μανθάνω;\nοὐδὲν μὰ Δίʼ ἀλλὰ κατακλινεὶς δευρὶ —\nτί δρῶ;\nἐκφρόντισόν τι τῶν σεαυτοῦ πραγμάτων.\nμὴ δῆθʼ ἱκετεύω σʼ ἐνγεταῦθʼ· ἀλλʼ εἴ γε χρή,\nχαμαί μʼ ἔασον αὐτὰ ταῦτʼ ἐκφροντίσαι.\nοὐκ ἔστι παρὰ ταῦτʼ ἄλλα.\nκακοδαίμων ἐγώ,\nοἵαν δίκην τοῖς κόρεσι δώσω τήμερον.\nφρόντιζε δὴ καὶ διάθρει πάντα τρόπον τε σαυτὸν\nστρόβει πυκνώσας.\nταχὺς δʼ, ὅταν εἰς ἄπορον πέσῃς,\nἐπʼ ἄλλο πήδα\nνόημα φρενός· ὕπνος δʼ ἀπέστω γλυκύθυμος ὀμμάτων.\n\nἀτταταῖ ἀτταταῖ.\nτί πάσχεις; τί κάμνεις;\nἀπόλλυμαι δείλαιος· ἐκ τοῦ σκίμποδος\nδάκνουσί μʼ ἐξέρποντες οἱ Κορίνθιοι,\nκαὶ τὰς πλευρὰς δαρδάπτουσιν\nκαὶ τὴν ψυχὴν ἐκπίνουσιν\nκαὶ τοὺς ὄρχεις ἐξέλκουσιν\nκαὶ τὸν πρωκτὸν διορύττουσιν,\nκαί μʼ ἀπολοῦσιν.\nμή νυν βαρέως ἄλγει λίαν.\nκαὶ πῶς; ὅτε μου\nφροῦδα τὰ χρήματα, φρούδη χροιά,\nφρούδη ψυχή, φρούδη δʼ ἐμβάς·\nκαὶ πρὸς τούτοις ἔτι τοῖσι κακοῖς\nφρουρᾶς ᾄδων\nὀλίγου φροῦδος γεγένημαι.\nοὗτος τί ποιεῖς; οὐχὶ φροντίζεις;\nἐγώ;\nνὴ τὸν Ποσειδῶ.\nκαὶ τί δῆτʼ ἐφρόντισας;\nὑπὸ τῶν κόρεων εἴ μού τι περιλειφθήσεται.\nἀπολεῖ κάκιστʼ.\nἀλλʼ ὦγάθʼ ἀπόλωλʼ ἀρτίως.\nοὐ μαλθακιστέʼ ἀλλὰ περικαλυπτέα.\nἐξευρετέος γὰρ νοῦς ἀποστερητικὸς\nκἀπαιόλημʼ.\nοἴμοι τίς ἂν δῆτʼ ἐπιβάλοι\nἐξ ἀρνακίδων γνώμην ἀποστερητρίδα;\nφέρε νυν ἀθρήσω πρῶτον ὅ τι δρᾷ τουτονί.\nοὗτος καθεύδεις;\nμὰ τὸν Ἀπόλλω ʼγὼ μὲν οὔ.\nἔχεις τι;\nμὰ Δίʼ οὐ δῆτʼ ἔγωγʼ.\nοὐδὲν πάνυ;\nοὐδέν γε πλὴν ἢ τὸ πέος ἐν τῇ δεξιᾷ.\nοὐκ ἐγκαλυψάμενος ταχέως τι φροντιεῖς;\nπερὶ τοῦ; σὺ γάρ μοι τοῦτο φράσον ὦ Σώκρατες.\nαὐτὸς ὅ τι βούλει πρῶτος ἐξευρὼν λέγε.\nἀκήκοας μυριάκις ἁγὼ βούλομαι,\nπερὶ τῶν τόκων, ὅπως ἂν ἀποδῶ μηδενί.\nἴθι νῦν καλύπτου καὶ σχάσας τὴν φροντίδα\nλεπτὴν κατὰ μικρὸν περιφρόνει τὰ πράγματα,\nὀρθῶς διαιρῶν καὶ σκοπῶν.\nοἴμοι τάλας.\nἔχʼ ἀτρέμα· κἂν ἀπορῇς τι τῶν νοημάτων,\nἀφεὶς ἄπελθε, καὶ κατὰ τὴν γνώμην πάλιν\nκίνησον αὖθις αὐτὸ καὶ ζυγώθρισον.\nὦ Σωκρατίδιον φίλτατον.\nτί ὦ γέρον;\nἔχω τόκου γνώμην ἀποστερητικήν.\nἐπίδειξον αὐτήν.\nεἰπὲ δή νύν μοι —\nτὸ τί;\nγυναῖκα φαρμακίδʼ εἰ πριάμενος Θετταλὴν\nκαθέλοιμι νύκτωρ τὴν σελήνην, εἶτα δὴ\nαὐτὴν καθείρξαιμʼ ἐς λοφεῖον στρογγύλον,\nὥσπερ κάτοπτρον, κᾆτα τηροίην ἔχων —\nτί δῆτα τοῦτʼ ἂν ὠφελήσειέν σʼ;\nὅ τι;\nεἰ μηκέτʼ ἀνατέλλοι σελήνη μηδαμοῦ,\nοὐκ ἂν ἀποδοίην τοὺς τόκους.\nὁτιὴ τί δή;\nὁτιὴ κατὰ μῆνα τἀγύριον δανείζεται.\nεὖ γʼ· ἀλλʼ ἕτερον αὖ σοι προβαλῶ τι δεξιόν.\nεἴ σοι γράφοιτο πεντετάλαντός τις δίκη,\nὅπως ἂν αὐτὴν ἀφανίσειας εἰπέ μοι.\nὅπως; ὅπως; οὐκ οἶδʼ· ἀτὰρ ζητητέον.\nμή νυν περὶ σαυτὸν εἶλλε τὴν γνώμην ἀεί,\nἀλλʼ ἀποχάλα τὴν φροντίδʼ ἐς τὸν ἀέρα\nλινόδετον ὥσπερ μηλολόνθην τοῦ ποδός.\nηὕρηκʼ ἀφάνισιν τῆς δίκης σοφωτάτην,\nὥστʼ αὐτὸν ὁμολογεῖν σʼ ἐμοί.\nποίαν τινά;\nἤδη παρὰ τοῖσι φαρμακοπώλαις τὴν λίθον\nταύτην ἑόρακας τὴν καλήν, τὴν διαφανῆ,\nἀφʼ ἧς τὸ πῦρ ἅπτουσι;\nτὴν ὕαλον λέγεις;\nἔγωγε. φέρε τί δῆτʼ ἄν, εἰ ταύτην λαβών,\nὁπότε γράφοιτο τὴν δίκην ὁ γραμματεύς,\nἀπωτέρω στὰς ὧδε πρὸς τὸν ἥλιον\nτὰ γράμματʼ ἐκτήξαιμι τῆς ἐμῆς δίκης;\nσοφῶς γε νὴ τὰς Χάριτας.\nοἴμʼ ὡς ἥδομαι\nὅτι πεντετάλαντος διαγέγραπταί μοι δίκη.\nἄγε δὴ ταχέως τουτὶ ξυνάρπασον.\nτὸ τί;\nὅπως ἀποστρέψαιʼ ἂν ἀντιδικῶν δίκην\nμέλλων ὀφλήσειν μὴ παρόντων μαρτύρων.\nφαυλότατα καὶ ῥᾷστʼ.\nεἰπὲ δή.\nκαὶ δὴ λέγω.\nεἰ πρόσθεν ἔτι μιᾶς ἐνεστώσης δίκης,\nπρὶν τὴν ἐμὴν καλεῖσθʼ, ἀπαγξαίμην τρέχων.\nοὐδὲν λέγεις.\nνὴ τοὺς θεοὺς ἔγωγʼ, ἐπεὶ\nοὐδεὶς κατʼ ἐμοῦ τεθνεῶτος εἰσάξει δίκην.\nὑθλεῖς· ἄπερρʼ, οὐκ ἂν διδάξαιμʼ ἄν σʼ ἔτι.\nὁτιὴ τί; ναὶ πρὸς τῶν θεῶν ὦ Σώκρατες.\nἀλλʼ εὐθὺς ἐπιλήθει σύ γʼ ἅττʼ ἂν καὶ μάθῃς·\nἐπεὶ τί νυνὶ πρῶτον ἐδιδάχθης; λέγε.\nφέρʼ ἴδω τί μέντοι πρῶτον ἦν; τί πρῶτον ἦν;\nτίς ἦν ἐν ᾗ ʼματτόμεθα μέντοι τἄλφιτα;\nοἴμοι τίς ἦν;\nοὐκ ἐς κόρακας ἀποφθερεῖ,\nἐπιλησμότατον καὶ σκαιότατον γερόντιον;\nοἴμοι τί οὖν δῆθʼ ὁ κακοδαίμων πείσομαι;\nἀπὸ γὰρ ὀλοῦμαι μὴ μαθὼν γλωττοστροφεῖν.\nἀλλʼ ὦ Νεφέλαι χρηστόν τι συμβουλεύσατε.\nἡμεῖς μὲν ὦ πρεσβῦτα συμβουλεύομεν,\nεἴ σοί τις υἱός ἐστιν ἐκτεθραμμένος,\nπέμπειν ἐκεῖνον ἀντὶ σαυτοῦ μανθάνειν.\nἀλλʼ ἔστʼ ἔμοιγʼ υἱὸς καλός τε κἀγαθός·\nἀλλʼ οὐκ ἐθέλει γὰρ μανθάνειν. τί ἐγὼ πάθω;\nσὺ δʼ ἐπιτρέπεις;\nεὐσωματεῖ γὰρ καὶ σφριγᾷ,\nκἄστʼ ἐκ γυναικῶν εὐπτέρων τῶν Κοισύρας.\nἀτὰρ μέτειμί γʼ αὐτόν· ἢν δὲ μὴ ʼθέλῃ,\nοὐκ ἔσθʼ ὅπως οὐκ ἐξελῶ κʼ τῆς οἰκίας.\nἀλλʼ ἐπανάμεινόν μʼ ὀλίγον εἰσελθὼν χρόνον.\nἆρʼ αἰσθάνει πλεῖστα διʼ ἡμᾶς ἀγάθʼ αὐτίχʼ ἕξων\nμόνας θεῶν; ὡς\nἕτοιμος ὅδʼ ἐστὶν ἅπαντα δρᾶν\nὅσʼ ἂν κελεύῃς.\nσὺ δʼ ἀνδρὸς ἐκπεπληγμένου καὶ φανερῶς ἐπηρμένου\nγνοὺς ἀπολάψεις ὅ τι πλεῖστον δύνασαι,\nταχέως· φιλεῖ γάρ πως τὰ τοιαῦθʼ ἑτέρᾳ τρέπεσθαι.\nοὔτοι μὰ τὴν Ὁμίχλην ἔτʼ ἐνταυθοῖ μενεῖς·\nἀλλʼ ἔσθιʼ ἐλθὼν τοὺς Μεγακλέους κίονας.\nὦ δαιμόνιε, τί χρῆμα πάσχεις ὦ πάτερ;\nοὐκ εὖ φρονεῖς μὰ τὸν Δία τὸν Ὀλύμπιον.\nἰδού γʼ ἰδού, Δίʼ Ὀλύμπιον· τῆς μωρίας,\nτὸν Δία νομίζειν ὄντα τηλικουτονί.\nτί δὲ τοῦτʼ ἐγέλασας ἐτεόν;\nἐνθυμούμενος\nὅτι παιδάριον εἶ καὶ φρονεῖς ἀρχαιϊκά.\nὅμως γε μὴν πρόσελθʼ, ἵνʼ εἰδῇς πλείονα,\nκαί σοι φράσω τι πρᾶγμʼ ὃ μαθὼν ἀνὴρ ἔσει.\nὅπως δὲ τοῦτο μὴ διδάξεις μηδένα.\nἰδού· τί ἔστιν;\nὤμοσας νυνὶ Δία.\nἔγωγʼ.\nὁρᾷς οὖν ὡς ἀγαθὸν τὸ μανθάνειν;\nοὐκ ἔστιν ὦ Φειδιππίδη Ζεύς.\nἀλλὰ τίς;\nΔῖνος βασιλεύει τὸν Δίʼ ἐξεληλακώς.\nαἰβοῖ τί ληρεῖς;\nἴσθι τοῦθʼ οὕτως ἔχον.\nτίς φησι ταῦτα;\nΣωκράτης ὁ Μήλιος\nκαὶ Χαιρεφῶν, ὃς οἶδε τὰ ψυλλῶν ἴχνη.\nσὺ δʼ ἐς τοσοῦτον τῶν μανιῶν ἐλήλυθας\nὥστʼ ἀνδράσιν πείθει χολῶσιν;\nεὐστόμει\nκαὶ μηδὲν εἴπῃς φλαῦρον ἄνδρας δεξιοὺς\nκαὶ νοῦν ἔχοντας· ὧν ὑπὸ τῆς φειδωλίας\nἀπεκείρατʼ οὐδεὶς πώποτʼ οὐδʼ ἠλείψατο,\nοὐδʼ ἐς βαλανεῖον ἦλθε λουσόμενος· σὺ δὲ\nὥσπερ τεθνεῶτος καταλόει μου τὸν βίον.\nἀλλʼ ὡς τάχιστʼ ἐλθὼν ὑπὲρ ἐμοῦ μάνθανε.\nτί δʼ ἂν παρʼ ἐκείνων καὶ μάθοι χρηστόν τις ἄν;\nἄληθες; ὅσαπερ ἔστʼ ἐν ἀνθρώποις σοφά·\nγνώσει δὲ σαυτὸν ὡς ἀμαθὴς εἶ καὶ παχύς.\nἀλλʼ ἐπανάμεινόν μʼ ὀλίγον ἐνταυθοῖ χρόνον.\nοἴμοι τί δράσω παραφρονοῦντος τοῦ πατρός;\nπότερον παρανοίας αὐτὸν εἰσαγαγὼν ἕλω,\nἢ τοῖς σοροπηγοῖς τὴν μανίαν αὐτοῦ φράσω;\nφέρʼ ἴδω, σὺ τοῦτον τί ὀνομάζεις; εἰπέ μοι.\nἀλεκτρυόνα.\nκαλῶς γε. ταυτηνὶ δὲ τί;\nἀλεκτρυόνʼ.\nἄμφω ταὐτό; καταγέλαστος εἶ.\nμή νυν τὸ λοιπόν, ἀλλὰ τήνδε μὲν καλεῖν\nἀλεκτρύαιναν τουτονὶ δʼ ἀλέκτορα.\nἀλεκτρύαιναν; ταῦτʼ ἔμαθες τὰ δεξιὰ\nεἴσω παρελθὼν ἄρτι παρὰ τοὺς γηγενεῖς;\nχἄτερά γε πόλλʼ· ἀλλʼ ὅ τι μάθοιμʼ ἑκάστοτε,\nἐπελανθανόμην ἂν εὐθὺς ὑπὸ πλήθους ἐτῶν.\nδιὰ ταῦτα δὴ καὶ θοἰμάτιον ἀπώλεσας;\nἀλλʼ οὐκ ἀπολώλεκʼ, ἀλλὰ καταπεφρόντικα.\nτὰς δʼ ἐμβάδας ποῖ τέτροφας ὦνόητε σύ;\nὥσπερ Περικλέης ἐς τὸ δέον ἀπώλεσα.\nἀλλʼ ἴθι βάδιζʼ, ἴωμεν· εἶτα τῷ πατρὶ\nπιθόμενος ἐξάμαρτε· κἀγώ τοί ποτε,\nοἶδʼ, ἑξέτει σοι τραυλίσαντι πιθόμενος,\nὃν πρῶτον ὀβολὸν ἔλαβον ἡλιαστικόν,\nτούτου ʼπριάμην σοι Διασίοις ἁμαξίδα.\nἦ μὴν σὺ τούτοις τῷ χρόνῳ ποτʼ ἀχθέσει.\nεὖ γʼ ὅτι ἐπείσθης. δεῦρο δεῦρʼ ὦ Σώκρατες,\nἔξελθʼ· ἄγω γάρ σοι τὸν υἱὸν τουτονὶ\nἄκοντʼ ἀναπείσας.\nνηπύτιος γάρ ἐστʼ ἔτι,\nκαὶ τῶν κρεμαθρῶν οὔπω τρίβων τῶν ἐνθάδε.\nαὐτὸς τρίβων εἴης ἄν, εἰ κρέμαιό γε.\nοὐκ ἐς κόρακας; καταρᾷ σὺ τῷ διδασκάλῳ;\nἰδοὺ κρέμαιʼ, ὡς ἠλίθιον ἐφθέγξατο\nκαὶ τοῖσι χείλεσιν διερρυηκόσιν.\nπῶς ἂν μάθοι ποθʼ οὗτος ἀπόφυξιν δίκης\nἢ κλῆσιν ἢ χαύνωσιν ἀναπειστηρίαν;\nκαίτοι γε ταλάντου τοῦτʼ ἔμαθεν Ὑπέρβολος.\nἀμέλει δίδασκε· θυμόσοφός ἐστιν φύσει·\nεὐθύς γέ τοι παιδάριον ὄν τυννουτονὶ\nἔπλαττεν ἔνδον οἰκίας ναῦς τʼ ἔγλυφεν,\nἁμαξίδας τε σκυτίνας ἠργάζετο,\nκἀκ τῶν σιδίων βατράχους ἐποίει πῶς δοκεῖς.\nὅπως δʼ ἐκείνω τὼ λόγω μαθήσεται,\nτὸν κρείττονʼ ὅστις ἐστὶ καὶ τὸν ἥττονα,\nὃς τἄδικα λέγων ἀνατρέπει τὸν κρείττονα·\nἐὰν δὲ μή, τὸν γοῦν ἄδικον πάσῃ τέχνῃ.\nαὐτὸς μαθήσεται παρʼ αὐτοῖν τοῖν λόγοιν.\nἐγὼ δʼ ἀπέσομαι.\nτοῦτό νυν μέμνησʼ, ὅπως\nπρὸς πάντα τὰ δίκαιʼ ἀντιλέγειν δυνήσεται.\n\nχώρει δευρί, δεῖξον σαυτὸν\nτοῖσι θεαταῖς, καίπερ θρασὺς ὤν.\nἴθʼ ὅποι χρῄζεις. πολὺ γὰρ μᾶλλόν ʼς\nἐν τοῖς πολλοῖσι λέγων ἀπολῶ.\nἀπολεῖς σύ; τίς ὤν;\nλόγος.\nἥττων γʼ ὤν.\nἀλλά σε νικῶ τὸν ἐμοῦ κρείττω\nφάσκοντʼ εἶναι.\nτί σοφὸν ποιῶν;\nγνώμας καινὰς ἐξευρίσκων.\nταῦτα γὰρ ἀνθεῖ διὰ τουτουσὶ\nτοὺς ἀνοήτους.\nοὔκ, ἀλλὰ σοφούς.\nἀπολῶ σε κακῶς.\nεἰπὲ τί ποιῶν;\nτὰ δίκαια λέγων.\nἀλλʼ ἀνατρέψω γʼ αὔτʼ ἀντιλέγων·\nοὐδὲ γὰρ εἶναι πάνυ φημὶ δίκην.\nοὐκ εἶναι φῄς;\nφέρε γὰρ ποῦ ʼστιν;\nπαρὰ τοῖσι θεοῖς.\nπῶς δῆτα δίκης οὔσης ὁ Ζεὺς\nοὐκ ἀπόλωλεν τὸν πατέρʼ αὑτοῦ\nδήσας;\nαἰβοῖ τουτὶ καὶ δὴ\nχωρεῖ τὸ κακόν· δότε μοι λεκάνην.\nτυφογέρων εἶ κἀνάρμοστος.\nκαταπύγων εἶ κἀναίσχυντος.\nῥόδα μʼ εἴρηκας.\nκαὶ βωμολόχος.\nκρίνεσι στεφανοῖς.\nκαὶ πατραλοίας.\nχρυσῷ πάττων μʼ οὐ γιγνώσκεις.\nοὐ δῆτα πρὸ τοῦ γʼ, ἀλλὰ μολύβδῳ.\nνῦν δέ γε κόσμος τοῦτʼ ἐστὶν ἐμοί.\nθρασὺς εἶ πολλοῦ.\nσὺ δέ γʼ ἀρχαῖος.\nδιὰ σὲ δὲ φοιτᾶν\nοὐδεὶς ἐθέλει τῶν μειρακίων·\nκαὶ γνωσθήσει ποτʼ Ἀθηναίοις\nοἶα διδάσκεις τοὺς ἀνοήτους.\nαὐχμεῖς αἰσχρῶς.\nσὺ δέ γʼ εὖ πράττεις.\nκαίτοι πρότερόν γʼ ἐπτώχευες,\nΤήλεφος εἶναι Μυσὸς φάσκων,\nἐκ πηριδίου\nγνώμας τρώγων Πανδελετείους.\nὤμοι σοφίας —\nὤμοι μανίας —\nἧς ἐμνήσθης —\nτῆς σῆς, πόλεώς θʼ ἥτις σε τρέφει\nλυμαινόμενον τοῖς μειρακίοις.\nοὐχὶ διδάξεις τοῦτον Κρόνος ὤν.\nεἴπερ γʼ αὐτὸν σωθῆναι χρὴ\nκαὶ μὴ λαλιὰν μόνον ἀσκῆσαι.\nδεῦρʼ ἴθι, τοῦτον δʼ ἔα μαίνεσθαι.\nκλαύσει, τὴν χεῖρʼ ἢν ἐπιβάλλῃς.\nπαύσασθε μάχης καὶ λοιδορίας.\nἀλλʼ ἐπίδειξαι σύ τε τοὺς προτέρους\nἅττʼ ἐδίδασκες, σύ τε τὴν καινὴν\nπαίδευσιν, ὅπως ἂν ἀκούσας σφῷν\nἀντιλεγόντοιν κρίνας φοιτᾷ.\nδρᾶν ταῦτʼ ἐθέλω.\nκἄγωγʼ ἐθέλω.\nφέρε δὴ πότερος λέξει πρότερος;\nτούτῳ δώσω·\nκᾆτʼ ἐκ τούτων ὧν ἂν λέξῃ\nῥηματίοισιν καινοῖς αὐτὸν\nκαὶ διανοίαις κατατοξεύσω.\nτὸ τελευταῖον δʼ, ἢν ἀναγρύζῃ,\nτὸ πρόσωπον ἅπαν καὶ τὠφθαλμὼ\nκεντούμενος ὥσπερ ὑπʼ ἀνθρηνῶν\nὑπὸ τῶν γνωμῶν ἀπολεῖται.\nνῦν δείξετον τὼ πισύνω τοῖς περιδεξίοισι\nλόγοισι καὶ φροντίσι καὶ γνωμοτύποις μερίμναις,\nὁπότερος αὐτοῖν λέγων ἀμείνων φανήσεται.\nνῦν γὰρ ἅπας ἐνθάδε κίνδυνος ἀνεῖται σοφίας,\nἧς πέρι τοῖς ἐμοῖς φίλοις ἐστὶν ἀγὼν μέγιστος.\nἀλλʼ ὦ πολλοῖς τοὺς πρεσβυτέρους ἤθεσι χρηστοῖς στεφανώσας,\nῥῆξον φωνὴν ᾗτινι χαίρεις, καὶ τὴν σαυτοῦ φύσιν εἰπέ.\nλέξω τοίνυν τὴν ἀρχαίαν παιδείαν ὡς διέκειτο,\nὅτʼ ἐγὼ τὰ δίκαια λέγων ἤνθουν καὶ σωφροσύνη ʼνενόμιστο.\nπρῶτον μὲν ἔδει παιδὸς φωνὴν γρύξαντος μηδὲν ἀκοῦσαι·\nεἶτα βαδίζειν ἐν ταῖσιν ὁδοῖς εὐτάκτως ἐς κιθαριστοῦ\nτοὺς κωμήτας γυμνοὺς ἁθρόους, κεἰ κριμνώδη κατανείφοι.\nεἶτʼ αὖ προμαθεῖν ᾆσμʼ ἐδίδασκεν τὼ μηρὼ μὴ ξυνέχοντας,\nἢ Παλλάδα περσέπολιν δεινὰν ἢ τηλέπορόν τι βόαμα,\nἐντειναμένους τὴν ἁρμονίαν, ἣν οἱ πατέρες παρέδωκαν.\nεἰ δέ τις αὐτῶν βωμολοχεύσαιτʼ ἢ κάμψειέν τινα καμπήν,\nοἵας οἱ νῦν τὰς κατὰ Φρῦνιν ταύτας τὰς δυσκολοκάμπτους,\nἐπετρίβετο τυπτόμενος πολλὰς ὡς τὰς Μούσας ἀφανίζων.\nἐν παιδοτρίβου δὲ καθίζοντας τὸν μηρὸν ἔδει προβαλέσθαι\nτοὺς παῖδας, ὅπως τοῖς ἔξωθεν μηδὲν δείξειαν ἀπηνές·\nεἶτʼ αὖ πάλιν αὖθις ἀνιστάμενον συμψῆσαι, καὶ προνοεῖσθαι\nεἴδωλον τοῖσιν ἐρασταῖσιν τῆς ἥβης μὴ καταλείπειν.\nἠλείψατο δʼ ἂν τοὐμφαλοῦ οὐδεὶς παῖς ὑπένερθεν τότʼ ἄν, ὥστε\nτοῖς αἰδοίοισι δρόσος καὶ χνοῦς ὥσπερ μήλοισιν ἐπήνθει·\nοὐδʼ ἂν μαλακὴν φυρασάμενος τὴν φωνὴν πρὸς τὸν ἐραστὴν\nαὐτὸς ἑαυτὸν προαγωγεύων τοῖς ὀφθαλμοῖς ἐβάδιζεν,\nοὐδʼ ἀνελέσθαι δειπνοῦντʼ ἐξῆν καὶ κεφάλαιον ῥαφανῖδος,\nοὐδʼ ἄννηθον τῶν πρεσβυτέρων ἁρπάζειν οὐδὲ σέλινον,\nοὐδʼ ὀψοφαγεῖν οὐδὲ κιχλίζειν οὐδʼ ἴσχειν τὼ πόδʼ ἐναλλάξ.\nἀρχαῖά γε καὶ Διιπολιώδη καὶ τεττίγων ἀνάμεστα\nκαὶ Κηκείδου καὶ Βουφονίων.\nἀλλʼ οὖν ταῦτʼ ἐστὶν ἐκεῖνα,\nἐξ ὧν ἄνδρας Μαραθωνομάχας ἡμὴ παίδευσις ἔθρεψεν.\nσὺ δὲ τοὺς νῦν εὐθὺς ἐν ἱματίοισι διδάσκεις ἐντετυλίχθαι·\nὥστε μʼ ἀπάγχεσθʼ, ὅταν ὀρχεῖσθαι Παναθηναίοις δέον αὐτοὺς\nτὴν ἀσπίδα τῆς κωλῆς προέχων ἀμελῇ τῆς Τριτογενείας.\nπρὸς ταῦτʼ ὦ μειράκιον θαρρῶν ἐμὲ τὸν κρείττω λόγον αἱροῦ·\nκἀπιστήσει μισεῖν ἀγορὰν καὶ βαλανείων ἀπέχεσθαι,\nκαὶ τοῖς αἰσχροῖς αἰσχύνεσθαι, κἂν σκώπτῃ τίς σε φλέγεσθαι·\nκαὶ τῶν θάκων τοῖς πρεσβυτέροις ὑπανίστασθαι προσιοῦσιν,\nκαὶ μὴ περὶ τοὺς σαυτοῦ γονέας σκαιουργεῖν, ἄλλο τε μηδὲν\nαἰσχρὸν ποιεῖν, ὅτι τῆς αἰδοῦς μέλλεις τἄγαλμʼ ἀναπλάττειν·\nμηδʼ εἰς ὀρχηστρίδος εἰσᾴττειν, ἵνα μὴ πρὸς ταῦτα κεχηνὼς\nμήλῳ βληθεὶς ὑπὸ πορνιδίου τῆς εὐκλείας ἀποθραυσθῇς·\nμηδʼ ἀντειπεῖν τῷ πατρὶ μηδέν, μηδʼ Ἰαπετὸν καλέσαντα\nμνησικακῆσαι τὴν ἡλικίαν ἐξ ἧς ἐνεοττοτροφήθης.\nεἰ ταῦτʼ ὦ μειράκιον πείσει τούτῳ, νὴ τὸν Διόνυσον\nτοῖς Ἱπποκράτους υἱέσιν εἴξεις καὶ σε καλοῦσι βλιτομάμμαν.\nἀλλʼ οὖν λιπαρός γε καὶ εὐανθὴς ἐν γυμνασίοις διατρίψεις,\nοὐ στωμύλλων κατὰ τὴν ἀγορὰν τριβολεκτράπελʼ οἷάπερ οἱ νῦν,\nοὐδʼ ἑλκόμενος περὶ πραγματίου γλισχραντιλογεξεπιτρίπτου·\nἀλλʼ εἰς Ἀκαδήμειαν κατιὼν ὑπὸ ταῖς μορίαις ἀποθρέξει\nστεφανωσάμενος καλάμῳ λευκῷ μετὰ σώφρονος ἡλικιώτου,\nμίλακος ὄζων καὶ ἀπραγμοσύνης καὶ λεύκης φυλλοβολούσης,\nἦρος ἐν ὥρᾳ χαίρων, ὁπόταν πλάτανος πτελέᾳ ψιθυρίζῃ.\nἢν ταῦτα ποιῇς ἁγὼ φράζω,\nκαὶ πρὸς τούτοις προσέχῃς τὸν νοῦν,\nἕξεις ἀεὶ\nστῆθος λιπαρόν, χροιὰν λαμπράν,\nὤμους μεγάλους, γλῶτταν βαιάν,\nπυγὴν μεγάλην, πόσθην μικράν.\nἢν δʼ ἅπερ οἱ νῦν ἐπιτηδεύῃς,\nπρῶτα μὲν ἕξεις\nχροιὰν ὠχράν, ὤμους μικρούς,\nστῆθος λεπτόν, γλῶτταν μεγάλην,\nπυγὴν μικράν, κωλῆν μεγάλην,\nψήφισμα μακρόν, καὶ σʼ ἀναπείσει\nτὸ μὲν αἰσχρὸν ἅπαν καλὸν ἡγεῖσθαι,\nτὸ καλὸν δʼ αἰσχρόν·\nκαὶ πρὸς τούτοις τῆς Ἀντιμάχου\nκαταπυγοσύνης ἀναπλήσει.\nὦ καλλίπυργον σοφίαν κλεινοτάτην ἐπασκῶν,\nὡς ἡδύ σου τοῖσι λόγοις σῶφρον ἔπεστιν ἄνθος.\n†εὐδαίμονες δʼ ἦσαν ἄρʼ οἱ ζῶντες τότʼ ἐπὶ\nτῶν προτέρων†· πρὸς τάδε σʼ ὦ κομψοπρεπῆ μοῦσαν ἔχων,\nδεῖ σε λέγειν τι καινόν, ὡς ηὐδοκίμηκεν ἁνήρ.\nδεινῶν δέ σοι βουλευμάτων ἔοικε δεῖν πρὸς αὐτόν,\nεἴπερ τὸν ἄνδρʼ ὑπερβαλεῖ καὶ μὴ γέλωτʼ ὀφλήσεις.\nκαὶ μὴν πάλαι γʼ ἐπνιγόμην τὰ σπλάγχνα κἀπεθύμουν\nἅπαντα ταῦτʼ ἐναντίαις γνώμαισι συνταράξαι.\nἐγὼ γὰρ ἥττων μὲν λόγος διʼ αὐτὸ τοῦτʼ ἐκλήθην\nἐν τοῖσι φροντισταῖσιν, ὅτι πρώτιστος ἐπενόησα\nτοῖσιν νόμοις καὶ ταῖς δίκαις τἀναντίʼ ἀντιλέξαι.\nκαὶ τοῦτο πλεῖν ἢ μυρίων ἔστʼ ἄξιον στατήρων,\nαἱρούμενον τοὺς ἥττονας λόγους ἔπειτα νικᾶν.\nσκέψαι δὲ τὴν παίδευσιν ᾗ πέποιθεν ὡς ἐλέγξω,\nὅστις σε θερμῷ φησι λοῦσθαι πρῶτον οὐκ ἐάσειν.\nκαίτοι τίνα γνώμην ἔχων ψέγεις τὰ θερμὰ λουτρά;\nὁτιὴ κάκιστόν ἐστι καὶ δειλὸν ποιεῖ τὸν ἄνδρα.\nἐπίσχες· εὐθὺς γάρ σʼ ἔχω μέσον λαβὼν ἄφυκτον.\nκαί μοι φράσον, τῶν τοῦ Διὸς παίδων τίνʼ ἄνδρʼ ἄριστον\nψυχὴν νομίζεις, εἰπέ, καὶ πλείστους πόνους πονῆσαι.\nἐγὼ μὲν οὐδένʼ Ἡρακλέους βελτίονʼ ἄνδρα κρίνω.\nποῦ ψυχρὰ δῆτα πώποτʼ εἶδες Ἡράκλεια λουτρά;\nκαίτοι τίς ἀνδρειότερος ἦν;\nταῦτʼ ἐστὶ ταῦτʼ ἐκεῖνα,\nἃ τῶν νεανίσκων ἀεὶ διʼ ἡμέρας λαλούντων\nπλῆρες τὸ βαλανεῖον ποιεῖ, κενὰς δὲ τὰς παλαίστρας.\nεἶτʼ ἐν ἀγορᾷ τὴν διατριβὴν ψέγεις· ἐγὼ δʼ ἐπαινῶ.\nεἰ γὰρ πονηρὸν ἦν, Ὅμηρος οὐδέποτʼ ἂν ἐποίει\nτὸν Νέστορʼ ἀγορητὴν ἂν οὐδὲ τοὺς σοφοὺς ἅπαντας.\nἄνειμι δῆτʼ ἐντεῦθεν ἐς τὴν γλῶτταν, ἣν ὁδὶ μὲν\nοὔ φησι χρῆναι τοὺς νέους ἀσκεῖν, ἐγὼ δέ φημι.\nκαὶ σωφρονεῖν αὖ φησι χρῆναι· δύο κακὼ μεγίστω.\nἐπεὶ σὺ διὰ τὸ σωφρονεῖν τῷ πώποτʼ εἶδες ἤδη\nἀγαθάν τι γενόμενον, φράσον, καί μʼ ἐξέλεγξον εἰπών.\nπολλοῖς. ὁ γοῦν Πηλεὺς ἔλαβε διὰ τοῦτο τὴν μάχαιραν.\nμάχαιραν; ἀστεῖόν γε κέρδος ἔλαβεν ὁ κακοδαίμων.\nὙπέρβολος δʼ οὑκ τῶν λύχνων πλεῖν ἢ τάλαντα πολλὰ\nεἴληφε διὰ πονηρίαν, ἀλλʼ οὐ μὰ Δίʼ οὐ μάχαιραν.\nκαὶ τὴν Θέτιν γʼ ἔγημε διὰ τὸ σωφρονεῖν ὁ Πηλεύς.\nκᾆτʼ ἀπολιποῦσά γʼ αὐτὸν ᾤχετʼ· οὐ γὰρ ἦν ὑβριστὴς\nοὐδʼ ἡδὺς ἐν τοῖς στρώμασιν τὴν νύκτα παννυχίζειν·\nγυνὴ δὲ σιναμωρουμένη χαίρει· σὺ δʼ εἶ Κρόνιππος.\nσκέψαι γὰρ ὦ μειράκιον ἐν τῷ σωφρονεῖν ἅπαντα\nἅνεστιν, ἡδονῶν θʼ ὅσων μέλλεις ἀποστερεῖσθαι,\nπαίδων γυναικῶν κοττάβων ὄψων πότων κιχλισμῶν.\nκαίτοι τί σοι ζῆν ἄξιον, τούτων ἐὰν στερηθῇς;\nεἶεν. πάρειμʼ ἐντεῦθεν ἐς τὰς τῆς φύσεως ἀνάγκας.\nἥμαρτες, ἠράσθης, ἐμοίχευσάς τι, κᾆτʼ ἐλήφθης·\nἀπόλωλας· ἀδύνατος γὰρ εἶ λέγειν. ἐμοὶ δʼ ὁμιλῶν\nχρῶ τῇ φύσει, σκίρτα, γέλα, νόμιζε μηδὲν αἰσχρόν.\nμοιχὸς γὰρ ἢν τύχῃς ἁλούς, τάδʼ ἀντερεῖς πρὸς αὐτόν,\nὡς οὐδὲν ἠδίκηκας· εἶτʼ ἐς τὸν Δίʼ ἐπανενεγκεῖν,\nκἀκεῖνος ὡς ἥττων ἔρωτός ἐστι καὶ γυναικῶν·\nκαίτοι σὺ θνητὸς ὢν θεοῦ πῶς μεῖζον ἂν δύναιο;\nτί δʼ ἢν ῥαφανιδωθῇ πιθόμενός σοι τέφρᾳ τε τιλθῇ,\nἕξει τινὰ γνώμην λέγειν τὸ μὴ εὐρύπρωκτος εἶναι;\nἢν δʼ εὐρύπρωκτος ᾖ, τί πείσεται κακόν;\nτί μὲν οὖν ἂν ἔτι μεῖζον πάθοι τούτου ποτέ;\nτί δῆτʼ ἐρεῖς, ἢν τοῦτο νικηθῇς ἐμοῦ;\nσιγήσομαι. τί δʼ ἄλλο;\nφέρε δή μοι φράσον·\nσυνηγοροῦσιν ἐκ τίνων;\nἐξ εὐρυπρώκτων.\nπείθομαι.\nτί δαί; τραγῳδοῦσʼ ἐκ τίνων;\nἐξ εὐρυπρώκτων.\nεὖ λέγεις.\nδημηγοροῦσι δʼ ἐκ τίνων;\nἐξ εὐρυπρώκτων.\nἆρα δῆτʼ\nἔγνωκας ὡς οὐδὲν λέγεις;\nκαὶ τῶν θεατῶν ὁπότεροι\nπλείους σκόπει.\nκαὶ δὴ σκοπῶ.\nτί δῆθʼ ὁρᾷς;\nπολὺ πλείονας νὴ τοὺς θεοὺς\nτοὺς εὐρυπρώκτους· τουτονὶ\nγοῦν οἶδʼ ἐγὼ κἀκεινονὶ\nκαὶ τὸν κομήτην τουτονί.\nτί δῆτʼ ἐρεῖς;\nἡττήμεθʼ· ὦ κινούμενοι\nπρὸς τῶν θεῶν δέξασθέ μου\nθοἰμάτιον, ὡς\nἐξαυτομολῶ πρὸς ὑμᾶς.\nτί δῆτα; πότερα τοῦτον ἀπάγεσθαι λαβὼν\nβούλει τὸν υἱόν, ἢ διδάσκω σοι λέγειν;\nδίδασκε καὶ κόλαζε καὶ μέμνησʼ ὅπως\nεὖ μοι στομώσεις αὐτόν, ἐπὶ μὲν θάτερα\nοἷον δικιδίοις, τὴν δʼ ἑτέραν αὐτοῦ γνάθον\nστόμωσον οἵαν ἐς τὰ μείζω πράγματα.\nἀμέλει κομιεῖ τοῦτον σοφιστὴν δεξιόν.\nὠχρὸν μὲν οὖν οἶμαί γε καὶ κακοδαίμονα.\nχωρεῖτέ νυν. οἶμαι δέ σοι ταῦτα μεταμελήσειν.\nτοὺς κριτὰς ἃ κερδανοῦσιν, ἤν τι τόνδε τὸν χορὸν\nὠφελῶσʼ ἐκ τῶν δικαίων, βουλόμεσθʼ ἡμεῖς φράσαι.\nπρῶτα μὲν γάρ, ἢν νεᾶν βούλησθʼ ἐν ὥρᾳ τοὺς ἀγρούς,\nὕσομεν πρώτοισιν ὑμῖν, τοῖσι δʼ ἄλλοις ὕστερον.\nεἶτα τὸν καρπὸν τεκούσας ἀμπέλους φυλάξομεν,\nὥστε μήτʼ αὐχμὸν πιέζειν μήτʼ ἄγαν ἐπομβρίαν.\nἢν δʼ ἀτιμάσῃ τις ἡμᾶς θνητὸς ὢν οὔσας θεάς,\nπροσεχέτω τὸν νοῦν, πρὸς ἡμῶν οἷα πείσεται κακά,\nλαμβάνων οὔτʼ οἶνον οὔτʼ ἄλλʼ οὐδὲν ἐκ τοῦ χωρίου.\nἡνίκʼ ἂν γὰρ αἵ τʼ ἐλαῖαι βλαστάνωσʼ αἵ τʼ ἄμπελοι,\nἀποκεκόψονται· τοιαύταις σφενδόναις παιήσομεν.\nἢν δὲ πλινθεύοντʼ ἴδωμεν, ὕσομεν καὶ τοῦ τέγους\nτὸν κέραμον αὐτοῦ χαλάζαις στρογγύλαις συντρίψομεν.\nκἂν γαμῇ ποτʼ αὐτὸς ἢ τῶν ξυγγενῶν ἢ τῶν φίλων,\nὕσομεν τὴν νύκτα πᾶσαν· ὥστʼ ἴσως βουλήσεται\nκἂν ἐν Αἰγύπτῳ τυχεῖν ὢν μᾶλλον ἢ κρῖναι κακῶς.\nπέμπτη, τετράς, τρίτη, μετὰ ταύτην δευτέρα,\nεἶθʼ ἣν ἐγὼ μάλιστα πασῶν ἡμερῶν\nδέδοικα καὶ πέφρικα καὶ βδελύττομαι,\nεὐθὺς μετὰ ταύτην ἔσθʼ ἕνη τε καὶ νέα.\nπᾶς γάρ τις ὀμνὺς οἷς ὀφείλων τυγχάνω,\nθείς μοι πρυτανεῖʼ ἀπολεῖν μέ φησι κἀξολεῖν,\nκἀμοῦ μέτριά τε καὶ δίκαιʼ αἰτουμένου,\nὦ δαιμόνιε τὸ μέν τι νυνὶ μὴ λάβῃς,\nτὸ δʼ ἀναβαλοῦ μοι, τὸ δʼ ἄφες, οὔ φασίν ποτε\nοὕτως ἀπολήψεσθʼ, ἀλλὰ λοιδοροῦσί με\nὡς ἄδικός εἰμι, καὶ δικάσεσθαί φασί μοι.\nνῦν οὖν δικαζέσθων· ὀλίγον γάρ μοι μέλει,\nεἴπερ μεμάθηκεν εὖ λέγειν Φειδιππίδης.\nτάχα δʼ εἴσομαι κόψας τὸ φροντιστήριον.\nπαῖ, ἠμί, παῖ παῖ.\nΣτρεψιάδην ἀσπάζομαι.\nκἄγωγέ σʼ· ἀλλὰ τουτονὶ πρῶτον λαβέ·\nχρὴ γὰρ ἐπιθαυμάζειν τι τὸν διδάσκαλον.\nκαί μοι τὸν υἱὸν εἰ μεμάθηκε τὸν λόγον\nἐκεῖνον εἴφʼ ὃν ἀρτίως εἰσήγαγες.\nμεμάθηκεν.\nεὖ γʼ ὦ παμβασίλειʼ Ἀπαιόλη.\nὥστʼ ἀποφύγοις ἂν ἥντινʼ ἂν βούλῃ δίκην.\nκεἰ μάρτυρες παρῆσαν, ὅτʼ ἐδανειζόμην;\nπολλῷ γε μᾶλλον, κἂν παρῶσι χίλιοι.\nβοάσομαί τἄρα τὰν ὑπέρτονον\nβοάν. ἰὼ κλάετʼ ὦ ʼβολοστάται\nαὐτοί τε καὶ τἀρχαῖα καὶ τόκοι τόκων·\nοὐδὲν γὰρ ἄν με φλαῦρον ἐργάσαισθʼ ἔτι,\nοἷος ἐμοὶ τρέφεται\nτοῖσδʼ ἐνὶ δώμασι παῖς,\nἀμφήκει γλώττῃ λάμπων,\nπρόβολος ἐμός, σωτὴρ δόμοις, ἐχθροῖς βλάβη,\nλυσανίας πατρῴων μεγάλων κακῶν·\nὃν κάλεσον τρέχων ἔνδοθεν ὡς ἐμέ.\nὦ τέκνον ὦ παῖ ἔξελθʼ οἴκων,\nἄιε σοῦ πατρός.\nὅδʼ ἐκεῖνος ἀνήρ.\nὦ φίλος ὦ φίλος.\nἄπιθι συλλαβών.\nἰὼ ἰὼ τέκνον, ἰὼ ἰοῦ ἰοῦ.\nὡς ἥδομαί σου πρῶτα τὴν χρόαν ἰδών.\nνῦν μέν γʼ ἰδεῖν εἶ πρῶτον ἐξαρνητικὸς\nκἀντιλογικός, καὶ τοῦτο τοὐπιχώριον\nἀτεχνῶς ἐπανθεῖ, τὸ τί λέγεις σύ; καὶ δοκεῖν\nἀδικοῦντʼ ἀδικεῖσθαι καὶ κακουργοῦντʼ οἶδʼ ὅτι·\nἐπὶ τοῦ προσώπου τʼ ἐστὶν Ἀττικὸν βλέπος.\nνῦν οὖν ὅπως σώσεις μʼ, ἐπεὶ κἀπώλεσας.\nφοβεῖ δὲ δὴ τί;\nτὴν ἕνην τε καὶ νέαν.\nἕνη γάρ ἐστι καὶ νέα τις ἡμέρα;\nεἰς ἥν γε θήσειν τὰ πρυτανεῖά φασί μοι.\nἀπολοῦσʼ ἄρʼ αὔθʼ οἱ θέντες· οὐ γὰρ ἔσθʼ ὅπως\nμίʼ ἡμέρα γένοιτʼ ἂν ἡμέρα δύο.\nοὐκ ἂν γένοιτο;\nπῶς γάρ; εἰ μή πέρ γʼ ἅμα\nαὑτὴ γένοιτʼ ἂν γραῦς τε καὶ νέα γυνή.\nκαὶ μὴν νενόμισταί γʼ.\nοὐ γάρ, οἶμαι, τὸν νόμον\nἴσασιν ὀρθῶς ὅ τι νοεῖ.\nνοεῖ δὲ τί;\nὁ Σόλων ὁ παλαιὸς ἦν φιλόδημος τὴν φύσιν.\nτουτὶ μὲν οὐδέν πω πρὸς ἕνην τε καὶ νέαν.\nἐκεῖνος οὖν τὴν κλῆσιν ἐς δύʼ ἡμέρας\nἔθηκεν, ἔς γε τὴν ἕνην τε καὶ νέαν,\nἵνʼ αἱ θέσεις γίγνοιντο τῇ νουμηνίᾳ.\nἵνα δὴ τί τὴν ἕνην προσέθηχʼ;\nἵνʼ ὦ μέλε\nπαρόντες οἱ φεύγοντες ἡμέρᾳ μιᾷ\nπρότερον ἀπαλλάττοινθʼ ἑκόντες, εἰ δὲ μή,\nἕωθεν ὑπανιῷντο τῇ νουμηνία.\nπῶς οὐ δέχονται δῆτα τῇ νουμηνίᾳ\nἁρχαὶ τὰ πρυτανεῖʼ, ἀλλʼ ἕνῃ τε καὶ νέᾳ;\nὅπερ οἱ προτένθαι γὰρ δοκοῦσί μοι ποιεῖν·\nὅπως τάχιστα τὰ πρυτανεῖʼ ὑφελοίατο,\nδιὰ τοῦτο προὐτένθευσαν ἡμέρᾳ μιᾷ.\nεὖ γʼ· ὦ κακοδαίμονες, τί κάθησθʼ ἀβέλτεροι,\nἡμέτερα κέρδη τῶν σοφῶν ὄντες, λίθοι,\nἀριθμός, πρόβατʼ ἄλλως, ἀμφορῆς νενησμένοι;\nὥστʼ εἰς ἐμαυτὸν καὶ τὸν υἱὸν τουτονὶ\nἐπʼ εὐτυχίαισιν ᾀστέον μοὐγκώμιον.\nμάκαρ ὦ Στρεψίαδες,\nαὐτός τʼ ἔφυς ὡς σοφὸς\nχοἶον τὸν υἱὸν τρέφεις,\nφήσουσι δή μʼ οἱ φίλοι\nχοἰ δημόται\nζηλοῦντες ἡνίκʼ ἂν σὺ νικᾷς λέγων τὰς δίκας.\nἀλλʼ εἰσάγων σε βούλομαι πρῶτον ἑστιᾶσαι.\nεἶτʼ ἄνδρα τῶν αὑτοῦ τι χρὴ προϊέναι;\nοὐδέποτέ γʼ, ἀλλὰ κρεῖττον εὐθὺς ἦν τότε\nἀπερυθριᾶσαι μᾶλλον ἢ σχεῖν πράγματα,\nὅτε τῶν ἐμαυτοῦ γʼ ἕνεκα νυνὶ χρημάτων\nἕλκω σε κλητεύσοντα, καὶ γενήσομαι\nἐχθρὸς ἔτι πρὸς τούτοισιν ἀνδρὶ δημότῃ.\nἀτὰρ οὐδέποτέ γε τὴν πατρίδα καταισχυνῶ\nζῶν, ἀλλὰ καλοῦμαι Στρεψιάδην —\nτίς οὑτοσί;\nἐς τὴν ἕνην τε καὶ νέαν.\nμαρτύρομαι,\nὅτι ἐς δύʼ εἶπεν ἡμέρας. τοῦ χρήματος;\nτῶν δώδεκα μνῶν, ἃς ἔλαβες ὠνούμενος\nτὸν ψαρὸν ἵππον.\nἵππον; οὐκ ἀκούετε;\nὃν πάντες ὑμεῖς ἴστε μισοῦνθʼ ἱππικήν.\nκαὶ νὴ Δίʼ ἀποδώσειν γʼ ἐπώμνυς τοὺς θεούς.\nμὰ τὸν Δίʼ οὐ γάρ πω τότʼ ἐξηπίστατο\nΦειδιππίδης μοι τὸν ἀκατάβλητον λόγον.\nνῦν δὲ διὰ τοῦτʼ ἔξαρνος εἶναι διανοεῖ;\nτί γὰρ ἄλλʼ ἂν ἀπολαύσαιμι τοῦ μαθήματος;\nκαὶ ταῦτʼ ἐθελήσεις ἀπομόσαι μοι τοὺς θεοὺς\nἵνʼ ἂν κελεύσω ʼγώ σε;\nτοὺς ποίους θεούς;\nτὸν Δία, τὸν Ἑρμῆν, τὸν Ποσειδῶ.\nνὴ Δία\nκἂν προσκαταθείην γʼ ὥστʼ ὀμόσαι τριώβολον.\nἀπόλοιο τοίνυν ἕνεκʼ ἀναιδείας ἔτι.\nἁλσὶν διασμηχθεὶς ὄναιτʼ ἂν οὑτοσί.\nοἴμʼ ὡς καταγελᾷς.\nἓξ χοᾶς χωρήσεται.\nοὔ τοι μὰ τὸν Δία τὸν μέγαν καὶ τοὺς θεοὺς\nἐμοῦ καταπροίξει.\nθαυμασίως ἥσθην θεοῖς,\nκαὶ Ζεὺς γέλοιος ὀμνύμενος τοῖς εἰδόσιν.\nἦ μὴν σὺ τούτων τῷ χρόνῳ δώσεις δίκην.\nἀλλʼ εἴτʼ ἀποδώσεις μοι τὰ χρήματʼ εἴτε μή,\nἀπόπεμψον ἀποκρινάμενος.\nἔχε νυν ἥσυχος.\nἐγὼ γὰρ αὐτίκʼ ἀποκρινοῦμαί σοι σαφῶς.\nτί σοι δοκεῖ δράσειν;\nἀποδώσειν μοι δοκεῖ.\nποῦ ʼσθʼ οὗτος ἁπαιτῶν με τἀργύριον; λέγε\nτουτὶ τί ἔστι;\nτοῦθʼ ὅ τι ἐστί; κάρδοπος.\nἔπειτʼ ἀπαιτεῖς τἀργύριον τοιοῦτος ὤν;\nοὐκ ἂν ἀποδοίην οὐδʼ ἂν ὀβολὸν οὐδενί,\nὅστις καλέσειε κάρδοπον τὴν καρδόπην.\nοὐκ ἄρʼ ἀποδώσεις;\nοὐχ ὅσον γέ μʼ εἰδέναι.\nοὔκουν ἀνύσας τι θᾶττον ἀπολιταργιεῖς\nἀπὸ τῆς θύρας;\nἄπειμι, καὶ τοῦτʼ ἴσθʼ ὅτι\nθήσω πρυτανεῖʼ ἢ μηκέτι ζῴην ἐγώ.\nκαὶ προσαπολεῖς ἄρʼ αὐτὰ πρὸς ταῖς δώδεκα.\nκαίτοι σε τοῦτό γʼ οὐχὶ βούλομαι παθεῖν,\nὁτιὴ ʼκάλεσας εὐηθικῶς τὴν κάρδοπον.\nἰώ μοί μοι.\nἔα.\nτίς οὑτοσί ποτʼ ἔσθʼ ὁ θρηνῶν; οὔτι που\nτῶν Καρκίνου τις δαιμόνων ἐφθέγξατο;\nτί δʼ ὅστις εἰμὶ τοῦτο βούλεσθʼ εἰδέναι;\nἀνὴρ κακοδαίμων.\nκατὰ σεαυτόν νυν τρέπου.\nὦ σκληρὲ δαῖμον, ὦ τύχαι θραυσάντυγες\nἵππων ἐμῶν, ὦ Παλλὰς ὥς μʼ ἀπώλεσας.\nτί δαί σε Τληπόλεμός ποτʼ εἴργασται κακόν;\nμὴ σκῶπτέ μʼ ὦ τᾶν, ἀλλά μοι τὰ χρήματα\nτὸν υἱὸν ἀποδοῦναι κέλευσον ἅλαβεν,\nἄλλως τε μέντοι καὶ κακῶς πεπραγότι.\nτὰ ποῖα ταῦτα χρήμαθʼ;\nἁδανείσατο.\nκακῶς ἄρʼ ὄντως εἶχες, ὥς γʼ ἐμοὶ δοκεῖς.\nἵππους ἐλαύνων ἐξέπεσον νὴ τοὺς θεούς.\nτί δῆτα ληρεῖς ὥσπερ ἀπʼ ὄνου καταπεσών;\nληρῶ, τὰ χρήματʼ ἀπολαβεῖν εἰ βούλομαι;\nοὐκ ἔσθʼ ὅπως σύ γʼ αὐτὸς ὑγιαίνεις.\nτί δαί;\nτὸν ἐγκέφαλον ὥσπερ σεσεῖσθαί μοι δοκεῖς.\nσὺ δὲ νὴ τὸν Ἑρμῆν προσκεκλήσεσθαί γέ μοι,\nεἰ μὴ ʼποδώσεις τἀργύριον.\nκάτειπέ νυν,\nπότερα νομίζεις καινὸν ἀεὶ τὸν Δία\nὕειν ὕδωρ ἑκάστοτʼ, ἢ τὸν ἥλιον\nἕλκειν κάτωθεν ταὐτὸ τοῦθʼ ὕδωρ πάλιν;\nοὐκ οἶδʼ ἔγωγʼ ὁπότερον, οὐδέ μοι μέλει.\nπῶς οὖν ἀπολαβεῖν τἀργύριον δίκαιος εἶ,\nεἰ μηδὲν οἶσθα τῶν μετεώρων πραγμάτων;\nἀλλʼ εἰ σπανίζεις, τἀργυρίου μοι τὸν τόκον\nἀπόδοτε·\nτοῦτο δʼ ἔσθʼ ὁ τόκος τί θηρίον;\nτί δʼ ἄλλο γʼ ἢ κατὰ μῆνα καὶ καθʼ ἡμέραν\nπλέον πλέον τἀργύριον ἀεὶ γίγνεται\nὑπορρέοντος τοῦ χρόνου;\nκαλῶς λέγεις.\nτί δῆτα; τὴν θάλατταν ἔσθʼ ὅτι πλείονα\nνυνὶ νομίζεις ἢ πρὸ τοῦ;\nμὰ Δίʼ ἀλλʼ ἴσην.\nοὐ γὰρ δίκαιον πλείονʼ εἶναι.\nκᾆτα πῶς\nαὕτη μὲν ὦ κακόδαιμον οὐδὲν γίγνεται\nἐπιρρεόντων τῶν ποταμῶν πλείων, σὺ δὲ\nζητεῖς ποιῆσαι τἀργύριον πλεῖον τὸ σόν;\nοὐκ ἀποδιώξει σαυτὸν ἀπὸ τῆς οἰκίας;\nφέρε μοι τὸ κέντρον.\nταῦτʼ ἐγὼ μαρτύρομαι.\nὕπαγε. τί μέλλεις; οὐκ ἐλᾷς ὦ σαμφόρα;\nταῦτʼ οὐχ ὕβρις δῆτʼ ἐστίν;\nᾄξεις; ἐπιαλῶ\nκεντῶν ὑπὸ τὸν πρωκτόν σε τὸν σειραφόρον.\nφεύγεις; ἔμελλόν σʼ ἆρα κινήσειν ἐγὼ\nαὐτοῖς τροχοῖς τοῖς σοῖσι καὶ ξυνωρίσιν.\nοἷον τὸ πραγμάτων ἐρᾶν φλαύρων· ὁ γὰρ\nγέρων ὅδʼ ἐρασθεὶς\nἀποστερῆσαι βούλεται\nτὰ χρήμαθʼ ἁδανείσατο·\nκοὐκ ἔσθʼ ὅπως οὐ τήμερον\nλήψεταί τι πρᾶγμʼ, ὃ τοῦτον\nποιήσει τὸν σοφιστὴν ἴσως,\nἀνθʼ ὧν πανουργεῖν ἤρξατʼ, ἐξαίφνης λαβεῖν κακόν τι.\nοἶμαι γὰρ αὐτὸν αὐτίχʼ εὑρήσειν ὅπερ\nπάλαι ποτʼ †ἐπεζήτει†\nεἶναι τὸν υἱὸν δεινόν οἱ\nγνώμας ἐναντίας λέγειν\nτοῖσιν δικαίοις, ὥστε νικᾶν\nἅπαντας οἷσπερ ἂν\nξυγγένηται, κἂν λέγῃ παμπόνηρʼ.\nἴσως δʼ ἴσως βουλήσεται κἄφωνον αὐτὸν εἶναι.\nἰοὺ ἰού.\nὦ γείτονες καὶ ξυγγενεῖς καὶ δημόται,\nἀμυνάθετέ μοι τυπτομένῳ πάσῃ τέχνῃ.\nοἴμοι κακοδαίμων τῆς κεφαλῆς καὶ τῆς γνάθου.\nὦ μιαρὲ τύπτεις τὸν πατέρα;\nφήμʼ ὦ πάτερ.\nὁρᾶθʼ ὁμολογοῦνθʼ ὅτι με τύπτει.\nκαὶ μάλα.\nὦ μιαρὲ καὶ πατραλοῖα καὶ τοιχωρύχε.\nαὖθίς με ταὐτὰ ταῦτα καὶ πλείω λέγε.\nἆρʼ οἶσθʼ ὅτι χαίρω πόλλʼ ἀκούων καὶ κακά;\nὦ λακκόπρωκτε.\nπάττε πολλοῖς τοῖς ῥόδοις.\nτὸν πατέρα τύπτεις;\nκἀποφανῶ γε νὴ Δία\nὡς ἐν δίκῃ σʼ ἔτυπτον.\nὦ μιαρώτατε,\nκαὶ πῶς γένοιτʼ ἂν πατέρα τύπτειν ἐν δίκῃ;\nἔγωγʼ ἀποδείξω καί σε νικήσω λέγων.\nτουτὶ σὺ νικήσεις;\nπολύ γε καὶ ῥᾳδίως.\nἑλοῦ δʼ ὁπότερον τοῖν λόγοιν βούλει λέγειν.\nποίοιν λόγοιν;\nτὸν κρείττονʼ ἢ τὸν ἥττονα.\nἐδιδαξάμην μέντοι σε νὴ Δίʼ ὦ μέλε\nτοῖσιν δικαίοις ἀντιλέγειν, εἰ ταῦτά γε\nμέλλεις ἀναπείσειν, ὡς δίκαιον καὶ καλὸν\nτὸν πατέρα τύπτεσθʼ ἐστὶν ὑπὸ τῶν υἱέων.\nἀλλʼ οἴομαι μέντοι σʼ ἀναπείσειν, ὥστε γε\nοὐδʼ αὐτὸς ἀκροασάμενος οὐδὲν ἀντερεῖς.\nκαὶ μὴν ὅ τι καὶ λέξεις ἀκοῦσαι βούλομαι.\nσὸν ἔργον ὦ πρεσβῦτα φροντίζειν ὅπῃ\nτὸν ἄνδρα κρατήσεις,\nὡς οὗτος, εἰ μή τῳ ʼπεποίθειν, οὐκ ἂν ἦν\nοὕτως ἀκόλαστος.\nἀλλʼ ἔσθʼ ὅτῳ θρασύνεται· δῆλόν γε τἀνθρώπου\nʼσʼτὶ τὸ λῆμα.\nἀλλʼ ἐξ ὅτου τὸ πρῶτον ἤρξαθʼ ἡ μάχη γενέσθαι,\nἤδη λέγειν χρὴ πρὸς χορόν· πάντως δὲ τοῦτο δράσεις.\nκαὶ μὴν ὅθεν γε πρῶτον ἠρξάμεσθα λοιδορεῖσθαι\nἐγὼ φράσω· ʼπειδὴ γὰρ εἱστιώμεθʼ, ὥσπερ ἴστε,\nπρῶτον μὲν αὐτὸν τὴν λύραν λαβόντʼ ἐγὼ ʼκέλευσα\nᾆσαι Σιμωνίδου μέλος, τὸν Κριὸν ὡς ἐπέχθη.\nὁ δʼ εὐθέως ἀρχαῖον εἶνʼ ἔφασκε τὸ κιθαρίζειν\nᾄδειν τε πίνονθʼ ὡσπερεὶ κάχρυς γυναῖκʼ ἀλοῦσαν.\nοὐ γὰρ τότʼ εὐθὺς χρῆν σʼ ἄρα τύπτεσθαί τε καὶ πατεῖσθαι,\nᾄδειν κελεύονθʼ ὡσπερεὶ τέττιγας ἑστιῶντα;\nτοιαῦτα μέντοι καὶ τότʼ ἔλεγεν ἔνδον οἷάπερ νῦν,\nκαὶ τὸν Σιμωνίδην ἔφασκʼ εἶναι κακὸν ποιητήν.\nκἀγὼ μόλις μὲν ἀλλʼ ὅμως ἠνεσχόμην τὸ πρῶτον·\nἔπειτα δʼ ἐκέλευσʼ αὐτὸν ἀλλὰ μυρρίνην λαβόντα\nτῶν Αἰσχύλου λέξαι τί μοι· κᾆθʼ οὗτος εὐθὺς εἶπεν·\nἐγὼ γὰρ Αἰσχύλον νομίζω πρῶτον ἐν ποιηταῖς,\nψόφου πλέων ἀξύστατον στόμφακα κρημνοποιόν;\nκἀνταῦθα πῶς οἴεσθέ μου τὴν καρδίαν ὀρεχθεῖν;\nὅμως δὲ τὸν θυμὸν δακὼν ἔφην, σὺ δʼ ἀλλὰ τούτων\nλέξον τι τῶν νεωτέρων, ἅττʼ ἐστὶ τὰ σοφὰ ταῦτα.\nὁ δʼ εὐθὺς ᾖσʼ Εὐριπίδου ῥῆσίν τινʼ, ὡς ἐκίνει\nἀδελφὸς ὦλεξίκακε τὴν ὁμομητρίαν ἀδελφήν.\nκἀγὼ οὐκέτʼ ἐξηνεσχόμην, ἀλλʼ εὐθέως ἀράττω\nπολλοῖς κακοῖς καἰσχροῖσι· κᾆτʼ ἐντεῦθεν, οἷον εἰκός,\nἔπος πρὸς ἔπος ἠρειδόμεσθʼ· εἶθʼ οὗτος ἐπαναπηδᾶ,\nκἄπειτʼ ἔφλα με κἀσπόδει κἄπνιγε κἀπέθλιβεν.\nοὔκουν δικαίως, ὅστις οὐκ Εὐριπίδην ἐπαινεῖς\nσοφώτατον;\nσοφώτατόν γʼ ἐκεῖνον·ὦ — τί σʼ εἴπω;\nἀλλʼ αὖθις αὖ τυπτήσομαι.\nνὴ τὸν Δίʼ ἐν δίκῃ γʼ ἄν.\nκαὶ πῶς δικαίως; ὅστις ὦ ʼναίσχυντέ σʼ ἐξέθρεψα,\nαἰσθανόμενός σου πάντα τραυλίζοντος, ὅ τι νοοίης.\nεἰ μέν γε βρῦν εἴποις, ἐγὼ γνοὺς ἂν πιεῖν ἐπέσχον·\nμαμμᾶν δʼ ἂν αἰτήσαντος ἧκόν σοι φέρων ἂν ἄρτον·\nκακκᾶν δʼ ἂν οὐκ ἔφθης φράσας, κἀγὼ λαβὼν θύραζε\nἐξέφερον ἂν καὶ προὐσχόμην σε· σὺ δʼ ἐμὲ νῦν ἀπάγχων\nβοῶντα καὶ κεκραγόθʼ ὅτι\nχεζητιῴην, οὐκ ἔτλης\nἔξω ʼξενεγκεῖν ὦ μιαρὲ\nθύραζέ μʼ, ἀλλὰ πνιγόμενος\nαὐτοῦ ʼποίησα κακκᾶν.\nοἶμαί γε τῶν νεωτέρων τὰς καρδίας\nπηδᾶν ὅ τι λέξει.\nεἰ γὰρ τοιαῦτά γʼ οὗτος ἐξειργασμένος\nλαλῶν ἀναπείσει,\nτὸ δέρμα τῶν γεραιτέρων λάβοιμεν ἂν\nἀλλʼ οὐδʼ ἐρεβίνθου.\nσὸν ἔργον ὦ καινῶν ἐπῶν κινητὰ καὶ μοχλευτὰ\nπειθώ τινα ζητεῖν, ὅπως δόξεις λέγειν δίκαια.\nὡς ἡδὺ καινοῖς πράγμασιν καὶ δεξιοῖς ὁμιλεῖν,\nκαὶ τῶν καθεστώτων νόμων ὑπερφρονεῖν δύνασθαι.\nἐγὼ γὰρ ὅτε μὲν ἱππικῇ τὸν νοῦν μόνῃ προσεῖχον,\nοὐδʼ ἂν τρίʼ εἰπεῖν ῥήμαθʼ οἷός τʼ ἦν πρὶν ἐξαμαρτεῖν·\nνυνὶ δʼ ἐπειδή μʼ οὑτοσὶ τούτων ἔπαυσεν αὐτός,\nγνώμαις δὲ λεπταῖς καὶ λόγοις ξύνειμι καὶ μερίμναις,\nοἶμαι διδάξειν ὡς δίκαιον τὸν πατέρα κολάζειν.\nἵππευε τοίνυν νὴ Δίʼ, ὡς ἔμοιγε κρεῖττόν ἐστιν\nἵππων τρέφειν τέθριππον ἢ τυπτόμενον ἐπιτριβῆναι.\nἐκεῖσε δʼ ὅθεν ἀπέσχισάς με τοῦ λόγου μέτειμι,\nκαὶ πρῶτʼ ἐρήσομαί σε τουτί· παῖδά μʼ ὄντʼ ἔτυπτες;\nἔγωγέ σʼ εὐνοῶν τε καὶ κηδόμενος.\nεἰπὲ δή μοι,\nοὐ κἀμέ σοι δίκαιόν ἐστιν εὐνοεῖν ὁμοίως\nτύπτειν τʼ, ἐπειδήπερ γε τοῦτʼ ἐστʼ εὐνοεῖν τὸ τύπτειν;\nπῶς γὰρ τὸ μὲν σὸν σῶμα χρὴ πληγῶν ἀθῷον εἶναι,\nτοὐμὸν δὲ μή; καὶ μὴν ἔφυν ἐλεύθερός γε κἀγώ.\nκλάουσι παῖδες, πατέρα δʼ οὐ κλάειν δοκεῖς;\nφήσεις νομίζεσθαι σὺ παιδὸς τοῦτο τοὔργον εἶναι·\nἐγὼ δέ γʼ ἀντείποιμʼ ἂν ὡς δὶς παῖδες οἱ γέροντες·\nεἰκὸς δὲ μᾶλλον τοὺς γέροντας ἢ νέους τι κλάειν,\nὅσῳπερ ἐξαμαρτάνειν ἧττον δίκαιον αὐτούς.\nἀλλʼ οὐδαμοῦ νομίζεται τὸν πατέρα τοῦτο πάσχειν.\nοὔκουν ἀνὴρ ὁ τὸν νόμον θεὶς τοῦτον ἦν τὸ πρῶτον\nὥσπερ σὺ κἀγώ, καὶ λέγων ἔπειθε τοὺς παλαιούς;\nἧττόν τι δῆτʼ ἔξεστι κἀμοὶ καινὸν αὖ τὸ λοιπὸν\nθεῖναι νόμον τοῖς υἱέσιν, τοὺς πατέρας ἀντιτύπτειν;\nὅσας δὲ πληγὰς εἴχομεν πρὶν τὸν νόμον τεθῆναι,\nἀφίεμεν, καὶ δίδομεν αὐτοῖς προῖκα συγκεκόφθαι.\nσκέψαι δὲ τοὺς ἀλεκτρυόνας καὶ τἄλλα τὰ βοτὰ ταυτί,\nὡς τοὺς πατέρας ἀμύνεται· καίτοι τί διαφέρουσιν\nἡμῶν ἐκεῖνοι, πλήν γʼ ὅτι ψηφίσματʼ οὐ γράφουσιν;\nτί δῆτʼ, ἐπειδὴ τοὺς ἀλεκτρυόνας ἅπαντα μιμεῖ,\nοὐκ ἐσθίεις καὶ τὴν κόπρον κἀπὶ ξύλου καθεύδεις;\nοὐ ταὐτὸν ὦ τᾶν ἐστίν, οὐδʼ ἂν Σωκράτει δοκοίη.\nπρὸς ταῦτα μὴ τύπτʼ· εἰ δὲ μή, σαυτόν ποτʼ αἰτιάσει.\nκαὶ πῶς;\nἐπεὶ σὲ μὲν δίκαιός εἰμʼ ἐγὼ κολάζειν,\nσὺ δʼ, ἢν γένηταί σοι, τὸν υἱόν.\nἢν δὲ μὴ γένηται,\nμάτην ἐμοὶ κεκλαύσεται, σὺ δʼ ἐγχανὼν τεθνήξεις.\nἐμοὶ μὲν ὦνδρες ἥλικες δοκεῖ λέγειν δίκαια·\nκἄμοιγε συγχωρεῖν δοκεῖ τούτοισι τἀπιεικῆ.\nκλάειν γὰρ ἡμᾶς εἰκός ἐστʼ, ἢν μὴ δίκαια δρῶμεν.\nσκέψαι δὲ χἀτέραν ἔτι γνώμην.\nἀπὸ γὰρ\nκαὶ μὴν ἴσως γʼ οὐκ ἀχθέσει παθὼν ἃ νῦν πέπονθας.\nπῶς δή; δίδαξον γὰρ τί μʼ ἐκ τούτων ἐπωφελήσεις.\nτὴν μητέρʼ ὥσπερ καὶ σὲ τυπτήσω.\nτί φῄς, τί φῂς σύ;\nτοῦθʼ ἕτερον αὖ μεῖζον κακόν.\nτί δʼ ἢν ἔχων τὸν ἥττω\nλόγον σε νικήσω λέγων\nτὴν μητέρʼ ὡς τύπτειν χρεών;\nτί δʼ ἄλλο γʼ ἢν ταυτὶ ποιῇς,\nοὐδέν σε κωλύσει σεαυτὸν\nἐμβαλεῖν ἐς τὸ βάραθρον\nμετὰ Σωκράτους\nκαὶ τὸν λόγον τὸν ἥττω.\nταυτὶ διʼ ὑμᾶς ὦ Νεθέλαι πέπονθʼ ἐγώ,\nὑμῖν ἀναθεὶς ἅπαντα τἀμὰ πράγματα.\nαὐτὸς μὲν οὖν σαυτῷ σὺ τούτων αἴτιος,\nστρέψας σεαυτὸν ἐς πονηρὰ πράγματα.\nτί δῆτα ταῦτʼ οὔ μοι τότʼ ἠγορεύετε,\nἀλλʼ ἄνδρʼ ἄγροικον καὶ γέροντʼ ἐπῄρετε;\nἡμεῖς ποιοῦμεν ταῦθʼ ἑκάστοθʼ ὅταν τινὰ\nγνῶμεν πονηρῶν ὄντʼ ἐραστὴν πραγμάτων,\nἕως ἂν αὐτὸν ἐμβάλωμεν ἐς κακόν,\nὅπως ἂν εἰδῇ τοὺς θεοὺς δεδοικέναι.\nὤμοι πονηρά γʼ ὦ Νεφέλαι, δίκαια δέ.\nοὐ γάρ μʼ ἐχρῆν τὰ χρήμαθʼ ἁδανεισάμην\nἀποστερεῖν. νῦν οὖν ὅπως ὦ φίλτατε\nτὸν Χαιρεφῶντα τὸν μιαρὸν καὶ Σωκράτη\nἀπολεῖς μετʼ ἐμοῦ ʼλθών, οἳ σὲ κἄμʼ ἐξηπάτων.\nἀλλʼ οὐκ ἂν ἀδικήσαιμι τοὺς διδασκάλους.\nναὶ ναὶ καταιδέσθητι πατρῷον Δία.\nἰδού γε Δία πατρῷον· ὡς ἀρχαῖος εἶ.\nΖεὺς γάρ τις ἔστιν;\nἔστιν.\nοὐκ ἔστʼ, οὔκ, ἐπεὶ\nΔῖνος βασιλεύει τὸν Δίʼ ἐξεληλακώς.\nοὐκ ἐξελήλακʼ, ἀλλʼ ἐγὼ τοῦτʼ ᾠόμην\nδιὰ τουτονὶ τὸν δῖνον. οἴμοι δείλαιος\nὅτε καὶ σὲ χυτρεοῦν ὄντα θεὸν ἡγησάμην.\nἐνταῦθα σαυτῷ παραφρόνει καὶ φληνάφα.\nοἴμοι παρανοίας· ὡς ἐμαινόμην ἄρα,\nὅτʼ ἐξέβαλλον τοὺς θεοὺς διὰ Σωκράτη.\nἀλλʼ ὦ φίλʼ Ἑρμῆ μηδαμῶς θύμαινέ μοι\nμηδέ μʼ ἐπιτρίψῃς, ἀλλὰ συγγνώμην ἔχε\nἐμοῦ παρανοήσαντος ἀδολεσχίᾳ·\nκαί μοι γενοῦ ξύμβουλος, εἴτʼ αὐτοὺς γραφὴν\nδιωκάθω γραψάμενος εἴθʼ ὅ τι σοι δοκεῖ.\nὀρθῶς παραινεῖς οὐκ ἐῶν δικορραφεῖν,\nἀλλʼ ὡς τάχιστʼ ἐμπιμπράναι τὴν οἰκίαν\nτῶν ἀδολεσχῶν. δεῦρο δεῦρʼ ὦ Ξανθία,\nκλίμακα λαβὼν ἔξελθε καὶ σμινύην φέρων,\nκἄπειτʼ ἐπαναβὰς ἐπὶ τὸ φροντιστήριον\nτὸ τέγος κατάσκαπτʼ, εἰ φιλεῖς τὸν δεσπότην,\nἕως ἂν αὐτοῖς ἐμβάλῃς τὴν οἰκίαν·\nἐμοὶ δὲ δᾷδʼ ἐνεγκάτω τις ἡμμένην,\nκἀγώ τινʼ αὐτῶν τήμερον δοῦναι δίκην\nἐμοὶ ποιήσω, κεἰ σφόδρʼ εἴσʼ ἀλαζόνες.\nἰοὺ ἰού.\nσὸν ἔργον ὦ δᾲς ἱέναι πολλὴν φλόγα.\nἄνθρωπε, τί ποιεῖς;\nὅ τι ποιῶ; τί δʼ ἄλλο γʼ ἢ\nδιαλεπτολογοῦμαι ταῖς δοκοῖς τῆς οἰκίας;\nοἴμοι τίς ἡμῶν πυρπολεῖ τὴν οἰκίαν;\nἐκεῖνος οὗπερ θοἰμάτιον εἰλήφατε.\nἀπολεῖς ἀπολεῖς.\nτοῦτʼ αὐτὸ γὰρ καὶ βούλομαι,\nἢν ἡ σμινύη μοι μὴ προδῷ τὰς ἐλπίδας,\nἢ ʼγὼ πρότερόν πως ἐκτραχηλισθῶ πεσών.\nοὗτος τί ποιεῖς ἐτεὸν οὑπὶ τοῦ τέγους;\nἀεροβατῶ καὶ περιφρονῶ τὸν ἥλιον.\nοἴμοι τάλας δείλαιος ἀποπνιγήσομαι.\nἐγὼ δὲ κακοδαίμων γε κατακαυθήσομαι.\nτί γὰρ μαθόντες τοὺς θεοὺς ὑβρίζετε,\nκαὶ τῆς σελήνης ἐσκοπεῖσθε τὴν ἕδραν;\nδίωκε βάλλε παῖε, πολλῶν οὕνεκα,\nμάλιστα δʼ εἰδὼς τοὺς θεοὺς ὡς ἠδίκουν.\nἡγεῖσθʼ ἔξω· κεχόρευται γὰρ\nμετρίως τό γε τήμερον ἡμῖν.\n"};
