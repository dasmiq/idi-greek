var sequence = {"name":"Aristophanes. Wasps","data":"\nΟὗτος τί πάσχεις ὦ κακόδαιμον Ξανθία;\nφυλακὴν καταλύειν νυκτερινὴν διδάσκομαι.\nκακὸν ἆρα ταῖς πλευραῖς τι προὐφείλεις μέγα.\nἆρʼ οἶσθά γʼ οἷον κνώδαλον φυλάττομεν;\nοἶδʼ, ἀλλʼ ἐπιθυμῶ σμικρὸν ἀπομερμηρίσαι.\nσὺ δʼ οὖν παρακινδύνευʼ, ἐπεὶ καὐτοῦ γʼ ἐμοῦ\nκατὰ τοῖν κόραιν ὕπνου τι καταχεῖται γλυκύ.\nἀλλʼ ἦ παραφρονεῖς ἐτεὸν ἢ κορυβαντιᾷς;\nοὔκ, ἀλλʼ ὕπνος μʼ ἔχει τις ἐκ Σαβαζίου.\nτὸν αὐτὸν ἄρʼ ἐμοὶ βουκολεῖς Σαβάζιον.\nκἀμοὶ γὰρ ἀρτίως ἐπεστρατεύσατο\nΜῆδός τις ἐπὶ τὰ βλέφαρα νυστακτὴς ὕπνος·\nκαὶ δῆτʼ ὄναρ θαυμαστὸν εἶδον ἀρτίως.\nκἄγωγʼ ἀληθῶς οἷον οὐδεπώποτε.\nἀτὰρ σὺ λέξον πρότερος.\nἐδόκουν αἰετὸν\nκαταπτόμενον ἐς τὴν ἀγορὰν μέγαν πάνυ\nἀναρπάσαντα τοῖς ὄνυξιν ἀσπίδα\nφέρειν ἐπίχαλκον ἀνεκὰς ἐς τὸν οὐρανόν,\nκἄπειτα ταύτην ἀποβαλεῖν Κλεώνυμον.\nοὐδὲν ἄρα γρίφου διαφέρει Κλεώνυμος.\nπῶς δή;\nπροσερεῖ τις τοῖσι συμπόταις, λέγων\nτί ταὐτὸν ἐν γῇ τʼ ἀπέβαλεν κἀν οὐρανῷ\nκἀν τῇ θαλάττῃ θηρίον τὴν ἀσπίδα;\nοἴμοι τί δῆτά μοι κακὸν γενήσεται\nἰδόντι τοιοῦτον ἐνύπνιον;\nμὴ φροντίσῃς.\nοὐδὲν γὰρ ἔσται δεινὸν οὐ μὰ τοὺς θεούς.\nδεινόν γέ ποὔστʼ ἄνθρωπος ἀποβαλὼν ὅπλα.\nἀτὰρ σὺ τὸ σὸν αὖ λέξον.\nἀλλʼ ἐστὶν μέγα.\nπερὶ τῆς πόλεως γάρ ἐστι τοῦ σκάφους ὅλου.\nλέγε νυν ἀνύσας τι τὴν τρόπιν τοῦ πράγματος.\nἔδοξέ μοι περὶ πρῶτον ὕπνον ἐν τῇ πυκνὶ\nἐκκλησιάζειν πρόβατα συγκαθήμενα,\nβακτηρίας ἔχοντα καὶ τριβώνια·\nκἄπειτα τούτοις τοῖς προβάτοισι μοὐδόκει\nδημηγορεῖν φάλαινα πανδοκεύτρια,\nἔχουσα φωνὴν ἐμπεπρησμένης ὑός.\nαἰβοῖ.\nτί ἔστι;\nπαῦε παῦε, μὴ λέγε·\nὄζει κάκιστον τοὐνύπνιον βύρσης σαπρᾶς.\nεἶθʼ ἡ μιαρὰ φάλαινʼ ἔχουσα τρυτάνην\nἵστη βόειον δημόν.\nοἴμοι δείλαιος·\nτὸν δῆμον ἡμῶν βούλεται διιστάναι.\nἐδόκει δέ μοι Θέωρος αὐτῆς πλησίον\nχαμαὶ καθῆσθαι τὴν κεφαλὴν κόρακος ἔχων.\nεἶτʼ Ἀλκιβιάδης εἶπε πρός με τραυλίσας,\nὁλᾷς; Θέωλος τὴν κεφαλὴν κόλακος ἔχει.\nὀρθῶς γε τοῦτʼ Ἀλκιβιάδης ἐτραύλισεν.\nοὔκουν ἐκεῖνʼ ἀλλόκοτον, ὁ Θέωρος κόραξ\nγιγνόμενος;\nἥκιστʼ, ἀλλʼ ἄριστον.\nπῶς;\nὅπως;\nἄνθρωπος ὢν εἶτʼ ἐγένετʼ ἐξαίφνης κόραξ·\nοὔκουν ἐναργὲς τοῦτο συμβαλεῖν, ὅτι\nἀρθεὶς ἀφʼ ἡμῶν ἐς κόρακας οἰχήσεται;\nεἶτʼ οὐκ ἐγὼ δοὺς δύʼ ὀβολὼ μισθώσομαι\nοὕτως ὑποκρινόμενον σοφῶς ὀνείρατα;\nφέρε νυν κατείπω τοῖς θεαταῖς τὸν λόγον,\nὀλίγʼ ἄτθʼ ὑπειπὼν πρῶτον αὐτοῖσιν ταδί,\nμηδὲν παρʼ ἡμῶν προσδοκᾶν λίαν μέγα,\nμηδʼ αὖ γέλωτα Μεγαρόθεν κεκλεμμένον.\nἡμῖν γὰρ οὐκ ἔστʼ οὔτε κάρυʼ ἐκ φορμίδος\nδούλω διαρριπτοῦντε τοῖς θεωμένοις,\nοὔθʼ Ἡρακλῆς τὸ δεῖπνον ἐξαπατώμενος,\nοὐδʼ αὖθις ἀνασελγαινόμενος Εὐριπίδης·\nοὐδʼ εἰ Κλέων γʼ ἔλαμψε τῆς τύχης χάριν,\nαὖθις τὸν αὐτὸν ἄνδρα μυττωτεύσομεν.\nἀλλʼ ἔστιν ἡμῖν λογίδιον γνώμην ἔχον,\nὑμῶν μὲν αὐτῶν οὐχὶ δεξιώτερον,\nκωμῳδίας δὲ φορτικῆς σοφώτερον.\nἔστιν γὰρ ἡμῖν δεσπότης ἐκεινοσὶ\nἅνω καθεύδων, ὁ μέγας, οὑπὶ τοῦ τέγους.\nοὗτος φυλάττειν τὸν πατέρʼ ἐπέταξε νῷν,\nἔνδον καθείρξας, ἵνα θύραζε μὴ ʼξίῃ.\nνόσον γὰρ ὁ πατὴρ ἀλλόκοτον αὐτοῦ νοσεῖ,\nἣν οὐδʼ ἂν εἷς γνοίη ποτʼ οὐδʼ ἂν ξυμβάλοι\nεἰ μὴ πύθοιθʼ ἡμῶν· ἐπεὶ τοπάζετε.\nἈμυνίας μὲν ὁ Προνάπους φήσʼ οὑτοσὶ\nεἶναι φιλόκυβον αὐτόν· ἀλλʼ οὐδὲν λέγει.\nμὰ Δίʼ, ἀλλʼ ἀφʼ αὑτοῦ τὴν νόσον τεκμαίρεται.\nοὔκ, ἀλλὰ φιλο μέν ἐστιν ἀρχὴ τοῦ κακοῦ.\nὁδὶ δέ φησι Σωσίας πρὸς Δερκύλον\nεἶναι φιλοπότην αὐτόν.\nοὐδαμῶς γʼ, ἐπεὶ\nαὕτη γε χρηστῶν ἐστιν ἀνδρῶν ἡ νόσος.\nΝικόστρατος δʼ αὖ φησιν ὁ Σκαμβωνίδης\nεἶναι φιλοθύτην αὐτὸν ἢ φιλόξενον.\nμὰ τὸν κύνʼ ὦ Νικόστρατʼ οὐ φιλόξενος,\nἐπεὶ καταπύγων ἐστὶν ὅ γε Φιλόξενος.\nἄλλως φλυαρεῖτʼ· οὐ γὰρ ἐξευρήσετε.\nεἰ δὴ ʼπιθυμεῖτʼ εἰδέναι, σιγᾶτε νῦν.\nφράσω γὰρ ἤδη τὴν νόσον τοῦ δεσπότου.\nφιληλιαστής ἐστιν ὡς οὐδεὶς ἀνήρ,\nἐρᾷ τε τούτου, τοῦ δικάζειν, καὶ στένει\nἢν μὴ ʼπὶ τοῦ πρώτου καθίζηται ξύλου.\nὕπνου δʼ ὁρᾷ τῆς νυκτὸς οὐδὲ πασπάλην.\nἢν δʼ οὖν καταμύσῃ κἂν ἄχνην, ὅμως ἐκεῖ\nὁ νοῦς πέτεται τὴν νύκτα περὶ τὴν κλεψύδραν.\nὑπὸ τοῦ δὲ τὴν ψῆφόν γʼ ἔχειν εἰωθέναι\nτοὺς τρεῖς ξυνέχων τῶν δακτύλων ἀνίσταται,\nὥσπερ λιβανωτὸν ἐπιτιθεὶς νουμηνίᾳ.\nκαὶ νὴ Δίʼ ἢν ἴδῃ γέ που γεγραμμένον\nυἱὸν Πυριλάμπους ἐν θύρᾳ Δῆμον καλόν,\nἰὼν παρέγραψε πλησίον κημὸς καλός.\nτὸν ἀλεκτρυόνα δʼ, ὃς ᾖδʼ ἀφʼ ἑσπέρας, ἔφη\nὄψʼ ἐξεγείρειν αὐτὸν ἀναπεπεισμένον,\nπαρὰ τῶν ὑπευθύνων ἔχοντα χρήματα.\nεὐθὺς δʼ ἀπὸ δορπηστοῦ κέκραγεν ἐμβάδας,\nκἄπειτʼ ἐκεῖσʼ ἐλθὼν προκαθεύδει πρῲ πάνυ,\nὥσπερ λεπὰς προσεχόμενος τῷ κίονι.\nὑπὸ δυσκολίας δʼ ἅπασι τιμῶν τὴν μακρὰν\nὥσπερ μέλιττʼ ἢ βομβυλιὸς εἰσέρχεται\nὑπὸ τοῖς ὄνυξι κηρὸν ἀναπεπλασμένος.\nψήφων δὲ δείσας μὴ δεηθείη ποτέ,\nἵνʼ ἔχοι δικάζειν, αἰγιαλὸν ἔνδον τρέφει.\nτοιαῦτʼ ἀλύει· νουθετούμενος δʼ ἀεὶ\nμᾶλλον δικάζει. τοῦτον οὖν φυλάττομεν\nμοχλοῖσιν ἐνδήσαντες, ὡς ἂν μὴ ʼξίῃ.\nὁ γὰρ υἱὸς αὐτοῦ τὴν νόσον βαρέως φέρει.\nκαὶ πρῶτα μὲν λόγοισι παραμυθούμενος\nἀνέπειθεν αὐτὸν μὴ φορεῖν τριβώνιον\nμηδʼ ἐξιέναι θύραζʼ, ὁ δʼ οὐκ ἐπείθετο.\nεἶτʼ αὐτὸν ἀπέλου κἀκάθαιρʼ, ὁ δʼ οὐ μάλα.\nμετὰ τοῦτʼ ἐκορυβάντιζʼ, ὁ δʼ αὐτῷ τυμπάνῳ\nᾄξας ἐδίκαζεν ἐς τὸ καινὸν ἐμπεσών.\nὅτε δῆτα ταύταις ταῖς τελεταῖς οὐκ ὠφέλει,\nδιέπλευσεν εἰς Αἴγιναν, εἶτα ξυλλαβὼν\nνύκτωρ κατέκλινεν αὐτὸν εἰς Ἀσκληπιοῦ,\nὁ δʼ ἀνεφάνη κνεφαῖος ἐπὶ τῇ κιγκλίδι.\nἐντεῦθεν οὐκέτʼ αὐτὸν ἐξεφρίεμεν,\nὁ δʼ ἐξεδίδρασκε διά τε τῶν ὑδρορροῶν\nκαὶ τῶν ὀπῶν· ἡμεῖς δʼ ὅσʼ ἦν τετρημένα\nἐνεβύσαμεν ῥακίοισι κἀπακτώσαμεν,\nὁ δʼ ὡσπερεὶ κολοιὸς αὑτῷ παττάλους\nἐνέκρουεν ἐς τὸν τοῖχον, εἶτʼ ἐξήλλετο.\nἡμεῖς δὲ τὴν αὐλὴν ἅπασαν δικτύοις\nκαταπετάσαντες ἐν κύκλῳ φυλάττομεν.\nἔστιν δʼ ὄνομα τῷ μὲν γέροντι Φιλοκλέων\nναὶ μὰ Δία, τῷ δʼ υἱεῖ γε τῳδὶ Βδελυκλέων,\nἔχων τρόπους φρυαγμοσεμνάκους τίνας.\nὦ Ξανθία καὶ Σωσία, καθεύδετε;\nοἴμοι.\nτί ἔστι;\nΒδελυκλέων ἀνίσταται.\nοὐ περιδραμεῖται σφῷν ταχέως δεῦρʼ ἅτερος;\nὁ γὰρ πατὴρ ἐς τὸν ἰπνὸν εἰσελήλυθε\nκαὶ μυσπολεῖ τι καταδεδυκώς. ἀλλʼ ἄθρει\nκατὰ τῆς πυέλου τὸ τρῆμʼ ὅπως μὴ ʼκδύσεται·\nσὺ δὲ τῇ θύρᾳ πρόσκεισο.\nταῦτʼ ὦ δέσποτα.\nἄναξ Πόσειδον τί ποτʼ ἄρʼ ἡ κάπνη ψοφεῖ;\nοὗτος τίς εἶ σύ;\nκαπνὸς ἔγωγʼ ἐξέρχομαι.\nκαπνός; φέρʼ ἴδω ξύλου τίνος σύ.\nσυκίνου.\nνὴ τὸν Δίʼ ὅσπερ γʼ ἐστὶ δριμύτατος καπνῶν.\nἀτὰρ οὐκέτʼ ἐρρήσεις γε, ποῦ ʼσθʼ ἡ τηλία;\nδύου πάλιν· φέρʼ ἐπαναθῶ σοι καὶ ξύλον.\nἐνταῦθά νυν ζήτει τινʼ ἀλλην μηχανήν.\nἀτὰρ ἄθλιός γʼ εἴιμʼ ὡς ἕτερός γʼ οὐδεὶς ἀνήρ,\nὅστις πατρὸς νυνὶ Καπνίου κεκλήσομαι.\nὅδε τὴν θύραν ὠθεῖ·\nπιέζέ νυν σφόδρα,\nεὖ κἀνδρικῶς· κἀγὼ γὰρ ἐνταῦθʼ ἔρχομαι.\nκαὶ τῆς κατακλῇδος ἐπιμελοῦ, καὶ τοῦ μοχλοῦ\nφύλατθʼ ὅπως μὴ τὴν βάλανον ἐκτρώξεται.\nτί δράσετʼ; οὐκ ἐκφρήσετʼ ὦ μιαρώτατοι\nδικάσοντά μʼ, ἀλλʼ ἐκφεύξεται Δρακοντίδης;\nσὺ δὲ τοῦτο βαρέως ἂν φέροις;\nὁ γὰρ θεὸς\nμαντευομένῳ μοὔχρησεν ἐν Δελφοῖς ποτέ,\nὅταν τις ἐκφύγῃ μʼ ἀποσκλῆναι τότε.\nἌπολλον ἀποτρόπαιε τοῦ μαντεύματος.\nἴθʼ ἀντιβολῶ σʼ ἔκφρες με, μὴ διαρραγῶ.\nμὰ τὸν Ποσειδῶ Φιλοκλέων οὐδέποτέ γε.\nδιατρώξομαι τοίνυν ὀδὰξ τὸ δίκτυον.\nἀλλʼ οὐκ ἔχεις ὀδόντας.\nοἴμοι δείλαιος·\nτῶς ἄν σʼ ἀποκτείναιμι; πῶς; δότε μοι ξίφος\nὅπως τάχιστʼ, ἢ πινάκιον τιμητικόν.\nἅνθρωπος οὗτος μέγα τι δρασείει κακόν.\nμὰ τὸν Δίʼ οὐ δῆτʼ, ἀλλʼ ἀποδόσθαι βούλομαι\nτὸν ὄνον ἄγων αὐτοῖσι τοῖς κανθηλίοις·\nνουμηνία γάρ ἐστιν.\nοὔκουν κἂν ἐγὼ\nαὐτὸν ἀποδοίμην δῆτʼ ἄν;\nοὐχ ὥσπερ γʼ ἐγώ.\nμὰ Δίʼ ἀλλʼ ἄμεινον.\nἀλλὰ τὸν ὄνον ἔξαγε.\nοἵαν πρόφασιν καθῆκεν, ὡς εἰρωνικῶς,\nἵνʼ αὐτὸν ἐκπέμψειας.\nἀλλʼ οὐκ ἔσπασεν\nταύτῃ γʼ· ἐγὼ γὰρ ᾐσθόμην τεχνωμένου.\nἀλλʼ εἰσιών μοι τὸν ὄνον ἐξάγειν δοκῶ\nὅπως ἂν ὁ γέρων μηδὲ παρακύψῃ πάλιν.\nκάνθων τί κλάεις; ὅτι πεπράσει τήμερον;\nβάδιζε θᾶττον. τί στένεις, εἰ μὴ φέρεις\nὈδυσσέα τινʼ;\nἀλλὰ ναὶ μὰ Δία φέρει\nκάτω γε τουτονί τινʼ ὑποδεδυκότα.\nποῖον; φέρʼ ἴδωμαι τουτονί. τουτὶ τί ἦν;\nτίς εἶ ποτʼ ὦνθρωπʼ ἐτεόν;\nΟὖτις νὴ Δία.\nΟὖτις σύ; ποδαπός;\nἼθακος Ἀποδρασιππίδου.\nΟὖτις μὰ τὸν Δίʼ οὔτι χαιρήσων γε σύ.\nὕφελκε θᾶττον αὐτόν. ὦ μιαρώτατος\nἵνʼ ὑποδέδυκεν· ὥστʼ ἔμοιγʼ ἰνδάλλεται\nὁμοιότατος κλητῆρος εἶναι πωλίῳ.\nεἰ μή μʼ ἐάσεθʼ ἥσυχον, μαχούμεθα.\nπερὶ τοῦ μαχεῖ νῷν δῆτα;\nπερὶ ὄνου σκιᾶς.\nπονηρὸς εἶ πόρρω τέχνης καὶ παράβολος.\nἐγὼ πονηρός; οὐ μὰ Δίʼ ἀλλʼ οὐκ οἶσθα σὺ\nνῦν μʼ ὄντʼ ἄριστον· ἀλλʼ ἴσως, ὅταν φάγῃς\nὑπογάστριον γέροντος ἡλιαστικοῦ.\nὤθει τὸν ὄνον καὶ σαυτὸν ἐς τὴν οἰκίαν.\nὦ ξυνδικασταὶ καὶ Κλέων ἀμύνατε.\nἔνδον κέκραχθι τῆς θύρας κεκλῃμένης.\nὤθει σὺ πολλοὺς τῶν λίθων πρὸς τὴν θύραν,\nκαὶ τὴν βάλανον ἔμβαλλε πάλιν ἐς τὸν μοχλόν,\nκαὶ τῇ δοκῷ προσθεὶς τὸν ὅλμον τὸν μέγαν\nἀνύσας τι προσκύλισον.\nοἴμοι δείλαιος·\nπόθεν ποτʼ ἐμπέπτωκέ μοι τὸ βωλίον;\nἴσως ἄνωθεν μῦς ἐνέβαλέ σοί ποθεν.\nμῦς; οὐ μὰ Δίʼ ἀλλʼ ὑποδυόμενός τις οὑτοσὶ\nὑπὸ τῶν κεραμίδων ἡλιαστὴς ὀροφίας.\nοἴμοι κακοδαίμων, στροῦθος ἁνὴρ γίγνεται·\nἐκπτήσεται. ποῦ ποῦ ʼστί μοι τὸ δίκτυον;\nσοῦ σοῦ, πάλιν σοῦ. νὴ Δίʼ ἦ μοι κρεῖττον ἦν\nτηρεῖν Σκιώνην ἀντὶ τούτου τοῦ πατρός.\nἄγε νυν, ἐπειδὴ τουτονὶ σεσοβήκαμεν,\nκοὐκ ἔσθʼ ὅπως διαδὺς ἂν ἡμᾶς ἔτι λάθοι,\nτί οὐκ ἀπεκοιμήθημεν ὅσον ὅσον στίλην;\nἀλλʼ ὦ πόνηρʼ ἥξουσιν ὀλίγον ὕστερον\nοἱ ξυνδικασταὶ παρακαλοῦντες τουτονὶ\nτὸν πατέρα.\nτίλέγεις; ἀλλὰ νῦν γʼ ὄρθρος βαθύς.\nνὴ τὸν Δίʼ, ὀψὲ γοῦν ἀνεστήκασι νῦν.\nὡς ἀπὸ μέσων νυκτῶν γε παρακαλοῦσʼ ἀεί,\nλύχνους ἔχοντες καὶ μινυρίζοντες μέλη\nἀρχαῖα μελισιδωνοφρυνιχήρατα,\nοἷς ἐκκαλοῦνται τοῦτον.\nοὐκοῦν, ἢν δέῃ,\nἤδη ποτʼ αὐτοὺς τοῖς λίθοις βαλλήσομεν.\nἀλλʼ ὦ πόνηρε τὸ γένος ἤν τις ὀργίσῃ\nτὸ τῶν γερόντων, ἔσθʼ ὅμοιον σφηκιᾷ.\nἔχουσι γὰρ καὶ κέντρον ἐκ τῆς ὀσφύος\nὀξύτατον, ᾧ κεντοῦσι, καὶ κεκραγότες\nπηδῶσι καὶ βάλλουσιν ὥσπερ φέψαλοι.\nμὴ φροντίσῃς· ἐὰν ἐγὼ λίθους ἔχω,\nπολλῶν δικαστῶν σφηκιὰν διασκεδῶ.\nχώρει πρόβαινʼ ἐρρωμένως. ὦ Κωμία βραδύνεις.\nμὰ τὸν Δίʼ οὐ μέντοι πρὸ τοῦ γʼ, ἀλλʼ ἦσθʼ ἱμὰς κύνειος·\nνυνὶ δὲ κρείττων ἐστί σου Χαρινάδης βαδίζειν.\nὦ Στρυμόδωρε Κονθυλεῦ, βέλτιστε συνδικαστῶν,\nΕὐεργίδης ἆρʼ ἐστί που ʼνταῦθʼ ἢ Χάβης ὁ Φλυεύς;\nπάρεσθʼ ὃ δὴ λοιπόν γʼ ἔτʼ ἐστίν, ἀππαπαῖ παπαιάξ,\nἥβης ἐκείνης ἡνίκʼ ἐν Βυζαντίῳ ξυνῆμεν\nφρουροῦντʼ ἐγώ τε καὶ σύ· κᾆτα περιπατοῦντε νύκτωρ\nτῆς ἀρτοπώλιδος λαθόντʼ ἐκλέψαμεν τὸν ὅλμον,\nκᾆθʼ ἥψομεν τοῦ κορκόρου κατασχίσαντες αὐτόν.\nἀλλʼ ἐγκονῶμεν ὦνδρες, ὡς ἔσται Λάχητι νυνί·\nσίμβλον δέ φασι χρημάτων ἔχειν ἅπαντες αὐτόν.\nχθὲς οὖν Κλέων ὁ κηδεμὼν ἡμῖν ἐφεῖτʼ ἐν ὥρᾳ\nἥκειν ἔχοντας ἡμερῶν ὀργὴν τριῶν πονηρὰν\nἐπʼ αὐτόν, ὡς κολωμένους ὧν ἠδίκησεν. ἀλλὰ\nσπεύδωμεν ὦνδρες ἥλικες πρὶν ἡμέραν γενέσθαι.\nχωρῶμεν ἅμα τε τῷ λύχνῳ πάντῃ διασκοπῶμεν,\nμή που λίθος τις ἐμποδὼν ἡμᾶς κακόν τι δράσῃ.\nτὸν πηλὸν ὦ πάτερ πάτερ τουτονὶ φύλαξαι.\nκάρφος χαμᾶθέν νυν λαβὼν τὸν λύχνον πρόμυξον.\nοὔκ, ἀλλὰ τῳδί μοι δοκῶ τὸν λύχνον προβύσειν.\nτί δὴ μαθὼν τῷ δακτύλῳ τὴν θρυαλλίδʼ ὠθεῖς,\nκαὶ ταῦτα τοὐλαίου σπανίζοντος ὦνόητε;\nοὐ γὰρ δάκνει σʼ, ὅταν δέῃ τίμιον πρίασθαι.\nεἰ νὴ Δίʼ αὖθις κονδύλοις νουθετήσεθʼ ἡμᾶς,\nἀποσβέσαντες τοὺς λύχνους ἄπιμεν οἴκαδʼ αὐτοί·\nκἄπειτʼ ἴσως ἐν τῷ σκότῳ τουτουὶ στερηθεὶς\nτὸν πηλὸν ὥσπερ ἀτταγᾶς τυρβάσεις βαδίζων.\nἦ μὴν ἐγὼ σοῦ χἀτέρους μείζονας κολάζω.\nἀλλʼ οὑτοσί μοι βόρβορος φαίνεται πατοῦντι·\nκοὐκ ἔσθʼ ὅπως οὐχ ἡμερῶν τεττάρων τὸ πλεῖστον\nὕδωρ ἀναγκαίως ἔχει τὸν θεὸν ποιῆσαι.\nἔπεισι γοῦν τοῖσιν λύχνοις οὑτοιὶ μύκητες·\nφιλεῖ δʼ, ὅταν τοῦτʼ ᾖ, ποιεῖν ὑετὸν μάλιστα.\nδεῖται δὲ καὶ τῶν καρπίμων ἅττα μή ʼστι πρῷα\nὕδωρ γενέσθαι κἀπιπνεῦσαι βόρειον αὐτοῖς.\nτί χρῆμʼ ἄρʼ οὑκ τῆς οἰκίας τῆσδε συνδικαστὴς\nπέπονθεν, ὡς οὐ φαίνεται δεῦρο πρὸς τὸ πλῆθος;\nοὐ μὴν πρὸ τοῦ γʼ ἐφολκὸς ἦν, ἀλλὰ πρῶτος ἡμῶν\nἡγεῖτʼ ἂν ᾄδων Φρυνίχου· καὶ γάρ ἐστιν ἁνὴρ\nφιλῳδός. ἀλλά μοι δοκεῖ στάντας ἐνθάδʼ ὦνδρες\nᾄδοντας αὐτὸν ἐκκαλεῖν, ἤν τί πως ἀκούσας\nτοὐμοῦ μέλους ὑφʼ ἡδονῆς ἑρπύσῃ θύραζε.\nτί ποτʼ οὐ πρὸ θυρῶν φαίνετʼ ἄρʼ ἡμῖν ὁ γέρων οὐδʼ ὑπακούει;\nμῶν ἀπολώλεκε τὰς\nἐμβάδας, ἢ προσέκοψʼ ἐν\nτῷ σκότῳ τὸν δάκτυλόν που,\nεἶτʼ ἐφλέγμηνεν αὐτοῦ\nτὸ σφυρὸν γέροντος ὄντος;\nκαὶ τάχʼ ἂν βουβωνιῴη.\nἦ μὴν πολὺ δριμύτατός γʼ ἦν τῶν παρʼ ἡμῖν,\nκαὶ μόνος οὐκ ἂν ἐπείθετʼ,\nἀλλʼ ὁπότʼ ἀντιβολοίη\nτις, κάτω κύπτων ἂν οὕτω\nλίθον ἕψεις, ἔλεγεν.\nτάχα δʼ ἂν διὰ τὸν χθιζινὸν ἄνθρωπον, ὃς ἡμᾶς διεδύετʼ\nἐξαπατῶν καὶ λέγων\nὡς φιλαθήναιος ἦν καὶ\nτἀν Σάμῳ πρῶτος κατείποι,\nδιὰ τοῦτʼ ὀδυνηθεὶς\nεἶτʼ ἴσως κεῖται πυρέττων.\nἔστι γὰρ τοιοῦτος ἁνήρ.\nἀλλʼ ὦγάθʼ ἀνίστασο μηδʼ οὕτω σεαυτὸν\nἔσθιε μηδʼ ἀγανάκτει.\nκαὶ γὰρ ἀνὴρ παχὺς ἥκει\nτῶν προδόντων τἀπὶ Θρᾴκης·\nὃν ὅπως ἐγχυτριεῖς.\nὕπαγʼ ὦ παῖ ὕπαγε.\nἐθελήσεις τί μοι οὖν ὦ\nπάτερ, ἤν σού τι δεηθῶ;\nπάνυ γʼ ὦ παιδίον. ἀλλʼ εἰπέ,\nτί βούλει με πρίασθαι\nκαλόν; οἶμαι δέ σʼ ἐρεῖν ἀστραγάλους\nδήπουθεν ὦ παῖ.\nμὰ Δίʼ ἀλλʼ ἰσχάδας ὦ παππία·\nἥδιον γάρ.\nοὐκ ἂν\nμὰ Δίʼ, εἰ κρέμαισθέ γʼ ὑμεῖς.\nμὰ Δίʼ οὔ τἄρα προπέμψω σε τὸ λοιπόν.\nἀπὸ γὰρ τοῦδέ με τοῦ μισθαρίου\nτρίτον αὐτὸν ἔχειν ἄλφιτα δεῖ καὶ ξύλα κὤψον·\nἒ ἔ. σὺ δὲ σῦκά μʼ αἰτεῖς.\nἄγε νυν ὦ πάτερ ἢν μὴ\nτὸ δικαστήριον ἅρχων\nκαθίσῃ νῦν, πόθεν ὠνησόμεθʼ\nἄριστον; ἔχεις ἐλπίδα\nχρηστήν τινα νῷν ἢ\nπόρον Ἕλλας ἱρὸν εὑρεῖν;\nἀπαπαῖ φεῦ, ἀπαπαῖ φεῦ,\nμὰ Δίʼ οὐκ ἔγωγε νῷν οἶδʼ\nὁπόθεν γε δεῖπνον ἔσται.\nτί με δῆτʼ ὦ μελέα μῆτερ ἔτικτες;\nἵνʼ ἐμοὶ πράγματα βόσκειν παρέχῃς.\nἀνόνητον ἄρʼ ὦ θυλάκιόν σʼ εἶχον ἄγαλμα.\nἒ ἔ. πάρα νῷν στενάζειν.\nφίλοι, τήκομαι μὲν\nπάλαι διὰ τῆς ὀπῆς\nὑμῶν ὑπακούων.\nἀλλὰ γὰρ οὐχ οἷός τʼ εἴμʼ\nᾄδειν. τί ποιήσω;\nτηροῦμαι δʼ ὑπὸ τῶνδʼ, ἐπεὶ\nβούλομαί γε πάλαι μεθʼ ὑμῶν\nἐλθὼν ἐπὶ τοὺς καδίσκους\nκακόν τι ποιῆσαι.\nἀλλʼ ὦ Ζεῦ Ζεῦ μέγα βροντήσας\nἤ με ποίησον καπνὸν ἐξαίφνης\nἢ Προξενίδην ἢ τὸν Σέλλου\nτοῦτον τὸν ψευδαμάμαξυν.\nτόλμησον ἄναξ χαρίσασθαί μοι,\nπάθος οἰκτίρας· ἤ με κεραυνῷ\nδιατινθαλέῳ σπόδισον ταχέως,\nκἄπειτʼ ἀνελών μʼ ἀποφυσήσας\nεἰς ὀξάλμην ἔμβαλε θερμήν·\nἢ δῆτα λίθον με ποίησον ἐφʼ οὗ\nτὰς χοιρίνας ἀριθμοῦσι.\nτίς γάρ ἐσθʼ ὁ ταῦτά σʼ εἵργων\nκἀποκλῄων τῇ θύρᾳ; λέξον·\nπρὸς εὔνους γὰρ φράσεις.\nοὑμὸς υἱός. ἀλλὰ μὴ βοᾶτε· καὶ γὰρ τυγχάνει\nοὑτοσὶ πρόσθεν καθεύδων. ἀλλʼ ὕφεσθε τοῦ τόνου.\nτοῦ δʼ ἔφεξιν ὦ μάταιε ταῦτα δρᾶν σε βούλεται;\nκαὶ τίνα πρόφασιν ἔχων;\nοὐκ ἐᾷ μʼ ὦνδρες δικάζειν οὐδὲ δρᾶν οὐδὲν κακόν,\nἀλλά μʼ εὐωχεῖν ἕτοιμός ἐστʼ· ἐγὼ δʼ οὐ βούλομαι.\nτοῦτʼ ἐτόλμησʼ ὁ μιαρὸς χανεῖν\nὁ Δημολογοκλέων ὅδʼ,\nὅτι λέγεις σύ τι περὶ τῶν νεῶν\nἀληθές. οὐ γὰρ ἄν ποθʼ\nοὗτος ἁνὴρ τοῦτʼ ἐτόλμησεν\nλέγειν, εἰ\nμὴ ξυνωμότης τις ἦν.\nἀλλʼ ἐκ τούτων ὥρα τινά σοι ζητεῖν καινὴν ἐπίνοιαν,\nἥτις σε λάθρᾳ τἀνδρὸς τουδὶ καταβῆναι δεῦρο ποιήσει.\nτίς ἂν οὖν εἴη; ζητεῖθʼ ὑμεῖς, ὡς πᾶν ἂν ἔγωγε ποιοίην·\nοὕτω κιττῶ διὰ τῶν σανίδων μετὰ χοιρίνης περιελθεῖν.\nἔστιν ὀπὴ δῆθʼ ἥντινʼ ἂν ἔνδοθεν οἷός τʼ εἴης διορύξαι,\nεἶτʼ ἐκδῦναι ῥάκεσιν κρυφθεὶς ὥσπερ πολύμητις Ὀδυσσεύς;\nπάντα πέφαρκται κοὐκ ἔστιν ὀπῆς οὐδʼ εἰ σέρφῳ διαδῦναι.\nἀλλʼ ἄλλο τι δεῖ ζητεῖν ὑμᾶς· ὀπίαν δʼ οὐκ ἔστι γενέσθαι.\nμέμνησαι δῆθʼ, ὅτʼ ἐπὶ στρατιᾶς κλέψας ποτὲ τοὺς ὀβελίσκους\nἵεις σαυτὸν κατὰ τοῦ τείχους ταχέως, ὅτε Νάξος ἑάλω.\nοἶδʼ· ἀλλὰ τί τοῦτʼ; οὐδὲν γὰρ τοῦτʼ ἐστὶν ἐκείνῳ προσόμοιον.\nἥβων γὰρ κἀδυνάμην κλέπτειν, ἴσχυόν τʼ αὐτὸς ἐμαυτοῦ,\nκοὐδείς μʼ ἐφύλαττʼ, ἀλλʼ ἐξῆν μοι\nφεύγειν ἀδεῶς. νῦν δὲ ξὺν ὅπλοις\nἄνδρες ὁπλῖται διαταξάμενοι\nκατὰ τὰς διόδους σκοπιωροῦνται,\nτὼ δὲ δύʼ αὐτῶν ἐπὶ ταῖσι θύραις\nὥσπερ με γαλῆν κρέα κλέψασαν\nτηροῦσιν ἔχοντʼ ὀβελίσκους.\nἀλλὰ καὶ νῦν ἐκπόριζε\nμηχανὴν ὅπως τάχισθʼ· ἕως\nγάρ, ὦ μελίττιον.\nδιατραγεῖν τοίνυν κράτιστόν ἐστί μοι τὸ δίκτυον.\nἡ δέ μοι Δίκτυννα συγγνώμην ἔχοι τοῦ δικτύου.\nταῦτα μὲν πρὸς ἀνδρός ἐστʼ ἄνοντος ἐς σωτηρίαν.\nἀλλʼ ἔπαγε τὴν γνάθον.\nδιατέτρωκται τοῦτό γʼ. ἀλλὰ μὴ βοᾶτε μηδαμῶς,\nἀλλὰ τηρώμεσθʼ ὅπως μὴ Βδελυκλέων αἰσθήσεται.\nμηδὲν ὦ τᾶν δέδιθι, μηδέν·\nὡς ἐγὼ τοῦτόν γʼ, ἐὰν γρύξῃ\nτι, ποιήσω δακεῖν τὴν\nκαρδίαν καὶ τὸν περὶ ψυχῆς\nδρόμον δραμεῖν, ἵνʼ εἰδῇ\nμὴ πατεῖν τὰ\nτοῖν θεοῖν ψηφίσματα.\nἀλλʼ ἐξάψας διὰ τῆς θυρίδος τὸ καλῴδιον εἶτα καθίμα\nδήσας σαυτὸν καὶ τὴν ψυχὴν ἐμπλησάμενος Διοπείθους.\nἄγε νυν, ἢν αἰσθομένω τούτω ζητῆτόν μʼ ἐσκαλαμᾶσθαι\nκἀνασπαστὸν ποιεῖν εἴσω, τί ποιήσετε; φράζετε νυνί.\nἀμυνοῦμέν σοι τὸν πρινώδη θυμὸν ἅπαντες καλέσαντες\nὥστʼ οὐ δυνατόν σʼ εἵργειν ἔσται· τοιαῦτα ποιήσομεν ἡμεῖς.\nδράσω τοίνυν ὑμῖν πίσυνος, καὶ — μανθάνετʼ; — ἤν τι πάθω ʼγώ,\nἀνελόντες καὶ κατακλαύσαντες θεῖναί μʼ ὑπὸ τοῖσι δρυφάκτοις.\nοὐδὲν πείσει· μηδὲν δείσῃς. ἀλλʼ ὦ βέλτιστε καθίει\nσαυτὸν θαρρῶν κἀπευξάμενος τοῖσι πατρῴοισι θεοῖσιν.\nὦ Λύκε δέσποτα, γείτων ἥρως· σὺ γὰρ οἷσπερ ἐγὼ κεχάρησαι,\nτοῖς δακρύοισιν τῶν φευγόντων ἀεὶ καὶ τοῖς ὀλοφυρμοῖς·\nᾤκησας γοῦν ἐπίτηδες ἰὼν ἐνταῦθʼ ἵνα ταῦτʼ ἀκροῷο,\nκἀβουλήθης μόνος ἡρώων παρὰ τὸν κλάοντα καθῆσθαι.\nἐλέησον καὶ σῶσον νυνὶ τὸν σαυτοῦ πλησιόχωρον·\nκοὐ μή ποτέ σου παρὰ τὰς κάννας οὐρήσω μηδʼ ἀποπάρδω.\nοὗτος ἐγείρου.\nτί τὸ πρᾶγμʼ;\nὥσπερ φωνή μέ τις ἐγκεκύκλωται.\nμῶν ὁ γέρων πῃ διαδύεται αὖ;\nμὰ Δίʼ οὐ δῆτʼ, ἀλλὰ καθιμᾷ\nαὑτὸν δήσας.\nὦ μιαρώτατε τί ποιεῖς; οὐ μὴ καταβήσει;\nἀνάβαινʼ ἀνύσας κατὰ τὴν ἑτέραν καὶ ταῖσιν φυλλάσι παῖε,\nἤν πως πρύμνην ἀνακρούσηται πληγεὶς ταῖς εἰρεσιώναις.\nοὐ ξυλλήψεσθʼ ὁπόσοισι δίκαι τῆτες μέλλουσιν ἔσεσθαι,\nὦ Σμικυθίων καὶ Τεισιάδη καὶ Χρήμων καὶ Φερέδειπνε;\nπότε δʼ, εἰ μὴ νῦν, ἐπαρήξετέ μοι, πρίν μʼ εἴσω μᾶλλον ἄγεσθαι;\nεἰπέ μοι τί μέλλομεν κινεῖν ἐκείνην τὴν χολήν,\nἥνπερ, ἡνίκʼ ἄν τις ἡμῶν ὀργίσῃ τὴν σφηκιάν;\nνῦν ἐκεῖνο νῦν ἐκεῖνο\nτοὐξύθυμον, ᾧ κολαζόμεσθα,\nκέντρον †ἐντέτατʼ ὀξύ†.\nἀλλὰ θαἰμάτια βαλόντες ὡς τάχιστα, παιδία,\nθεῖτε καὶ βοᾶτε, καὶ Κλέωνι ταῦτʼ ἀγγέλλετε,\nκαὶ κελεύετʼ αὐτὸν ἥκειν\nὡς ἐπʼ ἄνδρα μισόπολιν\nὄντα κἀπολούμενον, ὅτι\nτόνδε λόγον ἐσφέρει,\nμὴ δικάζειν δίκας.\nὦγαθοὶ τὸ πρᾶγμʼ ἀκούσατʼ, ἀλλὰ μὴ κεκράγετε.\nνὴ Δίʼ ἐς τὸν οὐρανόν γʼ.\nὡς τοῦδʼ ἐγὼ οὐ μεθήσομαι.\nταῦτα δῆτʼ οὐ δεινὰ καὶ τυραννίς ἐστιν ἐμφανής;\nὦ πόλις καὶ Θεώρου θεοισεχθρία,\nκεἴ τις ἄλλος προέστηκεν ἡμῶν κόλαξ.\nἩράκλεις καὶ κέντρʼ ἔχουσιν. οὐχ ὁρᾷς ὦ δέσποτα;\nοἷς γʼ ἀπώλεσαν Φίλιππον ἐν δίκῃ τὸν Γοργίου.\nκαὶ σέ γʼ αὐτοῖς ἐξολοῦμεν· ἀλλὰ πᾶς ἐπίστρεφε\nδεῦρο κἀξείρας τὸ κέντρον εἶτʼ ἐπʼ αὐτὸν ἵεσο,\nξυσταλεὶς εὔτακτος ὀργῆς καὶ μένους ἐμπλήμενος,\nὡς ἂν εὖ εἰδῇ τὸ λοιπὸν σμῆνος οἷον ὤργισεν.\nτοῦτο μέντοι δεινὸν ἤδη νὴ Δίʼ, εἰ μαχούμεθα·\nὡς ἔγωγʼ αὐτῶν ὁρῶν δέδοικα τὰς ἐγκεντρίδας.\nἀλλʼ ἀφίει τὸν ἄνδρʼ· εἰ δὲ μή, φήμʼ ἐγὼ\nτὰς χελώνας μακαριεῖν σε τοῦ δέρματος.\nεἶά νυν ὦ ξυνδικασταὶ σφῆκες ὀξυκάρδιοι,\nοἱ μὲν ἐς τὸν πρωκτὸν αὐτῶν ἐσπέτεσθʼ ὠργισμένοι,\nοἱ δὲ τὠφθαλμὼ κύκλῳ κεντεῖτε καὶ τοὺς δακτύλους.\nὦ Μίδα καὶ Φρὺξ βοήθει δεῦρο καὶ Μασιντύα,\nκαὶ λάβεσθε τουτουὶ καὶ μὴ μεθῆσθε μηδενί·\nεἰ δὲ μή, ʼν πέδαις παχείαις οὐδὲν ἀριστήσετε.\nὡς ἐγὼ πολλῶν ἀκούσας οἶδα θρίων τὸν ψόφον.\nεἰ δὲ μὴ τοῦτον μεθήσεις, ἔν τί σοι παγήσεται.\nὦ Κέκροψ ἥρως ἄναξ τὰ πρὸς ποδῶν Δρακοντίδη,\nπεριορᾷς οὕτω μʼ ὑπʼ ἀνδρῶν βαρβάρων χειρούμενον,\nοὓς ἐγὼ ʼδίδαξα κλάειν τέτταρʼ ἐς τὴν χοίνικα;\nεἶτα δῆτʼ οὐ πόλλʼ ἔνεστι δεινὰ τῷ γήρᾳ κακά;\nδηλαδή· καὶ νῦν γε τούτω τὸν παλαιὸν δεσπότην\nπρὸς βίαν χειροῦσιν, οὐδὲν τῶν πάλαι μεμνημένοι\nδιφθερῶν κἀξωμίδων, ἃς οὗτος αὐτοῖς ἠμπόλα,\nκαὶ κυνᾶς· καὶ τοὺς πόδας χειμῶνος ὄντος ὠφέλει,\nὥστε μὴ ῥιγῶν ἑκάστοτʼ· ἀλλὰ τούτοις γʼ οὐκ ἔνι\nοὐδʼ ἐν ὀφθαλμοῖσιν αἰδὼς τῶν παλαιῶν ἐμβάδων.\nοὐκ ἀφήσεις οὐδὲ νυνί μʼ ὦ κάκιστον θηρίον,\nοὐδʼ ἀναμνησθεὶς ὅθʼ εὑρὼν τοὺς βότρυς κλέπτοντά σε\nπροσαγαγὼν πρὸς τὴν ἐλάαν ἐξέδειρʼ εὖ κἀνδρικῶς,\nὥστε σε ζηλωτὸν εἶναι; σὺ δʼ ἀχάριστος ἦσθʼ ἄρα.\nἀλλʼ ἄνες με καὶ σὺ καὶ σύ, πρὶν τὸν υἱὸν ἐκδραμεῖν.\nἀλλὰ τούτων μὲν τάχʼ ἡμῖν δώσετον καλὴν δίκην,\nοὐκέτʼ ἐς μακρὰν ἵνʼ εἰδῆθʼ οἷός ἐστʼ ἀνδρῶν τρόπος\nὀξυθύμων καὶ δικαίων καὶ βλεπόντων κάρδαμα.\nπαῖε παἶ ὦ Ξανθία τοὺς σφῆκας ἀπὸ τῆς οἰκίας.\nἀλλὰ δρῶ τοῦτʼ· ἀλλὰ καὶ σὺ τῦφε πολλῷ τῷ καπνῷ.\nοὐχὶ σοῦσθʼ; οὐκ ἐς κόρακας; οὐκ ἄπιτε; παῖε τῷ ξύλῳ.\nκαὶ σὺ προσθεὶς Αἰσχίνην ἔντυφε τὸν Σελλαρτίου.\nἆρʼ ἐμέλλομέν ποθʼ ὑμᾶς ἀποσοβήσειν τῷ χρόνῳ.\nἀλλὰ μὰ Δίʼ οὐ ῥᾳδίως οὕτως ἂν αὐτοὺς διέφυγες,\nεἴπερ ἔτυχον τῶν μελῶν τῶν Φιλοκλέους βεβρωκότες.\nἆρα δῆτʼ οὐκ αὐτὰ δῆλα\nτοῖς πένησιν, ἡ τυραννὶς\n†ὡς λάθρᾳ γʼ ἐλάνθανʼ ὑπιοῦσά με,†\nεἰ σύ γʼ ὦ πόνῳ πόνηρε καὶ κομηταμυνία\nτῶν νόμων ἡμᾶς ἀπείργεις ὧν ἔθηκεν ἡ πόλις,\nοὔτε τινʼ ἔχων πρόφασιν\nοὔτε λόγον εὐτράπελον,\nαὐτὸς ἄρχων μόνος;\nἔσθʼ ὅπως ἄνευ μάχης καὶ τῆς κατοξείας βοῆς\nἐς λόγους ἔλθοιμεν ἀλλήλοισι καὶ διαλλαγάς;\nσοὐς λόγους ὦ μισόδημε καὶ μοναρχίας ἐραστά,\nκαὶ ξυνὼν Βρασίδᾳ καὶ φορῶν κράσπεδα\nστεμμάτων τήν θʼ ὑπήνην ἄκουρον τρέφων;\nνὴ Δίʼ ἦ μοι κρεῖττον ἐκστῆναι τὸ παράπαν τοῦ πατρὸς\nμᾶλλον ἢ κακοῖς τοσούτοις ναυμαχεῖν ὁσημέραι.\nοὐδὲ μὴν οὐδʼ ἐν σελίνῳ σοὐστὶν οὐδʼ ἐν πηγάνῳ·\nτοῦτο γὰρ παρεμβαλοῦμεν τῶν τριχοινίκων ἐπῶν.\nἀλλὰ νῦν μὲν οὐδὲν ἀλγεῖς, ἀλλʼ ὅταν ξυνήγορος\nταὐτὰ ταῦτα σου καταντλῇ καὶ ξυνωμότας καλῇ.\nἆρʼ ἂν ὦ πρὸς τῶν θεῶν ὑμεῖς ἀπαλλαχθεῖτέ μου;\nἢ δέδοκταί μοι δέρεσθαι καὶ δέρειν διʼ ἡμέρας;\nοὐδέποτέ γʼ, οὐχ ἕως ἄν τί μου λοιπὸν ᾖ,\nὅστις ἡμῶν ἐπὶ τυραννίδʼ ὧδʼ ἐστάλης.\nὡς ἅπανθʼ ὑμῖν τυραννίς ἐστι καὶ ξυνωμόται,\nἤν τε μεῖζον ἤν τʼ ἔλαττον πρᾶγμά τις κατηγορῇ,\nἧς ἐγὼ οὐκ ἤκουσα τοὔνομʼ οὐδὲ πεντήκοντʼ ἐτῶν·\nνῦν δὲ πολλῷ τοῦ ταρίχους ἐστὶν ἀξιωτέρα,\nὥστε καὶ δὴ τοὔνομʼ αὐτῆς ἐν ἀγορᾷ κυλίνδεται.\nἢν μὲν ὠνῆταί τις ὀρφὼς μεμβράδας δὲ μὴ ʼθέλῃ,\nεὐθέως εἴρηχʼ ὁ πωλῶν πλησίον τὰς μεμβράδας·\nʼοʼὗτος ὀψωνεῖν ἔοιχʼ ἅνθρωπος ἐπὶ τυραννίδι.ʼ\nἢν δὲ γήτειον προσαιτῇ ταῖς ἀφύαις ἥδυσμά τι,\nἡ λαχανόπωλις παραβλέψασά φησι θατέρῳ·\nεἰπέ μοι, γήτειον αἰτεῖς· πότερον ἐπὶ τυραννίδι,\nἢ νομίζεις τὰς Ἀθήνας σοὶ φέρειν ἡδύσματα;\nκἀμέ γʼ ἡ πόρνη χθὲς εἰσελθόντα τῆς μεσημβρίας,\nὅτι κελητίσαι ʼκέλευον, ὀξυθυμηθεῖσά μοι\nἤρετʼ εἰ τὴν Ἱππίου καθίσταμαι τυραννίδα.\nταῦτα γὰρ τούτοις ἀκούειν ἡδἔ, εἰ καὶ νῦν ἐγὼ\nτὸν πατέρʼ ὅτι βούλομαι τούτων ἀπαλλαχθέντα τῶν\nὀρθροφοιτοσυκοφαντοδικοταλαιπώρων τρόπων\nζῆν βίον γενναῖον ὥσπερ Μόρυχος, αἰτίαν ἔχω\nταῦτα δρᾶν ξυνωμότης ὢν καὶ φρονῶν τυραννικά.\nνὴ Δίʼ ἐν δίκῃ γʼ· ἐγὼ γὰρ οὐδʼ ἂν ὀρνίθων γάλα\nἀντὶ τοῦ βίου λάβοιμʼ ἂν οὗ με νῦν ἀποστερεῖς·\nοὐδὲ χαίρω βατίσιν οὐδʼ ἐγχέλεσιν, ἀλλʼ ἥδιον ἄν\nδικίδιον σμικρὸν φάγοιμʼ ἂν ἐν λοπάδι πεπνιγμένον.\nνὴ Δίʼ εἰθίσθης γὰρ ἥδεσθαι τοιούτοις πράγμασιν·\nἀλλʼ ἐὰν σιγῶν ἀνάσχῃ καὶ μάθῃς ἁγὼ λέγω,\nἀναδιδάξειν οἴομαί σʼ ὡς πάντα ταῦθʼ ἁμαρτάνεις.\nἐξαμαρτάνω δικάζων;\nκαταγελώμενος μὲν οὖν\nοὐκ ἐπαϊεις ὑπʼ ἀνδρῶν, οὓς σὺ μόνον οὐ προσκυνεῖς.\nἀλλὰ δουλεύων λέληθας.\nπαῦε δουλείαν λέγων,\nὅστις ἄρχω τῶν ἁπάντων.\nοὐ σύ γʼ, ἀλλʼ ὑπηρετεῖς\nοἰόμενος ἄρχειν· ἐπεὶ δίδαξον ἡμᾶς ὦ πάτερ,\nἥτις ἡ τιμή ʼστί σοι καρπουμένῳ τὴν Ἑλλάδα.\nπάνυ γε, καὶ τούτοισί γʼ ἐπιτρέψαι ʼθέλω.\nκαὶ μὴν ἐγώ.\nἄφετέ νυν ἅπαντες αὐτόν.\nκαὶ ξίφος γέ μοι δότε.\nἢν γὰρ ἡττηθῶ λέγων σου, περιπεσοῦμαι τῷ ξίφει.\nεἰπέ μοι, τί δʼ ἤν, τὸ δεῖνα, τῇ διαίτῃ μὴ ʼμμένῃς;\nμηδέποτε πίοιμʼ ἀκράτου μισθὸν ἀγαθοῦ δαίμονος.\nνῦν δὴ τὸν ἐκ θἠμετέρου\nγυμνασίου δεῖ τι λέγειν\nκαινόν, ὅπως φανήσει —\nἐνεγκάτω μοι δεῦρο τὴν κίστην τις ὡς τάχιστα.\nἀτὰρ φανεῖ ποῖός τις ὤν, ἢν ταῦτα παρακελεύῃ;\nμὴ κατὰ τὸν νεανίαν\nτονδὶ λέγων. ὁρᾷς γὰρ ὥς\nσοι μέγας ἐστὶν ἁγὼν\nκαὶ περὶ τῶν ἁπάντων,\nεἴπερ, ὃ μὴ γένοιθʼ, οὗτός\nσʼ ἐθέλει κρατῆσαι.\nκαὶ μὴν ὅσʼ ἂν λέξῃ γʼ ἁπλῶς μνημόσυνα γράψομαι ʼγώ.\nτί γὰρ φάθʼ ὑμεῖς, ἢν ὁδί με τῷ λόγῳ κρατήσῃ;\nοὐκέτι πρεσβυτῶν ὄχλος\nχρήσιμος ἔστʼ οὐδʼ ἀκαρῆ·\nσκωπτόμενοι δʼ ἐν ταῖς ὁδοῖς\nθαλλοφόροι καλούμεθʼ, ἀντωμοσιῶν\nκελύφη.\nἀλλʼ ὦ περὶ τῆς πάσης μέλλων βασιλείας ἀντιλογήσειν\nτῆς ἡμετέρας, νυνὶ θαρρῶν πᾶσαν γλῶτταν βασάνιζε.\nκαὶ μὴν εὐθύς γʼ ἀπὸ βαλβίδων περὶ τῆς ἀρχῆς ἀποδείξω\nτῆς ἡμετέρας ὡς οὐδεμιᾶς ἥττων ἐστὶν βασιλείας.\nτί γὰρ εὔδαιμον καὶ μακαριστὸν μᾶλλον νῦν ἐστὶ δικαστοῦ,\nἢ τρυφερώτερον ἢ δεινότερον ζῷον, καὶ ταῦτα γέροντος;\nὃν πρῶτα μὲν ἕρποντʼ ἐξ εὐνῆς τηροῦσʼ ἐπὶ τοῖσι δρυφάκτοις\nἄνδρες μεγάλοι καὶ τετραπήχεις· κἄπειτʼ εὐθὺς προσιόντι\nἐμβάλλει μοι τὴν χεῖρʼ ἁπαλὴν τῶν δημοσίων κεκλοφυῖαν·\nἱκετεύουσίν θʼ ὑποκύπτοντες τὴν φωνὴν οἰκτροχοοῦντες·\nʼοʼἴκτιρόν μʼ ὦ πάτερ, αἰτοῦμαί σʼ, εἰ καὐτὸς πώποθʼ ὑφείλου\nἀρχὴν ἄρξας ἢ ʼπὶ στρατιᾶς τοῖς ξυσσίτοις ἀγοράζων·ʼ\nὃς ἔμʼ οὐδʼ ἂν ζῶντʼ ᾔδειν εἰ μὴ διὰ τὴν προτέραν ἀπόφυξιν.\nτουτὶ περὶ τῶν ἀντιβολούντων ἔστω τὸ μνημόσυνόν μοι.\nεἶτʼ εἰσελθὼν ἀντιβοληθεὶς καὶ τὴν ὀργὴν ἀπομορχθεὶς\nἔνδον τούτων ὧν ἂν φάσκω πάντων οὐδὲν πεποίηκα,\nἀλλʼ ἀκροῶμαι πάσας φωνὰς ἱέντων εἰς ἀπόφυξιν.\nφέρʼ ἴδω, τί γὰρ οὐκ ἔστιν ἀκοῦσαι θώπευμʼ ἐνταῦθα δικαστῇ;\nοἱ μέν γʼ ἀποκλάονται πενίαν αὑτῶν καὶ προστιθέασι\nκακὰ πρὸς τοῖς οὖσιν, † ἕως ἀνιῶν ἂν ἰσώσῃ τοῖσιν ἐμοῖσιν· †\nοἱ δὲ λέγουσιν μύθους ἡμῖν, οἱ δʼ Αἰσώπου τι γέλοιον·\nοἱ δὲ σκώπτουσʼ, ἵνʼ ἐγὼ γελάσω καὶ τὸν θυμὸν καταθῶμαι.\nκἂν μὴ τούτοις ἀναπειθώμεσθα, τὰ παιδάριʼ εὐθὺς ἀνέλκει\nτὰς θηλείας καὶ τοὺς υἱεῖς τῆς χειρός, ἐγὼ δʼ ἀκροῶμαι·\nτὰ δὲ συγκύψανθʼ ἅμα βληχᾶται· κἄπειθʼ ὁ πατὴρ ὑπὲρ αὐτῶν\nὥσπερ θεὸν ἀντιβολεῖ με τρέμων τῆς εὐθύνης ἀπολῦσαι·\nεἰ μὲν χαίρεις ἀρνὸς φωνῇ, παιδὸς φωνὴν ἐλεήσαις·\nεἰ δʼ αὖ τοῖς χοιριδίοις χαίρω, θυγατρὸς φωνῇ με πιθέσθαι.\nχἠμεῖς αὐτῷ τότε τῆς ὀργῆς ὀλίγον τὸν κόλλοπʼ ἀνεῖμεν.\nἆρʼ οὐ μεγάλη τοῦτʼ ἔστʼ ἀρχὴ καὶ τοῦ πλούτου καταχήνη;\nδεύτερον αὖ σου τουτὶ γράφομαι, τὴν τοῦ πλούτου καταχήνην·\nκαὶ τἀγαθά μοι μέμνησʼ ἅχεις φάσκων τῆς Ἑλλάδος ἄρχειν.\nπαίδων τοίνυν δοκιμαζομένων αἰδοῖα πάρεστι θεᾶσθαι.\nκἂν Οἴαγρος εἰσέλθῃ φεύγων, οὐκ ἀποφεύγει πρὶν ἂν ἡμῖν\nἐκ τῆς Νιόβης εἴπῃ ῥῆσιν τὴν καλλίστην ἀπολέξας.\nκἂν αὐλητής γε δίκην νικᾷ, ταύτης ἡμῖν ἐπίχειρα\nἐν φορβειᾷ τοῖσι δικασταῖς ἔξοδον ηὔλησʼ ἀπιοῦσι.\nκἂν ἀποθνῄσκων ὁ πατήρ τῳ δῷ καταλείπων παῖδʼ ἐπίκληρον,\nκλάειν ἡμεῖς μακρὰ τὴν κεφαλὴν εἰπόντες τῇ διαθήκῃ\nκαὶ τῇ κόγχῃ τῇ πάνυ σεμνῶς τοῖς σημείοισιν ἐπούσῃ,\nἔδομεν ταύτην ὅστις ἂν ἡμᾶς ἀντιβολήσας ἀναπείσῃ.\nκαὶ ταῦτʼ ἀνυπεύθυνοι δρῶμεν, τῶν δʼ ἄλλων οὐδεμἴ ἀρχή.\nτουτὶ γάρ τοι σεμνόν, τούτων ὧν εἴρηκας μακαρίζω·\nτῆς δʼ ἐπικλήρου τὴν διαθήκην ἀδικεῖς ἀνακογχυλιάζων.\nἔτι δʼ ἡ βουλὴ χὠ δῆμος ὅταν κρῖναι μέγα πρᾶγμʼ ἀπορήσῃ\nἐψήφισται τοὺς ἀδικοῦντας τοῖσι δικασταῖς παραδοῦναι·\nεἶτʼ Εὔαθλος χὠ μέγας οὗτος Κολακώνυμος ἀσπιδαποβλὴς\nοὐχὶ προδώσειν ἡμᾶς φασίν, περὶ τοῦ πλήθους δὲ μαχεῖσθαι.\nκἀν τῷ δήμῳ γνώμην οὐδεὶς πώποτʼ ἐνίκησεν, ἐὰν μὴ\nεἴπῃ τὰ δικαστήριʼ ἀφεῖναι πρώτιστα μίαν δικάσαντας·\nαὐτὸς δὲ Κλέων ὁ κεκραξιδάμας μόνον ἡμᾶς οὐ περιτρώγει,\nἀλλὰ φυλάττει διὰ χειρὸς ἔχων καὶ τὰς μυίας ἀπαμύνει.\nσὺ δὲ τὸν πατέρʼ οὐδʼ ὁτιοῦν τούτων τὸν σαυτοῦ πώποτʼ\nἔδρασας.\nἀλλὰ Θέωρος, καίτοὐστὶν ἀνὴρ Εὐφημίου οὐδὲν ἐλάττων,\nτὸν σφόγγον ἔχων ἐκ τῆς λεκάνης τἀμβάδιʼ ἡμῶν περικωνεῖ.\nσκέψαι μʼ ἀπὸ τῶν ἀγαθῶν οἵων ἀποκλῄεις καὶ κατερύκεις,\nἣν δουλείαν οὖσαν ἔφασκες καὶ ὑπηρεσίαν ἀποδείξειν.\nἔμπλησο λέγων· πάντως γάρ τοι παύσει ποτὲ κἀναφανήσει\nπρωκτὸς λουτροῦ περιγιγνόμενος τῆς ἀρχῆς τῆς περισέμνου.\nὃ δέ γʼ ἥδιστον τούτων ἐστὶν πάντων, οὗ ʼγὼ ʼπελελήσμην,\nὅταν οἴκαδʼ ἴω τὸν μισθὸν ἔχων, κἄπειθʼ ἥκονθʼ ἅμα πάντες\nἀσπάζωνται διὰ τἀργύριον, καὶ πρῶτα μὲν ἡ θυγάτηρ με\nἀπονίζῃ καὶ τὼ πόδʼ ἀλείφῃ καὶ προσκύψασα φιλήσῃ\nκαὶ παππίζουσʼ ἅμα τῇ γλώττῃ τὸ τριώβολον ἐκκαλαμᾶται,\nκαὶ τὸ γύναιόν μʼ ὑποθωπεῦσαν φυστὴν μᾶζαν προσενέγκῃ,\nκἄπειτα καθεζομένη παρʼ ἐμοὶ προσαναγκάζῃ, φάγε τουτί,\nἔντραγε τουτί· τούτοισιν ἐγὼ γάνυμαι, κοὐ μή με δεήσῃ\nἐς σὲ βλέψαι καὶ τὸν ταμίαν, ὁπότʼ ἄριστον παραθήσει\nκαταρασάμενος καὶ τονθορύσας. ἀλλʼ ἢν μή μοι ταχὺ μάξῃ,\nτάδε κέκτημαι πρόβλημα κακῶν, σκευὴν βελέων ἀλεωρήν.\nκἂν οἶνόν μοι μὴ ʼγχῇς σὺ πιεῖν, τὸν ὄνον τόνδʼ ἐσκεκόμισμαι\nοἴνου μεστόν, κᾆτʼ ἐγχέομαι κλίνας· οὗτος δὲ κεχηνὼς\nβρωμησάμενος τοῦ σοῦ δίνου μέγα καὶ στράτιον κατέπαρδεν.\nἆρʼ οὐ μεγάλην ἀρχὴν ἄρχω καὶ τοῦ Διὸς οὐδὲν ἐλάττω,\nὅστις ἀκούω ταὔθʼ ἅπερ ὁ Ζεύς;\nἢν γοῦν ἡμεῖς θορυβήσωμεν,\nπᾶς τίς φησιν τῶν παριόντων,\nοἷον βροντᾷ τὸ δικαστήριον,\nὦ Ζεῦ βασιλεῦ.\nκἂν ἀστράψω, ποππύζουσιν\nκἀγκεχόδασίν μʼ οἱ πλουτοῦντες\nκαὶ πάνυ σεμνοί.\nκαὶ σὺ δέδοικάς με μάλιστʼ αὐτός·\nνὴ τὴν Δήμητρα δέδοικας, ἐγὼ δʼ\nἀπολοίμην εἴ σε δέδοικα.\nοὐπώποθʼ οὕτω καθαρῶς\nοὐδενὸς ἠκούσαμεν οὐδὲ\nξυνετῶς λέγοντος.\nοὔκ, ἀλλʼ ἐρήμας ᾤεθʼ οὕτω ῥᾳδίως τρυγήσειν.\nκαλῶς γὰρ ᾔδειν ὡς ἐγὼ ταύτῃ κράτιστός εἰμι.\nὡς δʼ ἐπὶ πάντʼ ἐλήλυθεν\nκοὐδὲν παρῆλθεν, ὥστʼ ἔγωγʼ\nηὐξανόμην ἀκούων,\nκἀν μακάρων δικάζειν\nαὐτὸς ἔδοξα νήσοις,\nἡδόμενος λέγοντι.\nὡς οὗτος ἤδη σκορδινᾶται κἄστιν οὐκ ἐν αὑτοῦ.\nἦ μὴν ἐγώ σε τήμερον σκύτη βλέπειν ποιήσω.\nδεῖ δέ σε παντοίας πλέκειν\nεἰς ἀπόφυξιν παλάμας.\nτὴν γὰρ ἐμὴν ὀργὴν πεπᾶναι\nχαλεπὸν νεανίᾳ\nμὴ πρὸς ἐμοῦ λέγοντι.\nπρὸς ταῦτα μύλην ἀγαθὴν ὥρα ζητεῖν σοι καὶ νεόκοπτον,\nἢν μή τι λέγῃς, ἥτις δυνατὴ τὸν ἐμὸν θυμὸν κατερεῖξαι.\nχαλεπὸν μὲν καὶ δεινῆς γνώμης καὶ μείζονος ἢ ʼπὶ τρυγῳδοῖς\nἰάσασθαι νόσον ἀρχαίαν ἐν τῇ πόλει ἐντετοκυῖαν.\nἀτὰρ ὦ πάτερ ἡμέτερε Κρονίδη —\nπαῦσαι καὶ μὴ πατέριζε.\nεἰ μὴ γὰρ ὅπως δουλεύω ʼγώ, τουτὶ ταχέως με διδάξεις,\nοὐκ ἔστιν ὅπως οὐχὶ τεθνήξεις, κἂν χρῇ σπλάγχνων μʼ ἀπέχεσθαι.\nἀκρόασαί νυν ὦ παππίδιον χαλάσας ὀλίγον τὸ μέτωπον·\nκαὶ πρῶτον μὲν λόγισαι φαύλως, μὴ ψήφοις ἀλλʼ ἀπὸ χειρός,\nτὸν φόρον ἡμῖν ἀπὸ τῶν πόλεων συλλήβδην τὸν προσιόντα·\nκἄξω τούτου τὰ τέλη χωρὶς καὶ τὰς πολλὰς ἑκατοστάς,\nπρυτανεῖα μέταλλʼ ἀγορὰς λιμένας μεσθοὺς καὶ δημιόπρατα.\nτούτων πλήρωμα τάλαντʼ ἐγγὺς δισχίλια γίγνεται ἡμῖν.\nἀπὸ τούτου νυν κατάθες μισθὸν τοῖσι δικασταῖς ἐνιαυτοῦ\nἓξ χιλιάσιν, κοὔπω πλείους ἐν τῇ χώρᾳ κατένασθεν,\nγίγνεται ἡμῖν ἑκατὸν δήπου καὶ πεντήκοντα τάλαντα.\nοὐδʼ ἡ δεκάτη τῶν προσιόντων ἡμῖν ἄρʼ ἐγίγνεθʼ ὁ μισθός.\nμὰ Δίʼ οὐ μέντοι.\nκαὶ ποῖ τρέπεται δὴ ʼπειτα τὰ χρήματα τἄλλα;\nἐς τούτους τοὺς οὐχὶ προδώσω τὸν Ἀθηναίων κολοσυρτόν,\nἀλλὰ μαχοῦμαι περὶ τοῦ πλήθους ἀεί. σὺ γὰρ ὦ πάτερ αὐτοὺς\nἄρχειν αἱρεῖ σαυτοῦ τούτοις τοῖς ῥηματίοις περιπεφθείς.\nκᾆθʼ οὗτοι μὲν δωροδοκοῦσιν κατὰ πεντήκοντα τάλαντα\nἀπὸ τῶν πόλεων ἐπαπειλοῦντες τοιαυτὶ κἀναφοβοῦντες,\nδώσετε τὸν φόρον, ἢ βροντήσας τὴν πόλιν ὑμῶν ἀνατρέψω.\nσὺ δὲ τῆς ἀρχῆς ἀγαπᾷς τῆς σῆς τοὺς ἀργελόφους περιτρώγων.\nοἱ δὲ ξύμμαχοι ὡς ᾔσθηνται τὸν μὲν σύρφακα τὸν ἄλλον\nἐκ κηθαρίον λαγαριζόμενον καὶ τραγαλιζοντα τὸ μηδέν,\nσὲ μὲν ἡγοῦνται Κόννου ψῆφον, τούτοισι δὲ δωροφοροῦσιν\nὕρχας οἶνον δάπιδας τυρὸν μέλι σήσαμα προσκεφάλαια\nφιάλας χλανίδας στεφάνους ὅρμους ἐκπώματα πλουθυγιείαν·\nσοὶ δʼ ὧν ἄρχεις, πολλὰ μὲν ἐν γῇ πολλὰ δʼ ἐφʼ ὑγρᾷ πιτυλεύσας,\nοὐδεὶς οὐδὲ σκορόδου κεφαλὴν τοῖς ἑψητοῖσι δίδωσιν.\nμὰ Δίʼ ἀλλὰ παρʼ Εὐχαρίδου καὐτὸς τρεῖς γʼ ἄγλιθας μετέπεμψα.\nἀλλʼ αὐτήν μοι τὴν δουλείαν οὐκ ἀποφαίνων ἀποκναίεις.\nοὐ γὰρ μεγάλη δουλεία ʼστὶν τούτους μὲν ἅπαντας ἐν ἀρχαῖς\nαὐτούς τʼ εἶναι καὶ τοὺς κόλακας τοὺς τούτων μισθοφοροῦντας;\nσοὶ δʼ ἤν τις δῷ τοὺς τρεῖς ὀβολούς, ἀγαπᾷς· οὓς αὐτὸς ἐλαύνων\nκαὶ πεζομαχῶν καὶ πολιορκῶν ἐκτήσω πολλὰ πονήτας.\nκαὶ πρὸς τούτοις ἐπιταττόμενος φοιτᾷς, ὃ μάλιστά μʼ ἀπάγχει,\nὅταν εἰσελθὸν μειράκιόν σοι κατάπυγον, Χαιρέου υἱός,\nὡδὶ διαβὰς διακινηθεὶς τῷ σώματι καὶ τρυφερανθείς,\nἥκειν εἴπῃ πρῲ κἀν ὥρᾳ δικάσονθʼ, ὡς ὅστις ἂν ὑμῶν\nὕστερος ἔλθῃ τοῦ σημείου, τὸ τριώβολον οὐ κομιεῖται·\nαὐτὸς δὲ φέρει τὸ συνηγορικὸν δραχμήν, κἂν ὕστερος ἔλθῃ·\nκαὶ κοινωνῶν τῶν ἀρχόντων ἑτέρῳ τινὶ τῶν μεθʼ ἑαυτοῦ,\nἤν τίς τι διδῷ τῶν φευγόντων, ξυνθέντε τὸ πρᾶγμα δύʼ ὄντε\nἐσπουδάκατον, κᾆθʼ ὡς πρίονθʼ ὁ μὲν ἕλκει ὁ δʼ ἀντενέδωκε·\nσὺ δὲ χασκάζεις τὸν κωλακρέτην, τὸ δὲ πραττόμενόν σε λέληθεν.\nταυτί με ποιοῦσʼ; οἴμοι τί λέγεις; ὥς μου τὸν θῖνα ταράττεις,\nκαὶ τὸν νοῦν μου προσάγεις μᾶλλον, κοὐκ οἶδʼ ὅ τι χρῆμά με ποιεῖς.\nσκέψαι τοίνυν ὡς ἐξόν σοι πλουτεῖν καὶ τοῖσιν ἅπασιν\nὑπὸ τῶν ἀεὶ δημιζόντων οὐκ οἶδʼ ὅπῃ ἐγκεκύκλησαι,\nὅστις πόλεων ἄρχων πλείστων ἀπὸ τοῦ Πόντου μέχρι Σαρδοῦς\nοὐκ ἀπολαύεις πλὴν τοῦθʼ ὃ φέρεις ἀκαρῆ· καὶ τοῦτʼ ἐρίῳ σοι\nἐνστάζουσιν κατὰ μικρὸν ἀεὶ τοῦ ζῆν ἕνεχʼ ὥσπερ ἔλαιον.\nβούλονται γάρ σε πένητʼ εἶναι· καὶ τοῦθʼ ὧν οὕνεκʼ ἐρῶ σοι,\nἵνα γιγνώσκῃς τὸν τιθασευτήν, κᾆθʼ ὅταν οὗτός γʼ ἐπισίξῃ\nἐπὶ τῶν ἐχθρῶν τινʼ ἐπιρρύξας, ἀγρίως αὐτοῖς ἐπιπηδᾷς.\nεἰ γὰρ ἐβούλοντο βίον πορίσαι τῷ δήμῳ, ῥᾴδιον ἦν ἄν.\nεἰσίν γε πόλεις χίλιαι αἳ νῦν τὸν φόρον ἡμῖν ἀπάγουσι·\nτούτων εἴκοσιν ἄνδρας βόσκειν εἴ τις προσέταξεν ἑκάστῃ,\nδύο μυριάδʼ ἂν τῶν δημοτικῶν ἔζων ἐν πᾶσι λαγῴοις\nκαὶ στεφάνοισιν παντοδαποῖσιν καὶ πυριάτῃ,\nἄξια τῆς γῆς ἀπολαύοντες καὶ τοῦ ʼν Μαραθῶνι τροπαίου.\nνῦν δʼ ὥσπερ ἐλαολόγοι χωρεῖθʼ ἅμα τῷ τὸν μισθὸν ἔχοντι.\nοἴμοι τί πέπονθʼ; ὡς νάρκη μου κατὰ τῆς χειρὸς καταχεῖται,\nκαὶ τὸ ξίφος οὐ δύναμαι κατέχειν, ἀλλʼ ἤδη μαλθακός εἰμι.\nἀλλʼ ὁπόταν μὲν δείσωσʼ αὐτοί, τὴν Εὔβοιαν διδόασιν\nὑμῖν καὶ σῖτον ὑφίστανται κατὰ πεντήκοντα μεδίμνους\nποριεῖν· ἔδοσαν δʼ οὐπώποτέ σοι πλὴν πρώην πέντε μεδίμνους,\nκαὶ ταῦτα μόλις ξενίας φεύγων ἔλαβες κατὰ χοίνικα κριθῶν.\nὧν οὕνεκʼ ἐγώ σʼ ἀπέκλῃον ἀεὶ\nβόσκειν ἐθέλων καὶ μὴ τούτους\nἐγχάσκειν σοι στομφάζοντας.\nκαὶ νῦν ἀτεχνῶς ἐθέλω παρέχειν\nὅ τι βούλει σοι,\nπλὴν κωλακρέτου γάλα πίνειν.\nἦ που σοφὸς ἦν ὅστις ἔφασκεν, πρὶν ἂν ἀμφοῖν μῦθον ἀκούσῃς,\nοὐκ ἂν δικάσαις. σὺ γὰρ οὖν νῦν μοι νικᾶν πολλῷ δεδόκησαι·\nὥστʼ ἤδη τὴν ὀργὴν χαλάσας τοὺς σκίπωνας καταβάλλω.\nἀλλʼ ὦ τῆς ἡλικίας ἡμῖν τῆς αὐτῆς συνθιασῶτα,\nπιθοῦ πιθοῦ λόγοισι, μηδʼ ἄφρων γένῃ\nμηδʼ ἀτενὴς ἄγαν ἀτεράμων τʼ ἀνήρ.\nεἴθʼ ὤφελέν μοι κηδεμὼν ἢ ξυγγενὴς\nεἶναί τις ὅστις τοιαῦτʼ ἐνουθέτει.\nσοὶ δὲ νῦν τις θεῶν παρὼν ἐμφανὴς\nξυλλαμβάνει τοῦ πράγματος,\nκαὶ δῆλός ἐστιν εὖ ποιῶν·\nσὺ δὲ παρὼν δέχου.\nκαὶ μὴν θρέψω γʼ αὐτὸν παρέχων\nὅσα πρεσβύτῃ ξύμφορα, χόνδρον\nλείχειν, χλαῖναν μαλακήν, σισύραν,\nπόρνην, ἥτις τὸ πέος τρίψει\nκαὶ τὴν ὀσφῦν.\nἀλλʼ ὅτι σιγᾷ κοὐδὲν γρύζει,\nτοῦτʼ οὐ δύναταί με προσέσθαι.\nνενουθέτηκεν αὑτὸν ἐς τὰ πράγμαθʼ, οἶς\nτότʼ ἐπεμαίνετʼ· ἔγνωκε γὰρ ἀρτίως,\nλογίζεταί τʼ ἐκεῖνα πάνθʼ ἁμαρτίας\nἃ σοῦ κελεύοντος οὐκ ἐπείθετο.\nνῦν δʼ ἴσως τοῖσι σοῖς λόγοις πείθεται\nκαὶ σωφρονεῖ μέντοι μεθιστὰς\nἐς τὸ λοιπὸν τὸν τρόπον\nπιθόμενός τέ σοι.\nἰώ μοί μοι.\nοὗτος τί βοᾷς;\nμή μοι τούτων μηδὲν ὑπισχνοῦ.\nκείνων ἔραμαι, κεῖθι γενοίμαν,\nἵνʼ ὁ κῆρύξ φησι, ʼτίς ἀψήφιστος; ἀνιστάσθω.ʼ\nκἀπισταίην ἐπὶ τοῖς κημοῖς\nψηφιζομένων ὁ τελευταῖος.\nσπεῦδʼ ὦ ψυχή. ποῦ μοι ψυχή;\nπάρες ὦ σκιερά. μὰ τὸν Ἡρακλέα\nμή νυν ἔτʼ ἐγὼ ʼν τοῖσι δικασταῖς\nκλέπτοντα Κλέωνα λάβοιμι.\nἴθʼ ὦ πάτερ πρὸς τῶν θεῶν ἐμοὶ πιθοῦ.\nτί σοι πίθωμαι; λέγʼ ὅ τι βούλει πλὴν ἑνός.\nποίου; φέρʼ ἴδω.\nτοῦ μὴ δικάζειν. τοῦτο δὲ\nἍιδης διακρινεῖ πρότερον ἢ ʼγὼ πείσομαι.\nσὺ δʼ οὖν, ἐπειδὴ τοῦτο κεχάρηκας ποιῶν,\nἐκεῖσε μὲν μηκέτι βάδιζʼ, ἀλλʼ ἐνθάδε\nαὐτοῦ μένων δίκαζε τοῖσιν οἰκέταις.\nπερὶ τοῦ; τί ληρεῖς;\nταὔθʼ ἅπερ ἐκεῖ πράττεται·\nὅτι τὴν θύραν ἀνέῳξεν ἡ σηκὶς λάθρᾳ,\nταύτης ἐπιβολὴν ψηφιεῖ μίαν μόνην.\nπάντως δὲ κἀκεῖ ταῦτʼ ἔδρας ἑκάστοτε.\nκαὶ ταῦτα μέν νυν εὐλόγως, ἢν ἐξέχῃ\nἕλη κατʼ ὄρθρον, ἡλιάσει πρὸς ἥλιον·\nἐὰν δὲ νείφῃ, πρὸς τὸ πῦρ καθήμενος·\nὕοντος εἴσει· κἄν ἔγρῃ μεσημβρινός,\nοὐδείς σʼ ἀποκλῄσει θεσμοθέτης τῇ κιγκλίδι.\nτουτί μʼ ἀρέσκει.\nπρὸς δὲ τούτοις γʼ, ἢν δίκην\nλέγῃ μακράν τις, οὐχὶ πεινῶν ἀναμενεῖς\nδάκνων σεαυτὸν καὶ τὸν ἀπολογούμενον.\nπῶς οὖν διαγιγνώσκειν καλῶς δυνήσομαι\nὥσπερ πρότερον τὰ πράγματʼ ἔτι μασώμενος;\nπολλῷ γʼ ἄμεινον· καὶ λέγεται γὰρ τουτογί,\nὡς οἱ δικασταὶ ψευδομένων τῶν μαρτύρων\nμόλις τὸ πρᾶγμʼ ἔγνωσαν ἀναμασώμενοι.\nἀνά τό με πείθεις. ἀλλʼ ἐκεῖνʼ οὔπω λέγεις,\nτὸν μισθὸν ὁπόθεν λήψομαι.\nπαρʼ ἐμοῦ.\nκαλῶς,\nὁτιὴ κατʼ ἐμαυτὸν κοὐ μεθʼ ἑτέρου λήψομαι.\nαἴσχιστα γάρ τοί μʼ ἠργάσατο Λυσίστρατος\nὁ σκωπτόλης. δραχμὴν μετʼ ἐμοῦ πρώην λαβὼν\nἐλθὼν διεκερματίζετʼ ἐν τοῖς ἰχθύσιν,\nκἄπειτʼ ἐνέθηκε τρεῖς λοπίδας μοι κεστρέων·\nκἀγὼ ʼνέκαψʼ· ὀβολοὺς γὰρ ᾠόμην λαβεῖν·\nκᾆτα βδελυχθεὶς ὀσφρόμενος ἐξέπτυσα·\nκᾆθʼ εἷλκον αὐτόν.\nὁ δὲ τί πρὸς ταῦτʼ εἶφʼ;\nὅ τι;\nἀλεκτρυόνος μʼ ἔφασκε κοιλίαν ἔχειν·\nταχὺ γοῦν καθέψεις τἀργύριον, ἦ δʼ ὃς λέγων.\nὁρᾷς ὅσον καὶ τοῦτο δῆτα κερδανεῖς.\nοὐ πάνυ τι μικρόν. ἀλλʼ ὅπερ μέλλεις ποίει.\nἀνάμενέ νυν· ἐγὼ δὲ ταῦθʼ ἥξω φέρων.\nὅρα τὸ χρῆμα, τὰ λόγιʼ ὡς περαίνεται.\nἠκηκόη γὰρ ὡς Ἀθηναῖοί ποτε\nδικάσοιεν ἐπὶ ταῖς οἰκίαισι τὰς δίκας,\nκἀν τοῖς προθύροις ἐνοικοδομήσοι πᾶς ἀνὴρ\nαὑτῷ δικαστηρίδιον μικρὸν πάνυ,\nὥσπερ Ἑκάταιον, πανταχοῦ πρὸ τῶν θυρῶν.\nἰδού, τί ἔτʼ ἐρεῖς; ὡς ἅπαντʼ ἐγὼ φέρω\nὅσαπερ ἔφασκον, κἄτι πολλῷ πλείονα.\nἀμὶς μέν, ἢν οὐρητιάσῃς, αὑτηὶ\nπαρά σοι κρεμήσετʼ ἐγγὺς ἐπὶ τοῦ παττάλου.\nσοφόν γε τουτὶ καὶ γέροντι πρόσφορον\nἐξηῦρες ἀτεχνῶς φάρμακον στραγγουρίας.\nκαὶ πῦρ γε τουτί· καὶ προσέστηκεν φακῆ\nῥοφεῖν, ἐὰν δέῃ τι.\nτοῦτʼ αὖ δεξιόν·\nκἂν γὰρ πυρέττω, τόν γε μισθὸν λήψομαι.\nαὐτοῦ μένων γὰρ τὴν φακῆν ῥοφήσομαι.\nἀτὰρ τί τὸν ὄρνιν ὡς ἔμʼ ἐξηνέγκατε;\nἵνα γʼ, ἢν καθεύδῃς ἀπολογουμένου τινός,\nᾄδων ἄνωθεν ἐξεγείρῃ σʼ οὑτοσί.\nἓν ἔτι ποθῶ, τὰ δʼ ἄλλʼ ἀρέσκει μοι.\nτὸ τί;\nθἠρῷον εἴ πως ἐκκομίσαις τὸ τοῦ Λύκου.\nπάρεστι τουτί, καὐτὸς ἅναξ οὑτοσί.\nὦ δέσποθʼ ἥρως ὡς χαλεπὸς ἄρʼ ἦσθʼ ἰδεῖν.\nοἷόσπερ ἡμῖν φαίνεται Κλεώνυμος.\nοὔκουν ἔχει γʼ οὐδʼ αὐτὸς ἥρως ὢν ὅπλα.\nεἰ θᾶττον ἐκαθίζου σύ, θᾶττον ἂν δίκην\nἐκάλουν.\nκάλει νυν, ὡς κάθημαι ʼγὼ πάλαι.\nφέρε νυν τίνʼ αὐτῷ πρῶτον εἰσαγάγω δίκην;\nτί τίς κακὸν δέδρακε τῶν ἐν τᾠκίᾳ;\nἡ Θρᾷττα προσκαύσασα πρώην τὴν χύτραν —\nἐπίσχες οὗτος· ὡς ὀλίγου μʼ ἀπώλεσας.\nἄνευ δρυφάκτου τὴν δίκην μέλλεις καλεῖν,\nὃ πρῶτον ἡμῖν τῶν ἱερῶν ἐφαίνετο;\nμὰ τὸν Δίʼ οὐ πάρεστιν.\nἀλλʼ ἐγὼ δραμὼν\nαὐτὸς κομιοῦμαι τό γε παραυτίκʼ ἔνδοθεν.\nτί ποτε τὸ χρῆμʼ; ὡς δεινὸν ἡ φιλοχωρία.\nβάλλʼ ἐς κόρακας. τοιουτονὶ τρέφειν κύνα.\nτί δʼ ἔστιν ἐτεόν;\nοὐ γὰρ ὁ Λάβης ἀρτίως\nὁ κύων παρᾴξας ἐς τὸν ἰπνὸν ὑφαρπάσας\nτροφαλίδα τυροῦ Σικελικὴν κατεδήδοκεν;\nτοῦτʼ ἆρα πρῶτον τἀδίκημα τῷ πατρὶ\nεἰσακτέον μοι· σὺ δὲ κατηγόρει παρών.\nμὰ Δίʼ οὐκ ἔγωγʼ· ἀλλʼ ἅτερός φησιν κύων\nκατηγορήσειν, ἤν τις εἰσάγῃ γραφήν.\nἴθι νυν ἄγʼ αὐτὼ δεῦρο.\nταῦτα χρὴ ποιεῖν.\nτουτὶ τί ἔστι;\nχοιροκομεῖον Ἑστίας.\nεἶθʼ ἱεροσυλήσας φέρεις;\nοὔκ, ἀλλʼ ἵνα\nἀφʼ Ἑστίας ἀρχόμενος ἐπιτρίψω τινά.\nἀλλʼ εἴσαγʼ ἀνύσας· ὡς ἐγὼ τιμᾶν βλέπω.\nφέρε νυν ἐνέγκω τὰς σανίδας καὶ τὰς γραφάς.\nοἴμοι διατρίβεις κἀπολεῖς τριψημερῶν·\nἐγὼ δʼ ἀλοκίζειν ἐδεόμην τὸ χωρίον.\nἰδού.\nκάλει νυν.\nταῦτα δή. τίς οὑτοσὶ\nὁ πρῶτός ἐστιν;\nἐς κόρακας, ὡς ἄχθομαι\nὁτιὴ ʼπελαθόμην τοὺς καδίσκους ἐκφέρειν.\nοὗτος σὺ ποῖ θεῖς;\nἐπὶ καδίσκους.\nμη δαμῶς.\nἐγὼ γὰρ εἶχον τούσδε τοὺς ἀρυστίχους.\nκάλλιστα τοίνυν· πάντα γὰρ πάρεστι νῷν\nὅσων δεόμεθα, πλήν γε δὴ τῆς κλεψύδρας.\nἡδὶ δὲ δὴ τίς ἐστιν; οὐχὶ κλεψύδρα;\nεὖ γʼ ἐκπορίζεις αὐτὰ κἀπιχωρίως.\nἀλλʼ ὡς τάχιστα πῦρ τις ἐξενεγκάτω\nκαὶ μυρρίνας καὶ τὸν λιβανωτὸν ἔνδοθεν,\nὅπως ἂν εὐξώμεσθα πρῶτα τοῖς θεοῖς.\nκαὶ μὴν ἡμεῖς ἐπὶ ταῖς σπονδαῖς\nκαὶ ταῖς εὐχαῖς\nφήμην ἀγαθὴν λέξομεν ὑμῖν,\nὅτι γενναίως ἐκ τοῦ πολέμου\nκαὶ τοῦ νείκους ξυνεβήτην.\nεὐφημία μὲν πρῶτα νῦν ὑπαρχέτω.\nὦ Φοῖβʼ Ἄπολλον Πύθιʼ ἐπʼ ἀγαθῇ τύχῃ\nτὸ πρᾶγμʼ ὃ μηχανᾶται\nἔμπροσθεν οὗτος τῶν θυρῶν,\nἅπασιν ἡμῖν ἁρμόσαι\nπαυσαμένοις πλάνων.\nἰήιε Παιάν.\nὦ δέσποτʼ ἄναξ γεῖτον ἀγυιεῦ προθύρου προπύλαιε,\nδέξαι τελετὴν καινὴν ὦναξ, ἣν τῷ πατρὶ καινοτομοῦμεν,\nπαῦσόν τʼ αὐτοῦ τοῦτο τὸ λίαν στρυφνὸν καὶ πρίνινον ἦθος,\nἀντὶ σιραίου μέλιτος μικρὸν τῷ θυμιδίῳ παραμείξας·\nἤδη δʼ εἶναι τοῖς ἀνθρώποις\nἤπιον αὐτόν,\nτοὺς φεύγοντάς τʼ ἐλεεῖν μᾶλλον\nτῶν γραψαμένων\nκἀπιδακρύειν ἀντιβολούντων,\nκαὶ παυσάμενον τῆς δυσκολίας\nἀπὸ τῆς ὀργῆς\nτὴν ἀκαλήφην ἀφελέσθαι.\nξυνευχόμεσθα ταὐτά σοι κἀπᾴδομεν\nνέαισιν ἀρχαῖς ἕνεκα τῶν προλελεγμένων.\nεὖνοι γάρ ἐσμεν ἐξ οὗ\nτὸν δῆμον ᾐσθόμεσθά σου\nφιλοῦντος ὡς οὐδεὶς ἀνὴρ\nτῶν γε νεωτέρων.\nἰήιε Παιάν.\nεἴ τις θύρασιν ἡλιαστής, εἰσίτω·\nὡς ἡνίκʼ ἂν λέγωσιν οὐκ ἐσφρήσομεν.\nτίς ἆρʼ ὁ φεύγων;\nοὗτος.\nὅσον ἁλώσεται.\nἀκούετʼ ἤδη τῆς γραφῆς. ἐγράψατο\nκύων Κυδαθηναιεὺς Λάβητʼ Αἰξωνέα\nτὸν τυρὸν ἀδικεῖν ὅτι μόνος κατήσθιεν\nτὸν Σικελικόν. τίμημα κλῳὸς σύκινος.\nθάνατος μὲν οὖν κύνειος, ἢν ἅπαξ ἁλῷ.\nκαὶ μὴν ὁ φεύγων οὑτοσὶ Λάβης πάρα.\nὦ μιαρὸς οὗτος· ὡς δὲ καὶ κλέπτον βλέπει,\nοἷον σεσηρὼς ἐξαπατήσειν μʼ οἴεται.\nποῦ δʼ ἔσθʼ ὁ διώκων, ὁ Κυδαθηναιεὺς κύων;\nαὗ αὗ.\nπάρεστιν οὗτος.\nἕτερος οὗτος αὖ Λάβης.\nἀγαθός γʼ ὑλακτεῖν καὶ διαλείχειν τὰς χύτρας.\nσίγα, κάθιζε· σὺ δʼ ἀναβὰς κατηγόρει.\nφέρε νυν ἅμα τήνδʼ ἐγχεάμενος κἀγὼ ῥοφῶ.\nτῆς μὲν γραφῆς ἠκούσαθʼ ἣν ἐγραψάμην\nἄνδρες δικασταὶ τουτονί. δεινότατα γὰρ\nἔργων δέδρακε κἀμὲ καὶ τὸ ῥυππαπαῖ.\nἀποδρὰς γὰρ ἐς τὴν γωνίαν τυρὸν πολὺν\nκατεσικέλιζε κἀνέπλητʼ ἐν τῷ σκότῳ —\nνὴ τὸν Δίʼ ἀλλὰ δῆλός ἐστʼ· ἔμοιγέ τοι\nτυροῦ κάκιστον ἀρτίως ἐνήρυγεν\nὁ βδελυρὸς οὗτος.\nκοὐ μετέδωκʼ αἰτοῦντί μοι.\nκαίτοι τίς ὑμᾶς εὖ ποιεῖν δυνήσεται,\nἢν μή τι κἀμοί τις προβάλλῃ τῷ κυνί;\nοὐδὲν μετέδωκεν οὐδὲ τῷ κοινῷ γʼ ἐμοί.\nθερμὸς γὰρ ἁνὴρ οὐδὲν ἧττον τῆς φακῆς.\nπρὸς τῶν θεῶν μὴ προκαταγίγνωσκʼ ὦ πάτερ,\nπρὶν ἄν γʼ ἀκούσῃς ἀμφοτέρων.\nἀλλʼ ὦγαθὲ\nτὸ πρᾶγμα φανερόν ἐστιν· αὐτὸ γὰρ βοᾷ.\nμή νυν ἀφῆτέ γʼ αὐτόν, ὡς ὄντʼ αὖ πολὺ\nκυνῶν ἁπάντων ἄνδρα μονοφαγίστατον,\nὅστις περιπλεύσας τὴν θυείαν ἐν κύκλῳ\nἐκ τῶν πόλεων τὸ σκῖρον ἐξεδήδοκεν.\nἐμοὶ δέ γʼ οὐκ ἔστʼ οὐδὲ τὴν ὑδρίαν πλάσαι.\nπρὸς ταῦτα τοῦτον κολάσατʼ· οὐ γὰρ ἄν ποτε\nτρέφειν δύναιτʼ ἂν μία λόχμη κλέπτα δύο·\nἵνα μὴ κεκλάγγω διὰ κενῆς ἄλλως ἐγώ·\nἐὰν δὲ μή, τὸ λοιπὸν οὐ κεκλάγξομαι.\nἰοὺ ἰού.\nὅσας κατηγόρησε τὰς πανουργίας.\nκλέπτον τὸ χρῆμα τἀνδρός· οὐ καὶ σοὶ δοκεῖ\nὦλεκτρυόν; νὴ τὸν Δίʼ ἐπιμύει γέ τοι.\nὁ θεσμοθέτης· ποῦ ʼσθʼ οὗτος; ἀμίδα μοι δότω.\nαὐτὸς καθελοῦ· τοὺς μάρτυρας γὰρ ἐσκαλῶ.\nΛάβητι μάρτυρας παρεῖναι τρύβλιον\nδοίδυκα τυρόκνηστιν ἐσχάραν χύτραν,\nκαὶ τἄλλα, τὰ σκεύη τὰ προσκεκαυμένα.\nἀλλʼ ἔτι σύ γʼ οὐρεῖς καὶ καθίζεις οὐδέπω;\nτοῦτον δέ γʼ οἶμʼ ἐγὼ χεσεῖσθαι τήμερον.\nοὐκ αὖ σὺ παύσει χαλεπὸς ὢν καὶ δύσκολος,\nκαὶ ταῦτα τοῖς φεύγουσιν, ἀλλʼ ὀδὰξ ἔχει;\nἀνάβαινʼ, ἀπολογοῦ. τί σεσιώπηκας; λέγε.\nἀλλʼ οὐκ ἔχειν οὗτός γʼ ἔοικεν ὅ τι λέγῃ.\nοὔκ, ἀλλʼ ἐκεῖνό μοι δοκεῖ πεπονθέναι,\nὅπερ ποτὲ φεύγων ἔπαθε καὶ Θουκυδίδης·\nἀπόπληκτος ἐξαίφνης ἐγένετο τὰς γνάθους.\nπάρεχʼ ἐκποδών. ἐγὼ γὰρ ἀπολογήσομαι.\nχαλεπὸν μὲν ὦνδρες ἐστὶ διαβεβλημένου\nὑπεραποκρίνεσθαι κυνός, λέξω δʼ ὅμως.\nἀγαθὸς γάρ ἐστι καὶ διώκει τοὺς λύκους.\nκλέπτης μὲν οὖν οὗτός γε καὶ ξυνωμότης.\nμὰ Δίʼ ἀλλʼ ἄριστός ἐστι τῶν νυνὶ κυνῶν\nοἷός τε πολλοῖς προβατίοις ἐφεστάναι.\nτί οὖν ὄφελος, τὸν τυρὸν εἰ κατεσθίει;\nὅ τι; σοῦ προμάχεται καὶ φυλάττει τὴν θύραν\nκαὶ τἄλλʼ ἄριστός ἐστιν· εἰ δʼ ὑφείλετο,\nξύγγνωθι. κιθαρίζειν γὰρ οὐκ ἐπίσταται.\nἐγὼ δʼ ἐβουλόμην ἂν οὐδὲ γράμματα,\nἵνα μὴ κακουργῶν ἐνέγραφʼ ἡμῖν τὸν λόγον.\nἄκουσον ὦ δαιμόνιέ μου τῶν μαρτύρων.\nἀνάβηθι τυρόκνηστι καὶ λέξον μέγα·\nσὺ γὰρ ταμιεύουσʼ ἔτυχες. ἀπόκριναι σαφῶς,\nεἰ μὴ κατέκνησας τοῖς στρατιώταις ἅλαβες.\nφησὶ κατακνῆσαι.\nνὴ Δίʼ ἀλλὰ ψεύδεται.\nὦ δαιμόνιʼ ἐλέει ταλαιπωρουμένους.\nοὗτος γὰρ ὁ Λάβης καὶ τραχήλιʼ ἐσθίει\nκαὶ τὰς ἀκάνθας, κοὐδέποτʼ ἐν ταὐτῷ μένει.\nὁ δʼ ἕτερος οἷός ἐστιν οἰκουρὸς μόνον.\nαὐτοῦ μένων γὰρ ἅττʼ ἂν εἴσω τις φέρῃ\nτούτων μεταιτεῖ τὸ μέρος· εἰ δὲ μή, δάκνει.\nαἰβοῖ. τί κακόν ποτʼ ἔσθʼ ὅτῳ μαλάττομαι;\nκακόν τι περιβαίνει με κἀναπείθομαι.\nἴθʼ ἀντιβολῶ σʼ· οἰκτίρατʼ αὐτὸν ὦ πάτερ,\nκαὶ μὴ διαφθείρητε. ποῦ τὰ παιδία;\nἀναβαίνετʼ ὦ πόνηρα καὶ κνυζούμενα\nαἰτεῖτε κἀντιβολεῖτε καὶ δακρύετε.\nκατάβα κατάβα κατάβα κατάβα.\nκαταβήσομαι.\nκαίτοι τὸ κατάβα τοῦτο πολλοὺς δὴ πάνυ\nἐξηπάτηκεν. ἀτὰρ ὅμως καταβήσομαι.\nἐς κόρακας. ὡς οὐκ ἀγαθόν ἐστι τὸ ῥοφεῖν.\nἐγὼ γὰρ ἀπεδάκρυσα νῦν γνώμην ἐμὴν\nοὐδέν ποτʼ ἀλλʼ ἢ τῆς φακῆς ἐμπλήμενος.\nοὔκουν ἀποφεύγει δῆτα;\nχαλεπὸν εἰδέναι.\nἴθʼ ὦ πατρίδιον ἐπὶ τὰ βελτίω τρέπου.\nτηνδὶ λαβὼν τὴν ψῆφον ἐπὶ τὸν ὕστερον\nμύσας παρᾷξον κἀπόλυσον ὦ πάτερ.\nοὐ δῆτα· κιθαρίζειν γὰρ οὐκ ἐπίσταμαι.\nφέρε νύν σε τῃδὶ τὴν ταχίστην περιάγω.\nὅδʼ ἔσθʼ ὁ πρότερος;\nοὗτος·\nαὕτη ʼνταῦθʼ ἔνι.\nἐξηπάτηται κἀπολέλυκεν οὐχ ἑκών.\nφέρʼ ἐξεράσω.\nπῶς ἄρʼ ἠγωνίσμεθα;\nδείξειν ἔοικεν. ἐκπέφευγας ὦ Λάβης.\nπάτερ πάτερ τί πέπονθας; οἴμοι· ποῦ ʼσθʼ ὕδωρ;\nἔπαιρε σαυτόν.\nεἰπέ νυν ἐκεῖνό μοι,\nὄντως ἀπέφυγε;\nνὴ Δίʼ·\nοὐδέν εἰμʼ ἄρα.\nμὴ φροντίσῃς ὦ δαιμόνιʼ· ἀλλʼ ἀνίστασο.\nπῶς οὖν ἐμαυτῷ τοῦτʼ ἐγὼ ξυνείσομαι,\nφεύγοντʼ ἀπολύσας ἄνδρα; τί ποτε πείσομαι;\nἀλλʼ ὦ πολυτίμητοι θεοὶ ξύγγνωτέ μοι·\nἄκων γὰρ αὔτʼ ἔδρασα κοὐ τοὐμοῦ τρόπου.\nκαὶ μηδὲν ἀγανάκτει γʼ. ἐγὼ γάρ σʼ ὦ πάτερ\nθρέψω καλῶς, ἄγων μετʼ ἐμαυτοῦ πανταχοῖ,\nἐπὶ δεῖπνον, ἐς ξυμπόσιον, ἐπὶ θεωρίαν,\nὥσθʼ ἡδέως διάγειν σε τὸν λοιπὸν χρόνον·\nκοὐκ ἐγχανεῖταί σʼ ἐξαπατῶν Ὑπέρβολος.\nἀλλʼ εἰσίωμεν.\nταῦτά νυν, εἴπερ δοκεῖ.\nἀλλʼ ἴτε χαίροντες ὅποι βούλεσθʼ.\nὑμεῖς δὲ τέως ὦ μυριάδες\nἀναρίθμητοι,\nνῦν τὰ μέλλοντʼ εὖ λέγεσθαι\nμὴ πέσῃ φαύλως χαμᾶζʼ\nεὐλαβεῖσθε.\nτοῦτο γὰρ σκαιῶν θεατῶν\nἐστὶ πάσχειν, κοὐ πρὸς ὑμῶν.\nνῦν αὖτε λεῲ προσέχετε τὸν νοῦν, εἴπερ καθαρόν τι φιλεῖτε.\nμέμψασθαι γὰρ τοῖσι θεαταῖς ὁ ποιητὴς νῦν ἐπιθυμεῖ.\nἀδικεῖσθαι γάρ φησιν πρότερος πόλλʼ αὐτοὺς εὖ πεποιηκώς,\nτὰ μὲν οὐ φανερῶς ἀλλʼ ἐπικουρῶν κρύβδην ἑτέροισι ποιηταῖς,\nμιμησάμενος τὴν Εὐρυκλέους μαντείαν καὶ διάνοιαν,\nεἰς ἀλλοτρίας γαστέρας ἐνδὺς κωμῳδικὰ πολλὰ χέασθαι·\nμετὰ τοῦτο δὲ καὶ φανερῶς ἤδη κινδυνεύων καθʼ ἑαυτόν,\nοὐκ ἀλλοτρίων ἀλλʼ οἰκείων Μουσῶν στόμαθʼ ἡνιοχήσας.\nἀρθεὶς δὲ μέγας καὶ τιμηθεὶς ὡς οὐδεὶς πώποτʼ ἐν ὑμῖν,\nοὐκ † ἐκτελέσαι † φησὶν ἐπαρθεὶς οὐδʼ ὀγκῶσαι τὸ φρόνημα,\nοὐδὲ παλαίστρας περικωμάζειν πειρῶν· οὐδʼ εἴ τις ἐραστὴς\nκωμῳδεῖσθαι παιδίχʼ ἑαυτοῦ μισῶν ἔσπευσε πρὸς αὐτόν,\nοὐδενὶ πώποτέ φησι πιθέσθαι, γνώμην τινʼ ἔχων ἐπιεικῆ,\nἵνα τὰς Μούσας αἷσιν χρῆται μὴ προαγωγοὺς ἀποφήνῃ.\nοὐδʼ ὅτε πρῶτόν γʼ ἦρξε διδάσκειν, ἀνθρώποις φήσʼ ἐπιθέσθαι,\nἀλλʼ Ἡρακλέους ὀργήν τινʼ ἔχων τοῖσι μεγίστοις ἐπιχειρεῖν,\nθρασέως ξυστὰς εὐθὺς ἀπʼ ἀρχῆς αὐτῷ τῷ καρχαρόδοντι,\nοὗ δεινόταται μὲν ἀπʼ ὀφθαλμῶν Κύννης ἀκτῖνες ἔλαμπον,\nἑκατὸν δὲ κύκλῳ κεφαλαὶ κολάκων οἰμωξομένων ἐλιχμῶντο\nπερὶ τὴν κεφαλήν, φωνὴν δʼ εἶχεν χαράδρας ὄλεθρον τετοκυίας,\nφώκης δʼ ὀσμήν, Λαμίας ὄρχεις ἀπλύτους, πρωκτὸν δὲ καμήλου.\nτοιοῦτον ἰδὼν τέρας οὔ φησιν δείσας καταδωροδοκῆσαι,\nἀλλʼ ὑπὲρ ὑμῶν ἔτι καὶ νυνὶ πολεμεῖ· φησίν τε μετʼ αὐτὸν\nτοῖς ἠπιάλοις ἐπιχειρῆσαι πέρυσιν καὶ τοῖς πυρετοῖσιν,\nοἳ τοὺς πατέρας τʼ ἦγχον νύκτωρ καὶ τοὺς πάππους ἀπέπνιγον,\nκατακλινόμενοί τʼ ἐπὶ ταῖς κοίταις ἐπὶ τοῖσιν ἀπράγμοσιν ὑμῶν\nἀντωμοσίας καὶ προσκλήσεις καὶ μαρτυρίας συνεκόλλων,\nὥστʼ ἀναπηδᾶν δειμαίνοντας πολλοὺς ὡς τὸν πολέμαρχον.\nτοιόνδʼ εὑρόντες ἀλεξίκακον τῆς χώρας τῆσδε καθαρτήν,\nπέρυσιν καταπροὔδοτε καινοτάταις σπείραντʼ αὐτὸν διανοίαις,\nἃς ὑπὸ τοῦ μὴ γνῶναι καθαρῶς ὑμεῖς ἐποιήσατʼ ἀναλδεῖς·\nκαίτοι σπένδων πόλλʼ ἐπὶ πολλοῖς ὄμνυσιν τὸν Διόνυσον\nμὴ πώποτʼ ἀμείνονʼ ἔπη τούτων κωμῳδικὰ μηδένʼ ἀκοῦσαι.\nτοῦτο μὲν οὖν ἔσθʼ ὑμῖν αἰσχρὸν τοῖς μὴ γνοῦσιν παραχρῆμα,\nὁ δὲ ποιητὴς οὐδὲν χείρων παρὰ τοῖσι σοφοῖς νενόμισται,\nεἰ παρελαύνων τοὺς ἀντιπάλους τὴν ἐπίνοιαν ξυνέτριψεν.\nἀλλὰ τὸ λοιπὸν τῶν ποιητῶν\nὦ δαιμόνιοι τοὺς ζητοῦντας\nκαινόν τι λέγειν κἀξευρίσκειν\nστέργετε μᾶλλον καὶ θεραπεύετε,\nκαὶ τὰ νοήματα σῴζεσθʼ αὐτῶν,\nἐσβάλλετέ τʼ ἐς τὰς κιβωτοὺς\nμετὰ τῶν μήλων. κἂν ταῦτα ποιῆθʼ,\nὑμῖν διʼ ἔτους τῶν ἱματίων\nὀζήσει δεξιότητος.\nὦ πάλαι ποτʼ ὄντες ἡμεῖς ἄλκιμοι μὲν ἐν χοροῖς,\nἄλκιμοι δʼ ἐν μάχαις,\nκαὶ κατʼ αὐτὸ δὴ τοῦτο μόνον ἄνδρες ἀλκιμώτατοι·\nπρίν ποτʼ ἦν πρὶν ταῦτα, νῦν δʼ\nοἴχεται, κύκνου τʼ ἔτι πολιώτεραι δὴ\nαἵδʼ ἐπανθοῦσιν τρίχες.\nἀλλὰ κἀκ τῶν λειψάνων δεῖ\nτῶνδε ῥώμην νεανικὴν σχεῖν·\nὡς ἐγὼ τοὐμὸν νομίζω\nγῆρας εἶναι κρεῖττον ἢ πολλῶν\nκικίννους νεανιῶν καὶ\nσχῆμα κεὐρυπρωκτίαν.\nεἴ τις ὑμῶν ὦ θεαταὶ τὴν ἐμὴν ἰδὼν φύσιν\nεἶτα θαυμάζει μʼ ὁρῶν μέσον διεσφηκωμένον,\nἥτις ἡμῶν ἐστὶν ἡ ʼπίνοια τῆς ἐγκεντρίδος,\nῥᾳδίως ἐγὼ διδάξω, κἂν ἄμουσος ᾖ τὸ πρίν.\nἐσμὲν ἡμεῖς, οἷς πρόσεστι τοῦτο τοὐρροπύγιον,\nἈττικοὶ μόνοι δικαίως ἐγγενεῖς αὐτόχθονες,\nἀνδρικώτατον γένος καὶ πλεῖστα τήνδε τὴν πόλιν\nὠφελῆσαν ἐν μάχαισιν, ἡνίκʼ ἦλθʼ ὁ βάρβαρος,\nτῷ καπνῷ τύφων ἅπασαν τὴν πόλιν καὶ πυρπολῶν,\nἐξελεῖν ἡμῶν μενοινῶν πρὸς βίαν τἀνθρήνια.\nεὐθέως γὰρ ἐκδραμόντες ξὺν δορὶ ξὺν ἀσπίδι\nἐμαχόμεσθʼ αὐτοῖσι, θυμὸν ὀξίνην πεπωκότες,\nστὰς ἀνὴρ παρʼ ἄνδρʼ, ὑπʼ ὀργῆς τὴν χελύνην ἐσθίων·\nὑπὸ δὲ τῶν τοξευμάτων οὐκ ἦν ἰδεῖν τὸν οὐρανόν.\nἀλλʼ ὅμως ἐωσάμεσθα ξὺν θεοῖς πρὸς ἑσπέραν.\nγλαῦξ γὰρ ἡμῶν πρὶν μάχεσθαι τὸν στρατὸν διέπτετο·\nεἶτα δʼ εἱπόμεσθα θυννάζοντες ἐς τοὺς θυλάκους,\nοἱ δʼ ἔφευγον τὰς γνάθους καὶ τὰς ὀφρῦς κεντούμενοι·\nὥστε παρὰ τοῖς βαρβάροισι πανταχοῦ καὶ νῦν ἔτι\nμηδὲν Ἀττικοῦ καλεῖσθαι σφηκὸς ἀνδρικώτερον.\nἆρα δεινὸς ἦ τόθʼ ὥστε πάντα μὴ δεδοικέναι,\nκαὶ κατεστρεψάμην\nτοὺς ἐναντίους, πλέων ἐκεῖσε ταῖς τριήρεσιν;\nοὐ γὰρ ἦν ἡμῖν ὅπως\nῥῆσιν εὖ λέξειν ἐμέλλομεν τότʼ, οὐδὲ\nσυκοφαντήσειν τινὰ\nφροντίς, ἀλλʼ ὅστις ἐρέτης ἔσοιτʼ\nἄριστος. τοιγαροῦν πολλὰς\nπόλεις Μήδων ἑλόντες\nαἰτιώτατοι φέρεσθαι\nτὸν φόρον δεῦρʼ ἐσμέν, ὃν κλέπτουσιν\nοἱ νεώτεροι.\nπολλαχοῦ σκοποῦντες ἡμᾶς εἰς ἅπανθʼ εὑρήσετε\nτοὺς τρόπους καὶ τὴν δίαιταν σφηξὶν ἐμφερεστάτους.\nπρῶτα μὲν γὰρ οὐδὲν ἡμῶν ζῷον ἠρεθισμένον\nμᾶλλον ὀξύθυμόν ἐστιν οὐδὲ δυσκολώτερον·\nεἶτα τἄλλʼ ὅμοια πάντα σφηξὶ μηχανώμεθα.\nξυλλεγέντες γὰρ καθʼ ἑσμούς, ὡσπερεὶ τἀνθρήνια,\nοἱ μὲν ἡμῶν οὗπερ ἅρχων, οἱ δὲ παρὰ τοὺς ἕνδεκα,\nοἱ δʼ ἐν ᾠδείῳ δικάζουσʼ, οἱ δὲ πρὸς τοῖς τειχίοις\nξυμβεβυσμένοι πυκνόν, νεύοντες ἐς τὴν γῆν, μόλις\nὥσπερ οἱ σκώληκες ἐν τοῖς κυττάροις κινούμενοι.\nἔς τε τὴν ἄλλην δίαιτάν ἐσμεν εὐπορώτατοι.\nπάντα γὰρ κεντοῦμεν ἄνδρα κἀκπορίζομεν βίον.\nἀλλὰ γὰρ κηφῆνες ἡμῖν εἰσιν ἐγκαθήμενοι\nοὐκ ἔχοντες κέντρον, οἳ μένοντες ἡμῶν τοῦ φόρου\nτὸν πόνον κατεσθίουσιν, οὐ ταλαιπωρούμενοι.\nτοῦτο δʼ ἔστʼ ἄλγιστον ἡμῖν, ἤν τις ἀστράτευτος ὢν\nἐκροφῇ τὸν μισθὸν ἡμῶν, τῆσδε τῆς χώρας ὕπερ\nμήτε κώπην μήτε λόγχην μήτε φλύκταιναν λαβών.\nἀλλʼ ἐμοὶ δοκεῖ τὸ λοιπὸν τῶν πολιτῶν ἔμβραχυ\nὅστις ἂν μὴ ʼχῃ τὸ κέντρον, μὴ φέρειν τριώβολον.\nοὔτοι ποτὲ ζῶν τοῦτον ἀποδυθήσομαι,\nἐπεὶ μόνος μʼ ἔσωσε παρατεταγμένον,\nὅθʼ ὁ βορέας ὁ μέγας ἐπεστρατεύσατο.\nἀγαθὸν ἔοικας οὐδὲν ἐπιθυμεῖν παθεῖν.\nμὰ τὸν Δίʼ οὐ γὰρ οὐδαμῶς μοι ξύμφορον.\nκαὶ γὰρ πρότερον ἐπανθρακίδων ἐμπλήμενος\nἀπέδωκʼ ὀφείλων τῷ κναφεῖ τριώβολον.\nἀλλʼ οὖν πεπειράσθω γʼ, ἐπειδήπερ γʼ ἅπαξ\nἐμοὶ σεαυτὸν παραδέδωκας εὖ ποιεῖν.\nτί οὖν κελεύεις δρᾶν με;\nτὸν τρίβωνʼ ἄφες,\nτηνδὶ δὲ χλαῖναν ἀναβαλοῦ τριβωνικῶς.\nἔπειτα παῖδας χρὴ φυτεύειν καὶ τρέφειν,\nὅθʼ οὑτοσί με νῦν ἀποπνῖξαι βούλεται;\nἔχʼ ἀναβαλοῦ τηνδὶ λαβὼν καὶ μὴ λάλει.\nτουτὶ τὸ κακὸν τί ἐστι πρὸς πάντων θεῶν;\nοἱ μὲν καλοῦσι Περσίδʼ οἱ δὲ καυνάκην.\nἐγὼ δὲ σισύραν ᾠόμην Θυμαιτίδα.\nκοὐ θαῦμά γʼ· ἐς Σάρδεις γὰρ οὐκ ἐλήλυθας.\nἔγνως γὰρ ἄν· νῦν δʼ οὐχὶ γιγνώσκεις.\nἐγώ;\nμὰ τὸν Δίʼ οὐ τοίνυν· ἀτὰρ δοκεῖ γέ μοι\nἐοικέναι μάλιστα Μορύχου σάγματι.\nοὔκ, ἀλλʼ ἐν Ἐκβατάνοισι ταῦθʼ ὑφαίνεται.\nἐν Ἐκβατάνοισι γίγνεται κρόκης χόλιξ;\nπόθεν ὦγάθʼ; ἀλλὰ τοῦτο τοῖσι βαρβάροις\nὑφαίνεται πολλαῖς δαπάναις. αὕτη γέ τοι\nἐρίων τάλαντον καταπέπωκε ῥᾳδίως.\nοὔκουν ἐριώλην δῆτʼ ἐχρῆν αὐτὴν καλεῖν\nδικαιότερον ἢ καυνάκην;\nἔχʼ ὦγαθέ,\nκαὶ στῆθʼ ἀναμπισχόμενος.\nοἴμοι δείλαιος·\nὡς θερμὸν ἡ μιαρά τί μου κατήρυγεν.\nοὐκ ἀναβαλεῖ;\nμὰ Δίʼ οὐκ ἔγωγʼ. ἀλλʼ ὦγαθέ,\nεἴπερ γʼ ἀνάγκη, κρίβανόν μʼ ἀμπίσχετε.\nφέρʼ ἀλλʼ ἐγώ σε περιβαλῶ· σὺ δʼ οὖν ἴθι.\nπαράθου γε μέντοι καὶ κρεάγραν.\nτιὴ τί δή;\nἵνʼ ἐξέλῃς με πρὶν διερρυηκέναι.\nἄγε νυν ὑπολύου τὰς καταράτους ἐμβάδας,\nτασδὶ δʼ ἀνύσας † ὑπόδυθι † τὰς Λακωνικάς.\nἐγὼ γὰρ ἂν τλαίην ὑποδήσασθαί ποτε\nἐχθρῶν παρʼ ἀνδρῶν δυσμενῆ καττύματα;\nἔνθες ποτʼ ὦ τᾶν κἀπόβαινʼ ἐρρωμένως\nἐς τὴν Λακωνικὴν ἀνύσας.\nἀκικεῖς γέ με\nἐς τὴν πολεμίαν ἀποβιβάζων τὸν πόδα.\nφέρε καὶ τὸν ἕτερον.\nμηδαμῶς τοῦτόν γʼ, ἐπεὶ\nπάνυ μισολάκων αὐτοῦ ʼστιν εἷς τῶν δακτύλων.\nοὐκ ἔστι παρὰ ταῦτʼ ἄλλα.\nκακοδαίμων ἐγώ,\nὅστις ἐπὶ γήρως χίμετλον οὐδὲν λήψομαι.\nἄνυσόν ποθʼ ὑποδησάμενος· εἶτα πλουσίως\nὡδὶ προβὰς τρυφερόν τι διασαλακώνισον.\nἰδού. θεῶ τὸ σχῆμα, καὶ σκέψαι μʼ ὅτῳ\nμάλιστʼ ἔοικα τὴν βάδισιν τῶν πλουσίων.\nὅτῳ; Δοθιῆνι σκόροδον ἠμφιεσμένῳ.\nκαὶ μὴν προθυμοῦμαί γε σαυλοπρωκτιᾶν.\nἄγε νυν, ἐπιστήσει λόγους σεμνοὺς λέγειν\nἀνδρῶν παρόντων πολυμαθῶν καὶ δεξιῶν;\nἔγωγε.\nτίνα δῆτʼ ἂν λέγοις;\nπολλοὺς πάνυ.\nπρῶτον μὲν ὡς ἡ Λάμιʼ ἁλοῦσʼ ἐπέρδετο,\nἔπειτα δʼ ὡς ὁ Καρδοπίων τὴν μητέρα.\nμή ʼμοί γε μύθους, ἀλλὰ τῶν ἀνθρωπίνων,\nοἵους λέγομεν μάλιστα τοὺς κατʼ οἰκίαν.\nἐγᾦδα τοίνυν τῶν γε πάνυ κατʼ οἰκίαν\nἐκεῖνον ὡς οὕτω ποτʼ ἦν μῦς καὶ γαλῆ.\nὦ σκαιὲ κἀπαίδευτε, Θεογένης ἔφη\nτῷ κοπρολόγῳ καὶ ταῦτα λοιδορούμενος,\nμῦς καὶ γαλᾶς μέλλεις λέγειν ἐν ἀνδράσιν;\nποίους τινὰς δὲ χρὴ λέγειν;\nμεγαλοπρεπεῖς,\nὡς ξυνεθεώρεις Ἀνδροκλεῖ καὶ Κλεισθένει.\nἐγὼ δὲ τεθεώρηκα ποώποτʼ οὐδαμοῖ\nπλὴν ἐς Πάρον, καὶ ταῦτα δὔ ὀβολὼ φέρων.\nἀλλʼ οὖν λέγειν χρή σʼ ὡς ἐμάχετό γʼ αὐτίκα\nἘφουδίων παγκράτιον Ἀσκώνδᾳ καλῶς,\nἤδη γέρων ὢν καὶ πολιός, ἔχων δέ τοι\nπλευρὰν βαθυτάτην καὶ χέρας καὶ λαγόνα καὶ\nθώρακʼ ἄριστον.\nπαῦε παῦʼ, οὐδὲν λέγεις.\nπῶς ἂν μαχέσαιτο παγκράτιον θώρακʼ ἔχων;\nοὕτω διηγεῖσθαι νομίζουσʼ οἱ σοφοί.\nἀλλʼ ἕτερον εἰπέ μοι· παρʼ ἀνδράσι ξένοις\nπίνων σεαυτοῦ ποῖον ἂν λέξαι δοκεῖς\nἐπὶ νεότητος ἔργον ἀνδρικώτατον;\nἐκεῖνʼ ἐκεῖνʼ ἀνδρειότατόν γε τῶν ἐμῶν,\nὅτʼ Ἐργασίωνος τὰς χάρακας ὑφειλόμην.\nἀπολεῖς με. ποίας χάρακας; ἀλλʼ ὡς ἢ κάπρον\nἐδιώκαθές ποτʼ ἢ λαγών, ἢ λαμπάδα\nἔδραμες, ἀνευρὼν ὅ τι νεανικώτατον.\nἐγᾦδα τοίνυν τό γε νεανικώτατον·\nὅτε τὸν δρομέα Φάυλλον ὢν βούπαις ἔτι\nεἶλον διώκων λοιδορίας ψήφοιν δυοῖν.\nπαὖ· ἀλλὰ δευρὶ κατακλινεὶς προσμάνθανε\nξυμποτικὸς εἶναι καὶ ξυνουσιαστικός.\nπῶς οὖν κατακλινῶ; φράζʼ ἀνύσας.\nεὐσχημόνως.\nὡδὶ κελεύεις κατακλινῆναι;\nμηδαμῶς.\nπῶς δαί;\nτὰ γόνατʼ ἔκτεινε καὶ γυμναστικῶς\nὑγρὸν χύτλασον σεαυτὸν ἐν τοῖς στρώμασιν.\nἔπειτʼ ἐπαίνεσόν τι τῶν χαλκωμάτων,\nὀροφὴν θέασαι, κρεκάδιʼ αὐλῆς θαύμασον·\nὕδωρ κατὰ χειρός· τὰς τραπέζας ἐσφέρειν·\nδειπνοῦμεν· ἀπονενίμμεθʼ· ἤδη σπένδομεν.\nπρὸς τῶν θεῶν ἐνύπνιον ἑστιώμεθα;\nαὑλητρὶς ἐνεφύσησεν· οἱ δὲ συμπόται\nεἰσὶν Θέωρος Αἰσχίνης Φᾶνος Κλέων,\nξένος τις ἕτερος πρὸς κεφαλῆς Ἀκέστορος.\nτούτοις ξυνὼν τὰ σκόλιʼ ὅπως δέξει καλῶς.\nἄληθες; ὡς οὐδεὶς Διακρίων δέξεται.\nἐγὼ εἴσομαι· καὶ δὴ γάρ εἰμʼ ἐγὼ Κλέων,\nᾄδω δὲ πρῶτος Ἁρμοδίου· δέξαι δὲ σύ.\nοὐδεὶς πώποτʼ ἀνὴρ ἔγεντʼ Ἀθήναις—\nοὐχ οὕτω γε πανοῦργος οὐδὲ κλέπτης.\nτουτὶ σὺ δράσεις; παραπολεῖ βοώμενος·\nφήσει γὰρ ἐξολεῖν σε καὶ διαφθερεῖν\nκαὶ τῆσδε τῆς γῆς ἐξελᾶν.\nἐγὼ δέ γε,\nἐὰν ἀπειλῇ, νὴ Δίʼ ἕτερʼ ἀντᾴσομαι·\nὦνθρωφʼ, οὖτος ὁ μαιόμενος τὸ μέγα κράτος,\nἀντρέψεις ἔτι τὰν πόλιν· ἁ δʼ ἔχεται ῥοπᾶς.\nτί δʼ ὅταν Θέωρος πρὸς ποδῶν κατακείμενος\nᾄδῃ Κλέωνος λαβόμενος τῆς δεξιᾶς·\nἈδμήτου λόγον ὦταῖρε μαθὼν τοὺς ἀγαθοὺς φίλει.\nτούτῳ τί λέξεις σκόλιον;\nᾠδικῶς ἐγώ.\nοὐκ ἔστιν ἀλωπεκίζειν,\nοὐδʼ ἀμφοτέροισι γίγνεσθαι φίλον.\nμετὰ τοῦτον Αἰσχίνης ὁ Σέλλου δέξεται,\nἀνὴρ σοφὸς καὶ μουσικός, κᾆτʼ ᾄσεται·\nχρήματα καὶ βίαν\nΚλειταγόρᾳ τε κἀμοὶ\nμετὰ Θετταλῶν—\nπολλὰ δὴ διεκόμπασας σὺ κἀγώ.\nτουτὶ μὲν ἐπιεικῶς σύ γʼ ἐξεπίστασαι·\nὅπως δʼ ἐπὶ δεῖπνον ἐς Φιλοκτήμονος ἴμεν.\nπαῖ παῖ, τὸ δεῖπνον Χρυσὲ συσκεύαζε νῷν,\nἵνα καὶ μεθυσθῶμεν διὰ χρόνου.\nμηδαμῶς.\nκακὸν τὸ πίνειν· ἀπὸ γὰρ οἴνου γίγνεται\nκαὶ θυροκοπῆσαι καὶ πατάξαι καὶ βαλεῖν,\nκἄπειτʼ ἀποτίνειν ἀργύριον ἐκ κραιπάλης.\nοὔκ, ἢν ξυνῇς γʼ ἀνδράσι καλοῖς τε κἀγαθοῖς.\nἢ γὰρ παρῃτήσαντο τὸν πεπονθότα,\nἢ λόγον ἔλεξας αὐτὸς ἀστεῖόν τινα,\nΑἰσωπικὸν γέλοιον ἢ Συβαριτικόν,\nὧν ἔμαθες ἐν τῷ συμποσίῳ· κᾆτʼ ἐς γέλων\nτὸ πρᾶγμʼ ἔτρεψας, ὥστʼ ἀφείς σʼ ἀποιχεται.\nμαθητέον τἄρʼ ἐστὶ πολλοὺς τῶν λόγων,\nεἴπερ ἀποτείσω μηδέν, ἤν τι δρῶ κακόν.\nἄγε νυν ἴωμεν· μηδὲν ἡμᾶς ἰσχέτω.\nπολλάκις δὴ ʼδοξʼ ἐμαυτῷ δεξειὸς πεφυκέναι\nκαὶ σκαιὸς οὐδεπώποτε·\nἀλλʼ Ἀμυνίας ὁ Σέλλου μᾶλλον οὑκ τῶν Κρωβύλων,\nοὗτος ὅν γʼ ἐγώ ποτʼ εἶδον ἀντὶ μήλου καὶ ῥοᾶς\nδειπνοῦντα μετὰ Λεωγόρου·\nπεινῇ γὰρ ᾗπερ Ἀντιφῶν·\nἀλλὰ πρεσβεύων γὰρ ἐς Φάρσαλον ᾤχετʼ, εἶτʼ ἐκεῖ\nμόνος μόνοις\nτοῖς Πενέσταισι ξυνῆν τοῖς\nΘετταλῶν, αὐτὸς πενέστης ὢν ἔλαττων οὐδενός.\nὦ μακάριʼ Αὐτόμενες ὥς σε μακαρίζομεν,\nπαῖδας ἐφύτευσας ὅτι χειροτεχνικωτάτους·\nπρῶτα μὲν ἅπασι φίλον ἄνδρα τε σοφώτατον,\nτὸν κιφαραοιδότατον, ᾧ χάρις ἐφέσπετο·\nτὸν δʼ ὑποκριτὴν ἕτερον ἀργαλέον ὡς σοφόν·\nεἶτʼ Ἀριφράδην πολύ τι θυμοσοφικώτατον,\nὅντινά ποτʼ ὤμοσε μαθόντα παρὰ μηδενός,\nἀλλʼ ἀπὸ σοφῆς φύσεος αὐτόματον ἐκμαθεῖν\nγλωττοποιεῖν ἐς τὰ πορνεῖʼ εἰσιόνθʼ ἑκάστοτε.\n\nεἰσί τινες οἵ μʼ ἔλεγον ὡς καταδιηλλάγην,\nἡνίκα Κλέων μʼ ὑπετάραττεν ἐπικείμενος\n† καί με κακίσταις † ἔκνισε· κᾆθʼ ὅτʼ ἀπεδειρόμην,\nοὑκτὸς ἐγέλων μέγα κεκραγότα θεώμενοι,\nοὐδὲν ἄρʼ ἐμοῦ μέλον, ὅσον δὲ μόνον εἰδέναι\nσκωμμάτιον εἴποτέ τι θλιβόμενος ἐκβαλῶ.\nταῦτα κατιδὼν ὑπό τι μικρὸν ἐπιθήκισα·\nεἶτα νῦν ἐξηπάτησεν ἡ χάραξ τὴν ἄμπελον.\nἰὼ χελῶναι μακάριαι τοῦ δέρματος,\nκαὶ τρὶς μακάριαι τοῦ ʼπὶ ταῖς πλευραῖς τέγους.\nὡς εὖ κατηρέψασθε καὶ νουβυστικῶς\nκεράμῳ τὸ νῶτον ὥστε τὰς πληγὰς στέγειν.\nἐγὼ δʼ ἀπόλωλα στιζόμενος βακτηρίᾳ.\nτί δʼ ἔστιν ὦ παῖ; παῖδα γάρ, κἂν ᾖ γέρων,\nκαλεῖν δίκαιον ὅστις ἂν πληγὰς λάβῃ.\nοὐ γὰρ ὁ γέρων ἀτηρότατον ἄρʼ ἦν κακὸν\nκαὶ τῶν ξυνόντων πολὺ παροινικώτατος;\nκαίτοι παρῆν Ἵππυλλος Ἀντιφῶν Λύκων\nΛυσίστρατος Θούφραστος οἱ περὶ Φρύνιχον.\nτούτων ἁπάντων ἦν ὑβριστότατος μακρῷ.\nεὐθὺς γὰρ ὡς ἐνέπλητο πολλῶν κἀγαθῶν,\nἐνήλατʼ ἐσκίρτα ʼπεπόρδει κατεγέλα\nὥσπερ καχρύων ὀνίδιον εὐωχημένον\nκἄτυπτεν ἐμὲ νεανικῶς παῖ παῖ καλῶν.\nεἶτʼ αὐτὸν ὡς εἶδʼ ᾔκασεν Λυσίστρατος·\nἔοικας ὦ πρεσβῦτα νεοπλούτῳ τρυγὶ\nκλητῆρί τʼ εἰς ἀχυρμὸν ἀποδεδρακότι.\nὁ δʼ ἀνακραγὼν ἀντῄκασʼ αὐτὸν πάρνοπι\nτὰ θρῖα τοῦ τρίβωνος ἀποβεβληκότι,\nΣθενέλῳ τε τὰ σκευάρια διακεκαρμένῳ.\nοἱ δʼ ἀνεκρότησαν, πλήν γε Θουφράστου μόνου·\nοὗτος δὲ διεμύλλαινεν ὡς δὴ δεξιός.\nὁ γέρων δὲ τὸν Θούφραστον ἤρετʼ· ʼεἰπέ μοι,\nἐπὶ τῷ κομᾷς καὶ κομψὸς εἶναι προσποιεῖ,\nκωμῳδολοιχῶν περὶ τὸν εὖ πράττοντʼ ἀεί;ʼ\nτοιαῦτα περιύβριζεν αὐτοὺς ἐν μέρει,\nσκώπτων ἀγροίκως καὶ προσέτι λόγους λέγων\nἀμαθέστατʼ οὐδὲν εἰκότας τῷ πράγματι.\nἔπειτʼ ἐπειδὴ ʼμέθυεν, οἴκαδʼ ἔρχεται\nτύπτων ἅπαντας, ἤν τις αὐτῷ ξυντύχῃ.\nὁδὶ δὲ καὶ δὴ σφαλλόμενος προσέρχεται.\nἀλλʼ ἐκποδὼν ἄπειμι πρὶν πληγὰς λαβεῖν.\nἄνεχε πάρεχε·\nκλαύσεταί τις τῶν ὄπισθεν\nἐπακολουθούντων ἐμοί·\nοἷον, εἰ μὴ ʼρρήσεθʼ, ὑμᾶς\nὦ πόνηροι ταυτῃὶ τῇ\nδᾳδὶ φρυκτοὺς σκευάσω.\nἦ μὴν σὺ δώσεις αὔριον τούτων δίκην\nἡμῖν ἅπασι, κεἰ σφόδρʼ εἶ νεανίας.\nἁθρόοι γὰρ ἥξομέν σε προσκαλούμενοι.\nἰὴ ἰεῦ, καλούμενοι.\nἀρχαῖά γʼ ὑμῶν· ἆρά γʼ ἴσθʼ\nὡς οὐδʼ ἀκούων ἀνέχομαι\nδικῶν; ἰαιβοῖ, αἰβοῖ.\nτάδε μʼ ἀρέσκει· βάλλε κημούς.\nοὐκ ἄπεισι; ποῦ ʼστιν ἡμῖν\nἡλιαστής; ἐκποδών.\nἀνάβαινε δεῦρο χρυσομηλολόνθιον,\nτῇ χειρὶ τουδὶ λαβομένη τοῦ σχοινίου.\nἔχου· φυλάττου δʼ, ὡς σαπρὸν τὸ σχοινίον·\nὅμως γε μέντοι τριβόμενον οὐκ ἄχθεται.\nὁρᾷς ἐγώ σʼ ὡς δεξιῶς ὑφειλόμην\nμέλλουσαν ἤδη λεσβιᾶν τοὺς ξυμπότας·\nὧν οὕνεκʼ ἀπόδος τῷ πέει τῳδὶ χάριν.\nἀλλʼ οὐκ ἀποδώσεις οὐδʼ ἐφιαλεῖς οἶδʼ ὅτι,\nἀλλʼ ἐξαπατήσεις κἀγχανεῖ τούτῳ μέγα·\nπολλοῖς γὰρ ἤδη χἀτέροις αὔτʼ ἠργάσω.\nἐὰν γένῃ δὲ μὴ κακὴ νυνὶ γυνή,\nἐγώ σʼ ἐπειδὰν οὑμὸς υἱὸς ἀποθάνῃ,\nλυσάμενος ἕξω παλλακὴν ὦ χοιρίον.\nνῦν δʼ οὐ κρατῶ ʼγὼ τῶν ἐμαυτοῦ χρημάτων\nνέος γάρ εἰμι καὶ φυλάττομαι σφόδρα.\nτὸ γὰρ υἵδιον τηρεῖ με, κἄστι δύσκολον\nκἄλλως κυμινοπριστοκαρδαμογλύφον.\nταῦτʼ οὖν περί μου δέδοικε μὴ διαφθαρῶ.\nπατὴρ γὰρ οὐδείς ἐστιν αὐτῷ πλὴν ἐμοῦ.\nὁδὶ δὲ καὐτὸς ἐπὶ σὲ κἄμʼ ἔοικε θεῖν.\nἀλλʼ ὡς τάχιστα στῆθι τάσδε τὰς δετὰς\nλαβοῦσʼ, ἵνʼ αὐτὸν τωθάσω νεανικῶς,\nοἵοις ποθʼ οὗτος ἐμὲ πρὸ τῶν μυστηρίων.\nὦ οὗτος οὗτος τυφεδανὲ καὶ χοιρόθλιψ,\nποθεῖν ἐρᾶν τʼ ἔοικας ὡραίας σοροῦ.\nοὔτοι καταπροίξει μὰ τὸν Ἀπόλλω τοῦτο δρῶν.\nὡς ἡδέως φάγοις ἂν ἐξ ὄξους δίκην.\nοὐ δεινὰ τωθάζειν σε τὴν αὐλητρίδα\nτῶν ξυμποτῶν κλέψαντα;\nποίαν αὐλητρίδα;\nτί ταῦτα ληρεῖς ὥσπερ ἀπὸ τύμβου πεσών;\nνὴ τὸν Δίʼ αὕτη πού ʼστί σοί γʼ ἡ Δαρδανίς.\nοὔκ, ἀλλʼ ἐν ἀγορᾷ τοῖς θεοῖς δᾲς κάεται.\nδᾲς ἥδε;\nδᾲς δῆτʼ. οὐχ ὁρᾷς ἐστιγμένην;\nτί δὲ τὸ μέλαν τοῦτʼ ἐστὶν αὐτῆς τοὐν μέσῳ;\nἡ πίττα δήπου καομένης ἐξέρχεται.\nὁ δʼ ὄπισθεν οὐχὶ πρωκτός ἐστιν οὑτοσί;\nὄζος μὲν οὖν τῆς δᾳδὸς οὗτος ἐξέχει.\nτί λέγεις σύ; ποῖος ὄζος; οὐκ εἶ δεῦρο σύ;\nἆ ἆ τί μέλλεις δρᾶν;\nἄγειν ταύτην λαβὼν\nἀφελόμενός σε καὶ νομίσας εἶναι σαπρὸν\nκοὐδὲν δύνασθαι δρᾶν.\nἄκουσόν νυν ἐμοῦ.\nὈλυμπίασιν, ἡνίκʼ ἐθεώρουν ἐγώ,\nἘφουδίων ἐμαχέσατʼ Ἀσκώνδᾳ καλῶς\nἤδη γέρων ὤν· εἶτα τῇ πυγμῇ θενὼν\nὁ πρεσβύτερος κατέβαλε τὸν νεώτερον.\nπρὸς ταῦτα τηροῦ μὴ λάβῃς ὑπώπια.\nνὴ τὸν Δίʼ ἐξέμαθές γε τὴν Ὀλυμπίαν.\nἴθι μοι παράστηθʼ, ἀντιβολῶ πρὸς τῶν θεῶν.\nὁδὶ γὰρ ἁνήρ ἐστιν ὅς μʼ ἀπώλεσεν\nτῇ δᾳδὶ παίων, κἀξέβαλεν ἐντευθενὶ\nἄρτους δέκʼ ὀβολῶν κἀπιθήκην τέτταρας.\nὁρᾷς ἃ δέδρακας; πράγματʼ αὖ δεῖ καὶ δίκας\nἔχειν διὰ τὸν σὸν οἶνον.\nοὐδαμῶς γʼ, ἐπεὶ\nλόγοι διαλλάξουσιν αὐτὰ δεξιοί·\nὥστʼ οἶδʼ ὁτιὴ ταύτῃ διαλλαχθήσομαι.\nοὔτοι μὰ τὼ θεὼ καταπροίξει Μυρτίας\nτῆς Ἀγκυλίωνος θυγατέρος καὶ Σωστράτης,\nοὕτω διαφθείρας ἐμοῦ τὰ φορτία.\nἄκουσον ὦ γύναι· λόγον σοι βούλομαι\nλέξαι χαρίεντα.\nμὰ Δία μὴ ʼμοί γʼ ὦ μέλε.\nΑἴσωπον ἀπὸ δείπνου βαδίζονθʼ ἑσπέρας\nθρασεῖα καὶ μεθύση τις ὑλάκτει κύων.\nκἄπειτʼ ἐκεῖνος εἶπεν, ὦ κύον κύον,\nεἰ νὴ Δίʼ ἀντὶ τῆς κακῆς γλώττης ποθὲν\nπυροὺς πρίαιο, σωφρονεῖν ἄν μοι δοκεῖς.\nκαὶ καταγελᾷς μου; προσκαλοῦμαί σʼ ὅστις εἶ\nπρὸς τοὺς ἀγορανόμους βλάβης τῶν φορτίων,\nκλητῆρʼ ἔχουσα Χαιρεφῶντα τουτονί.\nμὰ Δίʼ ἀλλʼ ἄκουσον, ἤν τί σοι δόξω λέγειν.\nΛᾶσός ποτʼ ἀντεδίδασκε καὶ Σιμωνίδης·\nἔπειθʼ ὁ Λᾶσος εἶπεν, ὀλίγον μοι μέλει.\nἄληθες οὗτος;\nκαὶ σὺ δή μοι Χαιρεφῶν\nγυναικὶ † κλητεύειν ἐοικὼς † θαψίνῃ,\nἸνοῖ κρεμαμένῃ πρὸς ποδῶν Εὐριπίδου.\nὁδί τις ἕτερος, ὡς ἔοικεν, ἔρχεται\nκαλούμενός σε· τόν γέ τοι κλητῆρʼ ἔχει.\nοἴμοι κακοδαίμων. προσκαλοῦμαί σʼ ὦ γέρον\nὕβρεως.\nὕβρεως; μὴ μὴ καλέσῃ πρὸς τῶν θεῶν·\nἐγὼ γὰρ ὑπὲρ αὐτοῦ δίκην δίδωμί σοι\nἣν ἂν σὺ τάξῃς, καὶ χάριν προσείσομαι.\nἐγὼ μὲν οὖν αὐτῷ διαλλαχθήσομαι\nἑκών· ὁμολογῶ γὰρ πατάξαι καὶ βαλεῖν.\nἀλλʼ ἐλθὲ δευρί· πότερον ἐπιτρέπεις ἐμοί,\nὅ τι χρή μʼ ἀποτείσαντʼ ἀργύριον τοῦ πράγματος\nεἶναι φίλον τὸ λοιπόν, ἢ σύ μοι φράσεις;\nσὺ λέγε. δικῶν γὰρ οὐ δέομʼ οὐδὲ πραγμάτων.\nἀνὴρ Συβαρίτης ἐξέπεσεν ἐξ ἅρματος,\nκαί πως κατεάγη τῆς κεφαλῆς μέγα σφόδρα·\nἐτύγχανεν γὰρ οὐ τρίβων ὢν ἱππικῆς.\nκἄπειτʼ ἐπιστὰς εἶπʼ ἀνὴρ αὐτῷ φίλος·\nἔρδοι τις ἣν ἕκαστος εἰδείη τέχνην.\nοὕτω δὲ καὶ σὺ παράτρεχʼ ἐς τὰ Πιττάλου.\nοὕμοιά σου καὶ ταῦτα τοῖς ἄλλοις τρόποις.\nἀλλʼ οὖν σὺ μέμνησʼ αὐτὸς ἁπεκρίνατο.\nἄκουε, μὴ φεῦγʼ. ἐν Συβάρει γυνή ποτε\nκατέαξʼ ἐχῖνον.\nταῦτʼ ἐγὼ μαρτύρομαι.\nοὑχῖνος οὖν ἔχων τινʼ ἐπεμαρτύρατο·\nεἶθʼ ἡ Συβαρῖτις εἶπεν, εἰ ναὶ τὰν κόραν\nτὴν μαρτυρίαν ταύτην ἐάσας ἐν τάχει\nἐπίδεσμον ἐπρίω, νοῦν ἂν εἶχες πλείονα.\nὕβριζʼ ἕως ἂν τὴν δίκην ἅρχων καλῇ.\nοὔτοι μὰ τὴν Δήμητρʼ ἔτʼ ἐνταυθοῖ μενεῖς,\nἀλλʼ ἀράμενος οἴσω σε —\nτί ποιεῖς;\nὅ τι ποιῶ;\nεἴσω φέρω σʼ ἐντεῦθεν· εἰ δὲ μή, τάχα\nκλητῆρες ἐπιλείψουσι τοὺς καλουμένους.\nΑἴσωπον οἱ Δελφοί ποτʼ —\nὀλίγον μοι μέλει.\nφιάλην ἐπῃτιῶντο κλέψαι τοῦ θεοῦ·\nὁ δʼ ἔλεξεν αὐτοῖς, ὡς ὁ κάνθαρός ποτε —\nοἴμʼ ὡς ἀπολῶ σʼ αὐτοῖσι τοῖσι κανθάροις.\nζηλῶ γε τῆς εὐτυχίας\nτὸν πρέσβυν οἷ μετέστη\nξηρῶν τρόπων καὶ βιοτῆς·\nἕτερα δὲ νῦν ἀντιμαθὼν\nἦ μέγα τι μεταπεσεῖται\nἐπὶ τὸ τρυφῶν καὶ μαλακόν.\nτάχα δʼ ἂν ἴσως οὐκ ἐθέλοι.\nτὸ γὰρ ἀποστῆναι χαλεπὸν\nφύσεος, ἣν ἔχοι τις ἀεί.\nκαίτοι πολλοὶ ταῦτʼ ἔπαθον·\nξυνόντες γνώμαις ἑτέρων\nμετεβάλοντο τοὺς τρόπους.\nπολλοῦ δʼ ἐπαίνου παρʼ ἐμοὶ\nκαὶ τοῖσιν εὖ φρονοῦσιν\nτυχὼν ἄπεισιν διὰ τὴν\nφιλοπατρίαν καὶ σοφίαν\nὁ παῖς ὁ Φιλοκλέωνος.\nοὐδενὶ γὰρ οὕτως ἀγανῷ\nξυνεγενόμην, οὐδὲ τρόποις\nἐπεμάνην οὐδʼ ἐξεχύθην.\nτί γὰρ ἐκεῖνος ἀντιλέγων\nοὐ κρείττων ἦν, βουλόμενος\nτὸν φύσαντα σεμνοτέροις\nκατακοσμῆσαι πράγμασιν;\nνὴ τὸν Διόνυσον ἄπορά γʼ ἡμῖν πράγματα\nδαίμων τις ἐσκεκύκληκεν ἐς τὴν οἰκίαν.\nὁ γὰρ γέρων ὡς ἔπιε διὰ πολλοῦ χρόνου\nἤκουσέ τʼ αὐλοῦ, περιχαρὴς τῷ πράγματι\nὀρχούμενος τῆς νυκτὸς οὐδὲν παύεται\nτἀρχαἶ ἐκεῖνʼ οἷς Θέσπις ἠγωνίζετο·\nκαὶ τοὺς τραγῳδούς φησιν ἀποδείξειν κρόνους\nτοὺς νῦν διορχησάμενος ὀλίγον ὕστερον.\nτίς ἐπʼ αὐλείοισι θύραις θάσσει;\nτουτὶ καὶ δὴ χωρεῖ τὸ κακόν.\nκλῇθρα χαλάσθω τάδε. καὶ δὴ γὰρ\nσχήματος ἀρχὴ —\nμᾶλλον δέ γʼ ἴσως μανίας ἀρχή.\nπλευρὰν λυγίσαντος ὑπὸ ῥώμης·\nοἶον μυκτὴρ μυκᾶται καὶ\nσφόνδυλος ἀχεῖ.\nπῖθʼ ἑλλέβορον.\nπτήσσει Φρύνιχος ὥς τις ἀλέκτωρ—\nτάχα βαλλήσεις.\nσκέλος οὐράνιόν γʼ ἐκλακτίζων.\nπρωκτὸς χάσκει.\nκατὰ σαυτὸν ὅρα.\nνῦν γὰρ ἐν ἄρθροις τοῖς ἡμετέροις\nστρέφεται χαλαρὰ κοτυληδών.\nοὐκ εὖ;\nμὰ Δίʼ οὐ δῆτʼ, ἀλλὰ μανικὰ πράγματα.\nθέρε νυν ἀνείπω κἀνταγωνιστὰς καλῶ.\nεἴ τις τραγῳδός φησιν ὀρχεῖσθαι καλῶς,\nἐμοὶ διορχησόμενος ἐνθάδʼ εἰσίτω.\nφησίν τις ἢ οὐδείς;\nεἶς γʼ ἐκεινοσὶ μόνος.\nτίς ὁ κακοδαίμων ἐστίν;\nυἱὸς Καρκίνου\nὁ μέσατος.\nἀλλʼ οὗτός γε καταποθήσεται·\nἀπολῶ γὰρ αὐτὸν ἐμμελείᾳ κονδύλου.\nἐν τῷ ῥυθμῷ γὰρ οὐδέν ἐστʼ.\nἀλλʼ ᾠζυρὲ\nἕτερος τραγῳδὸς Καρκινίτης ἔρχεται,\nἀδελφὸς αὐτοῦ.\nνὴ Δίʼ ὠψώνηκʼ ἄρα.\nμὰ τὸν Δίʼ οὐδέν γʼ ἄλλο πλήν γε καρκίνους·\nπροσέρχεται γὰρ ἕτερος αὖ τῶν Καρκίνου.\nτουτὶ τί ἦν τὸ προσέρπον; ὀξὶς ἢ φάλαγξ;\nὁ πινοτήρης οὗτός ἐστι τοῦ γένους,\nὁ σμικρότατος, ὃς τὴν τραγῳδίαν ποιεῖ.\nὦ Καρκίνʼ ὦ μακάριε τῆς εὐπαιδίας,\nὅσον τὸ πλῆθος κατέπεσεν τῶν ὀρχίλων.\nἀτὰρ καταβατέον γʼ ἐπʼ αὐτούς μʼ· ᾠζυρέ,\nἅλμην κύκα τούτοισιν, ἢν ἐγὼ κρατῶ.\nφέρε νυν ἡμεῖς αὐτοῖς ὀλίγον ξυγχωρήσωμεν ἅπαντες,\nἵνʼ ἐφʼ ἡσυχίας ἡμῶν πρόσθεν βεμβικίζωσιν ἑαυτούς.\nἄγʼ ὦ μεγαλώνυμα τέκνα\nτοῦ θαλασσίου θεοῦ,\nπηδᾶτε παρὰ ψάμαθον\nκαὶ θῖνʼ ἁλὸς ἀτρυγέτου,\nκαρίδων ἀδελφοί·\nταχὺν πόδα κυκλοσοβεῖτε,\nκαὶ τὸ Φρυνίχειον\nἐκλακτισάτω τις, ὅπως\nἰδόντες ἄνω σκέλος ὤζωσιν\nοἱ θεαταί.\nστρόβει, παράβαινε κύκλῳ καὶ γάστρισον σεαυτόν,\nῥῖπτε σκέλος οὐράνιον· βέμβικες ἐγγενέσθων.\nκαὐτὸς γὰρ ὁ ποντομέδων ἄναξ πατὴρ προσέρπει\nἡσθεὶς ἐπὶ τοῖσιν ἑαυτοῦ παισὶ τοῖς τριόρχοις.\nἀλλʼ ἐξάγετʼ, εἴ τι φιλεῖτʼ ὀρχούμενοι, θύραζε\nἡμᾶς ταχύ· τοῦτο γὰρ οὐδείς πω πάρος δέδρακεν,\nὀρχούμενον ὅστις ἀπήλλαξεν χορὸν τρυγῳδῶν.\n"};
