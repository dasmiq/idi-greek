var sequence = {"name":"Aristophanes. Peace","data":"\nαἶρʼ αἶρε μᾶζαν ὡς τάχιστα κανθάρῳ.\nἰδού. δὸς αὐτῷ, τῷ κάκιστʼ ἀπολουμένῳ\nκαὶ μήποτʼ αὐτῆς μᾶζαν ἡδίω φάγοι.\nδὸς μᾶζαν ἑτέραν, ἐξ ὀνίδων πεπλασμένην.\nἰδοὺ μάλʼ αὖφις. ποῦ γὰρ ἣν νῦν δὴ ʼφερες;\nκατέφαγεν;\nοὐ μὰ τὸν Δίʼ ἀλλʼ ἐξαρπάσας\nὅλην ἐνέκαψε περικυλίσας τοῖν ποδοῖν.\nἀλλʼ ὡς τάχιστα τρῖβε πολλὰς καὶ πυκνάς.\nἄνδρες κοπρολόγοι προσλάβεσθε πρὸς θεῶν,\nεἰ μή με βούλεσθʼ ἀποπνιγέντα περιιδεῖν.\nἑτέραν ἑτέραν δός, παιδὸς ἡταιρηκότος·\nτετριμμένης γάρ φησιν ἐπιθυμεῖν.\nἰδού.\nἑνὸς μὲν ὦνδρες ἀπολελύσθαι μοι δοκῶ·\nοὐδεὶς γὰρ ἂν φαίη με μάττοντʼ ἐσθίειν.\nαἰβοῖ, φέρʼ ἄλλην χἀτέραν μοι χἀτέραν,\nκαὶ τρῖβʼ ἔθʼ ἑτέρας.\nμὰ τὸν Ἀπόλλω ʼγὼ μὲν οὔ·\nοὐ γὰρ ἔθʼ οἶός τʼ εἴμʼ ὑπερέχειν τῆς ἀντλίας.\nαὐτὴν ἄρʼ οἴσω συλλαβὼν τὴν ἀντλίαν.\nνὴ τὸν Δίʼ ἐς κόρακάς γε καὶ σαυτόν γε πρός.\nὑμῶν δέ γʼ εἴ τις οἶδʼ ἐμοὶ κατειπάτω,\nπόθεν ἂν πριαίμην ῥῖνα μὴ τετρημένην.\nοὐδὲν γὰρ ἔργον ἦν ἄρʼ ἀθλιώτερον\nἢ κανθάρῳ μάττοντα παρέχειν ἐσθίειν.\nὗς μὲν γάρ, ὥσπερ ἂν χέσῃ τις, ἢ κύων\nφαύλως ἐρείδει· τοῦτο δʼ ὑπὸ φρονήματος\nβρενθύεταί τε καὶ φαγεῖν οὐκ ἀξιοῖ,\nἢν μὴ παραθῶ τρίψας διʼ ἡμέρας ὅλης\nὥσπερ γυναικὶ γογγύλην μεμαγμένην.\nἀλλʼ εἰ πέπαυται τῆς ἐδωδῆς σκέψομαι\nτῃδὶ παροίξας τῆς θύρας, ἵνα μή μʼ ἴδῃ.\nἔρειδε, μὴ παύσαιο μηδέποτʼ ἐσθίων\nτέως ἕως σαυτὸν λάθοις διαρραγείς.\nοἷον δὲ κύψας ὁ κατάρατος ἐσθίει,\nὥσπερ παλαιστής, παραβαλὼν τοὺς γομφίους,\nκαὶ ταῦτα τὴν κεφαλήν τε καὶ τὼ χεῖρέ πως\nὡδὶ περιάγων, ὥσπερ οἱ τὰ σχοινία\nτὰ παχέα συμβάλλοντες ἐς τὰς ὁλκάδας.\nμιαρὸν τὸ χρῆμα καὶ κάκοσμον καὶ βορόν·\nχὤτου ποτʼ ἐστὶ δαιμόνων ἡ προσβολὴ\nοὐκ οἶδʼ. Ἀφροδίτης μὲν γὰρ οὔ μοι φαίνεται,\nοὐ μὴν Χαρίτων γε.\nτοῦ γάρ ἐστʼ;\nοὐκ ἔσθʼ ὅπως\nτοῦτʼ ἔστι τὸ τέρας οὐ Διὸς καταιβάτου.\nοὐκοῦν ἂν ἤδη τῶν θεατῶν τις λέγοι\nνεανίας δοκησίσοφος, τὸ δὲ πρᾶγμα τί;\nὁ κάνθαρος δὲ πρὸς τί; κᾆτʼ αὐτῷ γʼ ἀνὴρ\nἸωνικός τίς φησι παρακαθήμενος·\nδοκέω μέν, ἐς Κλέωνα τοῦτʼ αἰνίσσεται,\nὡς κεῖνος ἀναιδέως τὴν σπατίλην ἐσθίει.\nἀλλʼ εἰσιὼν τῷ κανθάρῳ δώσω πιεῖν.\nἐγὼ δὲ τὸν λόγον γε τοῖσι παιδίοις\nκαὶ τοῖσιν ἀνδρίοισι καὶ τοῖς ἀνδράσιν\nκαὶ τοῖς ὑπερτάτοισιν ἀνδράσιν φράσω\nκαὶ τοῖς ὑπερηνορέουσιν ἔτι τούτοις μάλα.\nὁ δεσπότης μου μαίνεται καινὸν τρόπον,\nοὐχ ὅνπερ ὑμεῖς, ἀλλʼ ἕτερον καινὸν πάνυ.\nδιʼ ἡμέρας γὰρ ἐς τὸν οὐρανὸν βλέπων\nὡδὶ κεχηνὼς λοιδορεῖται τῷ Διὶ\nκαί φησιν, ὦ Ζεῦ τί ποτε βουλεύει ποιεῖν;\nκατάθου τὸ κόρημα· μὴ ʼκκόρει τὴν Ἑλλάδα.\nἔα ἔα.\nσιγήσαθʼ, ὡς φωνῆς ἀκούειν μοι δοκῶ.\nὦ Ζεῦ τί δρασείεις ποθʼ ἡμῶν τὸν λεών;\nλήσεις σεαυτὸν τὰς πόλεις ἐκκοκκίσας.\nτοῦτʼ ἔστι τουτὶ τὸ κακὸν αὔθʼ οὑγὼ ʼλεγον.\nτὸ γὰρ παράδειγμα τῶν μανιῶν ἀκούετε·\nἃ δʼ εἶπε πρῶτον ἡνίκʼ ἤρχεθʼ ἡ χολή,\nπεύσεσθʼ. ἔφασκε γὰρ πρὸς αὑτὸν ἐνθαδί·\nπῶς ἄν ποτʼ ἀφικοίμην ἂν εὐθὺ τοῦ Διός;\nἔπειτα λεπτὰ κλιμάκια ποιούμενος,\nπρὸς ταῦτʼ ἀνηρριχᾶτʼ ἂν ἐς τὸν οὐρανόν,\nἕως ξυνετρίβη τῆς κεφαλῆς καταρρυείς.\nἐχθὲς δὲ μετὰ ταῦτʼ ἐκφθαρεὶς οὐκ οἶδʼ ὅποι\nεἰσήγαγʼ Αἰτναῖον μέγιστον κάνθαρον,\nκἄπειτα τοῦτον ἱπποκομεῖν μʼ ἠνάγκασεν,\nκαὐτὸς καταψῶν αὐτὸν ὥσπερ πωλίον,\nὦ Πηγάσειον, φησί, γενναῖον πτερόν,\nὅπως πετήσει μʼ εὐθὺ τοῦ Διὸς λαβών.\nἀλλʼ ὅ τι ποιεῖ τῃδὶ διακύψας ὄψομαι.\nοἴμοι τάλας· ἴτε δεῦρο δεῦρ ὦ γείτονες·\nὁ δεσπότης γάρ μου μετέωρος αἴρεται\nἱππηδὸν ἐς τὸν ἀέρʼ ἐπὶ τοῦ κανθάρου.\nἥσυχος ἥσυχος, ἠρέμα, κάνθων·\nμή μοι σοβαρῶς χώρει λίαν\nεὐθὺς ἀπʼ ἀρχῆς ῥώμῃ πίσυνος,\nπρὶν ἂν ἰδίῃς καὶ διαλύσῃς\nἄρθρων ἶνας πτερύγων ῥύμῃ.\nκαὶ μὴ πνεῖ μοι κακόν, ἀντιβολῶ σʼ·\nεἰ δὲ ποιήσεις τοῦτο, κατʼ οἴκους\nαὐτοῦ μεῖνον τοὺς ἡμετέρους.\nὦ δέσποτʼ ἄναξ ὡς παραπαίεις.\nσίγα σίγα.\nποῖ δῆτʼ ἄλλως μετεωροκοπεῖς;\nὑπὲρ Ἑλλήνων πάντων πέτομαι\nτόλμημα νέον παλαμησάμενος.\nτί πέτει; τί μάτην οὐχ ὑγιαίνεις;\nεὐφημεῖν χρὴ καὶ μὴ φλαῦρον\nμηδὲν γρύζειν ἀλλʼ ὀλολύζειν·\nτοῖς τʼ ἀνθρώποισι φράσον σιγᾶν,\nτοὺς τε κοπρῶνας καὶ τὰς λαύρας\nκαιναῖς πλίνθοισιν ἀνοικοδομεῖν\nκαὶ τοὺς πρωκτοὺς ἐπικλῄειν.\nοὐκ ἔσθʼ ὅπως σιγήσομʼ, ἢν μή μοι φράσῃς\nὅποι πέτεσθαι διανοεῖ.\nτί δʼ ἄλλο γʼ ἢ\nὡς τὸν Δίʼ ἐς τὸν οὐρανόν;\nτίνα νοῦν ἔχων;\nἐρησόμενος ἐκεῖνον Ἑλλήνων πέρι\nἁπαξαπάντων ὅ τι ποιεῖν βουλεύεται.\nἐὰν δὲ μή σοι καταγορεύῃ;\nγράψομαι\nΜήδοισιν αὐτὸν προδιδόναι τὴν Ἑλλάδα.\nμὰ τὸν Διόνυσον οὐδέποτε ζῶντός γʼ ἐμοῦ.\nοὐκ ἔστι παρὰ ταῦτʼ ἄλλʼ.\nἰοὺ ἰοὺ ἰού·\nὦ παιδίʼ ὁ πατὴρ ἀπολιπὼν ἀπέρχεται\nὑμᾶς ἐρήμους ἐς τὸν οὐρανὸν λάθρᾳ.\nἀλλʼ ἀντιβολεῖτε τὸν πατέρ ὦ κακοδαίμονα.\nὦ πάτερ ὦ πάτερ ἆρʼ ἔτυμός γε\nδώμασιν ἡμετέροις φάτις ἥκει,\nὡς σὺ μετʼ ὀρνίθων προλιρὼν ἐμὲ\nἐς κόρακας βαδιεῖ μεταμώνιος;\nἔστι τι τῶνδʼ ἐτύμως; εἴπʼ ὦ πάτερ, εἴ τι φιλεῖς με.\nδοξάσαι ἔστι κόραι, τὸ δʼ ἐτήτυμον ἄχθομαι ὑμῖν,\nἡνίκʼ ἂν αἰτίζητʼ ἄρτον πάππαν με καλοῦσαι,\nἔνδον δʼ ἀργυρίου μηδὲ ψακὰς ᾖ πάνυ πάμπαν.\nἢν δʼ ἐγὼ εὖ πράξας ἔλθω πάλιν, ἕξετʼ ἐν ὥρᾳ\nκολλύραν μεγάλην καὶ κόνδυλον ὄψον ἐρʼ αὐτῇ.\nκαὶ τίς πόρος σοι τῆς ὁδοῦ γενήσεται;\nναῦς μὲν γὰρ οὐκ ἄξει σε ταύτην τὴν ὁδόν.\nπτηνὸς πορεύσει πῶλος· οὐ ναυσθλώσομαι.\nτίς δʼ ἡ ʼπίνοιά σοὐστὶν ὥστε κάνθαρον\nζεύξαντʼ ἐλαύνειν ἐς θεοὺς ὦ παππία;\nἐν τοῖσιν Αἰσώπου λόγοις ἐξηυρέθη\nμόνος πετεινῶν ἐς θεοὺς ἀφιγμένος.\nἄπιστον εἶπας μῦθον ὦ πάτερ πάτερ,\nὅπως κάκοσμον ζῷον ἦλθεν ἐς θεούς.\nἦλθεν κατʼ ἔχθραν αἰετοῦ πάλαι ποτέ,\nᾤʼ ἐκκυλίνδων κἀντιτιμωρούμενος.\nοὐκοῦν ἐχρῆν σε Πηγάσου ζεῦξαι πτερόν,\nὅπως ἐφαίνου τοῖς θεοῖς τραγικώτερος.\nἀλλʼ ὦ μέλʼ ἄν μοι σιτίων διπλῶν ἔδει·\nνῦν δʼ ἃττʼ ἂν αὐτὸς καταφάγω τὰ σιτία,\nτούτοισι τοῖς αὐτοῖσι τοῦτον χορτάσω.\nτί δʼ ἢν ἐς ὑγρὸν πόντιον πέσῃ βάθος;\nπῶς ἐξολισθεῖν πτηνὸς ὢν δυνήσεται;\nἐπίτηδες εἶχον πηδάλιον, ᾧ χρήσομαι·\nτὸ δὲ πλοῖον ἔσται Ναξιουργὴς κάνθαρος.\nλιμὴν δὲ τίς σε δέξεται φορούμενον;\nἐν Πειραιεῖ δήπου ʼστὶ Κανθάρου λιμήν.\nἐκεῖνο τήρει, μὴ σφαλεὶς καταρρυῇς\nἐντεῦθεν, εἶτα χωλὸς ὢν Εὐριπίδῃ\nλόγον παράσχῃς καὶ τραγῳδία γένῃ.\nἐμοὶ μελήσει ταῦτά γʼ. ἀλλὰ χαίρετε.\nὑμεῖς δέ γʼ, ὑπὲρ ὧν τοὺς πόνους ἐγὼ πονῶ,\nμὴ βδεῖτε μηδὲ χέζεθʼ ἡμερῶν τριῶν·\nὡς εἰ μετέωρος οὗτος ὢν ὀσφρήσεται,\nκατωκάρα ῥίψας με βουκολήσεται.\nἀλλʼ ἄγε Πήγασε χώρει χαίρων,\nχρυσοχάλινον πάταγον ψαλίων\nδιακινήσας φαιδροῖς ὠσίν.\nτί ποιεῖς; τί ποιεῖς; ποῖ παρακλίνεις\nτοὺς μυκτῆρας; πρὸς τὰς λαύρας.\nἵει σαυτὸν θαρρῶν ἀπὸ γῆς,\nκᾆτα δρομαίαν πτέρυγʼ ἐκτείνων\nὀρθὸς χώρει Διὸς εἰς αὐλάς,\nἀπὸ μὲν κάκκης τὴν ῥῖνʼ ἀπέχων,\nἀπὸ δʼ ἡμερίων σίτων πάντων.\nἄνθρωπε τί δρᾷς, οὗτος ὁ χέζων\nἐν Πειραιεῖ παρὰ ταῖς πόρναις;\nἀπολεῖς μʼ ἀπολεῖς. οὐ κατορύξεις\nκἀπιφορήσεις τῆς γῆς πολλήν,\nκἀπιφυτεύσεις ἕρπυλλον ἄνω\nκαὶ μύρον ἐπιχεῖς; ὡς ἤν τι πεσὼν\nἐνθένδε πάθω, τοὐμοῦ θανάτου\nπέντε τάλανθʼ ἡ πόλις ἡ Χίων\nδιὰ τὸν σὸν πρωκτὸν ὀφλήσει.\nοἴμʼ ὡς δέδοικα, κοὐκέτι σκώπτων λέγω.\nὦ μηχανοποιὲ πρόσεχε τὸν νοῦν ὡς ἐμέ·\nἤδη στρέφει τι πνεῦμα περὶ τὸν ὀμφαλόν,\nκεἰ μὴ φυλάξει, χορτάσω τὸν κάνθαρον.\nἀτὰρ ἐγγὺς εἶναι τῶν θεῶν ἐμοὶ δοκῶ,\nκαὶ δὴ καθορῶ τὴν οἰκίαν τὴν τοῦ Διός.\nτίς ἐν Διὸς θύραισιν; οὐκ ἀνοίξετε;\nπόθεν βροτοῦ με προσέβαλʼ; ὦναξ Ἡράκλεις\nτουτὶ τί ἐστι τὸ κακόν;\nἱπποκάνθαρος.\nὦ βδελυρὲ καὶ τολμηρὲ κἀναίσχυντε σὺ\nκαὶ μιαρὲ καὶ παμμίαρε καὶ μιαρώτατε,\nπῶς δεῦρʼ ἀνῆλθες ὦ μιαρῶν μιαρώτατε;\nτί σοί ποτʼ ἔστʼ ὄνομʼ; οὐκ ἐρεῖς;\nμιαρώτατος.\nποδαπὸς τὸ γένος δʼ εἶ; φράζε μοι.\nμιαρώτατος.\nπατὴρ δέ σοι τίς ἐστʼ;\nἐμοί; μιαρώτατος.\nοὔτοι μὰ τὴν γῆν ἔσθʼ ὅπως οὐκ ἀποθανεῖ,\nεἰ μὴ κατερεῖς μοι τοὔνομʼ ὅ τι ποτʼ ἔστι σοι.\nΤρυγαῖος Ἀθμονεύς, ἀμπελουργὸς δεξιός,\nοὐ συκοφάντης οὐδʼ ἐραστὴς πραγμάτων.\nἥκεις δὲ κατὰ τί;\nτὰ κρέα ταυτί σοι φέρων.\nὦ δειλακρίων πῶς ἦλθες;\nὦ γλίσχρων ὁρᾷς\nὡς οὐκέτʼ εἶναί σοι δοκῶ μιαρώτατος;\nἴθι νυν κάλεσόν μοι τὸν Δίʼ.\nἰὴ ἰὴ ἰή,\nὅτι οὐδὲ μέλλεις ἐγγὺς εἶναι τῶν θεῶν·\nφροῦδοι γὰρ ἐχθές εἰσιν ἐξῳκισμένοι.\nποῖ γῆς;\nἰδοὺ γῆς.\nἀλλὰ ποῖ;\nπόρρω πάνυ;\nὑπʼ αὐτὸν ἀτεχνῶς τοὐρανοῦ τὸν κύτταρον.\nπῶς οὖν σὺ δῆτʼ ἐνταῦθα κατελείφθης μόνος;\nτὰ λοιπὰ τηρῶ σκευάρια τὰ τῶν θεῶν,\nχυτρίδια καὶ σανίδια κἀμφορείδια.\nἐξῳκίσαντο δʼ οἱ θεοὶ τίνος οὕνεκα;\nἝλλησιν ὀργισθέντες. εἶτʼ ἐνταῦθα μὲν\nἵνʼ ἦσαν αὐτοὶ τὸν Πόλεμον κατῴκισαν,\nὑμᾶς παραδόντες δρᾶν ἀτεχνῶς ὅ τι βούλεται·\nαὐτοὶ δʼ ἀνῳκίσανθʼ ὅπως ἀνωτάτω,\nἵνα μὴ βλέποιεν μαχομένους ὑμᾶς ἔτι\nμηδʼ ἀντιβολούντων μηδὲν αἰσθανοίατο.\nτοῦ δʼ οὕνεχʼ ἡμᾶς ταῦτʼ ἔδρασαν; εἰπέ μοι.\nὁτιὴ πολεμεῖν ᾑρεῖσθʼ ἐκείνων πολλάκις\nσπονδὰς ποιούντων· κεἰ μὲν οἱ Λακωνικοὶ\nὑπερβάλοιντο μικρόν, ἔλεγον ἂν ταδί·\nναὶ τὼ σιὼ νῦν ὡττικίων δωσεῖ δίκαν.\nεἰ δʼ αὖ τι πράξαιτʼ ἀγαθὸν ἁττικωνικοί\nκἄλθοιεν οἱ Λάκωνες εἰρήνης πέρι,\nἐλέγετʼ ἂν ὑμεῖς εὐθύς· ἐξαπατώμεθα\nνὴ τὴν Ἀθηνᾶν, νὴ Δίʼ, οὐχὶ πειστέον·\nἥξουσι καὖθις, ἢν ἔχωμεν τὴν Πύλον.’\nὁ γοῦν χαρακτὴρ ἡμεδαπὸς τῶν ῥημάτων.\nὧν οὕνεκʼ οὐκ οἶδʼ εἴ ποτʼ Εἰρήνην ἔτι\nτὸ λοιπὸν ὄψεσθʼ.\nἀλλὰ ποῖ γὰρ οἴχεται;\nὁ Πόλεμος αὐτὴν ἐνέβαλʼ εἰς ἄντρον βαθύ.\nἐς ποῖον;\nἐς τουτὶ τὸ κάτω, κἄπειθʼ ὁρᾷς\nὅσους ἄνωθεν ἐπεφόρησε τῶν λίθων,\nἵνα μὴ λάβητε μηδέποτʼ αὐτήν.\nεἰπέ μοι,\nἡμᾶς δὲ δὴ τί δρᾶν παρασκευάζεται;\nοὐκ οἶδα πλὴν ἕν, ὅτι θυείαν ἑσπέρας\nὑπερφυᾶ τὸ μέγεθος εἰσηνέγκατο.\nτί δῆτα ταύτῃ τῇ θυείᾳ χρήσεται;\nτρίβειν ἐν αὐτῇ τὰς πόλεις βουλεύεται.\nἀλλʼ εἶμι· καὶ γὰρ ἐξιέναι γνώμην ἐμὴν\nμέλλει· θορυβεῖ γοῦν ἔνδον.\nοἴμοι δείλαιος.\nφέρʼ αὐτὸν ἀποδρῶ· καὶ γὰρ ὥσπερ ᾐσθόμην\nκαὐτὸς θυείας φθέγμα πολεμιστηρίας.\nἰὼ βροτοὶ βροτοὶ βροτοὶ πολυτλήμονες,\nὡς αὐτίκα μάλα τὰς γνάθους ἀλγήσετε.\nὦναξ Ἄπολλον τῆς θυείας τοῦ πλάτους,\nὅσον κακόν, καὶ τοῦ Πολέμου τοῦ βλέμματος.\nἆρʼ οὗτός ἐστʼ ἐκεῖνος ὃν καὶ φεύγομεν,\nὁ δεινός, ὁ ταλαύρινος, ὁ κατὰ τοῖν σκελοῖν;\nἰὼ Πρασιαὶ τρὶς ἄθλιαι καὶ πεντάκις\nκαὶ πολλοδεκάκις, ὡς ἀπολεῖσθε τήμερον.\nτουτὶ μὲν ἄνδρες οὐδὲν ἡμῖν πρᾶγμά πω·\nτὸ γὰρ κακὸν τοῦτʼ ἐστὶ τῆς Λακωνικῆς.\nὦ Μέγαρα Μέγαρʼ ὡς ἐπιτετρίψεσθʼ αὐτίκα\nἁπαξάπαντα καταμεμυττωτευμένα.\nβαβαὶ βαβαιὰξ ὡς μεγάλα καὶ δριμέα\nτοῖσι Μεγαρεῦσιν ἐνέβαλεν τὰ κλαύματα.\nἰὼ Σικελία καὶ σὺ δʼ ὡς ἀπόλλυσαι.\nοἵα πόλις τάλαινα διακναισθήσεται.\nφέρʼ ἐπιχέω καὶ τὸ μέλι τουτὶ τἀττικόν.\nοὗτος παραινῶ σοι μέλιτι χρῆσθἀτέρῳ.\nτετρώβολον τοῦτʼ ἐστί· φείδου τἀττικοῦ.\nπαῖ παῖ Κυδοιμέ.\nτί με καλεῖς;\nκλαύσει μακρά.\nἕστηκας ἀργός; οὑτοσί σοι κόνδυλος.\nὡς δριμύς. οἴμοι μοι τάλας ὦ δέσποτα.\nμῶν τῶν σκορόδων ἐνέβαλες ἐς τὸν κόνδυλον;\nοἴσεις ἀλετρίβανον τρέχων;\nἀλλʼ ὦ μέλε\nοὐκ ἔστιν ἡμῖν· ἐχθὲς εἰσῳκίσμεθα.\nοὔκουν παρʼ Ἀθηναίων μεταθρέξει ταχὺ πάνυ;\nἔγωγε νὴ Δίʼ· εἰ δὲ μή γε, κλαύσομαι.\nἄγε δὴ τί δρῶμεν ὦ πόνηρʼ ἀνθρώπια;\nὁρᾶτε τὸν κίνδυνον ἡμῖν ὡς μέγας·\nεἴπερ γὰρ ἥξει τὸν ἀλετρίβανον φέρων,\nτούτῳ ταράξει τὰς πόλεις καθήμενος.\nἀλλʼ ὦ Διόνυσʼ ἀπόλοιτο καὶ μὴ ʼλθοι φέρων.\nοὗτος.\nτί ἔστιν;\nοὐ φέρεις;\nτὸ δεῖνα γὰρ\nἀπόλωλʼ Ἀθηναίοισιν ἁλετρίβανος,\nὁ βυρσοπώλης, ὃς ἐκύκα τὴν Ἑλλάδα.\nεὖ γʼ ὦ πότνια δέσποινʼ Ἀθηναία ποιῶν\nἀπόλωλʼ ἐκεῖνος κἀν δέοντι τῇ πόλει,\nἢ πρίν γε τὸν μυττωτὸν ἡμῖν ἐγχέαι.\nοὔκουν ἕτερον δῆτʼ ἐκ Λακεδαίμονος μέτει\nἀνύσας τι;\nταῦτʼ ὦ δέσποθʼ.\nἧκέ νυν ταχύ.\nὦνδρες τί πεισόμεσθα; νῦν ἀγὼν μέγας.\nἀλλʼ εἴ τις ὑμῶν ἐν Σαμοθρᾴκῃ τυγχάνει\nμεμυημένος, νῦν ἐστιν εὔξασθαι καλὸν\nἀποστραφῆναι τοῦ μετιόντος τὼ πόδε.\nοἴμοι τάλας, οἴμοι γε κἄτʼ οἴμοι μάλα.\nτί ἔστι; μῶν οὐκ αὖ φέρεις;\nἀπόλωλε γὰρ\nκαὶ τοῖς Λακεδαιμονίοισιν ἁλετρίβανος.\nπῶς ὦ πανοῦργʼ;\nἐς τἀπὶ Θρᾴκης χωρία\nχρήσαντες ἑτέροις αὐτὸν εἶτʼ ἀπώλεσαν.\nεὖ γʼ εὖ γε ποιήσαντες ὦ Διοσκόρω.\nἴσως ἂν εὖ γένοιτο· θαρρεῖτʼ ὦ βροτοί.\nἀπόφερε τὰ σκεύη λαβὼν ταυτὶ πάλιν·\nἐγὼ δὲ δοίδυκʼ εἰσιὼν ποιήσομαι.\nνῦν τοῦτʼ ἐκεῖνʼ ἥκει τὸ Δάτιδος μέλος,\nὃ δεφόμενός ποτʼ ᾖδε τῆς μεσημβρίας,\nὡς ἥδομαι καὶ χαίρομαι κεὐφραίνομαι.\nνῦν ἐστιν ἡμῖν ὦνδρες Ἕλληνες καλὸν\nἀπαλλαγεῖσι πραγμάτων τε καὶ μαχῶν\nἐξελκύσαι τὴν πᾶσιν Εἰρήνην φίλην,\nπρὶν ἕτερον αὖ δοίδυκα κωλῦσαί τινα.\nἀλλʼ ὦ γεωργοὶ κἄμποροι καὶ τέκτονες\nκαὶ δημιουργοὶ καὶ μέτοικοι καὶ ξένοι\nκαὶ νησιῶται, δεῦρʼ ἴτʼ ὦ πάντες λεῴ,\nὡς τάχιστʼ ἄμας λαβόντες καὶ μοχλοὺς καὶ σχοινία·\nνῦν γὰρ ἡμῖν ἁρπάσαι πάρεστιν ἀγαθοῦ δαίμονος.\nδεῦρο πᾶς χώρει προθύμως εὐθὺ τῆς σωτηρίας.\nὦ Πανέλληνες βοηθήσωμεν, εἴπερ πώποτε,\nτάξεων ἀπαλλαγέντες καὶ κακῶν φοινικικῶν·\nἡμέρα γὰρ ἐξέλαμψεν ἥδε μισολάμαχος.\nπρὸς τάδʼ ἡμῖν, εἴ τι χρὴ δρᾶν, φράζε κἀρχιτεκτόνει·\nοὐ γὰρ ἔσθʼ ὅπως ἀπειπεῖν ἂν δοκῶ μοι τήμερον,\nπρὶν μοχλοῖς καὶ μηχαναῖσιν ἐς τὸ φῶς ἀνελκύσαι\nτὴν θεῶν πασῶν μεγίστην καὶ φιλαμπελωτάτην.\nοὐ σιωπήσεσθʼ, ὅπως μὴ περιχαρεῖς τῷ πράγματι\nτὸν Πόλεμον ἐκζωπυρήσετʼ ἔνδοθεν κεκραγότες;\nἀλλʼ ἀκούσαντες τοιούτου χαίρομεν κηρύγματος.\nοὐ γὰρ ἦν ἔχοντας ἥκειν σιτίʼ ἡμερῶν τριῶν.\nεὐλαβεῖσθέ νυν ἐκεῖνον τὸν κάτωθεν Κέρβερον,\nμὴ παφλάζων καὶ κεκραγὼς ὥσπερ ἡνίκʼ ἐνθάδʼ ἦν,\nἐμποδὼν ἡμῖν γένηται τὴν θεὸν μὴ ʼξελκύσαι.\nοὔτι καὶ νῦν ἔστιν αὐτὴν ὅστις ἐξαιρήσεται,\nἢν ἅπαξ ἐς χεῖρας ἔλθῃ τὰς ἐμάς. ἰοῦ ἰοῦ.\nἐξολεῖτέ μʼ ὦνδρες, εἰ μὴ τῆς βοῆς ἀνήσετε·\nἐκδραμὼν γὰρ πάντα ταυτὶ συνταράξει τοῖν ποδοῖν.\nὡς κυκάτω καὶ πατείτω πάντα καὶ ταραττέτω,\nοὐ γὰρ ἂν χαίροντες ἡμεῖς τήμερον παυσαίμεθʼ ἄν.\nτί τὸ κακόν; τί πάσχετʼ ὦνδρες; μηδαμῶς πρὸς τῶν θεῶν\nπρᾶγμα κάλλιστον διαφθείρητε διὰ τὰ σχήματα.\nἀλλʼ ἔγωγʼ οὐ σχηματίζειν βούλομʼ, ἀλλʼ ὑφʼ ἡδονῆς\nοὐκ ἐμοῦ κινοῦντος αὐτὼ τὼ σκέλει χορεύετον.\nμή τι καὶ νυνί γʼ ἔτʼ, ἀλλὰ παῦε παῦʼ ὀρχούμενος.\nἢν ἰδοὺ καὶ δὴ πέπαυμαι.\nφῄς γε, παύει δʼ οὐδέπω.\nἓν μὲν οὖν τουτί μʼ ἔασον ἑλκύσαι, καὶ μηκέτι.\nτοῦτό νυν, καὶ μηκέτʼ ἄλλο μηδὲν ὀρχήσησθʼ ἔτι.\nοὐκ ἂν ὀρχησαίμεθʼ, εἴπερ ὠφελήσαιμέν τί σε.\nἀλλʼ ὁρᾶτʼ οὔπω πέπαυσθε.\nτουτογὶ νὴ τὸν Δία\nτὸ σκέλος ῥίψαντες ἤδη λήγομεν τὸ δεξιόν.\nἐπιδίδωμι τοῦτό γʼ ὑμῖν ὥστε μὴ λυπεῖν ἔτι.\nἀλλὰ καὶ τἀριστερόν τοί μʼ ἐστʼ ἀναγκαίως ἔχον.\nἥδομαι γὰρ καὶ γέγηθα καὶ πέπορδα καὶ γελῶ\nμᾶλλον ἢ τὸ γῆρας ἐκδὺς ἐκφυγὼν τὴν ἀσπίδα.\nμή τι καὶ νυνί γε χαίρετʼ· οὐ γὰρ ἴστε πω σαφῶς·\nἀλλʼ ὅταν λάβωμεν αὐτήν, τηνικαῦτα χαίρετε\nκαὶ βοᾶτε καὶ γελᾶτʼ· ἤδη\nγὰρ ἐξέσται τόθʼ ὑμῖν\nπλεῖν μένειν βινεῖν καθεύδειν,\nἐς πανηγύρεις θεωρεῖν,\nἑστιᾶσθαι κοτταβίζειν,\n†συβαρίζειν†\nἰοῦ ἰοῦ κεκραγέναι.\nεἰ γὰρ ἐκγένοιτʼ ἰδεῖν ταύτην με τὴν ἡμέραν ποτέ.\nπολλὰ γὰρ ἀνεσχόμην πράγματά τε καὶ στιβάδας, ἃς\nἔλαχε Φορμίων·\nκοὐκέτʼ ἄν μʼ εὕροις δικαστὴν δριμὺν οὐδὲ δύσκολον,\nοὐδὲ τοὺς τρόπους γε δήπου σκληρὸν ὥσπερ καὶ πρὸ τοῦ,\nἀλλʼ ἁπαλὸν ἄν μʼ ἴδοις καὶ πολὺ νεώτερον,\nἀπαλλαγέντα πραγμάτων.\nκαὶ γὰρ ἱκανὸν χρόνον ἀπολλύμεθα καὶ κατατετρίμμεθα πλανώμενοι\nἐς Λύκειον κἀκ Λυκείου ξὺν δορὶ ξὺν ἀσπίδι.\nἀλλʼ ὅ τι μάλιστα χαριούμεθα ποιοῦντες, ἄγε\nφράζε· σὲ γὰρ αὐτοκράτορʼ εἵλετʼ ἀγαθή τις ἡμῖν τύχη.\nφέρε δὴ κατίδω ποῖ τοὺς λίθους ἀφέλξομεν.\nὦ μιαρὲ καὶ τολμηρὲ τί ποιεῖν διανοεῖ;\nοὐδὲν πονηρόν, ἀλλʼ ὅπερ καὶ Κιλλικῶν.\nἀπόλωλας ὦ κακόδαιμον.\nοὐκοῦν ἢν λάχω.\nἙρμῆς γὰρ ὢν κλήρῳ ποιήσεις οἶδʼ ὅτι.\nἀπόλωλας, ἐξόλωλας.\nἐς τίνʼ ἡμέραν;\nεἰς αὐτίκα μάλʼ.\nἀλλʼ οὐδὲν ἠμπόληκά πω,\nοὔτʼ ἄλφιτʼ οὔτε τυρόν, ὡς ἀπολούμενος.\nκαὶ μὴν ἐπιτέτριψαί γε.\nκᾆτα τῷ τρόπῳ\nοὐκ ᾐσθόμην ἀγαθὸν τοσουτονὶ λαβών;\nἆρʼ οἶσθα θάνατον ὅτι προεῖφʼ ὁ Ζεὺς ὃς ἂν\nταύτην ἀνορύττων εὑρεθῇ;\nνῦν ἆρά με\nἅπασʼ ἀνάγκη ʼστʼ ἀποθανεῖν;\nεὖ ἴσθʼ ὅτι.\nἐς χοιρίδιόν μοί νυν δάνεισον τρεῖς δραχμάς·\nδεῖ γὰρ μυηθῆναί με πρὶν τεθνηκέναι.\nὦ Ζεῦ κεραυνοβρόντα.\nμὴ πρὸς τῶν θεῶν\nἡμῶν κατείπῃς, ἀντιβολῶ σε δέσποτα.\nοὐκ ἂν σιωπήσαιμι.\nναὶ πρὸς τῶν κρεῶν,\nἁγὼ προθύμως σοι φέρων ἀφικόμην.\nἀλλʼ ὦ μέλʼ ὑπὸ τοῦ Διὸς ἀμαλδυνθήσομαι,\nεἰ μὴ τετορήσω ταῦτα καὶ λακήσομαι.\nμή νυν λακήσῃς, λίσσομαί σʼ ὦρμῄδιον.\nεἰπέ μοι, τί πάσχετʼ ὦνδρες; ἕστατʼ ἐκπεπληγμένοι.\nὦ πόνηροι μὴ σιωπᾶτʼ· εἰ δὲ μή, λακήσεται.\nμηδαμῶς ὦ δέσποθʼ Ἑρμῆ, μηδαμῶς, μηδαμῶς,\nεἴ τι κεχαρισμένον χοιρίδιον οἶσθα παρʼ ἐμοῦ γε κατεδηδοκώς,\nτοῦτο μὴ φαῦλον νόμιζʼ ἐν τῷδε τῷ νῦν πράγματι.\nοὐκ ἀκούεις οἷα θωπεύουσί σʼ ὦναξ δέσποτα;\n†μὴ γένῃ παλίγκοτος ἀντιβολοῦσιν ἡμῖν,†\nὥστε τήνδε μὴ λαβεῖν·\nἀλλὰ χάρισʼ ὦ φιλανθρωπότατε καὶ μεγαλοδωρότατε δαιμόνων,\nεἴ τι Πεισάνδρου βδελύττει τοὺς λόφους καὶ τὰς ὀφρῦς.\nκαί σε θυσίαισιν ἱεραῖσι προσόδοις τε μεγάλαισι\nδιὰ παντὸς ὦ δέσποτʼ ἀγαλοῦμεν ἡμεῖς ἀεί.\nἴθʼ, ἀντιβολῶ σʼ, ἐλέησον αὐτῶν τὴν ὄπα,\nἐπεί σε καὶ τιμῶσι μᾶλλον ἢ πρὸ τοῦ.\nκλέπται γάρ εἰσι νῦν γε μᾶλλον ἢ πρὸ τοῦ.\nκαί σοι φράσω τι πρᾶγμα δεινὸν καὶ μέγα,\nὃ τοῖς θεοῖς ἅπασιν ἐπιβουλεύεται.\nἴθι δὴ κάτειπʼ· ἴσως γὰρ ἂν πείσαις ἐμέ.\nἡ γὰρ Σελήνη χὠ πανοῦργος Ἥλιος\nὑμῖν ἐπιβουλεύοντε πολὺν ἤδη χρόνον\nτοῖς βαρβάροισι προδίδοτον τὴν Ἑλλάδα.\nἵνα δὴ τί τοῦτο δρᾶτον;\nὁτιὴ νὴ Δία\nἡμεῖς μὲν ὑμῖν θύομεν, τούτοισι δὲ\nοἱ βάρβαροι θύουσι. διὰ τοῦτʼ εἰκότως\nβούλοιντʼ ἂν ἡμᾶς πάντας ἐξολωλέναι,\nἵνα τὰς τελετὰς λάβοιεν αὐτοὶ τῶν θεῶν.\nταῦτʼ ἄρα πάλαι τῶν ἡμερῶν παρεκλεπτέτην\nκαὶ τοῦ κύκλου παρέτρωγον ὑφʼ ἁμαρτωλίας.\nναὶ μὰ Δία. πρὸς ταῦτʼ ὦ φίλʼ Ἑρμῆ ξύλλαβε\nἡμῖν προθύμως τήνδε καὶ ξυνέλκυσον.\nκαί σοι τὰ μεγάλʼ ἡμεῖς Παναθήναιʼ ἄξομεν\nπάσας τε τὰς ἄλλας τελετὰς τὰς τῶν θεῶν,\nμυστήριʼ Ἑρμῇ, Διιπόλειʼ, Ἀδώνια·\nἄλλαι τέ σοι πόλεις πεπαυμέναι κακῶν\nἀλεξικάκῳ θύσουσιν Ἑρμῇ πανταχοῦ.\nχἄτερʼ ἔτι πόλλʼ ἕξεις ἀγαθά. πρῶτον δέ σοι\nδῶρον δίδωμι τήνδʼ, ἵνα σπένδειν ἔχῃς.\nοἴμʼ ὡς ἐλεήμων εἴμʼ ἀεὶ τῶν χρυσίδων.\nὑμέτερον ἐντεῦθεν ἔργον ὦνδρες. ἀλλὰ ταῖς ἄμαις\nεἰσιόντες ὡς τάχιστα τοὺς λίθους ἀφέλκετε.\nταῦτα δράσομεν· σὺ δʼ ἡμῖν ὦ θεῶν σοφώτατε\nἅττα χρὴ ποιεῖν ἐφεστὼς φράζε δημιουργικῶς·\nτἄλλα δʼ εὑρήσεις ὑπουργεῖν ὄντας ἡμᾶς οὐ κακούς.\nἄγε δὴ σὺ ταχέως ὕπεχε τὴν φιάλην, ὅπως\nἔργῳ ʼφιαλοῦμεν εὐξάμενοι τοῖσιν θεοῖς.\nσπονδὴ σπονδή·\nεὐφημεῖτε εὐφημεῖτε.\nσπένδοντες εὐχόμεσθα τὴν νῦν ἡμέραν\nἝλλησιν ἄρξαι πᾶσι πολλῶν κἀγαθῶν,\nχὤστις προθύμως ξυλλάβοι τῶν σχοινίων,\nτοῦτον τὸν ἄνδρα μὴ λαβεῖν ποτʼ ἀσπίδα.\nμὰ Δίʼ ἀλλʼ ἐν εἰρήνῃ διαγαγεῖν τὸν βίον,\nἔχονθʼ ἑταίραν καὶ σκαλεύοντʼ ἄνθρακας.\nὅστις δὲ πόλεμον μᾶλλον εἶναι βούλεται\nμηδέποτε παύσασθʼ αὐτὸν ὦ Διόνυσʼ ἄναξ\nἐκ τῶν ὀλεκράνων ἀκίδας ἐξαιρούμενον.\nκεἴ τις ἐπιθυμῶν ταξιαρχεῖν σοὶ φθονεῖ\nἐς φῶς ἀνελθεῖν ὦ πότνιʼ, ἐν ταῖσιν μάχαις\nπάσχοι γε τοιαῦθʼ οἷάπερ Κλεώνυμος.\nκεἴ τις δορυξὸς ἢ κάπηλος ἀσπίδων,\nἵνʼ ἐμπολᾷ βέλτιον, ἐπιθυμεῖ μαχῶν\nληφθεὶς ὑπὸ λῃστῶν ἐσθίοι κριθὰς μόνας.\nκεἴ τις στρατηγεῖν βουλόμενος μὴ ξυλλάβοι,\nἢ δοῦλος αὐτομολεῖν παρεσκευασμένος\nἐπὶ τοῦ τροχοῦ γʼ ἕλκοιτο μαστιγούμενος.\nἡμῖν δʼ ἀγαθὰ γένοιτʼ. ἰὴ παιὼν ἰή.\nἄφελε τὸ παίειν ἀλλʼ ἰὴ μόνον λέγε.\nἰὴ ἰὴ τοίνυν, ἰὴ μόνον λέγω.\nἙρμῇ Χάρισιν Ὥραισιν Ἀφροδίτῃ Πόθῳ.\nἌρει δέ;\nμὴ μή.\nμηδʼ Ἐνυαλίῳ γε;\nμή.\nὑπότεινε δὴ πᾶς καὶ κάταγε τοῖσιν κάλῳς.\nὦ εἶα.\nεἶα μάλα.\nὦ εἶα.\nεἶα ἔτι μάλα.\nὦ εἶα, ὦ εἶα.\nἀλλʼ οὐχ ἕλκουσʼ ἅνδρες ὁμοίως.\nοὐ ξυλλήψεσθʼ; οἷʼ ὀγκύλλεσθʼ·\nοἰμώξεσθʼ οἱ Βοιωτοί.\nεἶά νυν.\nεἶα ὦ.\nἀλλʼ ἄγετε ξυνανέλκετε καὶ σφώ.\nοὔκουν ἕλκω κἀξαρτῶμαι\nκἀπεμπίπτω καὶ σπουδάζω;\nπῶς οὖν οὐ χωρεῖ τοὔργον;\nὦ Λάμαχʼ ἀδικεῖς ἐμποδὼν καθήμενος.\nοὐδὲν δεόμεθʼ ὦνθρωπε τῆς σῆς μορμόνος.\nοὐδʼ οἵδε γʼ εἷλκον οὐδὲν ἁργεῖοι πάλαι\nἀλλʼ ἢ κατεγέλων τῶν ταλαιπωρουμένων,\nκαὶ ταῦτα διχόθεν μισθοφοροῦντες ἄλφιτα.\nἀλλʼ οἱ Λάκωνες ὦγάθʼ ἕλκουσʼ ἀνδρικῶς.\nἆρʼ οἶσθʼ ὅσοι γʼ αὐτῶν ἔχονται τοῦ ξύλου,\nμόνοι προθυμοῦντʼ· ἀλλʼ ὁ χαλκεὺς οὐκ ἐᾷ.\nοὐδʼ οἱ Μεγαρῆς δρῶσʼ οὐδέν· ἕλκουσιν δʼ ὅμως\nγλισχρότατα σαρκάζοντες ὥσπερ κυνίδια,\nὑπὸ τοῦ γε λιμοῦ νὴ Δίʼ ἐξολωλότες.\nοὐδὲν ποιοῦμεν ὦνδρες· ἀλλ ὁμοθυμαδὸν\nἅπασιν ἡμῖν αὖθις ἀντιληπτέον.\nὦ εἶα.\nεἶα μάλα.\nὦ εἶα.\nεἶα νὴ Δία.\nμικρόν γε κινοῦμεν.\nοὔκουν δεινὸν\nτοὺς μὲν τείνειν τοὺς δʼ ἀντισπᾶν;\nπληγὰς λήψεσθʼ ὦργεῖοι.\nεἶά νυν.\nεἶα ὦ.\nὡς κακόνοι τινές εἰσιν ἐν ἡμῖν.\nὑμεῖς μὲν γοῦν οἱ κιττῶντες\nτῆς εἰρήνης σπᾶτʼ ἀνδρείως.\nἀλλʼ εἴσʼ οἳ κωλύουσιν.\nἄνδρες Μεγαρῆς οὐκ ἐς κόρακας ἐρρήσετε;\nμισεῖ γὰρ ὑμᾶς ἡ θεὸς μεμνημένη·\nπρῶτοι γὰρ αὐτὴν τοῖς σκορόδοις ἠλείψατε.\nκαὶ τοῖς Ἀθηναίοισι παύσασθαι λέγω\nἐντεῦθεν ἐχομένοις ὅθεν νῦν ἕλκετε·\nοὐδὲν γὰρ ἄλλο δρᾶτε πλὴν δικάζετε.\nἀλλʼ εἴπερ ἐπιθυμεῖτε τήνδʼ ἐξελκύσαι,\nπρὸς τὴν θάλατταν ὀλίγον ὑποχωρήσατε.\nἄγʼ ὦνδρες αὐτοὶ δὴ μόνοι λαβώμεθʼ οἱ γεωργοί.\nχωρεῖ γέ τοι τὸ πρᾶγμα πολλῷ μᾶλλον ὦνδρες ὑμῖν.\nχωρεῖν τὸ πρᾶγμά φησιν· ἀλλὰ πᾶς ἀνὴρ προθυμοῦ.\nοἵ τοι γεωργοὶ τοὔργον ἐξέλκουσι κἄλλος οὐδείς.\nἄγε νυν ἄγε πᾶς.\nκαὶ μὴν ὁμοῦ ʼστιν ἤδη.\nμή νυν ἀνῶμεν ἀλλʼ ἐπεντείνωμεν\nἀνδρικώτερον.\nἤδη ʼστὶ τοῦτʼ ἐκεῖνο.\nὦ εἶα νῦν, ὦ εἶα πᾶς.\nὦ εἶα εἶα εἶα εἶα εἶα εἶα.\nὦ εἶα εἶα εἶα εἶα εἶα πᾶς.\nὦ πότνια βοτρυόδωρε τί προσείπω σʼ ἔπος;\nπόθεν ἂν λάβοιμι ῥῆμα μυριάμφορον\nὅτῳ προσείπω σʼ; οὐ γὰρ εἶχον οἴκοθεν.\nὦ χαῖρʼ Ὀπώρα, καὶ σὺ δʼ ὦ Θεωρία.\nοἷον δʼ ἔχεις τὸ πρόσωπον ὦ Θεωρία,\nοἷον δὲ πνεῖς, ὡς ἡδὺ κατὰ τῆς καρδίας,\nγλυκύτατον ὥσπερ ἀστρατείας καὶ μύρου.\nμῶν οὖν ὅμοιον καὶ γυλιοῦ στρατιωτικοῦ;\nἀπέπτυσʼ ἐχθροῦ φωτὸς ἔχθιστον πλέκος.\nτοῦ μὲν γὰρ ὄζει κρομμυοξυρεγμίας,\nταύτης δʼ ὀπώρας, ὑποδοχῆς, Διονυσίων,\nαὐλῶν, τραγῳδῶν, Σοφοκλέους μελῶν, κιχλῶν,\nἐπυλλίων Εὐριπίδου—\nκλαύσἄρα σὺ\nταύτης καταψευδόμενος· οὐ γὰρ ἥδεται\nαὕτη ποιητῇ ῥηματίων δικανικῶν.\nκιττοῦ, τρυγοίπου, προβατίων βληχωμένων,\n† κόλπου † γυναικῶν διατρεχουσῶν εἰς ἀγρόν,\nδούλης μεθυούσης, ἀνατετραμμένου χοῶς,\nἄλλων τε πολλῶν κἀγαθῶν—\nἴθι νυν ἄθρει\nοἷον πρὸς ἀλλήλας λαλοῦσιν αἱ πόλεις\nδιαλλαγεῖσαι καὶ γελῶσιν ἄσμεναι,\nκαὶ ταῦτα δαιμονίως ὑπωπιασμέναι\nἁπαξάπασαι καὶ κυάθους προσκείμεναι.\nκαὶ τῶνδε τοίνυν τῶν θεωμένων σκόπει\nτὰ πρόσωφʼ, ἵνα γνῷς τὰς τέχνας.\nαἰβοῖ τάλας,\nἐκεινονὶ γοῦν τὸν λοφοποιὸν οὐχ ὁρᾷς\nτίλλονθʼ ἑαυτόν;\nὁ δέ γε τὰς σμινύας ποιῶν\nκατέπαρδεν ἄρτι τοῦ ξιφουργοῦ ʼκεινουί.\nὁ δὲ δρεπανουργὸς οὐχ ὁρᾷς ὡς ἥδεται,\nκαὶ τὸν δορυξὸν οἷον ἐσκιμάλισεν;\nἴθι νυν ἄνειπε τοὺς γεωργοὺς ἀπιέναι.\nἀκούετε λεῴ· τοὺς γεωργοὺς ἀπιέναι\nτὰ γεωργικὰ σκεύη λαβόντας εἰς ἀγρὸν\nὡς τάχιστʼ ἄνευ δορατίου καὶ ξίφους κἀκοντίου·\nὡς ἅπαντʼ ἤδη ʼστὶ μεστὰ τἀνθάδʼ εἰρήνης σαπρᾶς.\nἀλλὰ πᾶς χώρει πρὸς ἔργον εἰς ἀγρὸν παιωνίσας.\nὦ ποθεινὴ τοῖς δικαίοις καὶ γεωργοῖς ἡμέρα,\nἄσμενός σʼ ἰδὼν προσειπεῖν βούλομαι τὰς ἀμπέλους,\nτάς τε συκᾶς, ἃς ἐγὼ ʼφύτευον ὢν νεώτερος,\nἀσπάσασθαι θυμὸς ἡμῖν ἐστι πολλοστῷ χρόνῳ.\nνῦν μὲν οὖν ὦνδρες προσευξώμεσθα πρῶτον τῇ θεῷ,\nἥπερ ἡμῶν τοὺς λόφους ἀφεῖλε καὶ τὰς Γοργόνας·\nεἶθʼ ὅπως Λιταργιοῦμεν οἴκαδʼ ἐς τὰ χωρία,\nἐμπολήσαντές τι χρηστὸν εἰς ἀγρὸν ταρίχιον.\nὦ Πόσειδον ὡς καλὸν τὸ στῖφος αὐτῶν φαίνεται\nκαὶ πυκνὸν καὶ γοργὸν ὥσπερ μᾶζα καὶ πανδαισία.\nνὴ Δίʼ ἡ γὰρ σφῦρα λαμπρὸν ἦν ἄρʼ ἐξωπλισμένη,\nαἵ τε θρίνακες διαστίλβουσι πρὸς τὸν ἥλιον.\nἦ καλῶς αὐτῶν ἀπαλλάξειεν ἂν μετόρχιον.\nὥστʼ ἔγωγʼ ἤδη ʼπιθυμῶ καὐτὸς ἐλθεῖν εἰς ἀγρὸν\nκαὶ τριαινοῦν τῇ δικέλλῃ διὰ χρόνου τὸ γῄδιον.\nἀλλʼ ἀναμνησθέντες ὦνδρες\nτῆς διαίτης τῆς παλαιᾶς,\nἣν παρεῖχʼ αὕτη ποθʼ ἡμῖν,\nτῶν τε παλασίων ἐκείνων\nτῶν τε σύκων τῶν τε μύρτων,\nτῆς τρυγός τε τῆς γλυκείας\nτῆς ἰωνιᾶς τε τῆς πρὸς\nτῷ φρέατι τῶν τʼ ἐλαῶν\nὧν ποθοῦμεν,\nἀντὶ τούτων τήνδε νυνὶ\nτὴν θεὸν προσείπατε.\nχαῖρε χαῖρʼ, ὡς ἀσμένοισιν ἦλθες, ὦ φιλτάτη.\nσῷ γὰρ ἐδάμην πόθῳ, δαιμόνια βουλόμενος εἰς ἀγρὸν ἀνερπύσαι\n\nἦσθα γὰρ μέγιστον ἡμῖν κέρδος ὦ ποθουμένη\nπᾶσιν ὁπόσοι γεωργὸν βίον ἐτρίβομεν.\nμόνη γὰρ ἡμᾶς ὠφέλεις.\nπολλὰ γὰρ ἐπάσχομεν πρίν ποτʼ ἐπὶ σοῦ γλυκέα κἀδάπανα καὶ φίλα.\nτοῖς ἀγροίκοισιν γὰρ ἦσθα χῖδρα καὶ σωτηρία.\nὥστε σὲ τά τʼ ἀμπέλια καὶ τὰ νέα συκίδια\nτἄλλα θʼ ὁπόσʼ ἔστι φυτὰ\nπροσγελάσεται λαβόντʼ ἄσμενα.\nἀλλὰ ποῦ ποτʼ ἦν ἀφʼ ἡμῶν τὸν πολὺν τοῦτον χρόνον\nἥδε; τοῦθʼ ἡμᾶς δίδαξον ὦ θεῶν εὐνούστατε.\nὦ σοφώτατοι γεωργοί, τἀμὰ δὴ ξυνίετε\nῥήματʼ, εἰ βούλεσθʼ ἀκοῦσαι τήνδʼ ὅπως ἀπώλετο.\nπρῶτα μὲν γὰρ †αὐτῆς ἦρξεν† Φειδίας πράξας κακῶς·\nεἶτα Περικλέης φοβηθεὶς μὴ μετάσχοι τῆς τύχης,\nτὰς φύσεις ὑμῶν δεδοικὼς καὶ τὸν αὐτοδὰξ τρόπον,\nπρὶν παθεῖν τι δεινὸν αὐτός, ἐξέφλεξε τὴν πόλιν.\nἐμβαλὼν σπινθῆρα μικρὸν Μεγαρικοῦ ψηφίσματος,\nἐξεφύσησεν τοσοῦτον πόλεμον ὥστε τῷ καπνῷ\nπάντας Ἕλληνας δακρῦσαι, τούς τʼ ἐκεῖ τούς τʼ ἐνθάδε.\nὡς δʼ ἅπαξ †τὸ πρῶτον ἄκουσʼ† ἐψόφησεν ἄμπελος\nκαὶ πίθος πληγεὶς ὑπʼ ὀργῆς ἀντελάκτισεν πίθῳ,\nοὐκέτʼ ἦν οὐδεὶς ὁ παύσων, ἥδε δʼ ἠφανίζετο.\nταῦτα τοίνυν μὰ τὸν Ἀπόλλω ʼγὼ ʼπεπύσμην οὐδενός,\nοὐδʼ ὅπως αὐτῇ προσήκοι Φειδίας ἠκηκόη.\nοὐδʼ ἔγωγε πλήν γε νυνί. ταῦτʼ ἄρʼ εὐπρόσωπος ἦν,\nοὖσα συγγενὴς ἐκείνου. πολλά γʼ ἡμᾶς λανθάνει.\nκᾆτʼ ἐπειδὴ ʼγνωσαν ὑμᾶς αἱ πόλεις ὧν ἤρχετε\nἠγριωμένους ἐπʼ ἀλλήλοισι καὶ σεσηρότας,\nπάντʼ ἐμηχανῶντʼ ἐφʼ ὑμῖν τοὺς φόρους φοβούμεναι,\nκἀνέπειθον τῶν Λακώνων τοὺς μεγίστους χρήμασιν.\nοἱ δʼ ἅτʼ ὄντες αἰσχροκερδεῖς καὶ διειρωνόξενοι\nτήνδʼ ἀπορρίψαντες αἰσχρῶς τὸν πόλεμον ἀνήρπασαν·\nκᾆτα τἀκείνων γε κέρδη τοῖς γεωργοῖς ἦν κακά·\nαἱ γὰρ ἐνθένδʼ αὖ τριήρεις ἀντιτιμωρούμεναι\nοὐδὲν αἰτίων ἂν ἀνδρῶν τὰς κράδας κατήσθιον.\nἐν δίκῃ μὲν οὖν, ἐπεί τοι τὴν κορώνεών γέ μου\nἐξέκοψαν, ἣν ἐγὼ ʼφύτευσα κἀξεθρεψάμην.\nνὴ Δίʼ ὦ μέλʼ ἐνδίκως γε δῆτʼ, ἐπεὶ κἀμοῦ λίθον\nἐμβαλόντες ἑξμέδιμνον κυψέλην ἀπώλεσαν.\nκᾆτα δʼ ὡς ἐκ τῶν ἀγρῶν ξυνῆλθεν οὑργάτης λεώς,\nτὸν τρόπον πωλούμενος τὸν αὐτὸν οὐκ ἐμάνθανεν,\nἀλλʼ ἅτʼ ὢν ἄνευ γιγάρτων καὶ φιλῶν τὰς ἰσχάδας\nἔβλεπεν πρὸς τοὺς λέγοντας· οἱ δὲ γιγνώσκοντες εὖ\nτοὺς πένητας ἀσθενοῦντας κἀποροῦντας ἀλφίτων,\nτήνδε μὲν δικροῖς ἐώθουν τὴν θεὸν κεκράγμασιν,\nπολλάκις φανεῖσαν αὐτὴν τῆσδε τῆς χώρας πόθῳ,\nτῶν δὲ συμμάχων ἔσειον τοὺς παχεῖς καὶ πλουσίους,\nαἰτίας ἂν προστιθέντες, ὡς φρονεῖ τὰ Βρασίδου.\nεἶτʼ ἂν ὑμεῖς τοῦτον ὥσπερ κυνίδιʼ ἐσπαράττετε·\nἡ πόλις γὰρ ὠχριῶσα κἀν φόβῳ καθημένη,\nἅττα διαβάλοι τις αὐτῇ, ταῦτʼ ἂν ἥδιστʼ ἤσθιεν.\nοἳ δὲ τὰς πληγὰς ὁρῶντες ἃς ἐτύπτονθʼ οἱ ξένοι\nχρυσίῳ τῶν ταῦτα ποιούντων ἐβύνουν τὸ στόμα,\nὥστʼ ἐκείνους μὲν ποιῆσαι πλουσίους, ἡ δʼ Ἑλλὰς ἂν\nἐξερημωθεῖσʼ ἂν ὑμᾶς ἔλαθε. ταῦτα δʼ ἦν ὁ δρῶν\nβυρσοπώλης.\nπαῦε παῦʼ ὦ δέσποθʼ Ἑρμῆ, μὴ λέγε,\nἀλλʼ ἔα τὸν ἄνδρʼ ἐκεῖνον οὗπερ ἔστʼ εἶναι κάτω·\nοὐ γὰρ ἡμέτερος ἔτʼ ἔστʼ ἐκεῖνος ἁνὴρ ἀλλὰ σός.\nἅττʼ ἂν οὖν λέγῃς ἐκεῖνον,\nκεἰ πανοῦργος ἦν, ὅτʼ ἔζη,\nκαὶ λάλος καὶ συκοφάντης\nκαὶ κύκηθρον καὶ τάρακτρον,\nταῦθʼ ἁπαξάπαντα νυνὶ\nτοὺς σεαυτοῦ λοιδορεῖς.\nἀλλʼ ὅ τι σιωπᾷς ὦ πότνια κάτειπέ μοι.\nἀλλʼ οὐκ ἂν εἴποι πρός γε τοὺς θεωμένους·\nὀργὴν γὰρ αὐτοῖς ὧν ἔπαθε πολλὴν ἔχει.\nἡ δʼ ἀλλὰ πρὸς σὲ μικρὸν εἰπάτω μόνον.\nεἴφʼ ὅ τι νοεῖς αὐτοῖσι πρὸς ἔμʼ ὦ φιλτάτη.\nἴθʼ ὦ γυναικῶν μισοπορπακιστάτη.\nεἶεν, ἀκούω. ταῦτʼ ἐπικαλεῖς; μανθάνω.\nἀκούσαθʼ ὑμεῖς ὧν ἕνεκα μομφὴν ἔχει.\nἐλθοῦσά φησιν αὐτομάτη μετὰ τἀν Πύλῳ\nσπονδῶν φέρουσα τῇ πόλει κίστην πλέαν\nἀποχειροτονηθῆναι τρὶς ἐν τἠκκλησίᾳ.\nἡμάρτομεν ταῦτʼ· ἀλλὰ συγγνώμην ἔχε·\nὁ νοῦς γὰρ ἡμῶν ἦν τότʼ ἐν τοῖς σκύτεσιν.\nἴθι νυν ἄκουσον οἷον ἄρτι μʼ ἤρετο,\nὅστις κακόνους αὐτῇ μάλιστʼ ἦν ἐνθάδε,\nχὤστις φίλος κἄσπευδεν εἶναι μὴ μάχας.\nεὐνούστατος μὲν ἦν μακρῷ Κλεώνυμος.\nποῖός τις οὖν εἶναι δοκεῖ τὰ πολεμικὰ\nὁ Κλεώνυμος;\nψυχήν γʼ ἄριστος πλήν γʼ ὅτι\nοὐκ ἦν ἄρʼ οὗπέρ φησιν εἶναι τοῦ πατρός.\nεἰ γάρ ποτʼ ἐξέλθοι στρατιώτης, εὐθέως\nἀποβολιμαῖος τῶν ὅπλων ἐγίγνετο.\nἔτι νῦν ἄκουσον οἷον ἄρτι μʼ ἤρετο,\nὅστις κρατεῖ νῦν τοῦ λίθου τοῦ ʼν τῇ πυκνί.\nὙπέρβολος νῦν τοῦτʼ ἔχει τὸ χωρίον.\nαὕτη τί ποιεῖς; τὴν κεφαλὴν ποῖ περιάγεις;\nἀποστρέφεται τὸν δῆμον ἀχθεσθεῖσʼ ὅτι\nαὑτῷ πονηρὸν προστάτην ἐπεγράψατο.\nἀλλʼ οὐκέτʼ αὐτῷ χρησόμεθʼ οὐδέν, ἀλλὰ νῦν\nἀπορῶν ὁ δῆμος ἐπιτρόπου καὶ γυμνὸς ὢν\nτοῦτον τέως τὸν ἄνδρα περιεζώσατο.\nπῶς οὖν ξυνοίσει ταῦτʼ ἐρωτᾷ τῇ πόλει.\nεὐβουλότεροι γενησόμεθα.\nτρόπῳ τίνι;\nὅτι τυγχάνει λυχνοποιὸς ὤν. πρὸ τοῦ μὲν οὖν\nἐψηλαφῶμεν ἐν σκότῳ τὰ πράγματα,\nνυνὶ δʼ ἅπαντα πρὸς λύχνον βουλεύσομεν.\nὢ ὤ,\nοἷά μʼ ἐκέλευσεν ἀναπυθέσθαι σου.\nτὰ τί;\nπάμπολλα καὶ τἀρχαῖʼ ἃ κατέλιπεν τότε·\nπρῶτον δʼ ὅ τι πράττει Σοφοκλέης ἀνήρετο.\nεὐδαιμονεῖ, πάσχει δὲ θαυμαστόν.\nτὸ τί;\nἐκ τοῦ Σοφοκλέους γίγνεται Σιμωνίδης.\nΣιμωνίδης; πῶς;\nὅτι γέρων ὢν καὶ σαπρὸς\nκέρδους ἕκατι κἂν ἐπὶ ῥιπὸς πλέοι.\nτί δαί; Κρατῖνος ὁ σοφὸς ἔστιν;\nἀπέθανεν\nὅθʼ οἱ Λάκωνες ἐνέβαλον.\nτί παθών;\nὅ τι;\nὼρακιάσας· οὐ γὰρ ἐξηνέσχετο\nἰδὼν πίθον καταγνύμενον οἴνου πλέων.\nχἄτερα πόσʼ ἄττʼ οἴει γεγενῆσθʼ ἐν τῇ πόλει;\nὥστʼ οὐδέποτʼ ὦ δέσποινʼ ἀφησόμεσθά σου.\nἴθι νυν ἐπὶ τούτοις τὴν Ὀπώραν λάμβανε\nγυναῖκα σαυτῷ τήνδε· κᾆτʼ ἐν τοῖς ἀγροῖς\nταύτῃ ξυνοικῶν ἐκποιοῦ σαυτῷ βότρυς.\nὦ φιλτάτη δεῦρʼ ἐλθὲ καὶ δός μοι κύσαι.\nἆρʼ ἂν βλαβῆναι διὰ χρόνου τί σοι δοκῶ\nὦ δέσποθʼ Ἑρμῆ τῆς Ὀπώρας κατελάσας;\nοὐκ εἴ γε κυκεῶνʼ ἐπιπίοις βληχωνίαν.\nἀλλʼ ὡς τάχιστα τήνδε τὴν Θεωρίαν\nἀπάγαγε τῇ βουλῇ λαβών, ἧσπέρ ποτʼ ἦν.\nὦ μακαρία βουλὴ σὺ τῆς Θεωρίας,\nὅσον ῥοφήσει ζωμὸν ἡμερῶν τριῶν,\nὅσας δὲ κατέδει ξόλικας ἑφθὰς καὶ κρέα.\nἀλλʼ ὦ φίλʼ Ἑρμῆ χαῖρε πολλά.\nκαὶ σύ γε\nὦνθρωπε χαίρων ἄπιθι καὶ μέμνησό μου.\nὦ κάνθαρʼ οἴκαδʼ οἴκαδʼ ἀποπετώμεθα.\nοὐκ ἐνθάδʼ ὦ τᾶν ἔστι.\nποῖ γὰρ οἴχεται;\nὑφʼ ἅρματʼ ἐλθὼν Ζηνὸς ἀστραπηφορεῖ.\nπόθεν οὖν ὁ τλήμων ἐνθάδʼ ἕξει σιτία;\nτὴν τοῦ Γανυμήδους ἀμβροσίαν σιτήσεται.\nπῶς δῆτʼ ἐγὼ καταβήσομαι;\nθάρρει, καλῶς·\nτῃδὶ παρʼ αὐτὴν τὴν θεόν.\nδεῦρʼ ὦ κόραι\nἕπεσθον ἅμʼ ἐμοὶ θᾶττον, ὡς πολλοὶ πάνυ\nποθοῦντες ὑμᾶς ἀναμένουσʼ ἐστυκότες.\nἀλλʼ ἴθι χαίρων· ἡμεῖς δὲ τέως τάδε τὰ σκεύη παραδόντες\nτοῖς ἀκολούθοις δῶμεν σῴζειν, ὡς εἰώθασι μάλιστα\nπερὶ τὰς σκηνὰς πλεῖστοι κλέπται κυπτάζειν καὶ κακοποιεῖν.\nἀλλὰ φυλάττετε ταῦτʼ ἀνδρείως· ἡμεῖς δʼ αὖ τοῖσι θεαταῖς\nἣν ἔχομεν ὁδὸν λόγων εἴπωμεν ὅσα τε νοῦς ἔχει.\nχρῆν μὲν τύπτειν τοὺς ῥαβδούχους, εἴ τις κωμῳδοποιητὴς\nαὑτὸν ἐπῄνει πρὸς τὸ θέατρον παραβὰς ἐν τοῖς ἀναπαίστοις·\nεἰ δʼ οὖν εἰκός τινα τιμῆσαι, θύγατερ Διός, ὅστις ἄριστος\nκωμῳδοδιδάσκαλος ἀνθρώπων καὶ κλεινότατος γεγένηται,\nἄξιος εἶναί φησʼ εὐλογίας μεγάλης ὁ διδάσκαλος ἡμῶν.\nπρῶτον μὲν γὰρ τοὺς ἀντιπάλους μόνος ἀνθρώπων κατέπαυσεν\nἐς τὰ ῥάκια σκώπτοντας ἀεὶ καὶ τοῖς φθειρσὶν πολεμοῦντας,\nτούς θʼ Ἡρακλέας τοὺς μάττοντας καὶ τοὺς πεινῶντας ἐκείνους\nἐξήλασʼ ἀτιμώσας πρῶτος, καὶ τοὺς δούλους παρέλυσεν\nτοὺς φεύγοντας κἀξαπατῶντας καὶ τυπτομένους ἐπίτηδες,\nοὓς ἐξῆγον κλάοντας ἀεί, καὶ τούτους οὕνεκα τουδί,\nἵνʼ ὁ σύνδουλος σκώψας αὐτοῦ τὰς πληγὰς εἶτʼ ἀνέροιτο,\nὦ κακόδαιμον τί τὸ δέρμʼ ἔπαθες; μῶν ὑστριχὶς εἰσέβαλέν σοι\nἐς τὰς πλευρὰς πολλῇ στρατιᾷ κἀδενδροτόμησε τὸ νῶτον;\nτοιαῦτʼ ἀφελὼν κακὰ καὶ φόρτον καὶ βωμολοχεύματʼ ἀγεννῆ\nἐποίησε τέχνην μεγάλην ἡμῖν κἀπύργωσʼ οἰκοδομήσας\nἔπεσιν μεγάλοις καὶ διανοίαις καὶ σκώμμασιν οὐκ ἀγοραίοις,\nοὐκ ἰδιώτας ἀνθρωπίσκους κωμῳδῶν οὐδὲ γυναῖκας,\nἀλλʼ Ἡρακλέους ὀργήν τινʼ ἔχων τοῖσι μεγίστοις ἐπεχείρει,\nδιαβὰς βυρσῶν ὀσμὰς δεινὰς κἀπειλὰς βορβοροθύμους,\nκαὶ πρῶτον μὲν μάχομαι πάντων αὐτῷ τῷ καρχαρόδοντι,\nοὗ δεινόταται μὲν ἀπʼ ὀφθαλμῶν Κύννης ἀκτῖνες ἔλαμπον,\nἑκατὸν δὲ κύκλῳ κεφαλαὶ κολάκων οἰμωξομένων ἐλιχμῶντο\nπερὶ τὴν κεφαλήν, φωνὴν δʼ εἶχεν χαράδρας ὄλεθρον τετοκυίας,\nφώκης δʼ ὀσμήν, Λαμίας ὄρχεις ἀπλύτους, πρωκτὸν δὲ καμήλου.\nτοιοῦτον ἰδὼν τέρας οὐ κατέδεισʼ, ἀλλʼ ὑπὲρ ὑμῶν πολεμίζων\nἀντεῖχον ἀεὶ καὶ τῶν ἄλλων νήσων. ὧν οὕνεκα νυνὶ\nἀποδοῦναί μοι τὴν χάριν ὑμᾶς εἰκὸς καὶ μνήμονας εἶναι.\nκαὶ γὰρ πρότερον πράξας κατὰ νοῦν οὐχὶ παλαίστρας περινοστῶν\nπαῖδας ἐπείρων, ἀλλʼ ἀράμενος τὴν σκευὴν εὐθὺς ἐχώρουν,\nπαῦρʼ ἀνιάσας, πόλλʼ εὐφράνας, πάντα παρασχὼν τὰ δέοντα.\nπρὸς ταῦτα χρεὼν εἶναι μετʼ ἐμοῦ\nκαὶ τοὺς ἄνδρας καὶ τοὺς παῖδας·\nκαὶ τοῖς φαλακροῖσι παραινοῦμεν\nξυσπουδάζειν περὶ τῆς νίκης.\nπᾶς γάρ τις ἐρεῖ νικῶντος ἐμοῦ\nκἀπὶ τραπέζῃ καὶ ξυμποσίοις,\nφέρε τῷ φαλακρῷ, δὸς τῷ φαλακρῷ\nτῶν τρωγαλίων, καὶ μἀφαίρει\nγενναιοτάτου τῶν ποιητῶν\nἀνδρὸς τὸ μέτωπον ἔχοντος.\nΜοῦσα σὺ μὲν πολέμους ἀπωσαμένη μετʼ ἐμοῦ\nτοῦ φίλου χόρευσον,\nκλείουσα θεῶν τε γάμους ἀνδρῶν τε δαῖτας\nκαὶ θαλίας μακάρων· σοὶ γὰρ τάδʼ ἐξ ἀρχῆς μέλει.\nἢν δέ σε Καρκίνος ἐλθὼν\nἀντιβολῇ μετὰ τῶν παίδων χορεῦσαι,\nμήθʼ ὑπάκουε μήτʼ ἔλθῃς\nσυνέριθος αὐτοῖς,\nἀλλὰ νόμιζε πάντας\nὄρτυγας οἰκογενεῖς γυλιαύχενας ὀρχηστὰς\nναννοφυεῖς σφυράδων ἀποκνίσματα μηχανοδίφας.\nκαὶ γὰρ ἔφασχʼ ὁ πατὴρ ὃ παρʼ ἐλπίδας\nεἶχε τὸ δρᾶμα γαλῆν τῆς ἑσπέρας ἀπάγξαι.\nτοιάδε χρὴ Χαρίτων δαμώματα καλλικόμων\nτὸν σοφὸν ποιητὴν\nὑμνεῖν, ὅταν ἠρινὰ μὲν φωνῇ χελιδὼν\nἑζομένη κελαδῇ, χορὸν δὲ μὴ ʼχῃ Μόρσιμος\nμηδὲ Μελάνθιος, οὗ δὴ\nπικροτάτην ὄπα γηρύσαντος ἤκουσʼ\nἡνίκα τῶν τραγῳδῶν\nτὸν χορὸν εἶχον ἁδελφός\nτε και αὐτός, ἄμφω\nΓοργόνες ὀψοφάγοι βατιδοσκόποι Ἅρπυιαι,\nγραοσόβαι μιαροὶ τραγομάσχαλοι ἰχθυολῦμαι·\nὧν καταχρεμψαμένη μέγα καὶ πλατὺ\nΜοῦσα θεὰ μετʼ ἐμοῦ ξύμπαιζε τὴν ἑορτήν.\nὡς χαλεπὸν ἐλθεῖν ἦν ἄρʼ εὐθὺ τῶν θεῶν.\nἔγωγέ τοι πεπόνηκα κομιδῇ τὼ σκέλει.\nμικροὶ δʼ ὁρᾶν ἄνωθεν ἦστʼ. ἔμοιγέ τοι\nἀπὸ τοὐρανοῦ ʼφαίνεσθε κακοήθεις πάνυ,\nἐντευθενὶ δὲ πολύ τι κακοηθέστεροι.\nὦ δέσποθʼ ἥκεις;\nὡς ἐγὼ ʼπυθόμην τινός.\nτί δʼ ἔπαθες;\nἤλγουν τὼ σκέλει μακρὰν ὁδὸν\nδιεληλυθώς.\nἴθι νυν κάτειπέ μοι—\nτὸ τί;\nἄλλον τινʼ εἶδες ἄνδρα κατὰ τὸν ἀέρα\nπλανώμενον πλὴν σαυτόν;\nοὔκ, εἰ μή γέ που\nψυχὰς δύʼ ἢ τρεῖς διθυραμβοδιδασκάλων.\nτί δʼ ἔδρων;\nξυνελέγοντʼ ἀναβολὰς ποτώμεναι\nτὰς ἐνδιαεριαυερινηχέτους τινάς.\nοὐκ ἦν ἄρʼ οὐδʼ ἃ λέγουσι, κατὰ τὸν ἀέρα\nὡς ἀστέρες γιγνόμεθʼ, ὅταν τις ἀποθάνῃ;\nμάλιστα.\nκαὶ τίς ἐστιν ἀστὴρ νῦν ἐκεῖ;\nἼων ὁ Χῖος, ὅσπερ ἐποίησεν πάλαι\nἐνθάδε τὸν ἀοῖόν ποθʼ· ὡς δʼ ἦλθʼ, εὐθέως\nἀοῖον αὐτὸν πάντες ἐκάλουν ἀστέρα.\nτίνες γάρ εἰσʼ οἱ διατρέχοντες ἀστέρες,\nοἳ καόμενοι θέουσιν;\nἀπὸ δείπνου τινὲς\nτῶν πλουσίων οὗτοι βαδίζουσʼ ἀστέρων,\nἰπνοὺς ἔχοντες, ἐν δὲ τοῖς ἰπνοῖσι πῦρ.\nἀλλʼ εἴσαγʼ ὡς τάχιστα ταυτηνὶ λαβών,\nκαὶ τὴν πύελον κατάκλυζε καὶ θέρμαινʼ ὕδωρ,\nστόρνυ τʼ ἐμοὶ καὶ τῇδε κουρίδιον λέχος.\nκαὶ ταῦτα δράσας ἧκε δεῦρʼ αὖθις πάλιν·\nἐγὼ δʼ ἀποδώσω τήνδε τῇ βουλῇ τέως.\nπόθεν δʼ ἔλαβες ταύτας;\nὁπόθεν; ἐκ τοὐρανοῦ.\nοὐκ ἂν ἔτι δοίην τῶν θεῶν τριώβολον,\nεἰ πορνοβοσκοῦσʼ ὥσπερ ἡμεῖς οἱ βροτοί.\nοὔκ, ἀλλὰ κἀκεῖ ζῶσιν ἀπὸ τούτων τινές.\nἄγε νυν ἴωμεν.\nεἰπέ μοι, δῶ καταφαγεῖν\nταύτῃ τι;\nμηδέν· οὐ γὰρ ἐθελήσει θαγεῖν\nοὔτʼ ἄρτον οὔτε μᾶζαν, εἰωθυῖʼ ἀεὶ\nπαρὰ τοῖς θεοῖσιν ἀμβροσίαν λείχειν ἄνω.\nλείχειν ἄρʼ αὐτῇ κἀνθάδε σκευαστέον.\nεὐδαιμονικῶς γʼ ὁ πρεσβύτης,\nὅσα γʼ ὧδʼ ἰδεῖν,\nτὰ νῦν τάδε πράττει.\nτί δῆτʼ ἐπειδὰν νυμφίον μʼ ὁρᾶτε λαμπρὸν ὄντα;\nζηλωτὸς ἔσει, γέρον,\nαὖθις νέος ὢν πάλιν,\nμύρῳ κατάλειπτος.\nοἶμαι. τί δῆθʼ ὅταν ξυνὼν τῶν τιτθίων ἔχωμαι;\nεὐδαιμονέστερος φανεῖ τῶν Καρκίνου στροβίλων.\nοὔκουν δικαίως; ὅστις εἰς\nὄχημα κανθάρου ʼπιβὰς\nἔσωσα τοὺς Ἕλληνας, ὥστʼ\nἐν τοῖς ἀγροῖσιν αὐτοὺς\nἅπαντας ὄντας ἀσφαλῶς\nβινεῖν τε καὶ καθεύδειν.\nἡ παῖς λέλουται καὶ τὰ τῆς πυγῆς καλά·\nὁ πλακοῦς πέπεπται, σησαμῆ ξυμπλάττεται.\nκαὶ τἄλλʼ ἁπαξάπαντα· τοῦ πέους δὲ δεῖ.\nἴθι νυν ἀποδῶμεν τήνδε τὴν Θεωρίαν\nἀνύσαντε τῇ βουλῇ.\nτίς αὑτηί;\nτί φῄς;\nαὕτη Θεωρία ʼστίν.\nἣν ἡμεῖς ποτε\nἐπαίομεν Βραυρωνάδʼ ὑποπεπωκότες;\nσάφʼ ἴσθι, κἀλήφθη γε μόλις.\nὦ δέσποτα\nὅσην ἔχει τὴν πρωκτοπεντετηρίδα.\nεἶεν, τίς ἐσθʼ ὑμῶν δίκαιος, τίς ποτε;\nτίς διαφυλάξει τήνδε τῇ βουλῇ λαβών;\nοὗτος τί περιγράφεις;\nτὸ δεῖνʼ εἰς Ἴσθμια\nσκηνὴν ἐμαυτοῦ τῷ πέει καταλαμβάνω.\nοὔπω λέγεθʼ ὑμεῖς τίς ὁ φυλάξων. δεῦρο σύ·\nκαταθήσομαι γὰρ αὐτὸς ἐς μέσους ἄγων.\nἐκεινοσὶ νεύει.\nτίς;\nὅστις; Ἀριφράδης,\nἄγειν παρʼ αὑτὸν ἀντιβολῶν.\nἀλλʼ ὦ μέλε\nτὸν ζωμὸν αὐτῆς προσπεσὼν ἐκλάψεται.\nἄγε δὴ σὺ κατάθου πρῶτα τὰ σκεύη χαμαί.\nβουλή, πρυτάνεις, ὁρᾶτε τὴν Θεωρίαν.\nσκέψασθʼ ὅσʼ ὑμῖν ἀγαθὰ παραδώσω φέρων,\nὥστʼ εὐθέως ἄραντας ὑμᾶς τὼ σκέλει\nταύτης μετέωρα καταγαγεῖν ἀνάρρυσιν.\nτουτὶ δʼ ὁρᾶτʼ ὀπτάνιον ἡμῖν ὡς καλόν.\nδιὰ ταῦτα καὶ κεκάπνικʼ ἄρʼ· ἐνταυθοῖ γὰρ οὖν\nπρὸ τοῦ πολέμου τὰ λάσανα τῇ βουλῇ ποτʼ ἦν.\nἔπειτʼ ἀγῶνά γʼ εὐθὺς ἐξέσται ποιεῖν\nταύτην ἔχουσιν αὔριον καλὸν πάνυ,\nἐπὶ γῆς παλαίειν, τετραποδηδὸν ἑστάναι,\nπλαγίαν καταβάλλειν, ἐς γόνατα κύβδʼ ἑστάναι,\nκαὶ παγκράτιόν γʼ ὑπαλειψαμένοις νεανικῶς\nπαίειν ὀρύττειν πὺξ ὁμοῦ καὶ τῷ πέει·\nτρίτῃ δὲ μετὰ ταῦθʼ ἱπποδρομίαν ἄξετε,\nἵνα δὴ κέλης κέλητα παρακελητιεῖ,\nἅρματα δʼ ἐπʼ ἀλλήλοισιν ἀνατετραμμένα\nφυσῶντα καὶ πνέοντα προσκινήσεται·\nἕτεροι δὲ κείσονταί γʼ ἀπεψωλημένοι\nπερὶ ταῖσι καμπαῖς ἡνίοχοι πεπτωκότες.\nἀλλʼ ὦ πρυτάνεις δέχεσθε τὴν Θεωρίαν.\nθέασʼ ὡς προθύμως ὁ πρύτανις παρεδέξατο.\nἀλλʼ οὐκ ἂν εἴ τι προῖκα προσαγαγεῖν σʼ ἔδει,\nἀλλʼ ηὗρον ἄν σʼ ὑπέχοντα τὴν ἐκεχειρίαν.\nἦ χρηστὸς ἀνὴρ πολίτης\nἐστὶν ἅπασιν ὅστις\nγʼ ἐστὶ τοιοῦτος.\nὅταν τρυγᾶτʼ, εἴσεσθε πολλῷ μᾶλλον οἷός εἰμι.\nκαὶ νῦν σύ γε δῆλος εἶ·\nσωτὴρ γὰρ ἅπασιν ἀνθρώποις\nγεγένησαι.\nφήσεις ἐπειδὰν ἐκπίῃς οἴνου νέου λεπαστήν.\nκαὶ πλήν γε τῶν θεῶν ἀεί σʼ ἡγησόμεσθα πρῶτον.\nπολλῶν γὰρ ὑμῖν ἄξιος\nΤρυγαῖος ἁθμονεὺς ἐγώ,\nδεινῶν ἀπαλλάξας πόνων\nτὸν δημότην ὅμιλον,\nκαὶ τὸν γεωργικὸν λεὼν\nὙπέρβολόν τε παύσας.\nἄγε δὴ τί νῷν ἐντευθενὶ ποιητέον;\nτί δʼ ἄλλο γʼ ἢ ταύτην χύτραις ἱδρυτέον;\nχύτραισιν, ὥσπερ μεμφόμενον Ἑρμῄδιον;\nτί δαὶ δοκεῖ; βούλεσθε λαρινῷ βοΐ;\nβοΐ; μηδαμῶς, ἵνα μὴ βοηθεῖν ποι δέῃ.\nἀλλʼ ὑὶ παχείᾳ καὶ μεγάλῃ;\nμὴ μή.\nτιή;\nἵνα μὴ γένηται Θεογένους ὑηνία.\nτῷ δὴ δοκεῖ σοι δῆτα τῶν λοιπῶν;\nὀί.\nὀί;\nναὶ μὰ Δίʼ.\nἀλλὰ τοῦτό γʼ ἔστʼ Ἰωνικὸν\nτὸ ῥῆμʼ.\nἐπίτηδές γʼ, ἵνʼ ὅταν ἐν τἠκκλησίᾳ\nὡς χρὴ πολεμεῖν λέγῃ τις, οἱ καθήμενοι\nὑπὸ τοῦ δέους λέγωσʼ Ἰωνικῶς ὀὶ—\nεὖ τοι λέγεις.\nκαὶ τἄλλα γʼ ὦσιν ἤπιοι.\nὥστʼ ἐσόμεθʼ ἀλλήλοισιν ἀμνοὶ τοὺς τρόπους\nκαὶ τοῖσι συμμάχοισι πρᾳότεροι πολύ.\nἴθι νυν ἄγʼ ὡς τάχιστα τὸ πρόβατον λαβών·\nἐγὼ δὲ ποριῶ βωμὸν ἐφʼ ὅτου θύσομεν.\nὡς πάνθʼ ὅσʼ ἂν θεὸς θέλῃ χἠ τύχη κατορθοῖ,\nχωρεῖ κατὰ νοῦν, ἕτερον δʼ ἑτέρῳ\nτούτων κατὰ καιρὸν ἀπαντᾷ.\nὡς ταῦτα δῆλά γʼ ἔσθʼ· ὁ γὰρ βωμὸς θύρασι καὶ δή.\nἐπείγετέ νυν ἐν ὅσῳ\nσοβαρὰ θεόθεν κατέχει\nπολέμου μετάτροπος αὔρα.\nνῦν γὰρ δαίμων φανερῶς\nεἰς ἀγαθὰ μεταβιβάζει.\nτὸ κανοῦν πάρεστʼ ὀλὰς ἔχον καὶ στέμμα καὶ μάχαιραν,\nκαὶ πῦρ γε τουτί, κοὐδὲν ἴσχει πλὴν τὸ πρόβατον ὑμᾶς.\nοὔκουν ἁμιλλήσεσθον; ὡς\nἢν Χαῖρις ὑμᾶς ἴδῃ,\nπρόσεισιν αὐλήσων ἄκλητος,\nκᾆτα τοῦτʼ εὖ οἶδʼ ὅτι\nφυσῶντι καὶ πονουμένῳ\nπροσδώσετε δήπου.\nἄγε δὴ τὸ κανοῦν λαβὼν σὺ καὶ τὴν χέρνιβα\nπερίιθι τὸν βωμὸν ταχέως ἐπιδέξια.\nἰδού· λεγοις ἂν ἄλλο· περιελήλυθα.\nφέρε δὴ τὸ δαλίον τόδʼ ἐμβάψω λαβών,\nσείου σὺ ταχέως· σὺ δὲ πρότεινε τῶν ὀλῶν,\nκαὐτός γε χερνίπτου παραδοὺς ταύτην ἐμοί,\nκαὶ τοῖς θεαταῖς ῥῖπτε τῶν κριθῶν.\nἰδού.\nἔδωκας ἤδη;\nνὴ τὸν Ἑρμῆν ὥστε γε\nτούτων ὅσοιπέρ εἰσι τῶν θεωμένων\nοὐκ ἔστιν οὐδεὶς ὅστις οὐ κριθὴν ἔχει.\nοὐχ αἱ γυναῖκές γʼ ἔλαβον.\nἀλλʼ εἰς ἑσπέραν\nδώσουσιν αὐταῖς ἅνδρες.\nἀλλʼ εὐχώμεθα.\nτίς τῇδε; ποῦ ποτʼ εἰσὶ πολλοὶ κἀγαθοί;\nτοισδὶ φέρε δῶ· πολλοὶ γάρ εἰσι κἀγαθοί.\nτούτους ἀγαθοὺς ἐνόμισας;\nοὐ γάρ, οἵτινες\nἡμῶν καταχεόντων ὕδωρ τοσουτονὶ\nἐς ταὐτὸ τοῦθʼ ἑστᾶσʼ ἰόντες χωρίον;\nἀλλʼ ὡς τάχιστʼ εὐχώμεθʼ.\nεὐχώμεσθα δή.\nὦ σεμνοτάτη βασίλεια θεὰ\nπότνιʼ Εἰρήνη,\nδέσποινα χορῶν, δέσποινα γάμων,\nδέξαι θυσίαν τὴν ἡμετέραν.\nδέξαι δῆτʼ ὦ πολυτιμήτη\nνὴ Δία, καὶ μὴ ποίει γʼ ἅπερ αἱ\nμοιχευόμεναι δρῶσι γυναῖκες.\nκαὶ γὰρ ἐκεῖναι παρακλίνασαι\nτῆς αὐλείας παρακύπτουσιν,\nκἄν τις προσέχῃ τὸν νοῦν αὐταῖς\nἀναχωροῦσιν,\nκᾆτʼ ἢν ἀπίῃ παρακύπτουσιν.\nτούτων σὺ ποίει μηδὲν ἔθʼ ἡμᾶς.\nμὰ Δίʼ ἀλλʼ ἀπόφηνον ὅλην σαυτὴν\nγενναιοπρεπῶς τοῖσιν ἐρασταῖς\nἡμῖν, οἵ σου τρυχόμεθʼ ἤδη\nτρία καὶ δέκʼ ἔτη,\nλῦσον δὲ μάχας καὶ κορκορυγάς,\nἵνα Λυσιμάχην σε καλῶμεν.\nπαῦσον δʼ ἡμῶν τὰς ὑπονοίας\nτὰς περικόμψους,\nαἷς στωμυλλόμεθʼ εἰς ἀλλήλους·\nμεῖξον δʼ ἡμᾶς τοὺς Ἕλληνας\nπάλιν ἐξ ἀρχῆς\nφιλίας χυλῷ καὶ συγγνώμῃ\nτινὶ πρᾳοτέρᾳ κέρασον τὸν νοῦν·\nκαὶ τὴν ἀγορὰν ἡμῖν ἀγαθῶν\nἐμπλησθῆναι, μεγάλων σκορόδων,\nσικύων πρῴων, μήλων, ῥοιῶν.\nδούλοισι χλανισκιδίων μικρῶν·\nκἀκ Βοιωτῶν γε φέροντας ἰδεῖν\nχῆνας νήττας φάττας τροχίλους·\nκαὶ Κωπᾴδων ἐλθεῖν σπυρίδας,\nκαὶ περὶ ταύτας ἡμᾶς ἁθρόους\nὀψωνοῦντας τυρβάζεσθαι\nΜορύχῳ Τελέᾳ Γλαυκέτῃ, ἄλλοις\nτένθαις πολλοῖς· κᾆτα Μελάνθιον\nἥκειν ὕστερον ἐς τὴν ἀγοράν,\nτὰς δὲ πεπρᾶσθαι, τὸν δʼ ὀτοτύζειν,\nεἶτα μονῳδεῖν ἐκ Μηδείας,\nὀλόμαν ὀλόμαν, ἀποχηρωθεὶς\nτᾶς ἐν τεύτλοισι λοχευομένας·\nτοὺς δʼ ἀνθρώπους ἐπιχαίρειν.\nταῦτʼ ὦ πολυτίμητʼ εὐχομένοις ἡμῖν δίδου.\nλαβὲ τὴν μάχαιραν· εἶθʼ ὅπως μαγειρικῶς\nσφάξεις τὸν οἶν.\nἀλλʼ οὐ θέμις.\nτιὴ τί δή;\nοὐχ ἥδεται δήπουθεν Εἰρήνη σφαγαῖς,\nοὐδʼ αἱματοῦται βωμός. ἀλλʼ εἴσω φέρων\nθύσας τὰ μηρἴ ἐξελὼν δεῦρʼ ἔκφερε,\nχοὔτω τὸ πρόβατον τῷ χορηγῷ σῴζεται.\nσέ τοι θύρασι χρὴ μένοντα τοίνυν\nσχίζας δευρὶ τιθέναι ταχέως\nτά τε πρόσφορα πάντʼ ἐπὶ τούτοις.\nοὔκουν δοκῶ σοι μαντικῶς τὸ φρύγανον τίθεσθαι;\nπῶς δʼ οὐχί; τί γάρ σε πέφευγʼ\nὅσα χρὴ σοφὸν ἄνδρα; τί δʼ οὐ\nσὺ φρονεῖς ὁπόσα χρεών ἐστιν\nτόν γε σοφῇ δόκιμον\nφρενὶ πορίμῳ τε τόλμῃ;\nἡ σχίζα γοῦν ἐνημμένη τὸν Στιλβίδην πιέζει,\nκαὶ τὴν τράπεζαν οἴσομαι, καὶ παιδὸς οὐ δεήσει.\nτίς οὖν ἂν οὐκ ἐπαινέσειεν\nἄνδρα τοιοῦτον, ὅστις\nπόλλʼ ἀνατλὰς ἔσωσε\nτὴν ἱερὰν πόλιν;\nὥστʼ οὐχὶ μὴ παύσῃ ποτʼ ὢν\nζηλωτὸς ἅπασιν.\nταυτὶ δέδραται. τίθεσο τὼ μηρὼ λαβών.\nἐγὼ δʼ ἐπὶ σπλάγχνʼ εἶμι καὶ θυλήματα.\nἐμοὶ μελήσει ταῦτά γʼ· ἀλλʼ ἥκειν ἐχρῆν.\nἰδοὺ πάρειμι. μῶν ἐπισχεῖν σοι δοκῶ;\nὄπτα καλῶς νυν αὐτά· καὶ γὰρ οὑτοσὶ\nπροσέρχεται δάφνῃ τις ἐστεφανωμένος.\nτίς ἄρα ποτʼ ἐστίν;\nὡς ἀλαζὼν φαίνεται·\nμάντις τίς ἐστιν.\nοὐ μὰ Δίʼ ἀλλʼ Ἱεροκλέης\nοὗτός γέ πού ʼσθʼ ὁ χρησμολόγος οὑξ Ὠρεοῦ.\nτί ποτʼ ἄρα λέξει;\nδῆλός ἐσθʼ οὗτός γʼ ὅτι\nἐναντιώσεταί τι ταῖς διαλλαγαῖς.\nοὔκ, ἀλλὰ κατὰ τὴν κνῖσαν εἰσελήλυθεν.\nμή νυν ὁρᾶν δοκῶμεν αὐτόν.\nεὖ λέγεις.\nτίς ἡ θυσία ποθʼ αὑτηὶ καὶ τῷ θεῶν;\nὀπτα σὺ σιγῇ κἄπαγʼ ἀπὸ τῆς ὀσφύος.\nὅτῳ δὲ θύετʼ οὐ φράσεθʼ;\nἡ κέρκος ποιεῖ\nκαλῶς;\nκαλῶς δῆτʼ ὦ πότνιʼ Εἰρήνη φίλη.\nἄγε νυν ἀπάρχου κᾆτα δὸς τἀπάργματα.\nὀπτᾶν ἄμεινον πρῶτον.\nἀλλὰ ταυταγὶ\nἤδη ʼστὶν ὀπτά.\nπολλὰ πράττεις, ὅστις εἶ.\nκατάτεμνε. ποῦ τράπεζα; τὴν σπονδὴν φέρε.\nἡ γλῶττα χωρὶς τέμνεται.\nμεμνήμεθα.\nἀλλʼ οἶσθʼ ὃ δρᾶσον;\nἢν φράσῃς.\nμὴ διαλέγου\nνῷν μηδέν· Εἰρήνῃ γὰρ ἱερὰ θύομεν.\nὦ μέλεοι θνητοὶ καὶ νήπιοι,\nἐς κεφαλὴν σοί.\nοἵτινες ἀφραδίῃσι θεῶν νόον οὐκ ἀίοντες\nσυνθήκας πεποίησθʼ ἄνδρες χαροποῖσι πιθήκοις,\nαἰβοιβοῖ.\nτί γελᾷς;\nἥσθην χαροποῖσι πιθήκοις.\nκαὶ κέπφοι τρήρωνες ἀλωπεκιδεῦσι πέπεισθε,\nὧν δόλιαι ψυχαί, δόλιαι φρένες.\nεἴθε σου εἶναι\nὤφελεν ὦλαζὼν οὑτωσὶ θερμὸς ὁ πλεύμων.\nεἰ γὰρ μὴ νύμφαι γε θεαὶ Βάκιν ἐξαπάτασκον,\nμηδὲ Βάκις θνητούς, μηδʼ αὖ νύμφαι Βάκιν αὐτὸν—\nἐξώλης ἀπόλοιʼ, εἰ μὴ παύσαιο βακίζων.\nοὔπω θέσφατον ἦν Εἰρήνης δέσμʼ ἀναλῦσαι,\nἀλλὰ τόδε πρότερον—\nτοῖσδʼ ἁλσί γε παστέα ταυτί.\nοὐ γάρ πω τοῦτʼ ἐστὶ φίλον μακάρεσσι θεοῖσιν,\nφυλόπιδος λῆξαι, πρίν κεν λύκος οἶν ὑμεναιοῖ.\nκαὶ πῶς ὦ κατάρατε λύκος ποτʼ ἂν οἶν ὑμεναιοῖ;\nὡς ἡ σφονδύλη φεύγουσα πονηρότατον βδεῖ,\n†χἠ κώδων† ἀκαλανθὶς ἐπειγομένη τυφλὰ τίκτει,\nτουτάκις οὔπω χρῆν τὴν εἰρήνην πεποιῆσθαι.\nἀλλὰ τί χρῆν ἡμᾶς; οὐ παύσασθαι πολεμοῦντας,\nἢ διακαυνιάσαι πότεροι κλαυσούμεθα μεῖζον,\nἐξὸν σπεισαμένοις κοινῇ τῆς Ἑλλάδος ἄρχειν;\nοὔποτε ποιήσεις τὸν καρκίνον ὀρθὰ βαδίζειν.\nοὔποτε δειπνήσεις ἔτι τοῦ λοιποῦ νʼ πρυτανείῳ,\nοὐδʼ ἐπὶ τῷ πραχθέντι ποιήσεις ὕστερον οὐδέν.\nοὐδέποτʼ ἂν θείης λεῖον τὸν τραχὺν ἐχῖνον.\nἆρα φενακίζων ποτʼ Ἀθηναίους ἔτι παύσει;\nποῖον γὰρ κατὰ χρησμὸν ἐκαύσατε μῆρα θεοῖσιν;\nὅνπερ κάλλιστον δήπου πεποίηκεν Ὅμηρος·\nὣς οἱ μὲν νέφος ἐχθρὸν ἀπωσάμενοι πολέμοιο\nΕἰρήνην εἵλοντο καὶ ἱδρύσανθʼ ἱερείῳ.\nαὐτὰρ ἐπεὶ κατὰ μῆρʼ ἐκάη καὶ σπλάγχνʼ ἐπάσαντο,\nἔσπενδον δεπάεσσιν· ἐγὼ δʼ ὁδὸν ἡγεμόνευον·\nχρησμολόγῳ δʼ οὐδεὶς ἐδίδου κώθωνα φαεινόν.\nοὐ μετέχω τούτων· οὐ γὰρ ταῦτʼ εἶπε Σίβυλλα.\nἀλλʼ ὁ σοφός τοι νὴ Δίʼ Ὅμηρος δεξιὸν εἶπεν·\nἀφρήτωρ ἀθέμιστος ἀνέστιός ἐστιν ἐκεῖνος,\nὃς πολέμου ἔραται ἐπιδημίου ὀκρυόεντος.\nφράζεο δὴ μή πώς σε δόλῳ φρένας ἐξαπατήσας\nἰκτῖνος μάρψῃ.\nτουτὶ μέντοι σὺ φυλάττου,\nὡς οὗτος φοβερὸς τοῖς σπλάγχνοις ἐστὶν ὁ χρησμός.\nἔγχει δὴ σπονδὴν καὶ τῶν σπλάγχνων φέρε δευρί.\nἀλλʼ εἰ ταῦτα δοκεῖ, κἀγὼ ʼμαυτῷ βαλανεύσω.\nσπονδὴ σπονδή.\nἔγχει δὴ κἀμοὶ καὶ σπλάγχνων μοῖραν ὄρεξον.\nἀλλʼ οὔπω τοῦτʼ ἐστὶ φίλον μακάρεσσι θεοῖσιν·\nἀλλὰ τόδε πρότερον, σπένδειν ἡμᾶς, σὲ δʼ ἀπελθεῖν.\nὦ πότνιʼ Εἰρήνη παράμεινον τὸν βίον ἡμῖν.\nπρόσφερε τὴν γλῶτταν.\nσὺ δὲ τὴν σαυτοῦ γʼ ἀπένεγκε.\nσπονδή.\nκαὶ ταυτὶ μετὰ τῆς σπονδῆς λαβὲ θᾶττον.\nοὐδεὶς προσδώσει τῶν σπλάγχνων;\nοὐ γὰρ οἷόν τε\nἡμῖν προσδιδόναι, πρίν κεν λύκος οἶν ὑμεναιοῖ.\nναὶ πρὸς τῶν γονάτων.\nἄλλως ὦ τᾶν ἱκετεύεις·\nοὐ γὰρ ποιήσεις λεῖον τὸν τραχὺν ἐχῖνον.\nἄγε δὴ θεαταὶ δεῦρο συσπλαγχνεύετε\nμετὰ νῷν.\nτί δὴ ʼγώ;\nτὴν Σίβυλλαν ἔσθιε.\nοὔτοι μὰ τὴν γῆν ταῦτα κατέδεσθον μόνω,\nἀλλʼ ἁρπάσομαι σφῷν αὐτά· κεῖται δʼ ἐν μέσῳ.\nὦ παῖε τὸν Βάκιν.\nμαρτύρομαι.\nκἄγωγʼ ὅτι τένθης εἶ σὺ κἀλαζὼν ἀνήρ.\nπαἶ αὐτὸν ἐπέχων τῷ ξύλῳ τὸν ἀλαζόνα.\nσὺ μὲν οὖν· ἐγὼ δὲ τουτονὶ τῶν κῳδίων,\nἁλάμβανʼ αὐτὸς ἐξαπατῶν, ἐκβολβιῶ.\nοὐ καταβαλεῖς τὰ κῴδιʼ ὦ θυηπόλε;\nἤκουσας; ὁ κόραξ οἷος ἦλθʼ ἐξ Ὠρεοῦ.\nοὐκ ἀποπετήσει θᾶττον εἰς Ἐλύμνιον;\nἥδομαί γʼ ἥδομαι\nκράνους ἀπηλλαγμένος\nτυροῦ τε καὶ κρομμύων.\nοὐ γὰρ φιληδῶ μάχαις,\nἀλλὰ πρὸς πῦρ διέλκων\nμετʼ ἀνδρῶν ἑταίρων φίλων,\nἐκκέας τῶν ξύλων ἅττʼ ἂν ᾖ\nδανότατα τοῦ θέρους\n†ἐκπεπρισμένα†,\nκἀνθρακίζων τοὐρεβίνθου\nτήν τε φηγὸν ἐμπυρεύων,\nχἄμα τὴν Θρᾷτταν κυνῶν\nτῆς γυναικὸς λουμένης.\nοὐ γὰρ ἔσθʼ ἥδιον ἢ τυχεῖν μὲν ἤδη ʼσπαρμένα,\nτὸν θεὸν δʼ ἐπιψακάζειν, καὶ τινʼ εἰπεῖν γείτονα,\nεἰπέ μοι τί τηνικαῦτα δρῶμεν ὦ Κωμαρχίδη;\nἐμπιεῖν ἔμοιγʼ ἀρέσκει τοῦ θεοῦ δρῶντος καλῶς.\nἀλλʼ ἄφευε τῶν φασήλων ὦ γύναι τρεῖς χοίνικας,\nτῶν τε πυρῶν μεῖξον αὐτοῖς, τῶν τε σύκων ἔξελε,\nτόν τε Μανῆν ἡ Σύρα βωστρησάτω κʼ τοῦ χωρίου.\nοὐ γὰρ οἷόν τʼ ἐστὶ πάντως οἰναρίζειν τήμερον\nοὐδὲ τυντλάζειν, ἐπειδὴ παρδακὸν τὸ χωρίον.\nκἀξ ἐμοῦ δʼ ἐνεγκάτω τις τὴν κίχλην καὶ τὼ σπίνω·\nἦν δὲ καὶ πυός τις ἔνδον καὶ λαγῷα τέτταρα,\nεἴ τι μὴ ʼξήνεγκεν αὐτῶν ἡ γαλῆ τῆς ἑσπέρας·\nἐψόφει γοῦν ἔνδον οὐκ οἶδʼ ἅττα κἀκυδοιδόπα·\nὧν ἔνεγκʼ ὦ παῖ τρἴ ἡμῖν, ἓν δὲ δοῦναι τῷ πατρί·\nμυρρίνας τʼ αἴτησον ἐξ Αἰσχινάδου τῶν καρπίμων·\nχἄμα τῆς αὐτῆς ὁδοῦ Χαρινάδην τις βωσάτω,\nὡς ἂν ἐμπίῃ μεθʼ ἡμῶν,\nεὖ ποιοῦντος κὠφελοῦντος\nτοῦ φεοῦ τἀρώματα.\nἡνίκʼ ἂν δʼ ἀχέτας\nᾄδῃ τὸν ἡδὺν νόμον,\nδιασκοπῶν ἥδομαι\nτὰς Λημυνίας ἀμπέλους,\nεἰ πεπαίνουσιν ἤ-\nδη ʽτὸ γὰρ φῖτυ πρῷον φύσεἰ,\nτόν τε φήληχʼ ὁρῶν οἰδάνοντʼ·\nεἶθʼ ὁπόταν ᾖ πέπων,\nἐσθίω κἀπέχω\nχἄμα φήμʼ, ὧραι φίλαι· καὶ\nτοῦ θύμου τρίβων κυκῶμαι·\nκᾆτα γίγνομαι παχὺς\nτηνικαῦτα τοῦ θέρους\nμᾶλλον ἢ θεοῖσιν ἐχθρὸν ταξίαρχον προσβλέπων\nτρεῖς λόφους ἔχοντα καὶ φοινικίδʼ ὀξεῖαν πάνυ,\nἣν ἐκεῖνός φησιν εἶναι βάμμα Σαρδιανικόν·\nἢν δέ που δέῃ μάχεσθʼ ἔχοντα τὴν φοινικίδα,\nτηνικαῦτʼ αὐτὸς βέβαπται βάμμα Κυζικηνικόν·\nκᾆτα φεύγει πρῶτος ὥσπερ ξουθὸς ἱππαλεκτρυὼν\nτοὺς λόφους σείων· ἐγὼ δʼ ἕστηκα †λινοπτώμενος.†\nἡνίκʼ ἂν δʼ οἴκοι γένωνται, δρῶσιν οὐκ ἀνασχετά,\nτοὺς μὲν ἐγγράφοντες ἡμῶν τοὺς δʼ ἄνω τε καὶ κάτω\nἐξαλείφοντες δὶς ἢ τρίς. αὔριον δʼ ἔσθʼ ἡ ʼξοδος·\nτῷ δὲ σιτίʼ οὐκ ἐώνητʼ· οὐ γὰρ ᾔδειν ἐξιών·\nεἶτα προστὰς πρὸς τὸν ἀνδριάντα τὸν Πανδίονος\nεἶδεν αὑτόν, κἀπορῶν θεῖ τῷ κακῷ βλέπων ὀπόν.\nταῦτα δʼ ἡμᾶς τοὺς ἀγροίκους δρῶσι, τοὺς δʼ ἐξ ἄστεως\nἧττον, οἱ θεοῖσιν οὗτοι κἀνδράσιν ῥιψάσπιδες.\nὧν ἔτʼ εὐθύνας ἐμοὶ δώσουσιν, ἢν θεὸς θέλῃ.\nπολλὰ γὰρ δή μʼ ἠδίκησαν,\nὄντες οἴκοι μὲν λέοντες\nἐν μάχῃ δʼ ἀλώπεκες.\nἰοὺ ἰού.\nὅσον τὸ χρῆμʼ ἐπὶ δεῖπνον ἦλθʼ ἐς τοὺς γάμους.\nἔχʼ ἀποκάθαιρε τὰς τραπέζας ταυτῃί·\nπάντως γὰρ οὐδὲν ὄφελός ἐστʼ αὐτῆς ἔτι.\nἔπειτʼ ἐπιφόρει τοὺς ἀμύλους καὶ τὰς κίχλας\nκαὶ τῶν λαγῴων πολλὰ καὶ τοὺς κολλάβους.\nποῦ ποῦ Τρυγαῖός ἐστιν;\nἀναβράττω κίχλας.\nὦ φίλτατʼ ὦ Τρυγαἶ ὅσʼ ἡμᾶς τἀγαθὰ\nδέδρακας εἰρήνην ποιήσας· ὡς πρὸ τοῦ\nοὐδεὶς ἐπρίατʼ ἂν δρέπανον οὐδὲ κολλύβου,\nνυνὶ δὲ πεντήκοντα δραχμῶν ἐμπολῶ·\nὁδὶ δὲ τριδράχμους τοὺς κάδους ἐς τοὺς ἀγρούς.\nἀλλʼ ὦ Τρυγαῖε τῶν δρεπάνων τε λάμβανε\nκαὶ τῶνδʼ ὅ τι βούλει προῖκα· καὶ ταυτὶ δέχου·\nἀφʼ ὧν γὰρ ἀπεδόμεσθα κἀκερδήναμεν\nτὰ δῶρα ταυτί σοι φέρομεν ἐς τοὺς γάμους.\nἴθι νυν καταθέμενοι παρʼ ἐμοὶ ταῦτʼ εἴσιτε\nἐπὶ δεῖπνον ὡς τάχιστα· καὶ γὰρ οὑτοσὶ\nὅπλων κάπηλος ἀχθόμενος προσέρχεται.\nοἴμʼ ὡς προθέλυμνόν μʼ ὦ Τρυγαἶ ἀπώλεσας.\nτί δʼ ἔστιν ὦ κακόδαιμον; οὔτι που λοφᾷς;\nἀπώλεσάς μου τὴν τέχνην καὶ τὸν βίον,\nκαὶ τουτουὶ καὶ τοῦ δορυξοῦ ʼκεινονί.\nτί δῆτα τουτοινὶ καταθῶ σοι τοῖν λόφοιν;\nαὐτὸς σὺ τί δίδως;\nὅ τι δίδωμʼ; αἰσχύνομαι.\nὅμως δʼ ὅτι τὸ σφήκωμʼ ἔχει πόνον πολύν,\nδοίην ἂν αὐτοῖν ἰσχάδων τρεῖς χοίνικας.\nἵνʼ ἀποκαθαίρω τὴν τράπεζαν τουτῳί.\nἔνεγκε τοίνυν εἰσιὼν τὰς ἰσχάδας·\nκρεῖττον γὰρ ὦ τᾶν ἐστιν ἢ μηδὲν λαβεῖν.\nἀπόφερʼ ἀπόφερʼ ἐς κόρακας ἀπὸ τῆς οἰκίας.\nτριχορρυεῖτον, οὐδέν ἐστον τὼ λόφω.\nοὐκ ἂν πριαίμην οὐδʼ ἂν ἰσχάδος μιᾶς.\nτί δαὶ δεκάμνῳ τῷδε θώρηκος κύτει\nἐνημμένῳ κάλλιστα χρήσομαι τάλας;\nοὗτος μὲν οὐ μή σοι ποιήσει ζημίαν.\nἀλλʼ αἶρέ μοι τοῦτόν γε τῆς ἰσωνίας·\nἐναποπατεῖν γάρ ἐστʼ ἐπιτήδειος πάνυ—\nπαῦσαί μʼ ὑβρίζων τοῖς ἐμοῖσι χρήμασιν.\nὡδὶ παραθέντι τρεῖς λίθους. οὐ δεξιῶς;\nποίᾳ δʼ ἀποψήσει ποτʼ ὦμαθέστατε;\nτῃδὶ διεὶς τὴν χεῖρα διὰ τῆς θαλαμιᾶς\nκαὶ τῇδʼ.\nἅμʼ ἀμφοῖν δῆτʼ;\nἔγωγε νὴ Δία,\nἵνα μή γʼ ἁλῶ τρύπημα κλέπτων τῆς νεώς.\nἔπειτʼ ἐπὶ δεκάμνῳ χεσεῖ καθήμενος;\nἔγωγε νὴ Δίʼ ὦπίτριπτʼ. οἴει γὰρ ἂν\nτὸν πρωκτὸν ἀποδόσθαι με χιλιῶν δραχμῶν;\nἴθι δὴ ʼξένεγκε τἀργύριον.\nἀλλʼ ὦγαθὲ\nθλίβει τὸν ὄρρον. ἀπόφερʼ, οὐκ ὠνήσομαι.\nτί δʼ ἆρα τῇ σάλπιγγι τῇδε χρήσομαι,\nἣν ἐπριάμην δραχμῶν ποθʼ ἑξήκοντʼ ἐγώ;\nμόλυβδον ἐς τουτὶ τὸ κοῖλον ἐγχέας\nἔπειτʼ ἄνωθεν ῥάβδον ἐνθεὶς ὑπόμακρον,\nγενήσεταί σοι τῶν κατακτῶν κοττάβων.\nοἴμοι καταγελᾷς.\nἀλλʼ ἕτερον παραινέσω.\nτὸν μὲν μόλυβδον, ὥσπερ εἶπον, ἔγχεον,\nἐντευθενὶ δὲ σπαρτίοις ἠρτημένην\nπλάστιγγα πρόσθες, καὐτό σοι γενήσεται\nτὰ σῦκʼ ἐν ἀγρῷ τοῖς οἰκέταισιν ἱστάναι.\nὦ δυσκάθαρτε δαῖμον ὥς μʼ ἀπώλεσας,\nὅτʼ ἀντέδωκά γʼ ἀντὶ τῶνδε μνᾶν ποτέ·\nκαὶ νῦν τί δράσω; τίς γὰρ αὔτʼ ὠνήσεται;\nπώλει βαδίζων αὐτὰ τοῖς Αἰγυπτίοις·\nἔστιν γὰρ ἐπιτήδεια συρμαίαν μετρεῖν.\nοἴμʼ ὦ κρανοποίʼ ὡς ἀθλίως πεπράγαμεν.\nοὗτος μὲν οὐ πέπονθεν οὐδέν.\nἀλλὰ τί\nἔτʼ ἐστὶ τοῖσι κράνεσιν ὅ τι τις χρήσεται;\nἐὰν τοιαυτασὶ μάθῃ λαβὰς ποιεῖν,\nἄμεινον ἢ νῦν αὔτʼ ἀποδώσεται πολύ.\nἀπίωμεν ὦ δορυξέ.\nμηδαμῶς γʼ, ἐπεὶ\nτούτῳ γʼ ἐγὼ τὰ δόρατα ταῦτʼ ὠνήσομαι.\nπόσον δίδως δῆτʼ;\nεἰ διαπρισθεῖεν δίχα,\nλάβοιμʼ ἂν αὔτʼ ἐς χάρακας ἑκατὸν τῆς δραχμῆς.\nὑβριζόμεθα. χωρῶμεν ὦ τᾶν ἐκποδών.\nνὴ τὸν Δίʼ, ὡς τὰ παιδίʼ ἤδη ʼξέρχεται\nοὐρησόμενα τὰ τῶν ἐπικλήτων δεῦρʼ, ἵνα\nἅττʼ ᾄσεται προαναβάληταί μοι δοκεῖ.\nἀλλʼ ὅ τι περ ᾄδειν ἐπινοεῖς ὦ παιδίον,\nαὐτοῦ παρʼ ἐμὲ στὰν πρότερον ἀναβαλοῦ ʼνθαδί.\nνῦν αὖθʼ ὁπλοτέρων ἀνδρῶν ἀρχώμεθα—\nπαῦσαι\nὁπλοτέρους ᾆδον, καὶ ταῦτ ὦ τρισκακόδαιμον\nεἰρήνης οὔσης· ἀμαθές γʼ εἶ καὶ κατάρατον.\nοἱ δʼ ὅτε δὴ σχεδὸν ἦσαν ἐπʼ ἀλλήλοισιν ἰόντες,\nσύν ῥʼ ἔβαλον ῥινούς τε καὶ ἀσπίδας ὀμφαλοέσσας.\nἀσπίδας; οὐ παύσει μεμνημένος ἀσπίδος ἡμῖν;\nἔνθα δʼ ἅμʼ οἰμωγή τε καὶ εὐχωλὴ πέλεν ἀνδρῶν.\nἀνδρῶν οἰμωγή; κλαύσει νὴ τὸν Διόνυσον\nοἰμωγὰς ᾄδων, καὶ ταύτας ὀμφαλοέσσας.\nἀλλὰ τί δῆτʼ ᾄδω; σὺ γὰρ εἰπέ μοι οἷστισι χαίρεις.\nὣς οἱ μὲν δαίνυντο βοῶν κρέα, καὶ τὰ τοιαυτί·\nἄριστον προτίθεντο καὶ ἅτθʼ ἥδιστα πάσασθαι.\nὣς οἱ μὲν δαίνυντο βοῶν κρέα, καὐχένας ἵππων\nἔκλυον ἱδρώοντας, ἐπεὶ πολέμου ἐκόρεσθεν.\nεἶεν; ἐκόρεσθεν τοῦ πολέμου κᾆτʼ ἤσθιον.\nταῦτʼ ᾆδε, ταῦθʼ, ὡς ἤσθιον κεκορημένοι.\nθωρήσσοντʼ ἄρʼ ὄτειτα πεπαυμένοι—\nἄσμενοι, οἶμαι.\nπύργων δʼ ἐξεχέοντο, βοὴ δʼ ἄσβεστος ὀρώρει.\nκάκιστʼ ἀπόλοιο παιδάριον αὐταῖς μάχαις·\nοὐδὲν γὰρ ᾄδεις πλὴν πολέμους. τοῦ καί ποτʼ εἶ;\nἐγώ;\nσὺ μέντοι νὴ Δίʼ.\nυἱὸς Λαμάχου.\nαἰβοῖ·\nἦ γὰρ ἐγὼ θαύμαζον ἀκούων, εἰ σὺ μὴ εἴης\nἀνδρὸς βουλομάχου καὶ κλαυσιμάχου τινὸς υἱός.\nἄπερρε καὶ τοῖς λογχοφόροισιν ᾆδʼ ἰών.\nποῦ μοι τὸ τοῦ Κλεωνύμου ʼστὶ παιδίον;\nᾆσον πρὶν εἰσιέναι τι· σὺ γὰρ εὖ οἶδʼ ὅτι\nοὐ πράγματʼ ᾄσει· σώφρονος γὰρ εἶ πατρός.\nἀσπίδι μὲν Σαΐων τις ἀγάλλεται, ἣν παρὰ θάμνῳ\nἔντος ἀμώμητον κάλλιπον οὐκ ἐθέλων.\nεἰπέ μοι ὦ πόσθων, ἐς τὸν σαυτοῦ πατέρʼ ᾄδεις;\nψυχὴν δʼ ἐξεσάωσα—\nκατῄσχυνας δὲ τοκῆας.\nἀλλʼ εἰσίωμεν. εὖ γὰρ οἶδʼ ἐγὼ σαφῶς\nὅτι ταῦθʼ ὅσʼ ᾖσας ἄρτι περὶ τῆς ἀσπίδος\nοὐ μὴ ʼπιλάθῃ ποτʼ ὢν ἐκείνου τοῦ πατρός.\nὑμῶν τὸ λοιπὸν ἔργον ἤδη ʼνταῦθα τῶν μενόντων\nφλᾶν ταῦτα πάντα καὶ σποδεῖν, καὶ μὴ κενὰς παρέλκειν.\nἀλλʼ ἀνδρικῶς ἐμβάλλετε\nκαὶ σμώχετʼ ἀμφοῖν τοῖν γνάθοιν· οὐδὲν γὰρ ὦ πόνηροι\nλευκῶν ὀδόντων ἔργον ἐστʼ, ἢν μή τι καὶ μασῶνται.\nἡμῖν μελήσει ταῦτά γʼ· εὖ ποιεῖς δὲ καὶ σὺ φράζων.\nἀλλʼ ὦ πρὸ τοῦ πεινῶντες ἐμβάλλεσθε τῶν λαγῴων·\nὡς οὐχὶ πᾶσαν ἡμέραν\nπλακοῦσιν ἔστιν ἐντυχεῖν πλανωμένοις ἐρήμοις.\nπρὸς ταῦτα βρύκετʼ ἢ τάχʼ ἡμῖν φημι μεταμελήσειν.\nεὐφημεῖν χρὴ καὶ τὴν νύμφην ἔξω τινὰ δεῦρο κομίζειν\nδᾷδάς τε φέρειν, καὶ πάντα λεὼν συγχαίρειν κἀπιχορεύειν.\nκαὶ τὰ σκεύη πάλιν ἐς τὸν ἀγρὸν νυνὶ χρὴ πάντα κομίζειν\nὀρχησαμένους καὶ σπείσαντας καὶ Ὑπέρβολον ἐξελάσαντας,\nκἀπευξαμένους τοῖσι θεοῖσιν\nδιδόναι πλοῦτον τοῖς Ἕλλησιν,\nκριθάς τε ποιεῖν ἡμᾶς πολλὰς\nπάντας ὁμοίως οἶνόν τε πολύν,\nσῦκά τε τρώγειν,\nτάς τε γυναῖκας τίκτειν ἡμῖν,\nκαὶ τἀγαθὰ πάνθʼ ὅσʼ ἀπωλέσαμεν\nσυλλέξασθαι πάλιν ἐξ ἀρχῆς,\nλῆξαί τʼ αἴθωνα σίδηρον.\nδεῦρʼ ὦ γύναι εἰς ἀγρόν,\nχὤπως μετʼ ἐμοῦ καλὴ\nκαλῶς κατακείσει.\nὙμὴν Ὑμέναιʼ ὦ.\nὦ τρὶς μάκαρ ὡς δικαίως\nτἀγαθὰ νῦν ἔχεις.\nὙμὴν Ὑμέναιʼ ὦ.\nὙμὴν Ὑμέναιʼ ὦ.\nτί δράσομεν αὐτήν;\nτί δράσομεν αὐτήν;\nτρυγήσομεν αὐτήν,\nτρυγήσομεν αὐτήν.\nἀλλʼ ἀράμενοι φέρωμεν\nοἱ προτεταγμένοι\nτὸν νυμφίον ὦνδρες.\nὙμὴν Ὑμέναιʼ ὦ,\nὙμὴν Ὑμέναιʼ ὦ,\nοἰκήσετε γοῦν καλῶς\nοὐ πράγματʼ ἔχοντες, ἀλλὰ\nσυκολογοῦντες.\nὙμὴν Ὑμέναιʼ ὦ,\nὙμὴν Ὑμέναιʼ ὦ.\nτοῦ μὲν μέγα καὶ παχύ.\nτῆς δʼ ἡδὺ τὸ σῦκον.\nφήσεις γʼ ὅταν ἐσθίῃς\nοἶνόν τε πίῃς πολύν.\nὙμὴν Ὑμέναιʼ ὦ,\nὙμὴν Ὑμέναιʼ ὦ.\nὦ χαίρετε χαίρετʼ ἄνδρες,\nκἂν ξυνέπησθέ μοι\nπλακοῦντας ἔδεσθε.\n"};
