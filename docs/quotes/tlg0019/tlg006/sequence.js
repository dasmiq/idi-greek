var sequence = {"name":"Aristophanes. Birds","data":"\nὀρθὴν κελεύεις, ᾗ τὸ δένδρον φαίνεται;\nδιαρραγείης· ἥδε δʼ αὖ κρώζει πάλιν.\nτί ὦ πόνηρʼ ἄνω κάτω πλανύττομεν;\nἀπολούμεθʼ ἄλλως τὴν ὁδὸν προφορουμένω.\nτὸ δʼ ἐμὲ κορώνῃ πειθόμενον τὸν ἄθλιον\nὁδοῦ περιελθεῖν στάδια πλεῖν ἢ χίλια.\nτὸ δʼ ἐμὲ κολοιῷ πειθόμενον τὸν δύσμορον\nἀποσποδῆσαι τοὺς ὄνυχας τῶν δακτύλων.\nἀλλʼ οὐδʼ ὅπου γῆς ἐσμὲν οἶδʼ ἔγωγʼ ἔτι.\nἐντευθενὶ τὴν πατρίδʼ ἂν ἐξεύροις σύ που;\nοὐδʼ ἂν μὰ Δία γʼ ἐντεῦθεν Ἐξηκεστίδης.\nοἴμοι.\nσὺ μὲν ὦ τᾶν τὴν ὁδὸν ταύτην ἴθι.\nἦ δεινὰ νὼ δέδρακεν οὑκ τῶν ὀρνέων,\nὁ πινακοπώλης φιλοκράτης μελαγχολῶν,\nὃς τώδʼ ἔφασκε νῷν φράσειν τὸν Τηρέα\nτὸν ἔποφʼ ὃς ὄρνις ἐγένετʼ ἐκ τῶν ὀρνέων·\nκἀπέδοτο τὸν μὲν Θαρρελείδου τουτονὶ\nκολοιὸν ὀβολοῦ, τηνδεδὶ τριωβόλου.\nτὼ δʼ οὐκ ἄρʼ ᾔστην οὐδὲν ἄλλο πλὴν δάκνειν.\nκαὶ νῦν τί κέχηνας; ἔσθʼ ὅποι κατὰ τῶν πετρῶν\nἡμᾶς ἔτʼ ἔξεις. οὐ γάρ ἐστʼ ἐνταῦθά τις\nὁδός.\nοὐδὲ μὰ Δίʼ ἐνταῦθά γʼ ἀτραπὸς οὐδαμοῦ.\nοὐδʼ ἡ κορώνη τῆς ὁδοῦ τι λέγει πέρι;\nοὐ ταὐτὰ κρώζει μὰ Δία νῦν τε καὶ τότε.\nτί δὴ λέγει περὶ τῆς ὁδοῦ;\nτί δʼ ἄλλο γʼ ἢ\nβρύκουσʼ ἀπέδεσθαί φησί μου τοὺς δακτύλους;\nοὐ δεινὸν οὖν δῆτʼ ἐστὶν ἡμᾶς δεομένους\nἐς κόρακας ἐλθεῖν καὶ παρεσκευασμένους\nἔπειτα μὴ ʼξευρεῖν δύνασθαι τὴν ὁδόν;\nἡμεῖς γάρ, ὦνδρες οἱ παρόντες ἐν λόγῳ,\nνόσον νοσοῦμεν τὴν ἐναντίαν Σάκᾳ·\nὁ μὲν γὰρ ὢν οὐκ ἀστὸς ἐσβιάζεται,\nἡμεῖς δὲ φυλῇ καὶ γένει τιμώμενοι,\nἀστοὶ μετʼ ἀστῶν, οὐ σοβοῦντος οὐδενὸς\nἀνεπτόμεσθʼ ἐκ τῆς πατρίδος ἀμφοῖν ποδοῖν,\nαὐτὴν μὲν οὐ μισοῦντʼ ἐκείνην τὴν πόλιν\nτὸ μὴ οὐ μεγάλην εἶναι φύσει κεὐδαίμονα\nκαὶ πᾶσι κοινὴν ἐναποτεῖσαι χρήματα.\nοἱ μὲν γὰρ οὖν τέττιγες ἕνα μῆνʼ ἢ δύο\nἐπὶ τῶν κραδῶν ᾄδουσʼ, Ἀθηναῖοι δʼ ἀεὶ\nἐπὶ τῶν δικῶν ᾄδουσι πάντα τὸν βίον.\nδιὰ ταῦτα τόνδε τὸν βάδον βαδίζομεν,\nκανοῦν δʼ ἔχοντε καὶ χύτραν καὶ μυρρίνας\nπλανώμεθα ζητοῦντε τόπον ἀπράγμονα,\nὅποι καθιδρυθέντε διαγενοίμεθʼ ἄν.\nὁ δὲ στόλος νῷν ἐστι παρὰ τὸν Τηρέα\nτὸν ἔποπα, παρʼ ἐκείνου πυθέσθαι δεομἐνω,\nεἴ που τοιαύτην εἶδε πόλιν ᾗ ʼπέπτετο.\nοὗτος.\nτί ἔστιν;\nἡ κορώνη μοι πάλαι\nἄνω τι φράζει.\nχὠ κολοιὸς οὑτοσὶ\nἄνω κέχηνεν ὡσπερεὶ δεικνύς τί μοι,\nκοὐκ ἔσθʼ ὅπως οὐκ ἔστιν ἐνταῦθʼ ὄρνεα.\nεἰσόμεθα δʼ αὐτίκʼ, ἢν ποιήσωμεν ψόφον.\nἀλλʼ οἶσθʼ ὃ δρᾶσον; τῷ σκέλει θένε τὴν πέτραν.\nσὺ δὲ τῇ κεφαλῇ γʼ, ἵνʼ ᾖ διπλάσιος ὁ ψόφος.\nσὺ δʼ οὖν λίθῳ κόψον λαβών.\nπάνυ γʼ, εἰ δοκεῖ.\nπαῖ παῖ.\nτί λέγεις οὗτος; τὸν ἔποπα παῖ καλεῖς;\nοὐκ ἀντὶ τοῦ παιδός σʼ ἐχρῆν ἐποποῖ καλεῖν;\nἐποποῖ. ποιήσεις ἔτι με κόπτειν αὖθις αὖ.\nἐποποῖ.\nτίνες οὗτοι; τίς ὁ βοῶν τὸν δεσπότην;\nἌπολλον ἀποτρόπαιε τοῦ χασμήματος.\nοἴμοι τάλας ὀρνιθοθήρα τουτωί.\nοὕτως τι δεινὸν οὐδὲ κάλλιον λέγειν.\nἀπολεῖσθον.\nἀλλʼ οὐκ ἐσμὲν ἀνθρώπω.\nτί δαί;\nὙποδεδιὼς ἔγωγε Διβυκὸν ὄρνεον.\nοὐδὲν λέγεις.\nκαὶ μὴν ἐροῦ τὰ πρὸς ποδῶν.\nὁδὶ δὲ δὴ τίς ἐστιν ὄρνις; οὐκ ἐρεῖς;\nἘπικεχοδὼς ἔγωγε Φασιανικός.\nἀτὰρ σὺ τί θηρίον ποτʼ εἶ πρὸς τῶν θεῶν;\nὄρνις ἔγωγε δοῦλος.\nἡττήθης τινὸς\nἀλεκτρυόνος;\nοὐκ ἀλλʼ ὅτε περ ὁ δεσπότης\nἔποψ ἐγένετο, τότε γενέσθαι μʼ ηὔξατο\nὄρνιν, ἵνʼ ἀκόλουθον διάκονόν τʼ ἔχῃ.\nδεῖται γὰρ ὄρνις καὶ διακόνου τινός;\nοὗτός γʼ, ἅτʼ οἶμαι πρότερον ἄνθρωπός ποτʼ ὤν,\nτοτὲ μὲν ἐρᾷ φαγεῖν ἀφύας Φαληρικάς·\nτρέχω ʼπʼ ἀφύας λαβὼν ἐγὼ τὸ τρύβλιον.\nἔτνους δʼ ἐπιθυμεῖ, δεῖ τορύνης καὶ χύτρας·\nτρέχω ʼπὶ τορύνην.\nτροχίλος ὄρνις οὑτοσί.\nοἶσθʼ οὖν ὃ δρᾶσον ὦ τροχίλε; τὸν δεσπότην\nἡμῖν κάλεσον.\nἀλλʼ ἀρτίως νὴ τὸν Δία\nεὕδει καταφαγὼν μύρτα καὶ σέρφους τινάς.\nὅμως ἐπέγειρον αὐτόν.\nοἶδα μὲν σαφῶς\nὅτι ἀχθέσεται, σφῷν δʼ αὐτὸν οὕνεκʼ ἐπεγερῶ.\nκακῶς σύ γʼ ἀπόλοιʼ, ὥς μʼ ἀπέκτεινας δέει.\nοἴμοι κακοδαίμων χὠ κολοιός μοἴχεται\nὑπὸ τοῦ δέους.\nὦ δειλότατον σὺ θηρίον,\nδείσας ἀφῆκας τὸν κολοιόν;\nεἰπέ μοι,\nσὺ δὲ τὴν κορώνην οὐκ ἀφῆκας καταπεσών;\nμὰ Δίʼ οὐκ ἔγωγε.\nποῦ γάρ ἐστʼ;\nἀπέπτετο.\nοὐκ ἆρʼ ἀφῆκας; ὦγάθʼ ὡς ἀνδρεῖος εἶ.\nἄνοιγε τὴν ὕλην, ἵνʼ ἐξέλθω ποτέ.\nὦ Ἡράκλεις τουτὶ τί ποτʼ ἐστὶ τὸ θηρίον;\nτίς ἡ πτέρωσις; τίς ὁ τρόπος τῆς τριλοφίας;\nτίνες εἰσί μʼ οἱ ζητοῦντες;\nοἱ δώδεκα θεοὶ\nεἴξασιν ἐπιτρῖψαί σε.\nμῶν με σκώπτετον\nὁρῶντε τὴν πτέρωσιν; ἦν γὰρ ὦ ξένοι\nἄνθρωπος.\nοὐ σοῦ καταγελῶμεν.\nἀλλὰ τοῦ;\nτὸ ῥάμφος ἡμῖν σου γέλοιον φαίνεται.\nτοιαῦτα μέντοι Σοφοκλέης λυμαίνεται\nἐν ταῖς τραγῳδίαισιν ἐμὲ τὸν Τηρέα.\nΤηρεὺς γὰρ εἶ σύ; πότερον ὄρνις ἢ ταὧς;\nὄρνις ἔγωγε.\nκᾆτά σοι ποῦ τὰ πτερά;\nἐξερρύηκε.\nπότερον ὑπὸ νόσου τινός;\nοὔκ, ἀλλὰ τὸν χειμῶνα πάντα τὤρνεα\nπτερορρυεῖ τε καὖθις ἕτερα φύομεν.\nἀλλʼ εἴπατόν μοι σφὼ τίνʼ ἐστόν;\nνώ; βροτώ.\nποδαπὼ τὸ γένος;\nὅθεν αἱ τριήρεις αἱ καλαί.\nμῶν ἡλιαστά;\nμἀλλὰ θατέρου τρόπου,\nἀπηλιαστά.\nσπείρεται γὰρ τοῦτʼ ἐκεῖ\nτὸ σπέρμʼ;\nὀλίγον ζητῶν ἂν ἐξ ἀγροῦ λάβοις.\nπράγους δὲ δὴ τοῦ δεομένω δεῦρʼ ἤλθετον;\nσοὶ ξυγγενέσθαι βουλομένω.\nτίνος πέρι;\nὅτι πρῶτα μὲν ἦσθʼ ἄνθρωπος ὥσπερ νὼ ποτέ,\nκἀργύριον ὠφείλησας ὥσπερ νὼ ποτέ,\nκοὐκ ἀποδιδοὺς ἔχαιρες ὥσπερ νὼ ποτέ·\nεἶτʼ αὖθις ὀρνίθων μεταλλάξας φύσιν\nκαὶ γῆν ἐπέπτου καὶ θάλατταν ἐν κύκλῳ,\nκαὶ πάνθʼ ὅσαπερ ἄνθρωπος ὅσα τʼ ὄρνις φρονεῖς·\nταῦτ οὖν ἱκέται νὼ πρὸς σὲ δεῦρʼ ἀφίγμεθα,\nεἴ τινα πόλιν φράσειας ἡμῖν εὔερον\nὥσπερ σισύραν ἐγκατακλινῆναι μαλθακήν.\nἔμειτα μείζω τῶν Κραναῶν ζητεῖς πόλιν;\nμείζω μὲν οὐδέν, προσφορωτέραν δὲ νῷν.\nἀριστοκρατεῖσθαι δῆλος εἶ ζητῶν.\nἐγώ;\nἥκιστα· καὶ γὰρ τὸν Σκελίου βδελύττομαι.\nποίαν τινʼ οὖν ἥδιστʼ ἂν οἰκοῖτʼ ἂν πόλιν;\nὅπου τὰ μέγιστα πράγματʼ εἴη τοιάδε·\nἐπὶ τὴν θύραν μου πρῴ τις ἐλθὼν τῶν φίλων\nλέγοι ταδί· πρὸς τοῦ Διὸς τοὐλυμπίου\nὅπως παρέσει μοι καὶ σὺ καὶ τὰ παιδία\nλουσάμενα πρῴ· μέλλω γὰρ ἑστιᾶν γάμους·\nκαὶ μηδαμῶς ἄλλως ποιήσῃς· εἰ δὲ μή,\nμή μοι τότε γʼ ἔλθῃς, ὅταν ἐγὼ πράττω κακῶς.\nνὴ Δία ταλαιπώρων γε πραγμάτων ἐρᾷς.\nτί δαὶ σύ;\nτοιούτων ἐρῶ κἀγώ.\nτίνων;\nὅπου ξυναντῶν μοι ταδί τις μέμψεται\nὥσπερ ἀδικηθεὶς παιδὸς ὡραίου πατήρ·\nκαλῶς γέ μου τὸν υἱὸν ὦ Στιλβωνίδη\nεὑρὼν ἀπιόντʼ ἀπὸ γυμνασίου λελουμένον\nοὐκ ἔκυσας, οὐ προσεῖπας, οὐ προσηγάγου,\nοὐκ ὠρχιπέδισας, ὢν ἐμοὶ πατρικὸς φίλος.\nὦ δειλακρίων σὺ τῶν κακῶν οἵων ἐρᾷς.\nἀτὰρ ἔστι γʼ ὁποίαν λέγετον εὐδαίμων πόλις\nπαρὰ τὴν ἐρυθρὰν θάλατταν.\nοἴμοι μηδαμῶς\nἡμῖν παρὰ τὴν θάλατταν, ἵνʼ ἀνακύψεται\nκλητῆρʼ ἄγουσʼ ἕωθεν ἡ Σαλαμινία.\nἙλληνικὴν δὲ πόλιν ἔχεις ἡμῖν φράσαι;\nτί οὐ τὸν Ἠλεῖον Λέπρεον οἰκίζετον\nἐλθόνθʼ;\nὁτιὴ νὴ τοὺς θεοὺς ὅσʼ οὐκ ἰδὼν\nβδελύττομαι τὸν Λέπρεον ἀπὸ Μελανθίου.\nἀλλʼ εἰσὶν ἕτεροι τῆς Λοκρίδος Ὀπούντιοι,\nἵνα χρὴ κατοικεῖν.\nἀλλʼ ἔγωγʼ Ὀπούντιος\nοὐκ ἂν γενοίμην ἐπὶ ταλάντῳ χρυσίου.\nοὗτος δὲ δὴ τίς ἔσθʼ ὁ μετʼ ὀρνίθων βίος;\nσὺ γὰρ οἶσθʼ ἀκριβῶς.\nοὐκ ἄχαρις ἐς τὴν τριβήν·\nοὗ πρῶτα μὲν δεῖ ζῆν ἄνευ βαλλαντίου.\nπολλήν γʼ ἀφεῖλες τοῦ βίου κιβδηλίαν.\nνεμόμεσθα δʼ ἐν κήποις τὰ λευκὰ σήσαμα\nκαὶ μύρτα καὶ μήκωνα καὶ σισύμβρια.\nὑμεῖς μὲν ἆρα ζῆτε νυμφίων βίον.\nφεῦ φεῦ·\nἦ μέγʼ ἐνορῶ βούλευμʼ ἐν ὀρνίθων γένει,\nκαὶ δύναμιν ἣ γένοιτʼ ἄν, εἰ πίθοισθέ μοι.\nτί σοι πιθώμεσθʼ;\nὅ τι πίθησθε; πρῶτα μὲν\nμὴ περιπέτεσθε πανταχῇ κεχηνότες·\nὡς τοῦτʼ ἄτιμον τοὔργον ἐστίν. αὐτίκα\nἐκεῖ παρʼ ἡμῖν τοὺς πετομένους ἢν ἔρῃ,\nτίς ὄρνις οὗτος; ὁ Τελέας ἐρεῖ ταδί·\nἅνθρωπος ὄρνις ἀστάθμητος πετόμενος,\nἀτέκμαρτος, οὐδὲν οὐδέποτʼ ἐν ταὐτῷ μένων.\nνὴ τὸν Διόνυσον εὖ γε μωμᾷ ταυταγί.\nτί ἂν οὖν ποιοῖμεν;\nοἰκίσατε μίαν πόλιν.\nποίαν δʼ ἂν οἰκίσαιμεν ὄρνιθες πόλιν;\nἄληθες; ὦ σκαιότατον εἰρηκὼς ἔπος,\nβλέψον κάτω.\nκαὶ δὴ βλέπω.\nβλέπε νῦν ἄνω.\nβλέπω.\nπερίαγε τὸν τράχηλον.\nνὴ Δία\nἀπολαύσομαί τί γʼ, εἰ διαστραφήσομαι.\nεἶδές τι;\nτὰς νεφέλας γε καὶ τὸν οὐρανόν.\nοὐχ οὗτος οὖν δήπου ʼστὶν ὀρνίθων πόλος;\nπόλος; τίνα τρόπον;\nὥσπερ ἂν εἴποι τις τόπος.\nὅτι δὲ πολεῖται τοῦτο καὶ διέρχεται\nἅπαντα διὰ τούτου, καλεῖται νῦν πόλος.\nἢν δʼ οἰκίσητε τοῦτο καὶ φάρξηθʼ ἅπαξ,\nἐκ τοῦ πόλου τούτου κεκλήσεται πόλις.\nὥστʼ ἄρξετʼ ἀνθρώπων μὲν ὥσπερ παρνόπων,\nτοὺς δʼ αὖ θεοὺς ἀπολεῖτε λιμῷ Μηλίῳ.\nπῶς;\nἐν μέσῳ δήπουθεν ἀήρ ἐστι γῆς.\nεἶθʼ ὥσπερ ἡμεῖς, ἢν ἰέναι βουλώμεθα\nΠυθώδε, Βοιωτοὺς δίοδον αἰτούμεθα,\nοὕτως, ὅταν θύσωσιν ἄνθρωποι θεοῖς,\nἢν μὴ φόρον φέρωσιν οἱ ὑμῖν οἱ θεοί,\nδιὰ τῆς πόλεως τῆς ἀλλοτρίας καὶ τοῦ χάους\nτῶν μηρίων τὴν κνῖσαν οὐ διαφρήσετε.\nἰοὺ ἰού·\nμὰ γῆν μὰ παγίδας μὰ νεφέλας μὰ δίκτυα,\nμὴ ʼγὼ νόημα κομψότερον ἤκουσά πω·\nὥστʼ ἂν κατοικίζοιμι μετὰ σοῦ τὴν πόλιν,\nεἰ ξυνδοκοίη τοῖσιν ἄλλοις ὀρνέοις.\nτίς ἂν οὖν τὸ πρᾶγμʼ αὐτοῖς διηγήσαιτο;\nσύ.\nἐγὼ γὰρ αὐτοὺς βαρβάρους ὄντας πρὸ τοῦ\nἐδίδαξα τὴν φωνήν, ξυνὼν πολὺν χρόνον.\nπῶς δῆτʼ ἂν αὐτοὺς ξυγκαλέσειας;\nῥᾳδίως.\nδευρὶ γὰρ ἐσβὰς αὐτίκα μάλʼ ἐς τὴν λόχμην,\nἔπειτʼ ἀνεγείρας τὴν ἐμὴν ἀηδόνα,\nκαλοῦμεν αὐτούς· οἱ δὲ νῷν τοῦ φθέγματος\nἐάνπερ ἐπακούσωσι θεύσονται δρόμῳ.\nὦ φίλτατʼ ὀρνίθων σὺ μή νυν ἕσταθι·\nἀλλʼ ἀντιβολῶ σʼ ἄγʼ ὡς τάχιστʼ ἐς τὴν λόχμην\nἔσβαινε κἀνέγειρε τὴν ἀηδόνα.\nἄγε σύννομέ μοι παῦσαι μὲν ὕπνου,\nλῦσον δὲ νόμους ἱερῶν ὕμνων,\nοὓς διὰ θείου στόματος θρηνεῖς\nτὸν ἐμὸν καὶ σὸν πολύδακρυν Ἴτυν·\nἐλελιζομένης δʼ ἱεροῖς μέλεσιν\nγένυος ξουθῆς\nκαθαρὰ χωρεῖ διὰ φυλλοκόμου\nμίλακος ἠχὼ πρὸς Διὸς ἕδρας,\nἵνʼ ὁ χρυσοκόμας Φοῖβος ἀκούων\nτοῖς σοῖς ἐλέγοις ἀντιψάλλων\nἐλεφαντόδετον φόρμιγγα θεῶν\nἵστησι χορούς· διὰ δʼ ἀθανάτων\nστομάτων χωρεῖ ξύμφωνος ὁμοῦ\nθεία μακάρων ὀλολυγή.\nὦ Ζεῦ βασιλεῦ τοῦ φθέγματος τοὐρνιθίου·\nοἶον κατεμελίτωσε τὴν λόχμην ὃλην.\nοὗτος.\nτί ἔστιν; οὐ σιωπήσει;\nτί δαί;\nοὕποψ μελῳδεῖν αὖ παρασκευάζεται.\nἐποποῖ ποποποποποποποῖ,\nἰὼ ἰὼ ἰτὼ ἰτὼ ἰτὼ ἰτὼ,\nἴτω τις ὧδε τῶν ἐμῶν ὁμοπτέρων·\nὅσοι τʼ εὐσπόρους ἀγροίκων γύας\nνέμεσθε, φῦλα μυρία κριθοτράγων\nσπερμολόγων τε γένη\nταχὺ πετόμενα, μαλθακὴν ἱέντα γῆρυν·\nὅσα τʼ ἐν ἄλοκι θαμὰ\nβῶλον ἀμφιτιττυβίζεθʼ ὧδε λεπτὸν\nἡδομένᾳ φωνᾷ·\nτιὸ τιὸ τιὸ τιὸ τιὸ τιὸ τιὸ τιό.\nὅσα θʼ ὑμῶν κατὰ κήπους ἐπὶ κισσοῦ\nκλάδεσι νομὸν ἔχει,\nτά τε κατʼ ὄρεα τά τε κοτινοτράγα τά τε κομαροφάγα,\nἀνύσατε πετόμενα πρὸς ἐμὰν αὐδάν·\nτριοτὸ τριοτὸ τοτοβρίξ·\nοἵ θʼ ἑλείας παρʼ αὐλῶνας ὀξυστόμους\nἐμπίδας κάπτεθʼ, ὅσα τʼ εὐδρόσους γῆς τόπους\nἔχετε λειμῶνά τʼ ἐρόεντα Μαραθῶνος, ὄρνις\nπτερυγοποίκιλός τʼ ἀτταγᾶς ἀτταγᾶς.\nὧν τʼ ἐπὶ πόντιον οἶδμα θαλάσσης\nφῦλα μετʼ ἀλκυόνεσσι ποτῆται,\nδεῦρʼ ἴτε πευσόμενοι τὰ νεώτερα,\nπάντα γὰρ ἐνθάδε φῦλʼ ἀθροΐζομεν\nοἰωνῶν ταναοδείρων.\nἥκει γὰρ τις δριμὺς πρέσβυς\nκαινὸς γνώμην\nκαινῶν τʼ ἔργων ἐγχειρητής.\nἀλλʼ ἴτʼ ἐς λόγους ἅπαντα,\nδεῦρο δεῦρο δεῦρο δεῦρο.\nτοροτοροτοροτοροτίξ.\nκικκαβαῦ κικκαβαῦ.\nτοροτοροτοροτορολιλιλίξ.\nὁρᾷς τινʼ ὄρνιν;\nμὰ τὸν Ἀπόλλω ʼγὼ μὲν οὔ·\nκαίτοι κέχηνά γʼ ἐς τὸν οὐρανὸν βλέπων.\nἄλλως ἄρʼ οὕποψ, ὡς ἔοικʼ, ἐς τὴν λόχμην\nἐσβὰς ἐπῷζε χαραδριὸν μιμούμενος.\nτοροτὶξ τοροτίξ.\nὦγάθʼ ἀλλʼ εἶς οὑτοσὶ καὶ δή τις ὄρνις ἔρχεται.\nνὴ Δίʼ ὄρνις δῆτα. τίς ποτʼ ἐστίν; οὐ δήπου ταὧς;\nοὗτος αὐτὸς νῷν φράσει· τίς ἐστιν ὄρνις οὑτοσί;\nοὗτος οὐ τῶν ἠθάδων τῶνδʼ ὧν ὁρᾶθʼ ὑμεῖς ἀεί,\nἀλλὰ λιμναῖος.\nβαβαὶ καλός γε καὶ φοινικιοῦς.\nεἰκότως γε· καὶ γὰρ ὄνομʼ αὐτῷ ʼστὶ φοινικόπτερος.\nοὗτος ὦ σέ τοι.\nτί βωστρεῖς;\nἕτερος ὄρνις οὑτοσί.\nνὴ Δίʼ ἕτερος δῆτα χοὖτος ἔξεδρον χρόαν ἔχων.\nτίς ποτʼ ἔσθʼ ὁ μουσόμαντις ἄτοπος ὄρνις ὀρειβάτης;\nὄνομα τούτῳ Μῆδός ἐστο.\nΜῆδος; ὦναξ Ἡράκλεις·\nεἶτα πῶς ἄνευ καμήλου Μῆδος ὤν εἰσέπτετο;\nἕτερος αὖ λόφον κατειληφώς τις ὄρνις οὑτοσί.\nτί τὸ τέρας τουτί ποτʼ ἐστίν; οὐ σὺ μόνος ἄρʼ ἦσθʼ ἔποψ,\nἀλλὰ χοὖτος ἕτερος;\nοὑτοσὶ μέν ἐστι Φιλοκλέους\nἐξ ἔποπος, ἐγὼ δὲ τούτου πάππος, ὥσπερ εἰ λέγοις\nἹππόνικος Καλλίου κἀξ Ἱππονίκου Καλλίας.\nΚαλλίας ἄρʼ οὗτος οὕρνις ἐστίν· ὡς πτερορρυεῖ.\nἅτε γὰρ ὢν γενναῖος ὑπό τε συκοφαντῶν τίλλεται,\nαἵ τε θήλειαι προσεκτίλλουσιν αὐτοῦ τὰ πτερά.\nὦ Πόσειδον ἕτερος αὖ τις βαπτὸς ὄρνις οὑτοσί.\nτίς ὀνομάξεταί ποθʼ οὗτος;\nοὑτοσὶ κατωφαγᾶς.\nἔστι γὰρ κατωφαγᾶς τις ἄλλος ἢ Κλεώνυμος;\nπῶς ἂν οὖν Κλεώνυμός γʼ ὢν οὐκ ἀπέβαλε τὸν λόφον;\nἀλλὰ μέντοι τίς ποθʼ ἡ λόφωσις ἡ τῶν ὀρνέων;\nἦ ʼπὶ τὸν δίαυλον ἦλθον;\nὥσπερ οἱ Κᾶρες μὲν οὖν\nἐπὶ λόφων οἰκοῦσιν ὦγάθʼ ἀσφαλείας οὔνεκα.\nὦ Πόσειδον οὐχ ὁρᾷς ὅσον συνείλεκται κακὸν\nὀρνέων;\nὦναξ Ἄπολλον τοῦ νέφους. ἰοὺ ἰού,\nοὐδʼ ἰδεῖν ἔτʼ ἔσθʼ ὑπʼ αὐτῶν πετομένων τὴν εἴσοδον.\nοὑτοσὶ πέρδιξ, ἐκεινοσί γε νὴ Δίʼ ἀτταγᾶς,\nοὑτοσὶ δὲ πηνέλοψ, ἐκεινηὶ δέ γʼ ἀλκυών.\nτίς γάρ ἐσθʼ οὕπισθεν αὐτῆς;\nὅστις ἐστί; κειρύλος.\nκειρύλος γάρ ἐστιν ὄρνις;\nοὐ γάρ ἐστι Σποργίλος;\nχαὐτηί γε γλαῦξ.\nτί φῄς; τίς γλαῦκʼ Ἀθήναζʼ ἤγαγεν;\nκίττα τρυγὼν κορυδὸς ἐλεᾶς ὑποθυμὶς περιστερὰ\nνέρτος ἱέραξ φάττα κόκκυξ ἐρυθρόπους κεβλήπυρις\nπορφυρὶς κερχνῂς κολυμβὶς ἀμπελὶς φήην δρύοψ.\nἰοὺ ἰοὺ τῶν ὀρνέων, ἰοὺ ἰοὺ τῶν κοψίχων·\nοἶα πιππίζουσι καὶ τρέχουσι διακεκραγότες.\nἆρʼ ἀπειλοῦσίν γε νῷν; οἴμοι, κεχήνασίν γέ τοι\nκαὶ βλέπουσιν ἐς σὲ κἀμέ.\nτοῦτο μὲν κἀμοὶ δοκεῖ.\nποποποποποποποποποποῖ ποῦ μʼ ἄρʼ ὃς\nἐκάλεσε; τίνα τόπον ἄρα ποτὲ νέμεται;\nοὑτοσὶ πάλαι πάρειμι κοὐκ ἀποστατῶ φίλων.\nτί τί τί τί τί τί τί τί· τίνα λόγον ἄρα ποτὲ\nπρὸς ἐμὲ φίλον ἔχων;\nκοινὸν ἀσφαλῆ δίκαιον ἡδὺν ὠφελήσιμον.\nἄνδρε γὰρ λεπτὼ λογιστὰ δεῦρʼ ἀφῖχθον ὡς ἐμέ.\nποῦ; πᾷ; πῶς φῄς;\nφήμʼ ἀπʼ ἀνθρώπων ἀφῖχθαι δεῦρο πρεσβύτα δύο·\nἥκετον δʼ ἔχοντε πρέμνον πράγματος πελωρίου.\nὦ μέγιστον ἐξαμαρτὼν ἐξ ὅτου ʼτράφην ἐγώ,\nπῶς λέγεις;\nμήπω φοβηθῇς τὸν λόγον.\nτί μʼ ἠργάσω;\nἄνδρʼ ἐδεξάμην ἐραστὰ τῆσδε τῆς ξυνουσίας.\nκαὶ δέδρακας τοῦτο τοὔργον;\nκαὶ δεδρακώς γʼ ἥδομαι.\nκἀστὸν ἤδη που παρʼ ἡμῖν;\nεἰ παρʼ ὑμῖν εἴμʼ ἐγώ.\nἔα ἔα,\nπροδεδόμεθʼ ἀνόσιά τʼ ἐπάθομεν·\nὃς γὰρ φίλος ἦν ὁμότροφά θʼ ἡμῖν\nἐνέμετο πεδία παρʼ ἡμῖν,\nπαρέβη μὲν θεσμοὺς ἀρχαίους,\nπαρέβη δʼ ὅρκους ὀρνίθων·\nἐς δὲ δόλον ἐκάλεσε, παρέβαλέ τʼ ἐμὲ παρὰ\nγένος ἀνόσιον, ὅπερ ἐξότʼ ἐγένετʼ ἐπʼ ἐμοὶ\nπολέμιον ἐτράφη.\nἀλλὰ πρὸς τοῦτον μὲν ἡμῖν ἐστιν ὕστερος λόγος·\nτὼ δὲ πρεσβύτα δοκεῖ μοι τώδε δοῦναι τὴν δίκην\nδιαφορηθῆναί θʼ ὑφʼ ἡμῶν.\nὡς ἀπωλόμεσθʼ ἄρα.\nαἴτιος μέντοι σὺ νῷν εἶ τῶν κακῶν τούτων μόνος.\nἐπὶ τί γάρ μʼ ἐκεῖθεν ἦγες;\nἵνʼ ἀκολουθοίης ἐμοί.\nἵνα μὲν οὖν κλάοιμι μεγάλα.\nτοῦτο μὲν ληρεῖς ἔχων\nκάρτα· πῶς κλαύσει γάρ, ἢν ἅπαξ γε τὠφθαλμὼ ʼκκοπῇς;\nἰὼ ἰώ,\nἔπαγʼ ἔπιθʼ ἐπίφερε πολέμιον\nὁρμὰν φονίαν, πτέρυγά τε παντᾷ\nἐπίβαλε περί τε κύκλωσαι·\nὡς δεῖ τώδʼ οἰμώζειν ἄμφω\nκαὶ δοῦναι ῥύγχει φορβάν.\nοὔτε γὰρ ὄρος σκιερὸν οὔτε νέφος αἰθέριον\nοὔτε πολιὸν πέλαγος ἔστιν ὅ τι δέξεται\nτώδʼ ἀποφυγόντε με.\nἀλλὰ μὴ μέλλωμεν ἤδη τώδε τίλλειν καὶ δάκνειν.\nποῦ ʼσθʼ ὁ ταξίαρχος; ἐπαγέτω τὸ δεξιὸν κέρας.\nτοῦτʼ ἐκεῖνο· ποῖφύγω δύστηνος;\nοὗτος οὐ μενεῖς;\nἵνʼ ὑπὸ τούτων διαφορηθῶ;\nπῶς γὰρ ἂν τούτους δοκεῖς\nἐκφυγεῖν;\nοὐκ οἶδʼ ὅπως ἄν.\nἀλλʼ ἐγώ τοί σοι λέγω,\nὅτι μένοντε δεῖ μάχεσθαι λαμβάνειν τε τῶν χυτρῶν.\nτί δὲ χύτρα νώ γʼ ὠφελήσει;\nγλαῦξ μὲν οὐ πρόσεισι νῷν.\nτοῖς δὲ γαμψώνυξι τοισδί;\nτὸν ὀβελίσκον ἁρπάσας\nεἶτα κατάπηξον πρὸ σαυτοῦ.\nτοῖσι δʼ ὀφθαλμοῖσι τί;\nὀξύβαφον ἐντευθενὶ προσδοῦ λαβὼν ἢ τρύβλιον.\nὦ σοφώτατʼ, εὖ γʼ ἀνηῦρες αὐτὸ καὶ στρατηγικῶς·\nὑπερακοντίζεις σύ γʼ ἤδη Νικίαν ταῖς μηχαναῖς.\nἐλελελεῦ χώρει κάθες τὸ ῥύγχος· οὐ μέλλειν ἐχρῆν.\nἕλκε τίλλε παῖε δεῖρε, κόπτε πρώτην τὴν χύτραν.\nεἰπέ μοι τί μέλλετʼ ὦ πάντων κάκιστα θηρίων\nἀπολέσαι παθόντες οὐδὲν ἄνδρε καὶ διασπάσαι\nτῆς ἐμῆς γυναικὸς ὄντε ξυγγενεῖ καὶ φυλέτα;\nφεισόμεσθα γάρ τι τῶνδε μᾶλλον ἡμεῖς ἢ λύκων;\nἢ τίνας τεισαίμεθʼ ἄλλους τῶνδʼ ἂν ἐχθίους ἔτι;\nεἰ δὲ τὴν φύσιν μὲν ἐχθροὶ τὸν δὲ νοῦν εἰσιν φίλοι,\nκαὶ διδάξοντές τι δεῦρʼ ἥκουσιν ὑμᾶς χρήσιμον;\nπῶς δʼ ἂν οἵδʼ ἡμᾶς τι χρήσιμον διδάξειάν ποτε\nἢ φράσειαν, ὄντες ἐχθροὶ τοῖσι πάπποις τοῖς ἐμοῖς;\nἀλλʼ ἀπʼ ἐχθρῶν δῆτα πολλὰ μανθάνουσιν οἱ σοφοί.\nἡ γὰρ εὐλάβεια σῴζει πάντα. παρὰ μὲν οὖν φίλου\nοὐ μάθοις ἂν τοῦθʼ, ὁ δʼ ἐχθρὸς εὐθὺς ἐξηνάγκασεν.\nαὐτίχʼ αἱ πόλεις παρʼ ἀνδρῶν γʼ ἔμαθον ἐχθρῶν κοὐ φίλων\nἐκπονεῖν θʼ ὑψηλὰ τείχη ναῦς τε κεκτῆσθαι μακράς·\nτὸ δὲ μάθημα τοῦτο σῴζει παῖδας οἶκον χρήματα.\nἔστι μὲν λόγων ἀκοῦσαι πρῶτον, ὡς ἡμῖν δοκεῖ,\nχρήσιμον· μάθοι γὰρ ἄν τις κἀπὸ τῶν ἐχθρῶν σοφόν.\nοἵδε τῆς ὀργῆς χαλᾶν εἴξασιν. ἄναγʼ ἐπὶ σκέλος.\nκαὶ δίκαιόν γʼ ἐστὶ κἀμοὶ δεῖ νέμειν ὑμᾶς χάριν.\nἀλλὰ μὴν οὐδʼ ἄλλο σοί πω πρᾶγμʼ ἐνηντιώμεθα.\nμᾶλλον εἰρήνην ἄγουσι νὴ Δίʼ, ὥστε τὴν χύτραν\nτώ τε τρυβλίω καθίει·\nκαὶ τὸ δόρυ χρή, τὸν ὀβελίσκον,\nπεριπατεῖν ἔχοντας ἡμᾶς\nτῶν ὅπλων ἐντός, παρʼ αὐτὴν\nτὴν χύτραν ἄκραν ὁρῶντας\nἐγγύς· ὡς οὐ φευκτέον νῷν.\nἐτεὸν ἢν δʼ ἄρʼ ἀποθάνωμεν,\nκατορυχθησόμεσθα ποῦ γῆς;\nὁ Κεραμεικὸς δέξεται νώ.\nδημοσίᾳ γὰρ ἵνα ταφῶμεν,\nφήσομεν πρὸς τοὺς στρατηγοὺς\nμαχομένω τοῖς πολεμίοισιν\nἀποθανεῖν ἐν Ὀρνεαῖς.\nἄναγʼ ἐς τάξιν πάλιν ἐς ταὐτόν,\nκαὶ τὸν θυμὸν κατάθου κύψας\nπαρὰ τὴν ὀργὴν ὥσπερ ὁπλίτης·\nκἀναπυθώμεθα τούσδε τίνες ποτὲ\nκαὶ πόθεν ἔμολον\n† ἐπὶ τίνα τʼ ἐπίνοιαν. †\nἰὼ ἔποψ σέ τοι καλῶ.\nκαλεῖς δὲ τοῦ κλύειν θέλων;\nτίνες ποθʼ οἵδε καὶ πόθεν;\nξείνω σοφῆς ἀφʼ Ἑλλάδος.\nτύχη δὲ ποία κομίζει\nποτʼ αὐτὼ πρὸς ὄρνιθας\nἐλθεῖν;\nἔρως\nβίου διαίτης τε καὶ\nσοῦ ξυνοικεῖν τέ σοι\nκαὶ ξυνεῖναι τὸ πᾶν.\nτί φῄς;\nλέγουσι δὴ τίνας λόγους;\nἄπιστα καὶ πέρα κλύειν.\nὁρᾷ τι κέρδος ἐνθάδʼ ἄξιον\nμονῆς, ὅτῳ πέποιθʼ\nἐμοὶ ξυνὼν\nκρατεῖν ἂν ἢ τὸν ἐχθρὸν ἢ\nφίλοισιν ὠφελεῖν ἔχειν;\nλέγει μέγαν τινʼ ὄλβον οὔτε\nλεκτὸν οὔτε πιστόν· ὡς\nσὰ γὰρ τὰ πάντα ταῦτα καὶ\nτὸ τῇδε καὶ τὸ κεῖσε καὶ\nτὸ δεῦρο προσβιβᾷ λέγων.\nπότερα μαινόμενος;\nἄφατον ὡς φρόνιμος.\nἔνι σοφόν τι φρενί;\nπυκνότατον κίναδος,\nσόφισμα κύρμα τρῖμμα παιπάλημʼ ὅλον.\nλέγειν λέγειν κέλευέ μοι.\nκλύων γὰρ ὧν σύ μοι λέγεις\nλόγων ἀνεπτέρωμαι.\nἄγε δὴ σὺ καὶ σὺ τὴν πανοπλίαν μὲν πάλιν\nταύτην λαβόντε κρεμάσατον τύχἀγαθῇ\nἐς τὸν ἰπνὸν εἴσω πλησίον τοὐπιστάτου·\nσὺ δὲ τούσδʼ ἐφʼ οἷσπερ τοῖς λόγοις συνέλεξʼ ἐγὼ\nφράσον, δίδαξον.\nμὰ τὸν Ἀπόλλω ʼγὼ μὲν οὔ,\nἢν μὴ διάθωνταί γʼ οἵδε διαθήκην ἐμοὶ\nἥνπερ ὁ πίθηκος τῇ γυναικὶ διέθετο,\nὁ μαχαιροποιός, μήτε δάκνειν τούτους ἐμὲ\nμήτʼ ὀρχίπεδʼ ἕλκειν μήτʼ ὀρύττειν —\nοὔτι που\nτόν —; οὐδαμῶς.\nοὔκ, ἀλλὰ τὠφθαλμὼ λέγω.\nδιατίθεμαι ʼγώ.\nκατόμοσόν νυν ταῦτά μοι.\nὄμνυμʼ ἐπὶ τούτοις, πᾶσι νικᾶν τοῖς κριταῖς\nκαὶ τοῖς θεαταῖς πᾶσιν.\nἔσται ταυταγί.\nεἰ δὲ παραβαίην, ἑνὶ κριτῇ νικᾶν μόνον.\nἀκούετε λεῴ· τοὺς ὁπλίτας νυνμενὶ\nἀνελομένους θὤπλʼ ἀπιέναι πάλιν οἴκαδε,\nσκοπεῖν δʼ ὅ τι ἂν προγράφωμεν ἐν τοῖς πινακίοις.\nδολερὸν μὲν ἀεὶ κατὰ πάντα δὴ τρόπον\nπέφυκεν ἄνθρωπος· σὺ δʼ ὅμως λέγε μοι.\nτάχα γὰρ τύχοις ἂν\nχρηστὸν ἐξειπὼν ὅ τι μοι παρορᾷς, ἢ\nδύναμίν τινα μείζω\nπαραλειπομένην ὑπʼ ἐμῆς φρενὸς ἀξυνέτου·\nσὺ δὲ τοῦθʼ οὑρᾷς λέγʼ ἐς κοινόν.\nὃ γὰρ ἂν σὺ τύχῃς μοι\nἀγαθὸν πορίσας, τοῦτο κοινὸν ἔσται.\nἀλλʼ ἐφʼ ὅτῳπερ πράγματι τὴν σὴν ἥκεις γνώμην ἀναπείσας,\nλέγε θαρρήσας· ὡς τὰς σπονδὰς οὐ μὴ πρότεροι παραβῶμεν.\nκαὶ μὴν ὀργῶ νὴ τὸν Δία καὶ προπεφύραται λόγος εἷς μοι,\nὃν διαμάττειν οὐ κωλύει· φέρε παῖ στέφανον· καταχεῖσθαι\nκατὰ χειρὸς ὕδωρ φερέτω ταχύ τις.\nδειπνήσειν μέλλομεν; ἢ τί;\nμὰ Δίʼ ἀλλὰ λέγειν ζητῶ τι πάλαι μέγα καὶ λαρινὸν ἔπος τι,\nὅ το τὴν τούτων θραύσει ψυχήν· οὕτως ὑμῶν ὑπεραλγῶ,\nοἵτινες ὄντες πρότερον βασιλῆς —\nἡμεῖς βασιλῆς; τίνος;\nὑμεῖς\nπάντων ὁπόσʼ ἔστιν, ἐμοῦ πρῶτον, τουδί, καὶ τοῦ Διὸς αὐτοῦ,\nἀρχαιότεροι πρότεροί τε Κρόνου καὶ Τιτάνων ἐγένεσθε,\nκαὶ γῆς.\nκαὶ γῆς;\nνὴ τὸν Ἀπόλλω.\nτουτὶ μὰ Δίʼ οὐκ ἐπεπύσμην.\nἀμαθὴς γὰρ ἔφυς κοὐ πολυπράγμων, οὐδʼ Αἴσωπον πεπάτηκας,\nὃς ἔφασκε λέγων κορυδὸν πάντων πρώτην ὄρνιθα γενέσθαι,\nπροτέραν τῆς γῆς, κἄπειτα νόσῳ τὸν πατέρʼ αὐτῆς ἀποθνῄσκειν·\nγῆν δʼ οὐκ εἶναι, τὸν δὲ προκεῖσθαι πεμπταῖον· τὴν δʼ ἀποροῦσαν\nὑπʼ ἀμηχανίας τὸν πατέρʼ αὑτῆς ἐν τῇ κεφαλῇ κατορύξαι.\nὁ πατὴρ ἄρα τῆς κορυδοῦ νυνὶ κεῖται τεθνεὼς Κεφαλῆσιν.\nοὔκουν δῆτʼ εἰ πρότεροι μὲν γῆς πρότεροι δὲ θεῶν ἐγένοντο,\nὡς πρεσβυτάτων αὐτῶν ὄντῶν ὀρθῶς ἐσθʼ ἡ βασιλεία;\nνὴ τὸν Ἀπόλλω· πάνυ τοίνυν χρὴ ῥύγχος βόσκειν σε τὸ λοιπόν·\nοὐκ ἀποδώσει ταχέως ὁ Ζεὺς τὸ σκῆπτρον τῷ δρυκολάπτῃ.\nὡς δʼ οὐχὶ θεοὶ τοίνυν ἦρχον τῶν ἀνθρώπων τὸ παλαιόν,\nἀλλʼ ὄρνιθες, κἀβασίλευον, πόλλʼ ἐστὶ τεκμήρια τούτων.\nαὐτίκα δʼ ὑμῖν πρῶτʼ ἐπιδείξω τὸν ἀλεκτρυόνʼ, ὡς ἐτυράννει\nἦρχέ τε Περσῶν πρῶτον πάντων Δαρείου καὶ Μεγαβάζου,\nὥστε καλεῖται Περσικὸς ὄρνις ἀπὸ τῆς ἀρχῆς ἔτʼ ἐκείνης.\nδιὰ ταῦτʼ ἄρʼ ἔχων καὶ νῦν ὥσπερ βασιλεὺς ὁ μέγας διαβάσκει\nἐπὶ τῆς κεφαλῆς τὴν κυρβασίαν τῶν ὀρνίθων μόνος ὀρθήν.\nοὕτω δʼ ἴσχυσέ τε καὶ μέγας ἦν τότε καὶ πολύς, ὥστʼ ἔτι καὶ νῦν\nὑπὸ τῆς ῥώμης τῆς τότʼ ἐκείνης, ὁπόταν μόνον ὄρθριον ᾄσῃ,\nἀναπηδῶσιν πάντες ἐπʼ ἔργον χαλκῆς κεραμῆς σκυλοδέψαι\nσκυτῆς βαλανῆς ἀλφιταμοιβοὶ τορνευτολυρασπιδοπηγοί·\nοἱ δὲ βαδίζουσʼ ὑποδησάμενοι νύκτωρ.\nἐμὲ τοῦτό γʼ ἐρώτα.\nχλαῖναν γὰρ ἀπώλεσʼ ὁ μοχθηρὸς Φρυγίων ἐρίων διὰ τοῦτον.\nἐς δεκάτην γάρ ποτε παιδαρίου κληθεὶς ὑπέπινον ἐν ἄστει,\nκἄρτι καθηῦδον, καὶ πρὶν δειπνεῖν τοὺς ἄλλους οὗτος ἄρʼ ᾖσεν·\nκἀγὼ νομίσας ὄρθρον ἐχώρουν Ἀλιμουντάδε, κἄρτι προκύπτω\nἔξω τείχους καὶ λωποδύτης παίει ῥοπάλῳ με τὸ νῶτον·\nκἀγὼ πίπτω μέλλω τε βοᾶν, ὁ δʼ ἀπέβλισε θοἰμάτιόν μου.\nἰκτῖνος δʼ οὖν τῶν Ἑλλήνων ἦρχεν τότε κἀβασίλευεν.\nτῶν Ἑλλήνων;\nκαὶ κατέδειξέν γʼ οὗτος πρῶτος βασιλεύων\nπροκυλινδεῖσθαι τοῖς ἰκτίνοις.\nνὴ τὸν Διόνυσον, ἐγὼ γοῦν\nἐκυλινδούμην ἰκτῖνον ἰδών· κᾆθʼ ὕπτιος ὢν ἀναχάσκων\nὀβολὸν κατεβρόχθισα· κᾆτα κενὸν τὸν θύλακον οἴκαδʼ ἀφεῖλκον.\nΑἰγύπτου δʼ αὖ καὶ Φοινίκης πάσης κόκκυξ βασιλεὺς ἦν·\nχὠπόθʼ ὁ κόκκυξ εἴποι κόκκυ, τότʼ ἂν οἱ Φοίνικες ἅπαντες\nτοὺς πυροὺς ἂν καὶ τὰς κριθὰς ἐν τοῖς πεδίοις ἐθέριζον.\nτοῦτʼ ἄρʼ ἐκεῖνʼ ἦν τοὔπος ἀληθῶς· κόκκυψωλοὶ πεδίονδε.\nἦρχον δʼ οὕτω σφόδρα τὴν ἀρχήν, ὥστʼ εἴ τις καὶ βασιλεύοι\nἐν ταῖς πόλεσιν τῶν Ἑλλήνων Ἀγαμέμνων ἢ Μενέλαος,\nἐπὶ τῶν σκήπτρων ἐκάθητʼ ὄρνις μετέχων ὅ τι δωροδοκοίη.\nτουτὶ τοίνυν οὐκ ᾔδη ʼγώ· καὶ δῆτά μʼ ἐλάμβανε θαῦμα,\nὁπότʼ ἐξέλθοι Πρίαμός τις ἔχων ὄρνιν ἐν τοῖσι τραγῳδοῖς,\nὁ δʼ ἄρʼ εἱστήκει τὸν Λυσικράτη τηρῶν ὅ τι δωροδοκοίη.\nὃ δὲ δεινότατόν γʼ ἐστὶν ἁπάντων, ὁ Ζεὺς γὰρ ὁ νῦν βασιλεύων\nαἰετὸν ὄρνιν ἕστηκεν ἔχων ἐπὶ τῆς κεφαλῆς βασιλεὺς ὤν,\nἡ δʼ αὖ θυγάτηρ γλαῦχʼ, ὁ δʼ Ἀπόλλων ὥσπερ θεράπων ἱέρακα.\nνὴ τὴν Δήμητρʼ εὖ ταῦτα λέγεις. τίνος οὕνεκα ταῦτʼ ἄρʼ ἔχουσιν;\nἵνʼ ὅταν θύων τις ἔπειτʼ αὐτοῖς ἐς τὴν χεῖρʼ, ὡς νόμος ἐστίν,\nτὰ σπλάγχνα διδῷ, τοῦ Διὸς αὐτοὶ πρότεροι τὰ σπλάγχνα λάβωσιν.\nὤμνυ τʼ οὐδεὶς τότʼ ἂν ἀνθρώπων θεόν, ἀλλʼ ὄρνιθας ἅπαντες·\nΛάμπων δʼ ὄμνυσʼ ἔτι καὶ νυνὶ τὸν χῆνʼ, ὅταν ἐξαπατᾷ τι.\nοὕτως ὑμᾶς πάντες πρότερον μεγάλους ἁγίους τʼ ἐνόμιζον,\nνῦν δʼ ἀνδράποδʼ ἠλιθίους Μανᾶς·\nὥσπερ δʼ ἤδη τοὺς μαινομένους\nβάλλουσʼ ὑμᾶς, κἀν τοῖς ἱεροῖς\nπᾶς τις ἐφʼ ὑμῖν ὀρνιθευτὴς\nἵστησι βρόχους παγίδας ῥάβδους\nἕρκη νεφέλας δίκτυα πηκτάς·\nεἶτα λαβόντες πωλοῦσʼ ἁθρόους·\nοἱ δʼ ὠνοῦνται βλιμάζοντες·\nκοὐδʼ οὖν, εἴπερ ταῦτα δοκεῖ δρᾶν,\nὀπτησάμενοι παρέθενθʼ ὑμᾶς,\nἀλλʼ ἐπικνῶσιν τυρὸν ἔλαιον\nσίλφιον ὄξος καὶ τρίψαντες\nκατάχυσμʼ ἕτερον γλυκὺ καὶ λιπαρόν,\nκἄπειτα κατεσκέδασαν θερμὸν\nτοῦτο καθʼ ὑμῶν\nαὐτῶν ὥσπερ κενεβρείων.\nπολὺ δὴ πολὺ δὴ χαλεπωτάτους λόγους\nἤνεγκας ἄνθρωφʼ. ὡς ἐδάκρυσά γʼ ἐμῶν\nπατέρων κάκην, οἳ\nτάσδε τὰς τιμὰς προγόνων παραδόντων\nἐπʼ ἐμοῦ κατέλυσαν.\nσὺ δέ μοι κατὰ δαίμονα καί τινα συντυχίαν\nἀγαθὴν ἥκεις ἐμοὶ σωτήρ.\nἀναθεὶς γὰρ ἐγώ σοι\nτὰ νεοττία κἀμαυτὸν οἰκήσω.\nἀλλʼ ὅ τι χρὴ δρᾶν, σὺ δίδασκε παρών· ὡς ζῆν οὐκ ἄξιον ἡμῖν,\nεἰ μὴ κομιούμεθα παντὶ τρόπῳ τὴν ἡμετέραν βασιλείαν.\nκαὶ δὴ τοίνυν πρῶτα διδάσκω μίαν ὀρνίθων πόλιν εἶναι,\nκἄπειτα τὸν ἀέρα πάντα κύκλῳ καὶ πᾶν τουτὶ τὸ μεταξὺ\nπεριτειχίζειν μεγάλαις πλίνθοις ὀπταῖς ὥσπερ Βαβυλῶνα.\nὦ Κεβριόνη καὶ Πορφυρίων ὡς σμερδαλέον τὸ πόλισμα.\nκἄπειτʼ ἢν τοῦτʼ ἐπανεστήκῃ, τὴν ἀρχὴν τὸν Δίʼ ἀπαιτεῖν·\nκἂν μὲν μὴ φῇ μηδʼ ἐθελήσῃ μηδʼ εὐθὺς γνωσιμαχήσῃ,\nἱερὸν πόλεμον πρωὐδᾶν αὐτῷ, καὶ τοῖσι θεοῖσιν ἀπειπεῖν\nδιὰ τῆς χώρας τῆς ὑμετέρας ἐστυκόσι μὴ διαφοιτᾶν,\nὥσπερ πρότερον μοιχεύσοντες τὰς Ἀλκμήνας κατέβαινον\nκαὶ τὰς Ἀλόπας καὶ τὰς Σεμέλας· ἤνπερ δʼ ἐπίωσʼ, ἐπιβάλλειν\nσφραγῖδʼ αὐτοῖς ἐπὶ τὴν ψωλήν, ἵνα μὴ βινῶσʼ ἔτʼ ἐκείνας.\nτοῖς δʼ ἀνθρώποις ὄρνιν ἕτερον πέμψαι κήρυκα κελεύω,\nὡς ὀρνίθων βασιλευόντων θύειν ὄρνισι τὸ λοιπόν,\nκἄπειτα θεοῖς ὕστερον αὖθις· προσνείμασθαι δὲ πρεπόντως\nτοῖσι θεοῖσιν τῶν ὀρνίθων ὃς ἂν ἁρμόττῃ καθʼ ἕκαστον·\nἢν Ἀφροδίτῃ θύῃ, πυροὺς ὄρνιθι φαληρίδι θύειν·\nἢν δὲ Ποσειδῶνί τις οἶν θύῃ, νήττῃ πυροὺς καθαγίζειν·\nἢν δʼ Ἡρακλέει θύῃ τι, λάρῳ ναστοὺς θύειν μελιτοῦντας·\nκἂν Διὶ θύῃ βασιλεῖ κριόν, βασιλεύς ἐστʼ ὀρχίλος ὄρνις,\nᾧ προτέρῳ δεῖ τοῦ Διὸς αὐτοῦ σέρφον ἐνόρχην σφαγιάζειν.\nἥσθην σέρφῳ σφαγιαζομένῳ. βροντάτω νῦν ὁ μέγας Ζάν.\nκαὶ πῶς ἡμᾶς νομιοῦσι θεοὺς ἄνθρωποι κοὐχὶ κολοιούς,\nοἳ πετόμεσθα πτέρυγάς τʼ ἔχομεν;\nληρεῖς· καὶ νὴ Δίʼ ὅ γʼ Ἑρμῆς\nπέτεται θεὸς ὢν πτέρυγάς τε φορεῖ, κἄλλοι γε θεοὶ πάνυ πολλοί.\nαὐτίκα Νίκη πέτεται πτερύγοιν χρυσαῖν καὶ νὴ Δίʼ Ἔρως γε·\nἭρην δέ γʼ Ὅμηρος ἔφασκʼ ἰκέλην εἶναι τρήρωνι πελείῃ.\nὁ Ζεὺς δʼ ἡμῖν οὐ βροντήσας πέμψει πτερόεντα κεραυνόν;\nἢν δʼ οὖν ὑμᾶς μὲν ὑπʼ ἀγνοίας εἶναι νομίσωσι τὸ μηδέν,\nτούτους δὲ θεοὺς τοὺς ἐν Ὀλύμπῳ τότε χρὴ στρούθων νέφος ἀρθὲν\nκαὶ σπερμολόγων ἐκ τῶν ἀγρῶν τὸ σπέρμʼ αὐτῶν ἀνακάψαι·\nκἄπειτʼ αὐτοῖς ἡ Δημήτηρ πυροὺς πεινῶσι μετρείτω.\nοὐκ ἐθελήσει μὰ Δίʼ, ἀλλʼ ὄψει προφάσεις αὐτὴν παρέχουσαν.\nοἱ δʼ αὖ κόρακες τῶν ζευγαρίων, οἷσιν τὴν γῆν καταροῦσιν,\nκαὶ τῶν προβάτων τοὺς ὀφθαλμοὺς ἐκκοψάντων ἐπὶ πείρᾳ·\nεἶθʼ ὅ γʼ Ἀπόλλων ἰατρός γʼ ὢν ἰάσθω· μισθοφορεῖ δέ.\nμὴ πρίν γʼ ἂν ἐγὼ τὼ βοιδαρίω τὠμὼ πρώτιστʼ ἀποδῶμαι.\nἢν δʼ ἡγῶνται σὲ θεὸν σὲ βίον σὲ δὲ γῆν σὲ Κρόνον σὲ Ποσειδῶ,\nἀγάθʼ αὐτοῖσιν πάντα παρέσται.\nλέγε δή μοι τῶν ἀγαθῶν ἕν.\nπρῶτα μὲν αὐτῶν τὰς οἰνάνθας οἱ πάρνοπες οὐ κατέδονται,\nἀλλὰ γλαυκῶν λόχος εἷς αὐτοὺς καὶ κερχνῄδων ἐπιτρίψει.\nεἶθʼ οἱ κνῖπες καὶ ψῆνες ἀεὶ τὰς συκᾶς οὐ κατέδονται,\nἀλλʼ ἀναλέξει πάντας καθαρῶς αὐτοὺς ἀγέλη μία κιχλῶν.\nπλουτεῖν δὲ πόθεν δώσομεν αὐτοῖς; καὶ γὰρ τούτου σφόδρʼ ἐρῶσιν.\nτὰ μέταλλʼ αὐτοῖς μαντευομένοις οὗτοι δώσουσι τὰ χρηστά,\nτάς τʼ ἐμπορίας τὰς κερδαλέας πρὸς τὸν μάντιν κατεροῦσιν,\nὥστʼ ἀπολεῖται τῶν ναυκλήρων οὐδείς.\nπῶς οὐκ ἀπολεῖται;\nπροερεῖ τις ἀεὶ τῶν ὀρνίθων μαντευομένῳ περὶ τοῦ πλοῦ·\nνυνὶ μὴ πλεῖ, χειμὼν ἔσται·νυνὶ πλεῖ, κέρδος ἐπέσται.\nγαῦλον κτῶμαι καὶ ναυκληρῶ, κοὐκ ἂν μείναιμι παρʼ ὑμῖν.\nτοὺς θησαυρούς τʼ αὐτοῖς δείξουσʼ οὓς οἱ πρότεροι κατέθεντο\nτῶν ἀργυρίων· οὗτοι γὰρ ἴσασι· λέγουσι δέ τοι τάδε πάντες,\nοὐδεὶς οἶδεν τὸν θησαυρὸν τὸν ἐμὸν πλὴν εἴ τις ἄρʼ ὄρνις.\nπωλῶ γαῦλον, κτῶμαι σμινύην, καὶ τὰς ὑδρίας ἀνορύττω.\nπῶς δʼ ὑγιείαν δώσουσʼ αὐτοῖς, οὖσαν παρὰ τοῖσι θεοῖσιν;\nἢν εὖ πράττωσʼ, οὐχ ὑγιεία μεγάλη τοῦτʼ ἐστί; σάφʼ ἴσθι,\nὡς ἄνθρωπός γε κακῶς πράττων ἀτεχνῶς οὐδεὶς ὑγιαίνει.\nπῶς δʼ ἐς γῆράς ποτʼ ἀφίξονται; καὶ γὰρ τοῦτʼ ἔστʼ ἐν Ὀλύμπῳ·\nἢ παιδάριʼ ὄντʼ ἀποθνῄσκειν δεῖ;\nμὰ Δίʼ ἀλλὰ τριακόσιʼ αὐτοῖς\nἔτι προσθήσουσʼ ὄρνιθες ἔτη.\nπαρὰ τοῦ;\nπαρʼ ὅτου; παρʼ ἑαυτῶν.\nοὐκ οἶσθʼ ὅτι πέντʼ ἀνδρῶν γενεὰς ζώει λακέρυζα κορώνη;\nαἰβοῖ πολλῷ κρείττους οὗτοι τοῦ Διὸς ἡμῖν βασιλεύειν.\nοὐ γὰρ πολλῷ;\nπρῶτον μέν γʼ οὐχὶ νεὼς ἡμᾶς\nοἰκοδομεῖν δεῖ λιθίνους αὐτοῖς,\nοὐδὲ θυρῶσαι χρυσαῖσι θύραις,\nἀλλʼ ὑπὸ θάμνοις καὶ πρινιδίοις\nοἰκήσουσιν. τοῖς δʼ αὖ σεμνοῖς\nτῶν ὀρνίθων δένδρον ἐλάας\nὁ νεὼς ἔσται· κοὐκ ἐς Δελφοὺς\nοὐδʼ εἰς Ἄμμωνʼ ἐλθόντες ἐκεῖ\nθύσομεν, ἀλλʼ ἐν ταῖσιν κομάροις\nκαὶ τοῖς κοτίνοις στάντες ἔχοντες\nκριθὰς πυροὺς εὐξόμεθʼ αὐτοῖς\nἀνατείνοντες τὼ χεῖρʼ ἀγαθῶν\nδιδόναι τι μέρος· καὶ ταῦθʼ ἡμῖν\nπαραχρῆμʼ ἔσται\nπυροὺς ὀλίγους προβαλοῦσιν.\nὦ φίλτατʼ ἐμοὶ πολὺ πρεσβυτῶν ἐξ ἐχθίστου μεταπίπτων,\nοὐκ ἔστιν ὅπως ἂν ἐγώ ποθʼ ἑκὼν τῆς σῆς γνώμης ἔτʼ ἀφείμην.\nἐπαυχήσας δὲ τοῖσι σοῖς λόγοις\nἐπηπείλησα καὶ κατώμοσα,\nἢν σὺ παρʼ ἐμὲ θέμενος\nὁμόφρονας λόγους δικαίους\nἀδόλους ὁσίους\nἐπὶ θεοὺς ἴῃς, ἐμοὶ\nφρονῶν ξυνῳδά, μὴ πολὺν χρόνον\nθεοὺς ἔτι σκῆπτρα τἀμὰ τρίψειν.\nἀλλʼ ὅσα μὲν δεῖ ῥώμῃ πράττειν, ἐπὶ ταῦτα τεταξόμεθʼ ἡμεῖς·\nὅσα δὲ γνώμῃ δεῖ βουλεύειν, ἐπὶ σοὶ τάδε πάντʼ ἀνάκειται.\nκαὶ μὴν μὰ τὸν Δίʼ οὐχὶ νυστάζειν ἔτι\nὥρα ʼστὶν ἡμῖν οὐδὲ μελλονικιᾶν,\nἀλλʼ ὡς τάχιστα δεῖ τι δρᾶν· πρῶτον δέ γε\nεἰσέλθετʼ ἐς νεοττιάν γε τὴν ἐμὴν\nκαὶ τἀμὰ κάρφη καὶ τὰ παρόντα φρύγανα,\nκαὶ τοὔνομʼ ἡμῖν φράσατον.\nἀλλὰ ῥᾴδιον.\nἐμοὶ μὲν ὄνομα Πισθέταιρος, τῳδεδὶ\nΕὐελπίδης Κριῶθεν.\nἀλλὰ χαίρετον\nἄμφω.\nδεχόμεθα.\nδεῦρο τοίνυν εἴσιτον.\nἴωμεν· εἰσηγοῦ σὺ λαβὼν ἡμᾶς.\nἴθι.\nἀτὰρ τὸ δεῖνα, δεῦρʼ ἐπανάκρουσαι πάλιν.\nφέρʼ ἴδω, φράσον νῷν, πῶς ἐγώ τε χοὐτοσὶ\nξυνεσόμεθʼ ὑμῖν πετομένοις οὐ πετομένω;\nκαλῶς.\nὅρα νυν, ὡς ἐν Αἰσώπου λόγοις\nἐστὶν λεγόμενον δή τι, τὴν ἀλώπεχʼ, ὡς\nφλαύρως ἐκοινώνησεν αἰετῷ ποτέ.\nμηδὲν φοβηθῇς· ἔστι γάρ τι ῥιζίον,\nὃ διατραγόντʼ ἔσεσθον ἐπτερωμένω.\nοὕτω μὲν εἰσίωμεν. ἄγε δὴ Ξανθία\nκαὶ Μανόδωρε λαμβάνετε τὰ στρώματα.\nοὗτος σὲ καλῶ, σὲ λέγω.\nτί καλεῖς;\nτούτους μὲν ἄγων μετὰ σαυτοῦ\nἀρίστισον εὖ· τὴν δʼ ἡδυμελῆ ξύμφωνον ἀηδόνα Μούσαις\nκατάλειφʼ ἡμῖν δεῦρʼ ἐκβιβάσας, ἵνα παίσωμεν μετʼ ἐκείνης.\nὦ τοῦτο μεντοι νὴ Δίʼ αὐτοῖσιν πιθοῦ·\nἐκβίβασον ἐκ τοῦ βουτόμου τοὐρνίθιον.\nἐκβίβασον αὐτοῦ πρὸς θεῶν αὐτήν, ἵνα\nκαὶ νὼ θεασώμεσθα τὴν ἀηδόνα.\nἀλλʼ εἰ δοκεῖ σφῷν, ταῦτα χρὴ δρᾶν. ἡ Πρόκνη\nἔκβαινε καὶ σαυτὴν ἐπιδείκνυ τοῖς ξένοις.\nὦ Ζεῦ πολυτίμηθʼ ὡς καλὸν τοὐρνίθιον,\nὡς δʼ ἁπαλόν, ὡς δὲ λευκόν.\nἆρά γʼ οἶσθʼ ὅτι\nἐγὼ διαμηρίζοιμʼ ἂν αὐτὴν ἡδέως;\nὅσον δʼ ἔχει τὸν χρυσόν, ὥσπερ παρθένος.\nἐγὼ μὲν αὐτὴν κἂν φιλῆσαί μοι δοκῶ.\nἀλλʼ ὦ κακόδαιμον ῥύγχος ὀβελίσκοιν ἔχει.\nἀλλʼ ὥσπερ ᾠὸν νὴ Δίʼ ἀπολέψαντα χρὴ\nἀπὸ τῆς κεφαλῆς τὸ λέμμα κᾆθʼ οὕτω φιλεῖν.\nἴωμεν.\nἡγοῦ δὴ σὺ νῷν τύχἀγαθῇ.\nὦ φίλη, ὦ ξουθή,\nὦ φίλτατον ὀρνέων\nπάντων, ξύννομε τῶν ἐμῶν\nὕμνων, ξύντροφʼ ἀηδοῖ,\nἦλθες ἦλθες ὤφθης,\nἡδὺν φθόγγον ἐμοὶ φέρουσʼ.\nἀλλʼ ὦ καλλιβόαν κρέκουσʼ\nαὐλὸν φθέγμασιν ἠρινοῖς,\nἄρχου τῶν ἀναπαίστων.\nἄγε δὴ φύσιν ἄνδρες ἀμαυρόβιοι, φύλλων γενεᾷ προσόμοιοι,\nὀλιγοδρανέες, πλάσματα πηλοῦ, σκιοειδέα φῦλʼ ἀμενηνά,\nἀπτῆνες ἐφημέριοι ταλαοὶ βροτοὶ ἀνέρες εἰκελόνειροι,\nπροσέχετε τὸν νοῦν τοῖς ἀθανάτοις ἡμῖν τοῖς αἰὲν ἐοῦσιν,\nτοῖς αἰθερίοις τοῖσιν ἀγήρῳς τοῖς ἄφθιτα μηδομένοισιν,\nἵνʼ ἀκούσαντες πάντα παρʼ ἡμῶν ὀρθῶς περὶ τῶν μετεώρων.\nφύσιν οἰωνῶν γένεσίν τε θεῶν ποταμῶν τʼ Ἐρέβους τε Χάους τε\nεἰδότες ὀρθῶς, Προδίκῳ παρʼ ἐμοῦ κλάειν εἴπητε τὸ λοιπόν.\nΧάος ἦν καὶ Νὺξ Ἔρεβός τε μέλαν πρῶτον καὶ Τάρταρος εὐρύς,\nγῆ δʼ οὐδʼ ἀὴρ οὐδʼ οὐρανὸς ἦν· Ἐρέβους δʼ ἐν ἀπείροσι κόλποις\nτίκτει πρώτιστον ὑπηνέμιον Νὺξ ἡ μελανόπτερος ᾠόν,\nἐξ οὖ περιτελλομέναις ὥραις ἔβλαστεν Ἔρως ὁ ποθεινός,\nστίλβων νῶτον πτερύγοιν χρυσαῖν, εἰκὼς ἀνεμώκεσι δίναις.\nοὗτος δὲ Χάει πτερόεντι μιγεὶς νυχίῳ κατὰ Τάρταρον εὐρὺν\nἐνεόττευσεν γένος ἡμέτερον, καὶ πρῶτον ἀνήγαγεν ἐς φῶς.\nπρότερον δʼ οὐκ ἦν γένος ἀθανάτων, πρὶν Ἔρως ξυνέμειξεν ἅπαντα·\nξυμμιγνυμένων δʼ ἑτέρων ἑτέροις γένετʼ οὐρανὸς ὠκεανός τε\nκαὶ γῆ πάντων τε θεῶν μακάρων γένος ἄφθιτον. ὦδε μέν ἐσμεν\nπολὺ πρεσβύτατοι πάντων μακάρων. ἡμεῖς δʼ ὡς ἐσμὲν Ἔρωτος\nπολλοῖς δῆλον· πετόμεσθά τε γὰρ καὶ τοῖσιν ἐρῶσι σύνεσμεν·\nπολλοὺς δὲ καλοὺς ἀπομωμοκότας παῖδας πρὸς τέρμασιν ὥρας\nδιὰ τὴν ἰσχὺν τὴν ἡμετέραν διεμήρισαν ἄνδρες ἐρασταί,\nὁ μὲν ὄρτυγα δοὺς ὁ δὲ πορφυρίωνʼ ὁ δὲ χῆνʼ ὁ δὲ Περσικὸν ὄρνιν.\nπάντα δὲ θνητοῖς ἐστὶν ἀφʼ ἡμῶν τῶν ὀρνίθων τὰ μέγιστα.\nπρῶτα μὲν ὥρας φαίνομεν ἡμεῖς ἦρος χειμῶνος ὀπώρας·\nσπείρειν μέν, ὅταν γέρανος κρώζουσʼ ἐς τὴν Λιβύην μεταχωρῇ.\nκαὶ πηδάλιον τότε ναυκλήρῳ φράζει κρεμάσαντι καθεύδειν,\nεἶτα δʼ Ὀρέστῃ χλαῖναν ὑφαίνειν, ἵνα μὴ ῥιγῶν ἀποδύῃ.\nἰκτῖνος δʼ αὖ μετὰ ταῦτα φανεὶς ἑτέραν ὥραν ἀποφαίνει,\nἡνίκα πεκτεῖν ὥρα προβάτων πόκον ἠρινόν· εἶτα χελιδών,\nὅτε χρὴ χλαῖναν πωλεῖν ἤδη καὶ ληδάριόν τι πρίασθαι.\nἐσμὲν δʼ ὑμῖν Ἄμμων Δελφοὶ Δωδώνη Φοῖβος Ἀπόλλων.\nἐλθόντες γὰρ πρῶτον ἐπʼ ὄρνις οὕτω πρὸς ἅπαντα τρέπεσθε,\nπρός τʼ ἐμπορίαν, καὶ πρὸς βιότου κτῆσιν, καὶ πρὸς γάμον ἀνδρός.\nὄρνιν τε νομίζετε πάνθʼ ὅσαπερ περὶ μαντείας διακρίνει·\nφήμη γʼ ὑμῖν ὄρνις ἐστί, πταρμόν τʼ ὄρνιθα καλεῖτε,\nξύμβολον ὄρνιν, φωνὴν ὄρνιν, θεράποντʼ ὄρνιν, ὄνον ὄρνιν.\nἆρʼ οὐ φανερῶς ἡμεῖς ὑμῖν ἐσμὲν μαντεῖος Ἀπόλλων;\nἢν οὖν ἡμᾶς νομίσητε θεούς,\nἕξετε χρῆσθαι μάντεσι Μούσαις\nαὔραις ὥραις χειμῶνι θέρει\nμετρίῳ πνίγει· κοὐκ ἀποδράντες\nκαθεδούμεθʼ ἄνω σεμνυνόμενοι\nπαρὰ ταῖς νεφέλαις ὥσπερ χὠ Ζεύς·\nἀλλὰ παρόντες δώσομεν ὑμῖν\nαὐτοῖς, παισίν, παίδων παισίν,\nπλουθυγιείαν\nεὐδαιμονίαν βίον εἰρήνην\nνεότητα γέλωτα χοροὺς θαλίας\nγάλα τʼ ὀρνίθων. ὥστε παρέσται\nκοπιᾶν ὑμῖν ὑπὸ τῶν ἀγαθῶν·\nοὕτω πλουτήσετε πάντες.\nΜοῦσα λοχμαία,\nτιὸ τιὸ τιὸ τιὸ τιὸ τιὸ τιοτίγξ,\nποικίλη, μεθʼ ἧς ἐγὼ\nνάπαισι καὶ κορυφαῖς ἐν ὀρείαις,\nτιὸ τιὸ τιὸ τιοτίγξ,\nἱζόμενος μελίας ἐπὶ φυλλοκόμου,\nτιὸ τιὸ τιὸ τιοτίγξ,\nδιʼ ἐμῆς γένυος ξουθῆς μελέων\nΠανὶ νόμους ἱεροὺς ἀναφαίνω\nσεμνά τε μητρὶ χορεύματʼ ὀρείᾳ,\nτοτοτοτοτοτοτοτοτοτίγξ,\nἔνθεν ὡστερεὶ μέλιττα\nΦρύνιχος ἀμβροσίων μελέων ἀπεβόσκετο καρπὸν ἀεὶ\nφέρων γλυκεῖαν ᾠδάν.\nτιὸ τιὸ τιὸ τιοτίγξ.\nεἰ μετʼ ὀρνίθων τις ὑμῶν ὦ θεαταὶ βούλεται\nδιαπλέκειν ζῶν ἡδέως τὸ λοιπόν, ὡς ἡμᾶς ἴτω.\nὅσα γάρ ἐστιν ἐνθάδʼ αἰσχρὰ τῷ νόμῳ κρατούμενα,\nταῦτα πάντʼ ἐστὶν παρʼ ἡμῖν τοῖσιν ὄρνισιν καλά.\nεἰ γὰρ ἐνθάδʼ ἐστὶν αἰσχρὸν τὸν πατέρα τύπτειν νόμῳ,\nτοῦτʼ ἐκεῖ καλὸν παρʼ ἡμῖν ἐστιν, ἤν τις τῷ πατρὶ\nπροσδραμὼν εἴπῃ πατάξας, αἶρε πλῆκτρον, εἰ μαχεῖ.\nεἰ δὲ τυγχάνει τις ὑμῶν δραπέτης ἐστιγμένος,\nἀτταγᾶς οὗτος παρʼ ἡμῖν ποικίλος κεκλήσεται.\nεἰ δὲ τυγχάνει τις ὢν Φρὺξ μηδὲν ἦττον Σπινθάρου,\nφρυγίλος ὄρνις ἐνθάδʼ ἔσται, τοῦ Φιλήμονος γένους.\nεἰ δὲ δοῦλός ἐστι καὶ Κὰρ ὥσπερ Ἐξηκεστίδης,\nφυσάτω πάππους παρʼ ἡμῖν, καὶ φανοῦνται φράτερες.\nεἰ δʼ ὁ Πεισίου προδοῦναι τοῖς ἀτίμοις τὰς πύλας\nβούλεται, πέρδιξ γενέσθω, τοῦ πατρὸς νεοττίον·\nὡς παρʼ ἡμῖν οὐδὲν αἰσχρόν ἐστιν ἐκπερδικίσαι.\nτοιάδε κύκνοι,\nτιὸ τιὸ τιὰ τιὸ τιὸ τιοτίγξ,\nσυμμιγῆ βοὴν ὁμοῦ\nπτεροῖς κρέκοντες ἴακχον Ἀπόλλω,\nτιὸ τιὸ τιὸ τιοτίγξ,\nὄχθῳ ἐφεζόμενοι παρʼ Ἕβρον ποταμόν,\nτιὸ τιὸ τιὸ τιοτίγξ,\nδιὰ δʼ αἰθέριον νέφος ἦλθε βοά·\nπτῆξε δὲ φῦλά τε ποικίλα θηρῶν,\nκύματά τʼ ἔσβεσε νήνεμος αἴθρη,\nτοτοτοτοτοτοτοτοτοτίγξ·\nπᾶς δʼ ἐπεκτύπησʼ Ὄλυμπος·\nεἷλε δὲ θάμβος ἄνακτας· Ὀλυμπιάδες δὲ μέλος Χάριτες\nΜοῦσαί τʼ ἐπωλόλυξαν.\nτιὸ τιὸ τιὸ τιοτίγξ.\nοὐδέν ἐστʼ ἄμεινον οὐδʼ ἥδιον ἢ φῦσαι πτερά.\nαὐτίχʼ ὑμῶν τῶν θεατῶν εἴ τις ἧν ὑπόπτερος,\nεἶτα πεινῶν τοῖς χοροῖσι τῶν τραγῳδῶν ἤχθετο,\nἐκπτόμενος ἂν οὗτος ἠρίστησεν ἐλθὼν οἴκαδε,\nκᾆτʼ ἂν ἐμπλησθεὶς ἐφʼ ἡμᾶς αὖθις αὖ κατέπτετο.\nεἴ τε Πατροκλείδης τις ὑμῶν τυγχάνει χεζητιῶν,\nοὐκ ἂν ἐξίδισεν ἐς θοἰμάτιον, ἀλλʼ ἀνέπτετο,\nκἀποπαρδὼν κἀναπνεύσας αὖθις αὖ κατέπτετο·\nεἴ τε μοιχεύων τις ὑμῶν ἐστιν ὅστις τυγχάνει,\nκᾆθʼ ὁρᾷ τὸν ἄνδρα τῆς γυναικὸς ἐν βουλευτικῷ,\nοὗτος ἂν πάλιν παρʼ ὑμῶν πτερυγίσας ἀνέπτετο,\nεἶτα βινήσας ἐκεῖθεν αὖθις αὖ κατέπτετο.\nἆρʼ ὑπόπτερον γενέσθαι παντός ἐστιν ἄξιον;\nὡς Διειτρέφης γε πυτιναῖα μόνον ἔχων πτερὰ\nᾑρέθη φύλαρχος, εἶθʼ ἵππαρχος, εἶτʼ ἐξ οὐδενὸς\nμεγάλα πράττει κἀστὶ νυνὶ ξουθὸς ἱππαλεκτρυών.\nταυτὶ τοιαυτί· μὰ Δίʼ ἐγὼ μὲν πρᾶγμά πω\nγελοιότερον οὐκ εἶδον οὐδεπώποτε.\nἐπὶ τῷ γελᾷς;\nἐπὶ τοῖσι σοῖς ὠκυπτέροις.\nοἶσθʼ ᾧ μάλιστʼ ἔοικας ἐπτερωμένος;\nεἰς εὐτέλειαν χηνὶ συγγεγραμμένῳ.\nσὺ δὲ κοψίχῳ γε σκάφιον ἀποτετιλμένῳ.\nταυτὶ μὲν ᾐκάσμεσθα κατὰ τὸν Αἰσχύλον·\nτάδʼ οὐχ ὑπʼ ἄλλων ἀλλὰ τοῖς αὑτῶν πτεροῖς.\nἄγε δὴ τί χρὴ δρᾶν;\nπρῶτον ὄνομα τῇ πόλει\nθέσθαι τι μέγα καὶ κλεινόν, εἶτα τοῖς θεοῖς\nθῦσαι μετὰ τοῦτο.\nταῦτα κἀμοὶ συνδοκεῖ.\nφέρʼ ἴδω, τί δʼ ἡμῖν τοὔνομʼ ἔσται τῇ πόλει;\nβούλεσθε τὸ μέγα τοῦτο τοὐκ Λακεδαίμονος\nΣπάρτην ὄνομα καλῶμεν αὐτήν;\nἩράκλεις·\nΣπάρτην γὰρ ἂν θείμην ἐγὼ τἠμῇ πόλει;\nοὐδʼ ἂν χαμεύνῃ πάνυ γε κειρίαν γʼ ἔχων.\nτί δῆτʼ ὄνομʼ αὐτῇ θησόμεσθʼ;\nἐντευθενὶ\nἐκ τῶν νεφελῶν καὶ τῶν μετεώρων χωρίων\nχαῦνόν τι πάνυ.\nβούλει Νεφελοκοκκυγίαν;\nἰοὺ ἰού·\nκαλόν γʼ ἀτεχνῶς σὺ καὶ μέγʼ ηὗρες τοὔνομα.\nἆρʼ ἐστὶν αὑτηγὶ Νεφελοκοκκυγία,\nἵνα καὶ τὰ Θεογένους τὰ πολλὰ χρήματα\nτά τʼ Αἰσχίνου γʼ ἅπαντα;\nκαὶ λῷστον μὲν οὖν\nτὸ Φλέγρας πεδίον, ἵνʼ οἱ θεοὶ τοὺς γηγενεῖς\nἀλαζονευόμενοι καθυπερηκόντισαν.\nλιπαρὸν τὸ χρῆμα τῆς πόλεως. τίς δαὶ θεὸς\nπολιοῦχος ἔσται; τῷ ξανοῦμεν τὸν πέπλον;\nτί δʼ οὐκ Ἀθηναίαν ἐῶμεν Πολιάδα;\nκαὶ πῶς ἂν ἔτι γένοιτʼ ἂν εὔτακτος πόλις,\nὅπου θεὸς γυνὴ γεγονυῖα πανοπλίαν\nἕστηκʼ ἔχουσα, Κλεισθένης δὲ κερκίδα;\nτίς δαὶ καθέξει τῆς πόλεως τὸ Πελαργικόν;\nὄρνις ἀφʼ ἡμῶν τοῦ γένους τοῦ Περσικοῦ,\nὅσπερ λέγεται δεινότατος εἶναι πανταχοῦ\nἌρεως νεοττός.\nὦ νεοττὲ δέσποτα·\nὡς δʼ ὁ θεὸς ἐπιτήδειος οἰκεῖν ἐπὶ πετρῶν.\nἄγε νυν σὺ μὲν βάδιζε πρὸς τὸν ἀέρα\nκαὶ τοῖσι τειχίζουσι παραδιακόνει,\nχάλικας παραφόρει, πηλὸν ἀποδὺς ὄργασον,\nλεκάνην ἀνένεγκε, κατάπεσʼ ἀπὸ τῆς κλίμακος,\nφύλακας κατάστησαι, τὸ πῦρ ἔγκρυπτʼ ἀεί,\nκωδωνοφορῶν περίτρεχε καὶ κάθευδʼ ἐκεῖ·\nκήρυκα δὲ πέμψον τὸν μὲν ἐς θεοὺς ἄνω,\nἕτερον δʼ ἄνωθεν ἆυ παρʼ ἀνθρώπους κάτω,\nκἀκεῖθεν αὖθις παρʼ ἐμέ.\nσὺ δέ γʼ αὐτοῦ μένων\nοἴμωζε παρʼ ἔμʼ.\nἴθʼ ὦγάθʼ οἷ πέμπω σʼ ἐγώ.\nοὐδὲν γὰρ ἄνευ σοῦ τῶνδʼ ἃ λέγω πεπράξεται.\nἐγὼ δʼ ἵνα θύσω τοῖσι καινοῖσιν θεοῖς,\nτὸν ἱερέα πέμψοντα τὴν πομπὴν καλῶ.\nπαῖ παῖ, τὸ κανοῦν αἴρεσθε καὶ τὴν χέρνιβα.\nὁμορροθῶ, συνθέλω,\nσυμπαραινέσας ἔχω\nπροσόδια μεγάλα σεμνὰ προσιέναι θεοῖσιν,\nἅμα δὲ προσέτι χάριτος ἕνεκα προβάτιόν τι θύειν.\nἴτω ἴτω δὲ Πυθιὰς βοὰ θεῷ,\nσυνᾳδέτω δὲ Χαῖρις ᾠδάν.\nπαῦσαι σὺ φυσῶν. Ἡράκλεις τουτὶ τί ἦν;\nτουτὶ μὰ Δίʼ ἐγὼ πολλὰ δὴ καὶ δείνʼ ἰδὼν\nοὔπω κόρακʼ εἶδον ἐμπεφορβειωμένον.\nἱερεῦ σὸν ἔργον, θῦε τοῖς καινοῖς θεοῖς.\nδράσω τάδʼ. ἀλλὰ ποῦ ʼστιν ὁ τὸ κανοῦν ἔχων;\nεὔχεσθε τῇ Ἑστίᾳ τῇ ὀρνιθείῳ καὶ τῷ ἰκτίνῳ τῷ ἑστιούχῳ καὶ ὄρνισιν Ὀλυμπίοις καὶ Ὀλυμπίῃσι πᾶσι καὶ πάσῃσιν —\nὦ Σουνιέρακε χαῖρʼ ἄναξ Πελαργικέ.\nκαὶ κύκνῳ Πυθίῳ καὶ Δηλίῳ καὶ Λητοῖ Ὀρτυγομήτρᾳ καὶ Ἀρτέμιδι Ἀκαλανθίδι —\nοὐκέτι Κολαινὶς ἀλλʼ Ἀκαλανθὶς Ἄρτεμις.\nκαὶ φρυγίλῳ Σαβαζίῳ καὶ στρούθῳ μεγάλῃ μητρὶ θεῶν καὶ ἀνθρώπων —\nδέσποινα Κυβέλη, στροῦθε, μῆτερ Κλεοκρίτου.\nδιδόναι Νεφελοκοκκυγιεῦσιν ὑγιείαν καὶ σωτηρίαν αὐτοῖσι καὶ Χίοισι —\nΧίοισιν ἥσθην πανταχοῦ προσκειμένοις.\nκαὶ ἥρωσιν ὄρνισι καὶ ἡρώων παισί, πορφυρίωνι καὶ\nπελεκᾶντι καὶ πελεκίνῳ καὶ φλέξιδι καὶ τέτρακι καὶ ταὧνι\nκαὶ ἐλεᾷ καὶ βασκᾷ καὶ ἐλασᾷ καὶ ἐρωδιῷ καὶ καταρράκτῃ\nκαὶ μελαγκορύφῳ καὶ αἰγιθάλλῳ —\nπαῦʼ ἐς κόρακας, παῦσαι καλῶν. ἰοὺ ἰού,\nἐπὶ ποῖον ὦ κακόδαιμον ἱερεῖον καλεῖς\nἁλιαιέτους καὶ γῦπας; οὐχ ὁρᾷς ὅτι\nἰκτῖνος εἷς ἂν τοῦτό γʼ οἴχοιθʼ ἁρπάσας;\nἄπελθʼ ἀφʼ ἡμῶν καὶ σὺ καὶ τὰ στέμματα·\nἐγὼ γὰρ αὐτὸς τουτογὶ θύσω μόνος.\nεἶτʼ αὖθις αὖ τἄρα σοι\nδεῖ με δεύτερον μέλος\nχέρνιβι θεοσεβὲς ὅσιον ἐπιβοᾶν, καλεῖν δὲ\nμάκαρας, ἕνα τινὰ μόνον, εἴπερ ἱκανὸν ἕξετʼ ὄψον.\nτὰ γὰρ παρόντα θύματʼ οὐδὲν ἄλλο πλὴν\nγένειόν ἐστι καὶ κέρατα.\nθύοντες εὐξώμεσθα τοῖς πτερίνοις θεοῖς.\nΝεφελοκοκκυγίαν τὰν εὐδαίμονα\nκλῇσον ὦ Μοῦσα τεαῖς ἐν ὓμνων ἀοιδαῖς.\nτουτὶ τὸ πρᾶγμα ποδαπόν; εἰπέ μοι τίς εἶ;\nἐγὼ μελιγλώσσων ἐπέων ἱεὶς ἀοιδὰν\nΜουσάων θεράπων ὀτρηρός,\nκατὰ τὸν Ὅμηρον.\nἔπειτα δῆτα δοῦλος ὢν κόμην ἔχεις;\nοὔκ, ἀλλὰ πάντες ἐσμὲν οἱ διδάσκαλοι\nΜουσάων θεράποντες ὀτρηροί,\nκατὰ τὸν Ὅμηρον.\nοὐκ ἐτὸς ὀτρηρὸν καὶ τὸ ληδάριον ἔχεις.\nἀτὰρ ὦ ποιητὰ κατὰ τί δεῦρʼ ἀνεφθάρης;\nμέλη πεποίηκʼ ἐς τὰς Νεφελοκοκκυγίας\nτὰς ὑμετέρας κύκλιά τε πολλὰ καὶ καλὰ\nκαὶ παρθένεια καὶ κατὰ τὰ Σιμωνίδου.\nταυτὶ σὺ πότʼ ἐποίησας; ἀπὸ ποίου χρόνου;\nπάλαι πάλαι δὴ τήνδʼ ἐγὼ κλῄζω πόλιν.\nοὐκ ἄρτι θύω τὴν δεκάτην ταύτης ἐγώ,\nκαὶ τοὔνομʼ ὥσπερ παιδίῳ νῦν δὴ ʼθέμην;\nἀλλά τις ὠκεῖα Μουσάων φάτις\nοἷάπερ ἵππων ἀμαρυγά.\nσὺ δὲ πάτερ κτίστορ Αἴτνας,\nζαθέων ἱερῶν ὁμώνυμε,\nδὸς ἐμὶν ὅ τι περ\nτεᾷ κεφαλᾷ θέλῃς\nπρόφρων δόμεν ἐμὶν τείν.\nτουτὶ παρέξει τὸ κακὸν ἡμῖν πράγματα,\nεἰ μή τι τούτῳ δόντες ἀποφευξούμεθα.\nοὗτος, σὺ μέντοι σπολάδα καὶ χιτῶνʼ ἔχεις,\nἀπόδυθι καὶ δὸς τῷ ποιητῇ τῷ σοφῷ.\nἔχε τὴν σπολάδα· πάντως δέ μοι ῥιγῶν δοκεῖς.\nτόδε μὲν οὐκ ἀέκουσα φίλα\nΜοῦσα δῶρον δέχεται·\nτὺ δὲ τεᾷ φρενὶ μάθε Πινδάρειον ἔπος —\nἅνθρωπος ἡμῶν οὐκ ἀπαλλαχθήσεται.\nνομάδεσσι γὰρ ἐν Σκύθαις\nἀλᾶται Στράτων,\nὃς ὑφαντοδόνατον ἔσθος οὐ πέπαται·\nἀκλεὴς δʼ ἔβα σπολὰς ἄνευ χιτῶνος.\nξύνες ὅ τοι λέγω.\nξυνῆχʼ ὅτι βούλει τὸν χιτωνίσκον λαβεῖν.\nἀπόδυθι· δεῖ γὰρ τὸν ποιητὴν ὠφελεῖν.\nἄπελθε τουτονὶ λαβών.\nἀπέρχομαι,\nκἀς τὴν πόλιν γʼ ἐλθὼν ποιήσω τοιαδί·\nκλῇσον ὦ χρυσόθρονε τὰν τρομερὰν κρυεράν·\nνιφόβολα πεδία πολύπορά τʼ ἤλυθον ἀλαλάν.\nνὴ τὸν Δίʼ ἀλλʼ ἤδη πέφευγας ταυταγὶ\nτὰ κρυερὰ τονδὶ τὸν χιτωνίσκον λαβών.\nτουτὶ μὰ Δίʼ ἐγὼ τὸ κακὸν οὐδέποτʼ ἤλπισα,\nοὕτω ταχέως τοῦτον πεπύσθαι τὴν πόλιν.\nαὖθις σὺ περιχώρει λαβὼν τὴν χέρνιβα.\nεὐφημία ʼστω.\nμὴ κατάρξῃ τοῦ τράγου.\nσὺ δʼ εἶ τίς;\nὅστις; χρησμολόγος.\nοἴμωζέ νυν.\nὦ δαιμόνιε τὰ θεῖα μὴ φαύλως φέρε·\nὡς ἔστι Βάκιδος χρησμὸς ἄντικρυς λέγων\nἐς τὰς Νεφελοκοκκυγίας.\nκὔπειτα πῶς\nταῦτʼ οὐκ ἐχρησμολόγεις σὺ πρὶν ἐμὲ τὴν πόλιν\nτήνδʼ οἰκίσαι;\nτὸ θεῖον ἐνεπόδιζέ με.\nἀλλʼ οὐδὲν οἷόν ἐστʼ ἀκοῦσαι τῶν ἐπῶν.\nἀλλʼ ὅταν οἰκήσωσι λύκοι πολιαί τε κορῶναι\nἐν ταὐτῷ τὸ μεταξὺ Κορίνθου καὶ Σικυῶνος, —\nτί οὖν προσήκει δῆτʼ ἐμοὶ Κορινθίων;\nᾐνίξαθʼ ὁ Βάκις τοῦτο πρὸς τὸν ἀέρα.\nπρῶτον Πανδώρᾳ θῦσαι λευκότριχα κριόν·\nὃς δέ κʼ ἐμῶν ἐπέων ἔλθῃ πρώτιστα προφήτης,\nτῷ δόμεν ἱμάτιον καθαρὸν καὶ καινὰ πέδιλα —\nἔνεστι καὶ τὰ πέδιλα;\nλαβὲ τὸ βιβλίον.\nκαὶ φιάλην δοῦναι, καὶ σπλάγχνων χεῖρʼ ἐπιπλῆσαι.\nκαὶ σπλάγχνα διδόνʼ ἔνεστι;\nλαβὲ τὸ βιβλίον.\nκἂν μὲν θέσπιε κοῦρε ποιῇς ταῦθʼ ὡς ἐπιτέλλω,\nαἰετὸς ἐν νεφέλῃσι γενήσεαι· αιʼ δέ κε μὴ δῷς,\nοὐκ ἔσει οὐ τρυγὼν οὐδʼ αἰετὸς οὐ δρυκολάπτης.\nκαὶ ταῦτʼ ἔνεστʼ ἐνταῦθα;\nλαβὲ τὸ βιβλίον.\nοὐδὲν ἄρʼ ὅμοιός ἐσθʼ ὁ χρησμὸς τουτῳί,\nὃν ἐγὼ παρὰ τἀπόλλωνος ἐξεγραψάμην·\nαὐτὰρ ἐπὴν ἄκλητος ἰὼν ἄνθρωπος ἀλαζὼν\nλυπῇ θύοντας καὶ σπλαγχνεύειν ἐπιθυμῇ,\nδὴ τότε χρὴ τύπτειν αὐτὸν πλευρῶν τὸ μεταξὺ —\nοὐδὲν λέγειν οἶμαί σε.\nλαβὲ τὸ βιβλίον.\nκαὶ φείδου μηδὲν μηδʼ αἰετοῦ ἐν νεφέλῃσιν,\nμήτʼ ἢν Λάμπων ᾖ μήτʼ ἢν ὁ μέγας Διοπείθης.\nκαὶ ταῦτʼ ἔνεστʼ ἐνταῦθα;\nλαβὲ τὸ βιβλίον.\nοὐκ εἶ θύραζʼ; ἐς κόρακας.\nοἴμοι δείλαιος.\nοὔκουν ἑτέρωσε χρησμολογήσεις ἐκτρέχων;\nἥκω παρʼ ὑμᾶς —\nἕτερον αὖ τουτὶ κακόν.\nτί δʼ αὖ σὺ δράσων; τίς δʼ ἰδέα βουλεύματος;\nτίς ἡ ʼπίνοια, τίς ὁ κόθορνος τῆς ὁδοῦ;\nγεωμετρῆσαι βούλομαι τὸν ἀέρα\nὑμῖν διελεῖν τε κατὰ γύας.\nπρὸς τῶν θεῶν\nσὺ δʼ εἶ τίς ἀνδρῶν;\nὅστις εἴμʼ ἐγώ; Μέτων,\nὃν οἶδεν Ἑλλὰς χὠ Κολωνός.\nεἰπέ μοι,\nταυτὶ δέ σοι τί ἔστι;\nκανόνες ἀέρος.\nαὐτίκα γὰρ ἀήρ ἐστι τὴν ἰδέαν ὅλος\nκατὰ πνιγέα μάλιστα. προσθεὶς οὖν ἐγὼ\nτὸν κανόνʼ, ἄνωθεν τουτονὶ τὸν καμπύλον\nἐνθεὶς διαβήτην — μανθάνεις;\nοὐ μανθάνω.\nὀρθῷ μετρήσω κανόνι προστιθείς, ἵνα\nὁ κύκλος γένηται σοι τετράγωνος κἀν μέσῳ\nἀγορά, φέρουσαι δʼ ὦσιν εἰς αὐτὴν ὁδοὶ\nὀρθαὶ πρὸς αὐτὸ τὸ μέσον, ὥσπερ δʼ ἀστέρος\nαὐτοῦ κυκλοτεροῦς ὄντος ὀρθαὶ πανταχῇ\nἀκτῖνες ἀπολάμπωσιν.\nἅνθρωπος Θαλῆς.\nΜέτων —\nτί ἔστιν;\nοἶσθʼ ὁτιὴ φιλῶ σʼ ἐγώ,\nκἀμοὶ πιθόμενος ὑπαποκίνει τῆς ὁδοῦ.\nτί δʼ ἐστὶ δεινόν;\nὥσπερ ἐν Λακεδαίμονι\nξενηλατοῦνται καὶ κεκίνηνταί τινες·\nπληγαὶ συχναὶ κατʼ ἄστυ.\nμῶν στασιάζετε;\nμὰ τὸν Δίʼ οὐ δῆτʼ.\nἀλλὰ πῶς;\nὁμοθυμαδὸν\nσποδεῖν ἅπαντας τοὺς ἀλαζόνας δοκεῖ.\nὑπάγοιμί τἄρʼ ἄν.\nνὴ Δίʼ ὡς οὐκ οἶδʼ ἂν εἰ\nφθαίης ἄν· ἐπίκεινται γὰρ ἐγγὺς αὑταιί.\nοἴμοι κακοδαίμων.\nοὐκ ἔλεγον ἐγὼ πάλαι;\nοὐκ ἀναμετρήσεις σαυτὸν ἀπιὼν ἀλλαχῇ;\nποῦ πρόξενοι;\nτίς ὁ Σαρδανάπαλλος οὑτοσί;\nἐπίσκοπος ἥκω δεῦρο τῷ κυάμῳ λαχὼν\nἐς τὰς Νεφελοκοκκυγίας.\nἐπίσκοπος;\nἔπεμψε δὲ τίς σε δεῦρο;\nφαῦλον βιβλίον\nΤελέου.\nτί; βούλει δῆτα τὸν μισθὸν λαβὼν\nμὴ πράγματʼ ἔχειν ἀλλʼ ἀπιέναι;\nνὴ τοὺς θεούς.\nἐκκλησιάσαι δʼ οὖν ἐδεόμην οἴκοι μένων.\nἔστιν γὰρ ἃ διʼ ἐμοῦ πέπρακται Φαρνάκῃ.\nἄπιθι λαβών· ἔστιν δʼ ὁ μισθὸς οὑτοσί.\nτουτὶ τί ἦν;\nἐκκλησία περὶ Φαρνάκου.\nμαρτύρομαι τυπτόμενος ὢν ἐπίσκοπος.\nοὐκ ἀποσοβήσεις; οὐκ ἀποίσεις τὼ κάδω;\nοὐ δεινά; καὶ πέμπουσιν ἤδη ʼπισκόπους\nἐς τὴν πόλιν, πρὶν καὶ τεθύσθαι τοῖς θεοῖς;\nἐὰν δʼ ὁ Νεφελοκοκκυγιεὺς τὸν Ἀθηναῖον ἀδικῇ —\nτουτὶ τί ἔστιν αὖ κακὸν τὸ βιβλίον;\nψηφισματοπώλης εἰμὶ καὶ νόμους νέους\nἥκω παρʼ ὑμᾶς δεῦρο πωλήσων.\nτὸ τί;\nχρῆσθαι Νεφελοκοκκυγιᾶς τοῖσδε τοῖς μέτροισι καὶ\nσταθμοῖσι καὶ ψηφίσμασι καθάπερ Ὀλοφύξιοι.\nσὺ δέ γʼ οἷσπερ ὡτοτύξιοι χρήσει τάχα.\nοὗτος τί πάσχεις;\nοὐκ ἀποίσεις τοὺς νόμους;\nπικροὺς ἐγώ σοι τήμερον δείξω νόμους.\nκαλοῦμαι Πισθέταιρον ὕβρεως ἐς τὸν Μουνιχιῶνα μῆνα.\nἄληθες οὗτος; ἔτι γὰρ ἐνταῦθʼ ἦσθα σύ;\nἐὰν δέ τις ἐξελαύνῃ τοὺς ἄρχοντας καὶ μὴ δέχηται\nκατὰ τὴν στήλην —\nοἴμοι κακοδαίμων, καὶ σὺ γὰρ ἐνταῦθʼ ἦσθʼ ἔτι;\nἀπολῶ σε καὶ γράφω σε μυρίας δραχμάς.\nἐγὼ δὲ σοῦ γε τὼ κάδω διασκεδῶ.\nμέμνησʼ ὅτε τῆς στήλης κατετίλας ἑσπέρας;\nαἰβοῖ· λαβέτω τις αὐτόν. οὗτος οὐ μενεῖς;\nἀπίωμεν ἡμεῖς ὡς τάχιστʼ ἐντευθενὶ\nθύσοντες εἴσω τοῖς θεοῖσι τὸν τράγον.\nἤδη ʼμοὶ τῷ παντόπτᾳ\nκαὶ παντάρχᾳ θνητοὶ πάντες\nθύσουσʼ εὐκταίαις εὐχαῖς.\nπᾶσαν μὲν γὰρ γᾶν ὀπτεύω,\nσῴζω δʼ εὐθαλεῖς καρποὺς\nκτείνων παμφύλων γένναν\nθηρῶν, ἂ πάντʼ ἐν γαίᾳ\nἐκ κάλυκος αὐξανόμενον γένυσι παμφάγοις\nδένδρεσί τʼ ἐφημένα καρπὸν ἀποβόσκεται·\nκτείνω δʼ οἳ κήπους εὐώδεις\nφθείρουσιν λύμαις ἐχθίσταις,\nἑρπετά τε καὶ δάκετα πάνθʼ ὅσαπερ\nἔστιν ὑπʼ ἐμᾶς πτέρυγος ἐν φοναῖς ὄλλυται.\nτῇδε μέντοι θἠμέρᾳ μάλιστʼ ἐπαναγορεύεται,\nἢν ἀποκτείνῃ τις ὑμῶν Διαγόραν τὸν Μήλιον,\nλαμβάνειν τάλαντον, ἤν τε τῶν τυράννων τίς τινα\nτῶν τεθνηκότων ἀποκτείνῃ, τάλαντον λαμβάνειν.\nβουλόμεσθʼ οὖν νυν ἀνειπεῖν ταὐτὰ χἠμεῖς ἐνθάδε.\nἢν ἀποκτείνῃ τις ὑμῶν Φιλοκράτη τὸν Στρούθιον,\nλήψεται τάλαντον, ἢν δὲ ζῶντά γʼ ἀγάγῃ, τέτταρα,\nὅτι συνείρων τοὺς σπίνους πωλεῖ καθʼ ἑπτὰ τοὐβολοῦ,\nεἶτα φυσῶν τὰς κίχλας δείκνυσι καὶ λυμαίνεται,\nτοῖς τε κοψίχοισιν ἐς τὰς ῥῖνας ἐγχεῖ τὰ πτερά,\nτὰς περιστεράς θʼ ὁμοίως ξυλλαβὼν εἵρξας ἔχει,\nκἀπαναγκάζει παλεύειν δεδεμένας ἐν δικτύῳ.\nταῦτα βουλόμεσθʼ ἀνειπεῖν· κεἴ τις ὄρνιθας τρέφει\nεἱργμένους ὑμῶν ἐν αὐλῇ, φράζομεν μεθιέναι.\nἢν δὲ μὴ πίθησθε, συλληφθέντες ὑπὸ τῶν ὀρνέων\nαὖθις ὑμεῖς αὖ παρʼ ἡμῖν δεδεμένοι παλεύσετε.\nεὔδαιμον φῦλον πτηνῶν\nοἰωνῶν, οἳ χειμῶνος μὲν\nχλαίνας οὐκ ἀμπισχνοῦνται·\nοὐδʼ αὖ θερμὴ πνίγους ἡμᾶς\nἀκτὶς τηλαυγὴς θάλπει·\nἀλλʼ ἀνθηρῶν λειμώνων\nφύλλων τʼ ἐν κόλποις ναίω,\nἡνίκʼ ἂν ὁ θεσπέσιος ὀξὺ μέλος ἀχέτας\nθάλπεσι μεσημβρινοῖς ἡλιομανὴς βοᾷ.\nχειμάζω δʼ ἐν κοίλοις ἄντροις\nνύμφαοις οὐρείαις ξυμπαίζων·\nἠρινά τε βοσκόμεθα παρθένια\nλευκότροφα μύρτα Χαρίτων τε κηπεύματα.\nτοῖς κριταῖς εἰπεῖν τι βουλόμεσθα τῆς νίκης πέρι,\nὅσʼ ἀγάθʼ, ἢν κρίνωσιν ἡμᾶς, πᾶσιν αὐτοῖς δώσομεν,\nὥστε κρείττω δῶρα πολλῷ τῶν Ἀλεξάνδρου λαβεῖν.\nπρῶτα μὲν γὰρ οὗ μάλιστα πᾶς κριτὴς ἐφίεται,\nγλαῦκες ὑμᾶς οὔποτʼ ἐπιλείψουσι Λαυρειωτικαί·\nἀλλʼ ἐνοικήσουσιν ἔνδον, ἔν τε τοῖς βαλλαντίοις\nἐννεοττεύσουσι κἀκλέψουσι μικρὰ κέρματα.\nεἶτα πρὸς τούτοισιν ὥσπερ ἐν ἱεροῖς οἰκήσετε·\nτὰς γὰρ ὑμῶν οἰκίας ἐρέψομεν πρὸς αἰετόν·\nκἂν λαχόντες ἀρχίδιον εἶθʼ ἁρπάσαι βούλησθέ τι,\nὀξὺν ἱερακίσκον ἐς τὰς χεῖρας ὑμῖν δώσομεν.\nἢν δέ που δειπνῆτε, πρηγορεῶνας ὑμῖν πέμψομεν.\nἢν δὲ μὴ κρίνητε, χαλκεύεσθε μηνίσκους φορεῖν\nὥσπερ ἀνδριάντες· ὡς ὑμῶν ὃς ἂν μὴ μῆνʼ ἔχῃ,\nὅταν ἔχητε χλανίδα λευκήν, τότε μάλισθʼ οὕτω δίκην\nδώσεθʼ ἡμῖν, πᾶσι τοῖς ὄρνισι κατατιλώμενοι.\nτὰ μὲν ἱέρʼ ἡμῖν ἐστιν ὦρνιθες καλά·\nἀλλʼ ὡς ἀπὸ τοῦ τείχους πάρεστιν ἄγγελος\nοὐδείς, ὅτου πευσόμεθα τἀκεῖ πράγματα.\nἀλλʼ οὑτοσὶ τρέχει τις Ἀλφειὸν πνέων.\nποῦ ποῦ ʼστι, ποῦ ποῦ ποῦ ʼστι, ποῦ ποῦ ποῦ ʼστι ποῦ,\nποῦ Πισθέταιρός ἐστιν ἅρχων;\nοὑτοσί.\nἐξῳκοδόμηταί σοι τὸ τεῖχος.\nεὖ λέγεις.\nκάλλιστον ἔργον καὶ μεγαλοπρεπέστατον·\nὥστʼ ἂν ἐπάνω μὲν Προξενίδης ὁ Κομπασεὺς\nκαὶ Θεογένης ἐναντίω δύʼ ἅρματε,\nἵππων ὑπόντων μέγεθος ὅσον ὁ δούριος,\nὑπὸ τοῦ πλάτους ἂν παρελασαίτην.\nἩράκλεις.\nτὸ δὲ μῆκός ἐστι, καὶ γὰρ ἐμέτρησʼ αὔτʼ ἐγώ,\nἑκατοντορόγυιον.\nὦ Πόσειδον τοῦ μάκρους.\nτίνες ᾠκοδόμησαν αὐτὸ τηλικουτονί;\nὄρνιθες, οὐδεὶς ἄλλος, οὐκ Αἰγύπτιος\nπλινθοφόρος, οὐ λιθουργός, οὐ τέκτων παρῆν,\nἀλλʼ αὐτόχειρες, ὥστε θαυμάζειν ἐμέ.\nἐκ μέν γε Λιβύης ἧκον ὡς τρισμύριαι\nγέρανοι θεμελίους καταπεπωκυῖαι λίθους.\nτούτους δʼ ἐτύκιζον αἱ κρέκες τοῖς ῥύγχεσιν.\nἕτεροι δʼ ἐπλινθοφόρουν πελαργοὶ μύριοι·\nὕδωρ δʼ ἐφόρουν κάτωθεν ἐς τὸν ἀέρα\nοἱ χαραδριοὶ καὶ τἄλλα ποτόμιʼ ὄρνεα.\nἐπηλοφόρουν δʼ αὐτοῖσι τίνες;\nἐρωδιοὶ\nλεκάναισι.\nτὸν δὲ πηλὸν ἐνεβάλλοντο πῶς;\nτοῦτʼ ὦγάθʼ ἐξηύρητο καὶ σοφώτατα·\nοἱ χῆνες ὑποτύπτοντες ὥσπερ ταῖς ἄμαις\nἐς τὰς λεκάνας ἐνέβαλλον αὐτοῖς τοῖν ποδοῖν.\nτί δῆτα πόδες ἂν οὐκ ἂν ἐργασαίατο;\nκαὶ νὴ Δίʼ αἱ νῆτταί γε περιεζωσμέναι\nἐπλινθοφόρουν· ἄνω δὲ τὸν ὑπαγωγέα\nἐπέτοντʼ ἔχουσαι κατόπιν †ὥσπερ παιδία\nτὸν πηλὸν ἐν τοῖς στόμασιν† αἱ χελιδόνες.\nτί δῆτα μισθωτοὺς ἂν ἔτι μισθοῖτό τις;\nφέρʼ ἴδω, τί δαί; τὰ ξύλινα τοῦ τείχους τίνες\nἀπηργάσαντʼ;\nὄρνιθες ἦσαν τέκτονες\nσοφώτατοι πελεκᾶντες, οἳ τοῖς ῥύγχεσιν\nἀπεπελέκησαν τὰς πύλας· ἦν δʼ ὁ κτύπος\nαὐτῶν πελεκώντων ὥσπερ ἐν ναυπηγίῳ.\nκαὶ νῦν ἅπαντʼ ἐκεῖνα πεπύλωται πύλαις\nκαὶ βεβαλάνωται καὶ φυλάττεται κύκλῳ,\nἐφοδεύεται, κωδωνοφορεῖται, πανταχῇ,\nφυλακαὶ καθεστήκασι καὶ φρυκτωρίαι\nἐν τοῖσι πύργοις. ἀλλʼ ἐγὼ μὲν ἀποτρέχων\nἀπονίψομαι· σὺ δʼ αὐτὸς ἤδη τἄλλα δρᾶ.\nοὗτος τί ποιεῖς; ἆρα θαυμάζεις ὅτι\nοὕτω τὸ τεῖχος ἐκτετείχισται ταχύ;\nνὴ τοὺς θεοὺς ἔγωγε· καὶ γὰρ ἄξιον·\nἴσα γὰρ ἀληθῶς φαίνεταί μοι ψεύδεσιν.\nἀλλʼ ὅδε φύλαξ γὰρ τῶν ἐκεῖθεν ἄγγελος\nἐσθεῖ πρὸς ἡμᾶς δεῦρο πυρρίχην βλέπων.\nἰοὺ ἰού, ἰοὺ ἰού, ἰοὺ ἰού.\nτί τὸ πρᾶγμα τουτί;\nδεινότατα πεπόνθαμεν.\nτῶν γὰρ θεῶν τις ἄρτι τῶν παρὰ τοῦ Διὸς\nδιὰ τῶν πυλῶν εἰσέπτετʼ ἐς τὸν ἀέρα,\nλαθὼν κολοιοὺς φύλακας ἡμεροσκόπους.\nὦ δεινὸν ἔργον καὶ σχέτλιον εἰργασμένος.\nτίς τῶν θεῶν;\nοὐκ ἴσμεν· ὅτι δʼ εἶχε πτερά,\nτοῦτʼ ἴσμεν.\nοὔκουν δῆτα περιπόλους ἐχρῆν\nπέμψαι κατʼ αὐτὸν εὐθύς;\nἀλλʼ ἐπέμψαμεν\nτρισμυρίους ἱέρακας ἱπποτοξότας,\nχωρεῖ δὲ πᾶς τις ὄνυχας ἠγκυλωμένος,\nκερχνῂς τριόρχης γὺψ κύμινδις αἰετός·\nῥύμῃ τε καὶ πτεροῖσι καὶ ῥοιζήμασιν\nαἰθὴρ δονεῖται τοῦ θεοῦ ζητουμένου·\nκἄστʼ οὐ μακρὰν ἄπωθεν, ἀλλʼ ἐνταῦθά που\nἤδη ʼστίν.\nοὔκουν σφενδόνας δεῖ λαμβάνειν\nκαὶ τόξα; χώρει δεῦρο πᾶς ὑπηρέτης·\nτόξευε παῖε, σφενδόνην τίς μοι δότω.\nπόλεμος αἴρεται, πόλεμος οὐ φατὸς\nπρὸς ἐμὲ καὶ θεούς. ἀλλὰ φύλαττε πᾶς\nἀέρα περινέφελον, ὃν ἔρεβος ἐτέκετο,\nμή σε λάθῃ θεῶν τις ταύτῃ περῶν·\nἄθρει δὲ πᾶς κύκλῳ σκοπῶν,\nὡς ἐγγὺς ἤδη δαίμονος πεδαρσίου\nδίνης πτερωτὸς φθόγγος ἐξακούεται.\nαὕτη σύ, ποῖ ποῖ ποῖ πέτει; μένʼ ἥσυχος,\nἔχʼ ἀτρέμας· αὐτοῦ στῆθʼ· ἐπίσχες τοῦ δρόμου.\nτίς εἶ; ποδαπή; λέγειν ἐχρῆν ὁπόθεν πότʼ εἶ.\nπαρὰ τῶν θεῶν ἔγωγε τῶν Ὀλυμπίων.\nὄνομα δέ σο. τί ἐστι; πλοῖον ἢ κυνῆ;\nἾρις ταχεῖα.\nΠάραλος ἢ Σαλαμινία;\nτί δὲ τοῦτο;\nταυτηνί τις οὐ συλλήψεται\nἀναπτόμενος τρίορχος;\nἐμὲ συλλήψεται;\nτί ποτʼ ἐστὶ τουτὶ τὸ κακόν;\nοἰμώξει μακρά.\nἄτοπόν γε τουτὶ πρᾶγμα.\nκατὰ ποίας πύλας\nεἰσῆλθες ἐς τὸ τεῖχος ὦ μιαρωτάτη;\nοὐκ οἶδα μὰ Δίʼ ἔγωγε κατὰ ποίας πύλας.\nἤκουσας αὐτῆς οἷον εἰρωνεύεται;\nπρὸς τοὺς κολοιάρχας προσῆλθες; οὐ λέγεις;\nσφραγῖδʼ ἔχεις παρὰ τῶν πελαργῶν;\nτί τὸ κακόν.\nοὐκ ἔλαβες;\nὑγιαίνεις μέν;\nοὐδὲ σύμβολον\nἐπέβαλεν ὀρνίθαρχος οὐδείς σοι παρών;\nμὰ Δίʼ οὐκ ἔμοιγʼ ἐπέβαλεν οὐδεὶς ὦ μέλε.\nκἄπειτα δῆθʼ οὕτω σιωπῇ διαπέτει\nδιὰ τῆς πόλεως τῆς ἀλλοτρίας καὶ τοῦ χάους;\nποίᾳ γὰρ ἄλλῃ χρὴ πέτεσθαι τοὺς θεούς;\nοὐκ οἶδα μὰ Δίʼ ἔγωγε· τῇδε μὲν γὰρ οὔ.\nἀδικεῖς δὲ καὶ νῦν. ἆρά γʼ οἶσθα τοῦθʼ ὅτι\nδικαιότατʼ ἂν ληφθεῖσα πασῶν Ἰρίδων\nἀπέθανες, εἰ τῆς ἀξίας ἐτύγχανες;\nἀλλʼ ἀθάνατός εἰμʼ.\nἀλλʼ ὅμως ἂν ἀπέθανες.\nδεινότατα γάρ τοι πεισόμεσθʼ, ἐμοὶ δοκεῖ,\nεἰ τῶν μὲν ἄλλων ἄρχομεν, ὑμεῖς δʼ οἱ θεοὶ\nἀκολαστανεῖτε, κοὐδέπω γνώσεσθʼ ὅτι\nἀκροατέον ὑμῖν ἐν μέρει τῶν κρειττόνων.\nφράσον δέ τοί μοι τὼ πτέρυγε ποῖ ναυστολεῖς;\nἐγώ; πρὸς ἀνθρώπους πέτομαι παρὰ τοῦ πατρὸς\nφράσουσα θύειν τοῖς Ὀλυμπίοις θεοῖς\nμηλοσφαγεῖν τε βουθύτοις ἐπʼ ἐσχάραις\nκνισᾶν τʼ ἀγυιάς.\nτί σὺ λέγεις; ποίοις θεοῖς;\nποίοισιν; ἡμῖν τοῖς ἐν οὐρανῷ θεοῖς.\nθεοὶ γὰρ ὑμεῖς;\nτίς γάρ ἐστʼ ἄλλος θεός;\nὄρνιθες ἀνθρώποισι νῦν εἰσιν θεοί,\nοἷς θυτέον αὐτούς, ἀλλὰ μὰ Δίʼ οὐ τῷ Διί.\nὦ μῶρε μῶρε μὴ θεῶν κίνει φρένας\nδεινάς, ὅπως μή σου γένος πανώλεθρον\nΔιὸς μακέλλῃ πᾶν ἀναστρέψῃ Δίκη,\nλιγνὺς δὲ σῶμα καὶ δόμων περιπτυχὰς\nκαταιθαλώσῃ σου Λικυμνίαις βολαῖς.\nἄκουσον αὕτη· παῦε τῶν παφλασμάτων·\nἔχʼ ἀτρέμα. φέρʼ ἴδω, πότερα Λυδὸν ἢ Φρύγα\nταυτὶ λέγουσα μορμολύττεσθαι δοκεῖς;\nἆρʼ οἶσθʼ ὅτι Ζεὺς εἴ με λυπήσει πέρα,\nμέλαθρα μὲν αὐτοῦ καὶ δόμους Ἀμφίονος\nκαταιθαλώσω πυρφόροισιν αἰετοῖς;\nπέμψω δὲ πορφυρίωνας ἐς τὸν οὐρανὸν\nὄρνις ἐπʼ αὐτὸν παρδαλᾶς ἐνημμένους\nπλεῖν ἑξακοσίους τὸν ἀριθμόν. καὶ δή ποτε\nεἷς Πορφυρίων αὐτῷ παρέσχε πράγματα.\nσὺ δʼ εἴ με λυπήσεις τι, τῆς διακόνου\nπρώτης ἀνατείνας τὼ σκέλει διαμηριῶ\nτὴν Ἶριν αὐτήν, ὥστε θαυμάζειν ὅπως\nοὕτω γέρων ὢν στύομαι τριέμβολον.\nδιαρραγείης ὦ μέλʼ αὐτοῖς ῥήμασιν.\nοὐκ ἀποσοβήσεις; οὐ ταχέως; εὐρὰξ πατάξ.\nἦ μήν σε παύσει τῆς ὕβρεως οὑμὸς πατήρ.\nοἴμοι τάλας. οὔκουν ἑτέρωσε πετομένη\nκαταιθαλώσεις τῶν νεωτέρων τινά;\nἀποκεκλῄκαμεν διογενεῖς θεοὺς\nμηκέτι τὴν ἐμὴν διαπερᾶν πόλιν,\nμηδέ γέ τινʼ ἱερόθυτον ἀνὰ δάπεδον ἔτι\nτῇδε βροτῶν θεοῖσι πέμπειν καπνόν.\nδεινόν γε τὸν κήρυκα τὸν παρὰ τοὺς βροτοὺς\nοἰχόμενον, εἰ μηδέποτε νοστήσει πάλιν.\nὦ Πισθέταιρʼ ὦ μακάριʼ ὦ σοφώτατε,\nὦ κλεινότατʼ ὦ σοφώτατʼ ὦ γλαφυρώτατε,\nὦ τρισμακάριʼ ὦ κατακέλευσον.\nτί σὺ λέγεις;\nστεφάνῳ σε χρυσῷ τῷδε σοφίας οὕνεκα\nστεφανοῦσι καὶ τιμῶσιν οἱ πάντες λεῴ.\nδέχομαι. τί δʼ οὕτως οἱ λεῲ τιμῶσί με;\nὦ κλεινοτάτην αἰθέριον οἰκίσας πόλιν,\nοὐκ οἷσθʼ ὅσην τιμὴν παρʼ ἀνθρώποις φέρει,\nὅσους τʼ ἐραστὰς τῆσδε τῆς χώρας ἔχεις.\nπρὶν μὲν γὰρ οἰκίσαι σε τήνδε τὴν πόλιν,\nἐλακωνομάνουν ἅπαντες ἄνθρωποι τότε,\nἐκόμων ἐπείνων ἐρρύπων ἐσωκράτουν\nσκυτάλιʼ ἐφόρουν, νυνὶ δʼ ὑποστρέψαντες αὖ\nὀρνιθομανοῦσι, πάντα δʼ ὑπὸ τῆς ἡδονῆς\nποιοῦσιν ἅπερ ὄρνιθες ἐκμιμούμενοι·\nπρῶτον μὲν εὐθὺς πάντες ἐξ εὐνῆς ἅμα\nἐπέτονθʼ ἕωθεν ὥσπερ ἡμεῖς ἐπὶ νομόν·\nκἄπειτʼ ἂν ἅμα κατῆραν ἐς τὰ βιβλία·\nεἶτʼ ἀπενέμοντʼ ἐνταῦθα τὰ ψηφίσματα.\nὠρνιθομάνουν δʼ οὕτω περιφανῶς ὥστε καὶ\nπολλοῖσιν ὀρνίθων ὀνόματʼ ἦν κείμενα.\nπέρδιξ μὲν εἷς κάπηλος ὠνομάζετο\nχωλός, Μενίππῳ δʼ ἦν χελιδὼν τοὔνομα,\nὈπουντίῳ δʼ ὀφθαλμὸν οὐκ ἔχων κόραξ,\nκορυδὸς Φιλοκλέει, χηναλώπηξ Θεογένει,\nἶβις Λυκούργῳ, Χαιρεφῶντι νυκτερίς,\nΣυρακοσίῳ δὲ κίττα· Μειδίας δʼ ἐκεῖ\nὄρτυξ ἐκαλεῖτο· καὶ γὰρ ᾔκειν ὄρτυγι\nὑπὸ στυφοκόπου τὴν κεφαλὴν πεπληγμένῳ.\nᾖδον δʼ ὑπὸ φιλορνιθίας πάντες μέλη,\nὅπου χελιδὼν ἦν τις ἐμπεποιημένη\nἢ πηνέλοψ ἢ χήν τις ἢ περιστερὰ\nἢ πτέρυγες, ἢ πτεροῦ τι καὶ σμικρὸν προσῆν.\nτοιαῦτα μὲν τἀκεῖθεν. ἓν δέ σοι λέγω·\nἥξουσʼ ἐκεῖθεν δεῦρο πλεῖν ἢ μύριοι\nπτερῶν δεόμενοι καὶ τρόπων γαμψωνύχων·\nὥστε πτερῶν σοι τοῖς ἐποίκοις δεῖ ποθέν.\nοὐκ ἆρα μὰ Δίʼ ἡμῖν ἔτʼ ἔργον ἑστάναι.\nἀλλʼ ὡς τάχιστα σὺ μὲν ἰὼν τὰς ἀρρίχους\nκαὶ τοὺς κοφίνους ἅπαντας ἐμπίμπλη πτερῶν·\nΜανῆς δὲ φερέτω μοι θύραζε τὰ πτερά·\nἐγὼ δʼ ἐκείνων τοὺς προσιόντας δέξομαι.\nταχὺ δὴ πολυάνορα τάνδε πόλιν\nκαλεῖ τις ἀνθρώπων.\nτύχη μόνον προσείη.\nκατέχουσι δʼ ἔρωτες ἐμᾶς πόλεως.\nθάττον φέρειν κελεύω.\nτί γὰρ οὐκ ἔνι ταύτῃ\nκαλὸν ἀνδρὶ μετοικεῖν;\nΣοφία Πόθος Ἀμβροσία Χάριτες\nτό τε τῆς ἀγανόφρονος Ἡσυχίας\nεὐήμερον πρόσωπον.\nὡς βλακικῶς διακονεῖς·\nοὐ θᾶττον ἐγκονήσεις;\nφερέτω κάλαθον ταχύ τις πτερύγων,\nσὺ δʼ αὖθις ἐξόρμα —\nτύπτων γε τοῦτον ὡδί.\nπάνυ γὰρ βραδύς ἐστί τις ὥσπερ ὄνος.\nΜανῆς γάρ ἐστι δειλός.\nσὺ δὲ τὰ πτερὰ πρῶτον\nδιάθες τάδε κόσμῳ,\nτά τε μουσίχʼ ὁμοῦ τά τε μαντικὰ καὶ\nτὰ θαλάττιʼ. ἔπειτα δʼ ὅπως φρονίμως\nπρὸς ἄνδρʼ ὁρῶν πτερώσεις.\nοὔ τοι μὰ τὰς κερχνῇδας ἔτι σοῦ σχήσομαι,\nοὕτως ὁρῶν σε δειλὸν ὄντα καὶ βραδύν.\nγενοίμαν αἰετὸς ὑψιπέτας,\nὡς ἀμποταθείην ὑπὲρ ἀτρυγέτου\nγλαυκᾶς ἐπʼ οἶδμα λίμνας.\nἔοικεν οὐ ψευδαγγελήσειν ἅγγελος.\nᾄδων γὰρ ὅδε τις αἰετοὺς προσέρχεται.\nαἰβοῖ·\nοὐκ ἔστιν οὐδὲν τοῦ πέτεσθαι γλυκύτερον·\nὀρνιθομανῶ γὰρ καὶ πέτομαι καὶ βούλομαι\nοἰκεῖν μεθʼ ὑμῶν κἀπιθυμῶ τῶν νόμων.\nποίων νόμων; πολλοὶ γὰρ ὀρνίθων νόμοι.\nπάντων· μάλιστα δʼ ὅτι καλὸν νομίζεται\nτὸν πατέρα τοῖς ὄρνισιν ἄγχειν καὶ δάκνειν.\nκαὶ νὴ Δίʼ ἀνδρεῖόν γε πάνυ νομιζομεν,\nὃς ἂν πεπλήγῃ τὸν πατέρα νεοττὸς ὤν.\nδιὰ ταῦτα μέντοι δεῦρʼ ἀνοικισθεὶς ἐγὼ\nἄγχειν ἐπιθυμῶ τὸν πατέρα καὶ πάντʼ ἔχειν.\nἀλλʼ ἔστιν ἡμῖν τοῖσιν ὄρνισιν νόμος\nπαλαιὸς ἐν ταῖς τῶν πελαργῶν κύρβεσιν·\nἐπὴν ὁ πατὴρ ὁ πελαργὸς ἐκπετησίμους\nπάντας ποιήσῃ τοὺς πελαργιδέας τρέφων,\nδεῖ τοὺς νεοττοὺς τὸν πατέρα πάλιν τρέφειν.\nἀπέλαυσά τἄρα νὴ Δίʼ ἐλθὼν ἐνθαδί,\nεἴπερ γέ μοι καὶ τὸν πατέρα βοσκητέον.\nοὐδέν γʼ. ἐπειδήπερ γὰρ ἦλθες ὦ μέλε\nεὔνους, πτερώσω σʼ ὥσπερ ὄρνιν ὀρφανόν.\nσοὶ δʼ ὦ νεανίσκʼ οὐ κακῶς ὑποθήσομαι,\nἀλλʼ οἷάπερ αὐτὸς ἔμαθον ὅτε παῖς ἦ. σὺ γὰρ\nτὸν μὲν πατέρα μὴ τύπτε· ταυτηνδὶ λαβὼν\nτὴν πτέρυγα καὶ τουτὶ τὸ πλῆκτρον θἀτέρᾳ,\nνομίσας ἀλεκτρυόνος ἔχειν τονδὶ λόφον,\nφρούρει στρατεύου μισθοφορῶν σαυτὸν τρέφε,\nτὸν πατέρ ἔα ζῆν· ἀλλʼ ἐπειδὴ μάχιμος εἶ,\nἐς τἀπὶ Θρᾴκης ἀποπέτου κἀκεῖ μάχου.\nνὴ τὸν Διόνυσον εὖ γέ μοι δοκεῖς λέγειν,\nκαὶ πείσομαί σοι.\nνοῦν ἄρʼ ἔξεις νὴ Δία.\nἀναπέτομαι δὴ πρὸς Ὄλυμπον πτερύγεσσι κούφαις·\nπέτομαι δʼ ὁδὸν ἄλλοτʼ ἐπʼ ἄλλαν μελέων —\nτουτὶ τὸ πρᾶγμα φορτίου δεῖται πτερῶν.\nἀφόβῳ φρενὶ σώματί τε νέαν ἐφέπων —\nἀσπαζόμεσθα φιλύρινον Κινησίαν.\nτί δεῦρο πόδα σὺ κυλλὸν ἀνὰ κύκλον κυκλεῖς;\nὄρνις γενέσθαι βούλομαι λιγύφθογγος ἀηδών.\nπαῦσαι μελῳδῶν, ἀλλʼ ὅ τι λέγεις εἰπέ μοι.\nὑπὸ σοῦ πτερωθεὶς βούλομαι μετάρσιος\nἀναπτόμενος ἐκ τῶν νεφελῶν καινὰς λαβεῖν\nἀεροδονήτους καὶ νιφοβόλους ἀναβολάς.\nἐκ τῶν νεφελῶν γὰρ ἄν τις ἀναβολὰς λάβοι;\nκρέμαται μὲν οὖν ἐντεῦθεν ἡμῶν ἡ τέχνη.\nτῶν διθυράμβων γὰρ τὰ λαμπρὰ γίγνεται\nἀέρια καὶ σκότιά γε καὶ κυαναυγέα\nκαὶ πτεροδόνητα· σὺ δὲ κλύων εἴσει τάχα.\nοὐ δῆτʼ ἔγωγε.\nνὴ τὸν Ἡρακλέα σύ γε.\nἅπαντα γὰρ δίειμί σοι τὸν ἀέρα.\nεἴδωλα πετεινῶν\nαἰθεροδρόμων\nοἰωνῶν ταναοδείρων —\nὠόπ.\nτὸν ἁλάδρομον ἁλάμενος\nἅμʼ ἀνεμων πνοαῖσι βαίην.\nνὴ τὸν Δίʼ ἦ ʼγώ σου καταπαύσω τὰς πνοάς.\nτοτὲ μὲν νοτίαν στείχων πρὸς ὁδόν,\nτοτὲ δʼ αὖ βορέᾳ σῶμα πελάζων\nἀλίμενον αἰθέρος αὔλακα τέμνων.\nχαρίεντά γʼ ὦ πρεσβῦτʼ ἐσοφίσω καὶ σοφά.\nοὐ γὰρ σὺ χαίρεις πτεροδόνητος γενόμενος;\nταυτὶ πεποίηκας τὸν κυκλιοδιδάσκαλον,\nὂς ταῖσι φυλαῖς περιμάχητός εἰμʼ ἀεί;\nβούλει διδάσκειν καὶ παρʼ ἡμῖν οὖν μένων\nΛεωτροφίδῃ χορὸν πετομένων ὀρνέων\nΚεκροπίδα φυλήν;\nκαταγελᾷς μου, δῆλος εἶ.\nἀλλʼ οὖν ἔγωγʼ οὐ παύσομαι, τοῦτʼ ἴσθʼ ὅτι,\nπρὶν ἂν πτερωθεὶς διαδράμω τὸν ἀέρα.\nὄρνιθες τίνες οὐδὲν ἔχοντες πτεροποίκιλοι,\nτανυσίπτερε ποικίλα χελιδοῖ;\nτουτὶ τὸ κακὸν οὐ φαῦλον ἐξεγρήγορεν.\nὅδʼ αὖ μινυρίζων δεῦρό τις προσέρχεται.\nτανυσίπτερε ποικίλα μάλʼ αὖθις.\nἐς θοἰμάτιον τὸ σκόλιον ᾄδειν μοι δοκεῖ,\nδεῖσθαι δʼ ἔοικεν οὐκ ὀλίγων χελιδόνων.\nτίς ὁ πτερῶν δεῦρʼ ἐστὶ τοὺς ἀφικνουμένους;\nὁδὶ πάρεστιν· ἀλλʼ ὅτου δεῖ χρὴ λέγειν.\nπτερῶν πτερῶν δεῖ· μὴ πύθῃ τὸ δεύτερον.\nμῶν εὐθὺ Πελλήνης πέτεσθαι διανοεῖ;\nμὰ Δίʼ ἀλλὰ κλητήρ εἰμι νησιωτικὸς\nκαὶ συκοφάντης —\nὦ μακάριε τῆς τέχνης.\nκαὶ πραγματοδίφης. εἶτα δέομαι πτερὰ λαβὼν\nκύκλῳ περισοβεῖν τὰς πόλεις καλούμενος.\nὑπὸ πτερύγων τι προσκαλεῖ σοφώτερον;\nμὰ Δίʼ ἀλλʼ ἵνʼ οἱ λῃσταί τε μὴ λυπῶσί με,\nμετὰ τῶν γεράνων τʼ ἐκεῖθεν ἀναχωρῶ πάλιν,\nἀνθʼ ἕρματος πολλὰς καταπεπωκὼς δίκας.\nτουτὶ γὰρ ἐργάζει σὺ τοὔργον; εἰπέ μοι,\nνεανίας ὢν συκοφαντεῖς τοὺς ξένους;\nτί γὰρ πάθω; σκάπτειν γὰρ οὐκ ἐπίσταμαι.\nἀλλʼ ἔστιν ἕτερα νὴ Δίʼ ἔργα σώφρονα,\nἀφʼ ὧν διαζῆν ἄνδρα χρῆν τοσουτονὶ\nἐκ τοῦ δικαίου μᾶλλον ἢ δικορραφεῖν.\nὦ δαιμόνιε μὴ νουθέτει μʼ ἀλλὰ πτέρου.\nνῦν τοι λέγων πτερῶ σε.\nκαὶ πῶς ἂν λόγοις\nἄνδρα πτερώσειας σύ;\nπάντες τοῖς λόγοις\nἀναπτεροῦνται.\nπάντες;\nοὐκ ἀκήκοας,\nὅταν λέγωσιν οἱ πατέρες ἑκάστοτε\nτοῖς μειρακίοις ἐν τοῖσι κουρείοις ταδί;\nδεινῶς γέ μου τὸ μειράκιον Διειτρέφης\nλέγων ἀνεπτέρωκεν ὥσθʼ ἱππηλατεῖν.\nὁ δέ τις τὸν αὑτοῦ φησιν ἐπὶ τραγῳδίᾳ\nἀνεπτερῶσθαι καὶ πεποτῆσθαι τὰς φρένας.\nλόγοισί τἄρα καὶ πτεροῦνται;\nφήμʼ ἐγώ.\nὑπὸ γὰρ λόγων ὁ νοῦς τε μετεωρίζεται\nἐπαίρεταί τʼ ἄνθρωπος. οὕτω καί σʼ ἐγὼ\nἀναπτερώσας βούλομαι χρηστοῖς λόγοις\nτρέψαι πρὸς ἔργον νόμιμον.\nἀλλʼ οὐ βούλομαι.\nτί δαὶ ποιήσεις;\nτὸ γένος οὐ καταισχυνῶ.\nπαππῷος ὁ βίος συκοφαντεῖν ἐστί μοι.\nἀλλὰ πτέρου με ταχέσι καὶ κούφοις πτεροῖς\nἱέρακος ἢ κερχνῇδος, ὡς ἂν τοὺς ξένους\nκαλεσάμενος κᾆτʼ ἐγκεκληκὼς ἐνθαδὶ\nκατʼ αὖ πέτωμαι πάλιν ἐκεῖσε.\nμανθάνω.\nὡδὶ λέγεις· ὅπως ἂν ὠφλήκῃ δίκην\nἐνθάδε πρὶν ἥκειν ὁ ξένος.\nπάνυ μανθάνεις.\nκἄπειθʼ ὁ μὲν πλεῖ δεῦρο, σὺ δʼ ἐκεῖσʼ αὖ πέτει\nἁρπασόμενος τὰ χρήματʼ αὐτοῦ.\nπάντʼ ἔχεις.\nβέμβικος οὐδὲν διαφέρειν δεῖ.\nμανθάνω\nβέμβικα· καὶ μὴν ἔστι μοι νὴ τὸν Δία\nκάλλιστα Κορκυραῖα τοιαυτὶ πτερά.\nοἴμοι τάλας μάστιγʼ ἔχεις.\nπτερὼ μὲν οὖν,\nοἷσί σε ποιήσω τήμερον βεμβικιᾶν.\nοἴμοι τάλας.\nοὐ πτερυγιεῖς ἐντευθενί;\nοὐκ ἀπολιβάξεις ὦ κάκιστʼ ἀπολούμενος;\nπικρὰν τάχʼ ὄψει στρεψοδικοπανουργίαν.\nἀπίωμεν ἡμεῖς ξυλλαβόντες τὰ πτερά.\nπολλὰ δὴ καὶ καινὰ καὶ θαυμάστʼ\nἐπεπτόμεσθα καὶ\nδεινὰ πράγματʼ εἴδομεν.\nἔστι γὰρ δένδρον πεφυκὸς\nἔκτοπόν τι Καρδίας ἀ-\nπωτέρω Κλεώνυμος,\nχρήσιμον μὲν οὐδέν, ἄλλως\nδὲ δειλὸν καὶ μέγα.\nτοῦτο τοῦ μὲν ἦρος ἀεὶ\nβλαστάνει καὶ συκοφαντεῖ,\nτοῦ δὲ χειμῶνος πάλιν τὰς\nἀσπίδας φυλλορροεῖ.\nἔστι δʼ αὗ χώρα πρὸς αὐτῷ\nτῷ σκότῳ πόρρω τις ἐν\nτῇ λύχνων ἐρημίᾳ,\nἔνθα τοῖς ἥρωσιν ἄνθρωποι\nξυναριστῶσι καὶ ξύν-\nεισι πλὴν τῆς ἑσπέρας.\nτηνικαῦτα δʼ οὐκέτʼ ἦν\nἀσφαλὲς ξυντυγχάνειν.\nεἰ γὰρ ἐντύχοι τις ἥρῳ\nτῶν βροτῶν νύκτωρ Ὀρέστῃ,\nγυμνὸς ἦν πληγεὶς ὑπʼ αὐτοῦ\nπάντα τἀπιδέξια.\nοἴμοι τάλας, ὁ Ζεὺς ὅπως μή μʼ ὄψεται.\nποῦ Πισθέταιρός ἐστʼ;\nἔα τουτὶ τί ἦν;\nτίς ὁ συγκαλυμμός;\nτῶν θεῶν ὁρᾷς τινα\nἐμοῦ κατόπιν ἐνταῦθα;\nμὰ Δίʼ ἐγὼ μὲν οὔ.\nτίς δʼ εἶ σύ;\nπηνίκʼ ἐστὶν ἄρα τῆς ἡμέρας;\nὁπηνίκα; σμικρόν τι μετὰ μεσημβρίαν.\nἀλλὰ σὺ τίς εἶ;\nβουλυτὸς ἢ περαιτέρω;\nοἴμʼ ὡς βδελύττομαί σε.\nτί γὰρ ὁ Ζεὺς ποιεῖ;\nἀπαιθριάζει τὰς νεφέλας ἢ ξυννέφει;\nοἴμωζε μεγάλʼ.\nοὕτω μὲν ἐκκεκαλύψομαι.\nὦ φίλε Προμηθεῦ.\nπαῦε παῦε, μὴ βόα.\nτί γὰρ ἔστι;\nσίγα, μὴ κάλει μου τοὔνομα·\nἀπὸ γάρ μʼ ὀλεῖς, εἴ μʼ ἐνθάδʼ ὁ Ζεὺς ὄψεται.\nἀλλʼ ἵνα φράσω σοι πάντα τἄνω πράγματα,\nτουτὶ λαβών μου τὸ σκιάδειον ὑπέρεχε\nἄνωθεν, ὡς ἂν μή μʼ ὁρῶσιν οἱ θεοί.\nἰοὺ ἰού·\nεὖ γʼ ἐπενόησας αὐτὸ καὶ προμηθικῶς.\nὑπόδυθι ταχὺ δὴ κᾆτα θαρρήσας λέγε.\nἄκουε δή νυν.\nὡς ἀκούοντος λέγε.\nἀπόλωλεν ὁ Ζεύς.\nπηνίκʼ ἄττʼ ἀπώλετο;\nἐξ οὗπερ ὑμεῖς ᾠκίσατε τὸν ἀέρα.\nθύει γὰρ οὐδεὶς οὐδὲν ἀνθρώπων ἔτι\nθεοῖσιν, οὐδὲ κνῖσα μηρίων ἄπο\nἀνῆλθεν ὡς ἡμᾶς ἀπʼ ἐκείνου τοῦ χρόνου,\nἀλλʼ ὡσπερεὶ Θεσμοφορίοις νηστεύομεν\nἄνευ θυηλῶν· οἱ δὲ βάρβαροι θεοὶ\nπεινῶντες ὥσπερ Ἰλλυριοὶ κεκριγότες\nἐπιστρατεύσειν φάσʼ ἄνωθεν τῷ Διί,\nεἰ μὴ παρέξει τἀμπόριʼ ἀνεῳγμένα,\nἵνʼ εἰσάγοιτο σπλάγχνα κατατετμημένα.\nεἰσὶν γὰρ ἕτεροι βάρβαροι θεοί τινες\nἄνωθεν ὑμῶν;\nοὐ γάρ εἰσι βάρβαροι,\nὅθεν ὁ πατρῷός ἐστιν Ἐξηκεστίδῃ;\nὄνομα δὲ τούτοις τοῖς θεοῖς τοῖς βαρβάροις\nτί ἔστιν;\nὅ τι ἔστιν; Τριβαλλοί.\nμανθάνω.\nἐντεῦθεν ἆρα τοὐπιτριβείης ἐγένετο;\nμάλιστα πάντων. ἓν δέ σοι λέγω σαφές·\nἥξουσι πρέσβεις δεῦρο περὶ διαλλαγῶν\nπαρὰ τοῦ Διὸς καὶ τῶν Τριβαλλῶν τῶν ἄνω·\nὑμεῖς δὲ μὴ σπένδεσθʼ, ἐὰν μὴ παραδιδῷ\nτὸ σκῆπτρον ὁ Ζεὺς τοῖσιν ὄρνισιν πάλιν,\nκαὶ τὴν Βασίλειάν σοι γυναῖκʼ ἔχειν διδῷ.\nτίς ἐστιν ἡ Βασίλεια;\nκαλλίστη κόρη,\nἥπερ ταμιεύει τὸν κεραυνὸν τοῦ Διὸς\nκαὶ τἄλλʼ ἁπαξάπαντα, τὴν εὐβουλίαν\nτὴν εὐνομίαν τὴν σωφροσύνην τὰ νεώρια,\nτὴν λοιδορίαν τὸν κωλακρέτην τὰ τριώβολα.\nἅπαντά γʼ ἆρʼ αὐτῷ ταμιεύει;\nφήμʼ ἐγώ.\nἥν γʼ ἢν σὺ παρʼ ἐκείνου παραλάβῃς, πάντʼ ἔχεις.\nτούτων ἕνεκα δεῦρʼ ἦλθον, ἵνα φράσαιμί σοι.\nἀεί ποτʼ ἀνθρώποις γὰρ εὔνους εἴμʼ ἐγώ.\nμόνον θεῶν γὰρ διὰ σʼ ἀπανθρακίζομεν.\nμισῶ δʼ ἅπαντας τοὺς θεούς, ὡς οἶσθα σύ.\nνὴ τὸν Δίʼ ἀεὶ δῆτα θεομισὴς ἔφυς.\nΤίμων καθαρός. ἀλλʼ ὡς ἂν ἀποτρέχω πάλιν,\nφέρε τὸ σκιάδειον, ἵνα με κἂν ὁ Ζεὺς ἴδῃ\nἄνωθεν, ἀκολουθεῖν δοκῶ κανηφόρῳ.\nκαὶ τὸν δίφρον γε διφροφόρει τονδὶ λαβών.\nπρὸς δὲ τοῖς Σκιάποσιν λίμνη\nτις ἔστʼ ἄλουτος οὗ\nψυχαγωγεῖ Σωκράτης·\nἔνθα καὶ Πείσανδρος ἦλθε\nδεόμενος ψυχὴν ἰδεῖν ἣ\nζῶντʼ ἐκεῖνον προὔλιπε,\nσφάγιʼ ἔχων κάμηλον ἀμνόν\nτινʼ, ἧς λαιμοὺς τεμὼν ὥσπερ\nποθʼ οὑδυσσεὺς ἀπῆλθε,\nκᾆτʼ ἀνῆλθʼ αὐτῷ κάτωθεν\nπρὸς τὸ λαῖτμα τῆς καμήλου\nΧαιρεφῶν ἡ νυκτερίς.\nτὸ μὲν πόλισμα τῆς Νεφελοκοκκυγίας\nὁρᾶν τοδὶ πάρεστιν, οἷ πρεσβεύομεν.\nοὗτος τί δρᾷς; ἐπʼ ἀριστέρʼ οὕτως ἀμπέχει;\nοὐ μεταβαλεῖς θοἰμάτιον ὧδʼ ἐπιδέξια;\nτί ὦ κακόδαιμον; Λαισποδίας εἶ τὴν φύσιν;\nὦ δημοκρατία ποῖ προβιβᾷς ἡμᾶς ποτε,\nεἰ τουτονί γʼ ἐχειροτόνησαν οἱ θεοί;\nἕξεις ἀτρέμας;\nοἴμωζε· πολὺ γὰρ δή σʼ ἐγὼ\nἑόρακα πάντων βαρβαρώτατον θεῶν.\nἄγε δὴ τί δρῶμεν Ἡράκλεις;\nἀκήκοας\nἐμοῦ γʼ ὅτι τὸν ἄνθρωπον ἄγχειν βούλομαι,\nὅστις ποτʼ ἔσθʼ ὁ τοὺς θεοὺς ἀποτειχίσας.\nἀλλʼ ὦγάθʼ ᾑρήμεσθα περὶ διαλλαγῶν\nπρέσβεις.\nδιπλασίως μᾶλλον ἄγχειν μοι δοκεῖ.\nτὴν τυρόκνηστίν τις δότω· φέρε σίλφιον·\nτυρὸν φερέτω τις· πυρπόλει τοὺς ἄνθρακας.\nτὸν ἄνδρα χαίρειν οἱ θεοὶ κελεύομεν\nτρεῖς ὄντες ἡμεῖς.\nἀλλʼ ἐπικνῶ τὸ σίλφιον.\nτὰ δὲ κρέα τοῦ ταῦτʼ ἐστίν;\nὄρνιθές τινες\nἐπανιστάμενοι τοῖς δημοτικοῖσιν ὀρνέοις\nἔδοξαν ἀδικεῖν.\nεἶτα δῆτα σίλφιον\nεἴπικνῇς πρότερον αὐτοῖσιν;\nὦ χαῖρʼ Ἡράκλεις.\nτί ἔστι;\nπρεσβεύοντες ἡμεῖς ἥκομεν\nπαρὰ τῶν θεῶν περὶ πολέμου καταλλαγῆς.\nἔλαιον οὐκ ἔνεστιν ἐν τῇ ληκύθῳ.\nκαὶ μὴν τά γʼ ὀρνίθεια λιπάρʼ εἶναι πρέπει.\nἡμεῖς τε γὰρ πολεμοῦντες οὐ κερδαίνομεν,\nὑμεῖς τʼ ἂν ἡμῖν τοῖς θεοῖς ὄντες φίλοι\nὄμβριον ὕδωρ ἂν εἴχετʼ ἐν τοῖς τέλμασιν,\nἀλκυονίδας τʼ ἂν ἤγεθʼ ἡμέρας ἀεί.\nτούτων περὶ πάντων αὐτοκράτορες ἥκομεν.\nἀλλʼ οὔτε πρότερον πώποθʼ ἡμεῖς ἤρξαμεν\nπολέμου πρὸς ὑμᾶς, νῦν τʼ ἐθέλομεν, εἰ δοκεῖ,\nἐάν τι δίκαιον ἀλλὰ νῦν ἐθέλητε δρᾶν,\nσπονδὰς ποιεῖσθαι. τὰ δὲ δίκαιʼ ἐστὶν ταδί,\nτὸ σκῆπτρον ἡμῖν τοῖσιν ὄρνισιν πάλιν\nτὸν Δίʼ ἀποδοῦναι· κἂν διαλλαττώμεθα\nἐπὶ τοῖσδε, τοὺς πρέσβεις ἐπʼ ἄριστον καλῶ.\nἐμοὶ μὲν ἀπόχρη ταῦτα καὶ ψηφίζομαι.\nτί ὦ κακόδαιμον; ἠλίθιος καὶ γάστρις εἶ.\nἀποστερεῖς τὸν πατέρα τῆς τυραννίδος;\nἄληθες; οὐ γὰρ μεῖζον ὑμεῖς οἱ θεοὶ\nἰσχύσετʼ, ἢν ὄρνιθες ἄρξωσιν κάτω;\nνῦν μέν γʼ ὑπὸ ταῖς νεφέλαισιν ἐγκεκρυμμένοι\nκύψαντες ἐπιορκοῦσιν ὑμᾶς οἱ βροτοί·\nἐὰν δὲ τοὺς ὄρνις ἔχητε συμμάχους,\nὅταν ὀμνύῃ τις τὸν κόρακα καὶ τὸν Δία,\nὁ κόραξ παρελθὼν τοὐπιορκοῦντος λάθρᾳ\nπροσπτόμενος ἐκκόψει τὸν ὀφθαλμὸν θενών.\nνὴ τὸν Ποσειδῶ ταῦτά γέ τοι καλῶς λέγεις.\nκἀμοὶ δοκεῖ.\nτί δαὶ σὺ φῄς;\nναβαισατρεῦ.\nὁρᾷς; ἐπαινεῖ χοὖτος. ἕτερόν νυν ἔτι\nἀκούσαθʼ ὅσον ὑμᾶς ἀγαθὸν ποιήσομεν.\nἐάν τις ἀνθρώπων ἱερεῖόν τῳ θεῶν\nεὐξάμενος εἶτα διασοφίζηται λέγων,\nμενετοὶ θεοί, καὶ μἀποδιδῷ μισητίᾳ,\nἀναπράξομεν καὶ ταῦτα.\nφέρʼ ἴδω τῷ τρόπῳ;\nὅταν διαριθμῶν ἀργυρίδιον τύχῃ\nἅνθρωπος οὗτος, ἢ καθῆται λούμενος,\nκαταπτόμενος ἰκτῖνος ἁρπάσας λάθρᾳ\nπροβάτοιν δυοῖν τιμὴν ἀνοίσει τῷ θεῷ.\nτὸ σκῆπτρον ἀποδοῦναι πάλιν ψηφίζομαι\nτούτοις ἐγώ.\nκαὶ τὸν Τριβαλλόν νυν ἐροῦ.\nὁ Τριβαλλός, οἰμώζειν δοκεῖ σοι;\nσαυνάκα\nβακταρικροῦσα.\nφησί μʼ εὖ λέγειν πάνυ.\nεἴ τοι δοκεῖ σφῷν ταῦτα, κἀμοὶ συνδοκεῖ.\nοὗτος, δοκεῖ δρᾶν ταῦτα τοῦ σκήπτρου πέρι.\nκαὶ νὴ Δίʼ ἕτερόν γʼ ἐστὶν οὗ ʼμνήσθην ἐγώ.\nτὴν μὲν γὰρ Ἥραν παραδίδωμι τῷ Διί,\nτὴν δὲ Βασίλειαν τὴν κόρην γυναῖκʼ ἐμοὶ\nἐκδοτέον ἐστίν.\nοὐ διαλλαγῶν ἐρᾷς.\nἀπίωμεν οἴκαδʼ αὖθις.\nὀλίγον μοι μέλει.\nμάγειρε τὸ κατάχυσμα χρὴ ποιεῖν γλυκύ.\nὦ δαιμόνιʼ ἀνθρώπων Πόσειδον ποῖ φέρει;\nἡμεῖς περὶ γυναικὸς μιᾶς πολεμήσομεν;\nτί δαὶ ποιῶμεν;\nὅ τι; διαλλαττώμεθα.\nτί δʼ ᾠζύρʼ; οὐκ οἶσθʼ ἐξαπατώμενος πάλαι;\nβλάπτεις δέ τοι σὺ σαυτόν. ἢν γὰρ ἀποθάνῃ\nὁ Ζεὺς παραδοὺς τούτοισι τὴν τυραννίδα,\nπένης ἔσει σύ. σοῦ γὰρ ἅπαντα γίγνεται\nτὰ χρήμαθʼ, ὅσʼ ἂν ὁ Ζεὺς ἀποθνῄσκων καταλίπῃ.\nοἴμοι τάλας οἷόν σε περισοφίζεται.\nδεῦρʼ ὡς ἔμʼ ἀποχώρησον, ἵνα τί σοι φράσω.\nδιαβάλλεταί σʼ ὁ θεῖος ὦ πόνηρε σύ.\nτῶν γὰρ πατρῴων οὐδʼ ἀκαρῆ μέτεστί σοι\nκατὰ τοὺς νόμους· νόθος γὰρ εἶ κοὐ γνήσιος.\nἐγὼ νόθος; τί λέγεις;\nσὺ μέντοι νὴ Δία\nὤν γε ξένης γυναικός. ἢ πῶς ἄν ποτε\nἐπίκληρον εἶναι τὴν Ἀθηναίαν δοκεῖς,\nοὖσαν θυγατέρʼ, ὄντων ἀδελφῶν γυησίων;\nτί δʼ ἢν ὁ πατὴρ ἐμοὶ διδῷ τὰ χρήματα\nνοθεἶ ἀποθνῄσκων;\nὁ νόμος αὐτὸν οὐκ ἐᾷ.\nοὗτος ὁ Ποσειδῶν πρῶτος, ὃς ἐπαίρει σε νῦν,\nἀνθέξεταί σου τῶν πατρῴων χρημάτων\nφάσκων ἀδελφὸς αὐτὸς εἶναι γνήσιος.\nἐρῶ δὲ δὴ καὶ τὸν Σόλωνός σοι νόμον·\nνόθῳ δὲ μὴ εἶναι ἀγχιστείαν παίδων ὄντων\nγνησίων. ἐὰν δὲ παῖδες μὴ ὦσι γνήσιοι, τοῖς\nἐγγυτάτω γένους μετεῖναι τῶν χρημάτων.\nἐμοὶ δʼ ἄρʼ οὐδὲν τῶν πατρῴων χρημάτων\nμέτεστιν;\nοὐ μέντοι μὰ Δία. λέξον δέ μοι,\nἤδη σʼ ὁ πατὴρ εἰσήγαγʼ ἐς τοὺς φράτερας;\nοὐ δῆτʼ ἐμέ γε. καὶ δῆτʼ ἐθαύμαζον πάλαι.\nτί δῆτʼ ἄνω κέχηνας αἴκειαν βλέπων;\nἀλλʼ ἢν μεθʼ ἡμῶν ᾖς, καταστήσας σʼ ἐγὼ\nτύραννον ὀρνίθων παρέξω σοι γάλα.\nδίκαιʼ ἔμοιγε καὶ πάλαι δοκεῖς λέγειν\nπερὶ τῆς κόρης, κἄγωγε παραδίδωμί σοι.\nτί δαὶ σὺ φῄς;\nτἀναντία ψηφίζομαι.\nἐν τῷ Τριβαλλῷ πᾶν τὸ πρᾶγμα. τί σὺ λέγεις;\nκαλάνι κόραυνα καὶ μεγάλα βασιλιναῦ\nὄρνιτο παραδίδωμι.\nπαραδοῦναι λέγει.\nμὰ τὸν Δίʼ οὐχ οὗτός γε παραδοῦναι λέγει,\nεἰ μὴ † βαδίζειν † ωἅσπερ αἱ χελιδόσιν λέγει.\nοὐκοῦν παραδοῦναι ταῖς χελιδόσιν λέγει.\nσφὼ νῦν διαλλάττεσθε καὶ ξυμβαίνετε·\nἐγὼ δʼ, ἐπειδὴ σφῷν δοκεῖ, σιγήσομαι.\nἡμῖν ἃ λέγεις σὺ πάντα συγχωρεῖν δοκεῖ.\nἀλλʼ ἴθι μεθʼ ἡμῶν αὐτὸς ἐς τὸν οὐρανόν,\nἵνα τὴν Βασίλειαν καὶ τὰ πάντʼ ἐκεῖ λάβῃς.\nἐς καιρὸν ἆρα κατεκόπησαν οὑτοιὶ\nἐς τοὺς γάμους.\nβούλεσθε δῆτʼ ἐγὼ τέως\nὀπτῶ τὰ κρέα ταυτὶ μένων; ὑμεῖς δʼ ἴτε.\nὀπτᾷς τὰ κρέα; πολλήν γε τενθείαν λέγεις.\nοὐκ εἶ μεθʼ ἡμῶν;\nεὖ γε μέντἂν διετέθην.\nἀλλὰ γαμικὴν χλανίδα δότω τις δεῦρό μοι.\nἔστι δʼ ἐν Φαναῖσι πρὸς τῇ\nΚλεψύδρᾳ πανοῦργον ἐγ-\nγλωττογαστόρων γένος,\nοἳ θερίζουσίν τε καὶ σπείρουσι\nκαὶ τρυγῶσι ταῖς γλώτταισι\nσυκάζουσί τε·\nβάρβαροι δʼ εἰσὶν γένος,\nΓοργίαι τε καὶ Φίλιπποι.\nκἀπὸ τῶν ἐγγλωττογαστόρων\nἐκείνων τῶν Φιλίππων\nπανταχοῦ τῆς Ἀττικῆς ἡ\nγλῶττα χωρὶς τέμνεται.\nὦ πάντʼ ἀγαθὰ πράττοντες, ὦ μείζω λόγου,\nὦ τρισμακάριον πτηνὸν ὀρνίθων γένος,\nδέχεσθε τὸν τύραννον ὀλβίοις δόμοις.\nπροσέρχεται γὰρ οἷς οὔτε παμφαὴς\nἀστὴρ ἰδεῖν ἔλαμψε χρυσαυγεῖ δόμῳ,\nοὔθʼ ἡλίου τηλαυγὲς ἀκτίνων σέλας\nτοιοῦτον ἐξέλαμψεν, οἶον ἔρχεται\nἔχων γυναικὸς κάλλος οὐ φατὸν λέγειν,\nπάλλων κεραυνόν, πτεροφόρον Διὸς βέλος·\nὀσμὴ δʼ ἀνωνόμαστος ἐς βάθος κύκλου\nχωρεῖ, καλὸν θέαμα· θυμιαμάτων δʼ\nαὖραι διαψαίρουσι πλεκτάνην καπνοῦ.\nὁδὶ δὲ καὐτός ἐστιν. ἀλλὰ χρὴ θεᾶς\nΜούσης ἀνοίγειν ἱερὸν εὔφημον στόμα.\nἄναγε δίεχε πάραγε πάρεχε.\nπεριπέτεσθε\nτὸν μάκαρα μάκαρι σὺν τύχᾳ.\nὦ φεῦ φεῦ τῆς ὥρας τοῦ κάλλους.\nὦ μακαριστὸν σὺ γάμον τῇδε πόλει γημας.\nμεγάλαι μεγάλαι κατέχουσι τύχαι\nγένος ὀρνίθων\nδιὰ τόνδε τὸν ἄνδρʼ. ἀλλʼ ὑμεναίοις\nκαὶ νυμφιδίοισι δέχεσθʼ ᾠδαῖς\nαὐτὸν καὶ τὴν Βασίλειαν.\nἭρᾳ ποτʼ Ὀλυμπίᾳ\nτῶν ἠλιβάτων θρόνων\nἄρχοντα θεοῖς μέγαν\nΜοῖραι ξυνεκοίμισαν\nἐν τοιῷδʼ ὑμεναίῳ.\nὙμὴν ὦ Ὑμέναιʼ ὦ,\nὙμὴν ὦ Ὑμέναιʼ ὦ.\nὁ δʼ ἀμφιθαλὴς Ἔρως\nχρυσόπτερος ἡνίας\nηὔθυνε παλιντόνους,\nΖηνὸς πάροχος γάμων\nτῆς τʼ εὐδαίμονος Ἥρας.\nὙμὴν ὦ Ὑμέναιʼ ὦ,\nὙμὴν ὦ Ὑμέναιʼ ὦ.\nἐχάρην ὕμνοις, ἐχάρην ᾠδαῖς·\nἄγαμαι δὲ λόγων. ἄγε νυν αὐτοῦ\nκαὶ τὰς χθονίας κλῄσατε βροντὰς\nτάς τε πυρώδεις Διὸς ἀστεροπὰς\nδεινόν τʼ ἀργῆτα κεραυνόν.\nὦ μέγα χρύσεον ἀστεροπῆς φάος,\nὦ Διὸς ἄμβροτον ἔγχος πυρφόρον,\nὦ χθόνιαι βαρυαχέες\nὀμβροφόροι θʼ ἅμα βρονταί,\nαἷς ὅδε νῦν χθόνα σείει.\nδιὰ σὲ τὰ πάντα κρατήσας\nκαὶ πάρεδρον Βασίλειαν ἔχει Διός.\nὙμὴν ὦ Ὑμέναιʼ ὦ.\nἔπεσθε νῦν γάμοισιν ὦ\nφῦλα πάντα συννόμων\nπτεροφόρʼ ἐπὶ δάπεδον Διὸς\nκαὶ λέχος γαμήλιον.\nὄρεξον ὦ μάκαιρα σὴν\nχεῖρα καὶ πτερῶν ἐμῶν\nλαβοῦσα συγχόρευσον· αἴρων\nδὲ κουφιῶ σʼ ἐγώ.\nἀλαλαλαὶ ἰὴ παιών,\nτήνελλα καλλίνικος, ὦ\nδαιμόνων ὑπέρτατε.\n"};
