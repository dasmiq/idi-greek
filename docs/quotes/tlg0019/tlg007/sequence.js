var sequence = {"name":"Aristophanes. Lysistrata","data":"\nἀλλʼ εἴ τις ἐς Βακχεῖον αὐτὰς ἐκάλεσεν,\nἢ ʼς Πανὸς ἢ ʼπὶ Κωλιάδʼ ἢ ʼς Γενετυλλίδος,\nοὐδʼ ἂν διελθεῖν ἦν ἂν ὑπὸ τῶν τυμπάνων.\nνῦν δʼ οὐδεμία πάρεστιν ἐνταυθοῖ γυνή·\nπλὴν ἥ γʼ ἐμὴ κωμῆτις ἥδʼ ἐξέρχεται.\nχαῖρʼ ὦ Καλονίκη.\nκαὶ σύ γʼ ὦ Λυσιστράτη.\nτί συντετάραξαι; μὴ σκυθρώπαζʼ ὦ τέκνον.\nοὐ γὰρ πρέπει σοι τοξοποιεῖν τὰς ὀφρῦς.\nἀλλʼ ὦ Καλονίκη κάομαι τὴν καρδίαν,\nκαὶ πόλλʼ ὑπὲρ ἡμῶν τῶν γυναικῶν ἄχθομαι,\nὁτιὴ παρὰ μὲν τοῖς ἀνδράσιν νενομίσμεθα\nεἶναι πανοῦργοι—\nκαὶ γάρ ἐσμεν νὴ Δία.\nεἰρημένον δʼ αὐταῖς ἀπαντᾶν ἐνθάδε\nβουλευσομέναισιν οὐ περὶ φαύλου πράγματος,\nεὕδουσι κοὐχ ἥκουσιν.\nἀλλʼ ὦ φιλτάτη\nἥξουσι· χαλεπή τοι γυναικῶν ἔξοδος.\nἡ μὲν γὰρ ἡμῶν περὶ τὸν ἄνδρʼ ἐκύπτασεν,\nἡ δʼ οἰκέτην ἤγειρεν, ἡ δὲ παιδίον\nκατέκλινεν, ἡ δʼ ἔλουσεν, ἡ δʼ ἐψώμισεν.\nἀλλʼ ἕτερά τἄρʼ ἦν τῶνδε προὐργιαίτερα\nαὐταῖς.\nτί δʼ ἐστὶν ὦ φίλη Λυσιστράτη,\nἐφʼ ὅ τι ποθʼ ἡμᾶς τὰς γυναῖκας συγκαλεῖς;\nτί τὸ πρᾶγμα; πηλίκον τι;\nμέγα.\nμῶν καὶ παχύ;\nκαὶ νὴ Δία παχύ.\nκᾆτα πῶς οὐχ ἥκομεν;\nοὐχ οὗτος ὁ τρόπος· ταχὺ γὰρ ἂν ξυνήλθομεν.\nἀλλʼ ἔστιν ὑπʼ ἐμοῦ πρᾶγμʼ ἀνεζητημένον\nπολλαῖσί τʼ ἀγρυπνίαισιν ἐρριπτασμένον.\nἦ πού τι λεπτόν ἐστι τοὐρριπτασμένον.\nοὕτω γε λεπτὸν ὥσθʼ ὅλης τῆς Ἑλλάδος\nἐν ταῖς γυναιξίν ἐστιν ἡ σωτηρία.\nἐν ταῖς γυναιξίν; ἐπʼ ὀλίγου γʼ ὠχεῖτʼ ἄρα.\nὡς ἔστʼ ἐν ἡμῖν τῆς πόλεως τὰ πράγματα,\nἢ μηκέτʼ εἶναι μήτε Πελοποννησίους—\nβέλτιστα τοίνυν μηκέτʼ εἶναι νὴ Δία.\nΒοιωτίους τε πάντας ἐξολωλέναι.\nμὴ δῆτα πάντας γʼ, ἀλλʼ ἄφελε τὰς ἐγχέλεις.\nπερὶ τῶν Ἀθηνῶν δʼ οὐκ ἐπιγλωττήσομαι\nτοιοῦτον οὐδέν· ἀλλʼ ὑπονόησον σύ μοι.\nἢν δὲ ξυνέλθωσʼ αἱ γυναῖκες ἐνθάδε\nαἵ τʼ ἐκ Βοιωτῶν αἵ τε Πελοποννησίων\nἡμεῖς τε, κοινῇ σώσομεν τὴν Ἑλλάδα.\nτί δʼ ἂν γυναῖκες φρόνιμον ἐργασαίατο\nἢ λαμπρόν, αἳ καθήμεθʼ ἐξηνθισμέναι,\nκροκωτοφοροῦσαι καὶ κεκαλλωπισμέναι\nκαὶ Κιμμερίκʼ ὀρθοστάδια καὶ περιβαρίδας;\nταῦτʼ αὐτὰ γάρ τοι κἄσθʼ ἃ σώσειν προσδοκῶ,\nτὰ κροκωτίδια καὶ τὰ μύρα χαἰ περιβαρίδες\nχἤγχουσα καὶ τὰ διαφανῆ χιτώνια.\nτίνα δὴ τρόπον ποθʼ;\nὥστε τῶν νῦν μηδένα\nἀνδρῶν ἐπʼ ἀλλήλοισιν ἄρεσθαι δόρυ—\nκροκωτὸν ἄρα νὴ τὼ θεὼ ʼγὼ βάψομαι.\nμηδʼ ἀσπίδα λαβεῖν—\nΚιμμερικὸν ἐνδύσομαι.\nμηδὲ ξιφίδιον.\nκτήσομαι περιβαρίδας.\nἆρʼ οὐ παρεῖναι τὰς γυναῖκας δῆτʼ ἐχρῆν;\nοὐ γὰρ μὰ Δίʼ ἀλλὰ πετομένας ἥκειν πάλαι.\nἀλλʼ ὦ μέλʼ ὄψει τοι σφόδρʼ αὐτὰς Ἀττικάς,\nἅπαντα δρώσας τοῦ δέοντος ὕστερον.\nἀλλʼ οὐδὲ Παράλων οὐδεμία γυνὴ πάρα,\nοὐδʼ ἐκ Σαλαμῖνος.\nἀλλʼ ἐκεῖναί γʼ οἶδʼ ὅτι\nἐπὶ τῶν κελήτων διαβεβήκασʼ ὄρθριαι.\nοὐδʼ ἃς προσεδόκων κἀλογιζόμην ἐγὼ\nπρώτας παρέσεσθαι δεῦρο τὰς Ἀχαρνέων\nγυναῖκας, οὐχ ἥκουσιν.\nἡ γοῦν Θεογένους\nὡς δεῦρʼ ἰοῦσα θοὐκάταιον ἤρετο.\nἀτὰρ αἵδε καὶ δή σοι προσέρχονταί τινες.\nαἱδί θʼ ἕτεραι χωροῦσί τινες. ἰοὺ ἰού,\nπόθεν εἰσίν;\nἈναγυρουντόθεν.\nνὴ τὸν Δία·\nὁ γοῦν ἀνάγυρός μοι κεκινῆσθαι δοκεῖ.\nμῶν ὕστεραι πάρεσμεν ὦ Λυσιστράτη;\nτί φῄς; τί σιγᾷς;\nοὔ σʼ ἐπαινῶ Μυρρίνη\nἥκουσαν ἄρτι περὶ τοιούτου πράγματος.\nμόλις γὰρ ηὗρον ἐν σκότῳ τὸ ζώνιον.\nἀλλʼ εἴ τι πάνυ δεῖ, ταῖς παρούσαισιν λέγε.\nμὰ Δίʼ ἀλλʼ ἐπαναμείνωμεν ὀλίγου γʼ οὕνεκα\nτάς τʼ ἐκ Βοιωτῶν τάς τε Πελοποννησίων\nγυναῖκας ἐλθεῖν.\nπολὺ σὺ κάλλιον λέγεις.\nἡδὶ δὲ καὶ δὴ Λαμπιτὼ προσέρχεται.\nὦ φιλτάτη Λάκαινα χαῖρε Λαμπιτοῖ.\nοἷον τὸ κάλλος γλυκυτάτη σου φαίνεται.\nὡς δʼ εὐχροεῖς, ὡς δὲ σφριγᾷ τὸ σῶμά σου.\nκἂν ταῦρον ἄγχοις.\nμάλα γʼ οἰῶ ναὶ τὼ σιώ·\nγυμνάδδομαι γὰρ καὶ ποτὶ πυγὰν ἅλλομαι.\nὡς δὴ καλὸν τὸ χρῆμα τιτθίων ἔχεις.\nᾇπερ ἱερεῖόν τοί μʼ ὑποψαλάσσετε.\nἡδὶ δὲ ποδαπή ʼσθʼ ἡ νεᾶνις ἡτέρα;\nπρέσβειρά τοι ναὶ τὼ σιὼ Βοιωτία\nἵκει ποθʼ ὑμέ.\nνὴ μὰ Δία Βοιωτία,\nκαλόν γʼ ἔχουσα τὸ πεδίον.\nκαὶ νὴ Δία\nκομψότατα τὴν βληχώ γε παρατετιλμένη.\nτίς δʼ ἡτέρα παῖς;\nχαΐα ναὶ τὼ σιώ,\nΚορινθία δʼ αὖ.\nχαΐα νὴ τὸν Δία\nδήλη ʼστὶν οὖσα ταυταγὶ τἀντευθενί.\nτίς δʼ αὖ ξυναλίαξε τόνδε τὸν στόλον\nτὸν τᾶν γυναικῶν;\nἥδʼ ἐγώ.\nμύσιδδέ τοι\nὅ τι λῇς ποθʼ ἁμέ.\nνὴ Δίʼ ὦ φίλη γύναι,\nλέγε δῆτα τὸ σπουδαῖον ὅ τι τοῦτʼ ἐστί σοι.\nλέγοιμʼ ἂν ἤδη. πρὶν λέγειν δʼ, ὑμᾶς τοδὶ\nἐπερήσομαί τι μικρόν.\nὅ τι βούλει γε σύ.\nτοὺς πατέρας οὐ ποθεῖτε τοὺς τῶν παιδίων\nἐπὶ στρατιᾶς ἀπόντας; εὖ γὰρ οἶδʼ ὅτι\nπάσαισιν ὑμῖν ἐστιν ἀποδημῶν ἀνήρ.\nὁ γοῦν ἐμὸς ἀνὴρ πέντε μῆνας ὦ τάλαν\nἄπεστιν ἐπὶ Θρᾴκης φυλάττων Εὐκράτη.\nὁ δʼ ἐμός γε τελέους ἑπτὰ μῆνας ἐν Πύλῳ.\nὁ δʼ ἐμός γα καἴ κʼ ἐκ τᾶς ταγᾶς ἔλσῃ ποκά,\nπορπακισάμενος φροῦδος ἀμπτάμενος ἔβα.\nἀλλʼ οὐδὲ μοιχοῦ καταλέλειπται φεψάλυξ.\nἐξ οὗ γὰρ ἡμᾶς προὔδοσαν Μιλήσιοι,\nοὐκ εἶδον οὐδʼ ὄλισβον ὀκτωδάκτυλον,\nὃς ἦν ἂν ἡμῖν σκυτίνη ʼπικουρία.\nἐθέλοιτʼ ἂν οὖν, εἰ μηχανὴν εὕροιμʼ ἐγώ,\nμετʼ ἐμοῦ καταλῦσαι τὸν πόλεμον;\nνὴ τὼ θεώ·\nἔγωγʼ ἂν οὖν κἂν εἴ με χρείη τοὔγκυκλον\nτουτὶ καταθεῖσαν ἐκπιεῖν αὐθημερόν.\nἐγὼ δέ γʼ ἂν κἂν ὡσπερεὶ ψῆτταν δοκῶ\nδοῦναι ἂν ἐμαυτῆς παρατεμοῦσα θἤμισυ.\nἐγὼ δὲ καί κα ποττὸ Ταΰγετόν γʼ ἄνω\nἔλσοιμʼ ὅπᾳ μέλλοιμί γʼ εἰράναν ἰδεῖν.\nλέγοιμʼ ἄν· οὐ δεῖ γὰρ κεκρύφθαι τὸν λόγον.\nἡμῖν γὰρ ὦ γυναῖκες, εἴπερ μέλλομεν\nἀναγκάσειν τοὺς ἄνδρας εἰρήνην ἄγειν,\nἀφεκτέʼ ἐστὶ—\nτοῦ; φράσον.\nποιήσετʼ οὖν;\nποιήσομεν, κἂν ἀποθανεῖν ἡμᾶς δέῃ.\nἀφεκτέα τοίνυν ἐστὶν ἡμῖν τοῦ πέους.\nτί μοι μεταστρέφεσθε; ποῖ βαδίζετε;\nαὗται τί μοιμυᾶτε κἀνανεύετε;\nτί χρὼς τέτραπται; τί δάκρυον κατείβεται;\nποιήσετʼ ἢ οὐ ποιήσετʼ; ἢ τί μέλλετε;\nοὐκ ἂν ποιήσαιμʼ, ἀλλʼ ὁ πόλεμος ἑρπέτω.\nμὰ Δίʼ οὐδʼ ἐγὼ γάρ, ἀλλʼ ὁ πόλεμος ἑρπέτω.\nταυτὶ σὺ λέγεις ὦ ψῆττα; καὶ μὴν ἄρτι γε\nἔφησθα σαυτῆς κἂν παρατεμεῖν θἤμισυ.\nἄλλʼ ἄλλʼ ὅ τι βούλει· κἄν με χρῇ διὰ τοῦ πυρὸς\nἐθέλω βαδίζειν· τοῦτο μᾶλλον τοῦ πέους.\nοὐδὲν γὰρ οἷον ὦ φίλη Λυσιστράτη.\nτί δαὶ σύ;\nκἀγὼ βούλομαι διὰ τοῦ πυρός.\nὦ παγκατάπυγον θἠμέτερον ἅπαν γένος,\nοὐκ ἐτὸς ἀφʼ ἡμῶν εἰσιν αἱ τραγῳδίαι.\nοὐδὲν γάρ ἐσμεν πλὴν Ποσειδῶν καὶ σκάφη.\nἀλλʼ ὦ φίλη Λάκαινα, σὺ γὰρ ἐὰν γένῃ\nμόνη μετʼ ἐμοῦ, τὸ πρᾶγμʼ ἀνασωσαίμεσθʼ ἔτʼ ἄν,\nξυμψήφισαί μοι.\nχαλεπὰ μὲν ναὶ τὼ σιὼ\nγυναῖκάς ἐσθʼ ὑπνῶν ἄνευ ψωλᾶς μόνας.\nὅμως γα μάν· δεῖ τᾶς γὰρ εἰράνας μάλʼ αὖ.\nὦ φιλτάτη σὺ καὶ μόνη τούτων γυνή.\nεἰ δʼ ὡς μάλιστʼ ἀπεχοίμεθʼ οὗ σὺ δὴ λέγεις,\nὃ μὴ γένοιτο, μᾶλλον ἂν διὰ τουτογὶ\nγένοιτʼ ἂν εἰρήνη;\nπολύ γε νὴ τὼ θεώ.\nεἰ γὰρ καθοίμεθʼ ἔνδον ἐντετριμμέναι,\nκἀν τοῖς χιτωνίοισι τοῖς Ἀμοργίνοις\nγυμναὶ παρίοιμεν δέλτα παρατετιλμέναι,\nστύοιντο δʼ ἅνδρες κἀπιθυμοῖεν σπλεκοῦν,\nἡμεῖς δὲ μὴ προσίοιμεν ἀλλʼ ἀπεχοίμεθα,\nσπονδὰς ποιήσαιντʼ ἂν ταχέως, εὖ οἶδʼ ὅτι.\nὁ γῶν Μενέλαος τᾶς Ἑλένας τὰ μᾶλά πᾳ\nγυμνᾶς παραϊδὼν ἐξέβαλʼ, οἰῶ, τὸ ξίφος.\nτί δʼ ἢν ἀφιῶσʼ ἅνδρες ἡμᾶς ὦ μέλε;\nτὸ τοῦ Φερεκράτους, κύνα δέρειν δεδαρμένην.\nφλυαρία ταῦτʼ ἐστὶ τὰ μεμιμημένα.\nἐὰν λαβόντες δʼ ἐς τὸ δωμάτιον βίᾳ\nἕλκωσιν ἡμᾶς;\nἀντέχου σὺ τῶν θυρῶν.\nἐὰν δὲ τύπτωσιν;\nπαρέχειν χρὴ κακὰ κακῶς.\nοὐ γὰρ ἔνι τούτοις ἡδονὴ τοῖς πρὸς βίαν.\nκἄλλως ὀδυνᾶν χρή· κἀμέλει ταχέως πάνυ\nἀπεροῦσιν. οὐ γὰρ οὐδέποτʼ εὐφρανθήσεται\nἀνήρ, ἐὰν μὴ τῇ γυναικὶ συμφέρῃ.\nεἴ τοι δοκεῖ σφῷν ταῦτα, χἠμῖν ξυνδοκεῖ.\nκαὶ τὼς μὲν ἁμῶν ἄνδρας ἁμὲς πείσομες\nπαντᾷ δικαίως ἄδολον εἰράναν ἄγειν·\nτὸν τῶν Ἀσαναίων γα μὰν ῥυάχετον\nπᾷ κά τις ἀμπείσειεν αὖ μὴ πλαδδιῆν;\nἡμεῖς ἀμέλει σοι τά γε παρʼ ἡμῖν πείσομεν.\nοὐχ ἇς πόδας κʼ ἔχωντι ταὶ τριήρεες,\nκαὶ τὠργύριον τὤβυσσον ᾖ πὰρ τᾷ σιῷ.\nἀλλʼ ἔστι καὶ τοῦτʼ εὖ παρεσκευασμένον·\nκαταληψόμεθα γὰρ τὴν ἀκρόπολιν τήμερον.\nταῖς πρεσβυτάταις γὰρ προστέτακται τοῦτο δρᾶν,\nἕως ἂν ἡμεῖς ταῦτα συντιθώμεθα,\nθύειν δοκούσαις καταλαβεῖν τὴν ἀκρόπολιν.\nπαντᾷ κʼ ἔχοι, καὶ τᾷδε γὰρ λέγεις καλῶς.\nτί δῆτα ταῦτʼ οὐχ ὡς τάχιστʼ ὦ Λαμπιτοῖ\nξυνωμόσαμεν, ὅπως ἂν ἀρρήκτως ἔχῃ;\nπάρφαινε μὰν τὸν ὅρκον, ὡς ὀμιόμεθα.\nκαλῶς λέγεις. ποῦ ʼσθʼ ἡ Σκύθαινα; ποῖ βλέπεις;\nθὲς ἐς τὸ πρόσθεν ὑπτίαν τὴν ἀσπίδα,\nκαί μοι δότω τὰ τόμιά τις.\nΛυσιστράτη\nτίνʼ ὅρκον ὁρκώσεις ποθʼ ἡμᾶς;\nὅντινα;\nεἰς ἀσπίδʼ, ὥσπερ φάσʼ ἐν Αἰσχύλῳ ποτέ,\nμηλοσφαγούσας.\nμὴ σύ γʼ ὦ Λυσιστράτη\nεἰς ἀσπίδʼ ὀμόσῃς μηδὲν εἰρήνης πέρι.\nτίς ἂν οὖν γένοιτʼ ἂν ὅρκος;\nεἰ λευκόν ποθεν\nἵππον λαβοῦσαι τόμιον ἐντεμοίμεθα.\nποῖ λευκὸν ἵππον;\nἀλλὰ πῶς ὀμούμεθα\nἡμεῖς;\nἐγώ σοι νὴ Δίʼ, ἢν βούλῃ, φράσω.\nθεῖσαι μέλαιναν κύλικα μεγάλην ὑπτίαν,\nμηλοσφαγοῦσαι Θάσιον οἴνου σταμνίον\nὀμόσωμεν ἐς τὴν κύλικα μὴ ʼπιχεῖν ὕδωρ.\nφεῦ δᾶ τὸν ὅρκον ἄφατον ὡς ἐπαινίω.\nφερέτω κύλικά τις ἔνδοθεν καὶ σταμνίον.\nὦ φίλταται γυναῖκες, ὁ κεραμεὼν ὅσος.\nταύτην μὲν ἄν τις εὐθὺς ἡσθείη λαβών.\nκαταθεῖσα ταύτην προσλαβοῦ μοι τοῦ κάπρου.\nδέσποινα Πειθοῖ καὶ κύλιξ φιλοτησία,\nτὰ σφάγια δέξαι ταῖς γυναιξὶν εὐμενής.\nεὔχρων γε θαἶμα κἀποπυτίζει καλῶς.\nκαὶ μὰν ποτόδδει γʼ ἁδὺ ναὶ τὸν Κάστορα.\nἐᾶτε πρώτην μʼ ὦ γυναῖκες ὀμνύναι.\nμὰ τὴν Ἀφροδίτην οὔκ, ἐάν γε μὴ λάχῃς.\nλάζυσθε πᾶσαι τῆς κύλικος ὦ Λαμπιτοῖ·\nλεγέτω δʼ ὑπὲρ ὑμῶν μίʼ ἅπερ ἂν κἀγὼ λέγω·\nὑμεῖς δʼ ἐπομεῖσθε ταὐτὰ κἀμπεδώσετε.\nοὐκ ἔστιν οὐδεὶς οὔτε μοιχὸς οὔτʼ ἀνήρ—\nοὐκ ἔστιν οὐδεὶς οὔτε μοιχὸς οὔτʼ ἀνήρ—\nὅστις πρὸς ἐμὲ πρόσεισιν ἐστυκώς. λέγε.\nὅστις πρὸς ἐμὲ πρόσεισιν ἐστυκώς. παπαῖ\nὑπολύεταί μου τὰ γόνατʼ ὦ Λυσιστράτη.\nοἴκοι δʼ ἀταυρώτη διάξω τὸν βίον—\nοἴκοι δʼ ἀταυρώτη διάξω τὸν βίον—\nκροκωτοφοροῦσα καὶ κεκαλλωπισμένη,—\nκροκωτοφοροῦσα καὶ κεκαλλωπισμένη,—\nὅπως ἂν ἁνὴρ ἐπιτυφῇ μάλιστά μου·\nὅπως ἂν ἁνὴρ ἐπιτυφῇ μάλιστά μου·\nκοὐδέποθʼ ἑκοῦσα τἀνδρὶ τὠμῷ πείσομαι.\nκοὐδέποθʼ ἑκοῦσα τἀνδρὶ τὠμῷ πείσομαι.\nἐὰν δέ μʼ ἄκουσαν βιάζηται βίᾳ,—\nἐὰν δέ μʼ ἄκουσαν βιάζηται βίᾳ,—\nκακῶς παρέξω κοὐχὶ προσκινήσομαι.\nκακῶς παρέξω κοὐχὶ προσκινήσομαι.\nοὐ πρὸς τὸν ὄροφον ἀνατενῶ τὼ Περσικά.\nοὐ πρὸς τὸν ὄροφον ἀνατενῶ τὼ Περσικά.\nοὐ στήσομαι λέαινʼ ἐπὶ τυροκνήστιδος.\nοὐ στήσομαι λέαινʼ ἐπὶ τυροκνήστιδος.\nταῦτʼ ἐμπεδοῦσα μὲν πίοιμʼ ἐντευθενί·\nταῦτʼ ἐμπεδοῦσα μὲν πίοιμʼ ἐντευθενί·\nεἰ δὲ παραβαίην, ὕδατος ἐμπλῇθʼ ἡ κύλιξ.\nεἰ δὲ παραβαίην, ὕδατος ἐμπλῇθʼ ἡ κύλιξ.\nσυνεπόμνυθʼ ὑμεῖς ταῦτα πᾶσαι;\nνὴ Δία.\nφέρʼ ἐγὼ καθαγίσω τήνδε.\nτὸ μέρος γʼ ὦ φίλη,\nὅπως ἂν ὦμεν εὐθὺς ἀλλήλων φίλαι.\nτίς ὡλολυγά;\nτοῦτʼ ἐκεῖνʼ οὑγὼ ʼλεγον·\nαἱ γὰρ γυναῖκες τὴν ἀκρόπολιν τῆς θεοῦ\nἤδη κατειλήφασιν. ἀλλʼ ὦ Λαμπιτοῖ\nσὺ μὲν βάδιζε καὶ τὰ παρʼ ὑμῶν εὖ τίθει,\nτασδὶ δʼ ὁμήρους κατάλιφʼ ἡμῖν ἐνθάδε·\nἡμεῖς δὲ ταῖς ἄλλαισι ταῖσιν ἐν πόλει\nξυνεμβάλωμεν εἰσιοῦσαι τοὺς μοχλούς.\nοὔκουν ἐφʼ ἡμᾶς ξυμβοηθήσειν οἴει\nτοὺς ἄνδρας εὐθύς;\nὀλίγον αὐτῶν μοι μέλει.\nοὐ γὰρ τοσαύτας οὔτʼ ἀπειλὰς οὔτε πῦρ\nἥξουσʼ ἔχοντες ὥστʼ ἀνοῖξαι τὰς πύλας\nταύτας, ἐὰν μὴ ʼφʼ οἷσιν ἡμεῖς εἴπομεν.\nμὰ τὴν Ἀφροδίτην οὐδέποτέ γʼ· ἄλλως γὰρ ἂν\nἄμαχοι γυναῖκες καὶ μιαραὶ κεκλῄμεθʼ ἄν.\nχώρει Δράκης, ἡγοῦ βάδην, εἰ καὶ τὸν ὦμον ἀλγεῖς\nκορμοῦ τοσουτονὶ βάρος χλωρᾶς φέρων ἐλάας.\nἦ πόλλʼ ἄελπτʼ ἔνεστιν ἐν τῷ μακρῷ βίῳ φεῦ,\nἐπεὶ τίς ἄν ποτʼ ἤλπισʼ ὦ Στρυμόδωρʼ ἀκοῦσαι\nγυναῖκας, ἃς ἐβόσκομεν\nκατʼ οἶκον ἐμφανὲς κακόν,\nκατὰ μὲν ἅγιον ἔχειν βρέτας,\nκατὰ δʼ ἀκρόπολιν ἐμὰν λαβεῖν\nμοχλοῖς δὲ καὶ κλῄθροισι\nτὰ προπύλαια πακτοῦν;\nἀλλʼ ὡς τάχιστα πρὸς πόλιν σπεύσωμεν ὦ Φιλοῦργε,\nὅπως ἄν, αὐταῖς ἐν κύκλῳ θέντες τὰ πρέμνα ταυτί,\nὅσαι τὸ πρᾶγμα τοῦτʼ ἐνεστήσαντο καὶ μετῆλθον,\nμίαν πυρὰν νήσαντες ἐμπρήσωμεν αὐτόχειρες\nπάσας, ὑπὸ ψήφου μιᾶς, πρώτην δὲ τὴν Λύκωνος.\nοὐ γὰρ μὰ τὴν Δήμητρʼ ἐμοῦ ζῶντος ἐγχανοῦνται·\nἐπεὶ οὐδὲ Κλεομένης, ὃς αὐτὴν κατέσχε πρῶτος,\nἀπῆθεν ἀψάλακτος, ἀλλʼ\nὅμως Λακωνικὸν πνέων\nᾤχετο θὤπλα παραδοὺς ἐμοί,\nσμικρὸν ἔχων πάνυ τριβώνιον,\nπινῶν ῥυπῶν ἀπαράτιλτος,\nἓξ ἐτῶν ἄλουτος.\nοὕτως ἐπολιόρκησʼ ἐγὼ τὸν ἄνδρʼ ἐκεῖνον ὠμῶς\nἐφʼ ἑπτακαίδεκʼ ἀσπίδων πρὸς ταῖς πύλαις καθεύδων.\nτασδὶ δὲ τὰς Εὐριπίδῃ θεοῖς τε πᾶσιν ἐχθρὰς\nἐγὼ οὐκ ἄρα σχήσω παρὼν τολμήματος τοσούτου;\nμή νυν ἔτʼ ἐν τῇ τετραπόλει τοὐμὸν τροπαῖον εἴη.\nἀλλʼ αὐτὸ γάρ μοι τῆς ὁδοῦ\nλοιπόν ἐστι χωρίον\nτὸ πρὸς πόλιν τὸ σιμόν, οἷ σπουδὴν ἔχω·\nχὤπως ποτʼ ἐξαμπρεύσομεν\nτοῦτʼ ἄνευ κανθηλίου.\nὡς ἐμοῦ γε τὼ ξύλω τὸν ὦμον ἐξιπώκατον·\nἀλλʼ ὅμως βαδιστέον,\nκαὶ τὸ πῦρ φυσητέον,\nμή μʼ ἀποσβεσθὲν λάθῃ πρὸς τῇ τελευτῇ τῆς ὁδοῦ.\nφῦ φῦ.\nἰοὺ ἰοὺ τοῦ καπνοῦ.\nὡς δεινὸν ὦναξ Ἡράκλεις\nπροσπεσόν μʼ ἐκ τῆς χύτρας\nὥσπερ κύων λυττῶσα τὠφθαλμὼ δάκνει·\nκἄστιν γε Λήμνιον τὸ πῦρ\nτοῦτο πάσῃ μηχανῇ.\nοὐ γὰρ ἄν ποθʼ ὧδʼ ὀδὰξ ἔβρυκε τὰς λήμας ἐμοῦ.\nσπεῦδε πρόσθεν ἐς πόλιν\nκαὶ βοήθει τῇ θεῷ.\nἢ πότʼ αὐτῇ μᾶλλον ἢ νῦν ὦ Λάχης ἀρήξομεν;\nφῦ φῦ.\nἰοὺ ἰοὺ τοῦ καπνοῦ.\nτουτὶ τὸ πῦρ ἐγρήγορεν θεῶν ἕκατι καὶ ζῇ.\nοὔκουν ἄν, εἰ τὼ μὲν ξύλω θείμεσθα πρῶτον αὐτοῦ,\nτῆς ἀμπέλου δʼ ἐς τὴν χύτραν τὸν φανὸν ἐγκαθέντες\nἅψαντες εἶτʼ ἐς τὴν θύραν κριηδὸν ἐμπέσοιμεν;\nκἂν μὴ καλούντων τοὺς μοχλοὺς χαλῶσιν αἱ γυναῖκες,\nἐμπιμπράναι χρὴ τὰς θύρας καὶ τῷ καπνῷ πιέζειν.\nθώμεσθα δὴ τὸ φορτίον. φεῦ τοῦ καπνοῦ βαβαιάξ.\nτίς ξυλλάβοιτʼ ἂν τοῦ ξύλου τῶν ἐν Σάμῳ στρατη γῶν;\nταυτὶ μὲν ἤδη τὴν ῥάχιν θλίβοντά μου πέπαυται.\nσὸν δʼ ἔργον ἐστὶν ὦ χύτρα τὸν ἄνθρακʼ ἐξεγείρειν,\nτὴν λαμπάδʼ ἡμμένην ὅπως πρώτιστʼ ἐμοὶ προσοίσεις.\nδέσποινα Νίκη ξυγγενοῦ τῶν τʼ ἐν πόλει γυναικῶν\nτοῦ νῦν παρεστῶτος θράσους θέσθαι τροπαῖον ἡμᾶς.\nλιγνὺν δοκῶ μοι καθορᾶν καὶ καπνὸν ὦ γυναῖκες\nὥσπερ πυρὸς καομένου· σπευστέον ἐστὶ θᾶττον.\nπέτου πέτου Νικοδίκη,\nπρὶν ἐμπεπρῆσθαι Καλύκην\nτε καὶ Κρίτυλλαν περιφυσήτω\n†ὑπό τε νόμων † ἀργαλέων\nὑπό τε γερόντων ὀλέθρων.\nἀλλὰ φοβοῦμαι τόδε, μῶν ὑστερόπους βοηθῶ.\nνῦν δὴ γὰρ ἐμπλησαμένη τὴν ὑδρίαν κνεφαία\nμόλις ἀπὸ κρήνης ὑπʼ ὄχλου καὶ θορύβου καὶ πατάγου\nχυτρείου,\nδούλαισιν ὠστιζομένη\n\nστιγματίαις θʼ, ἁρπαλέως\nἀραμένη ταῖσιν ἐμαῖς\nδημότισιν καομέναις\nφέρουσʼ ὕδωρ βοηθῶ.\nἤκουσα γὰρ τυφογέροντας\nἄνδρας ἔρρειν, στελέχη\nφέροντας ὥσπερ βαλανεύσοντας\nἐς πόλιν ὡς τριτάλαντον βάρος,\nδεινότατʼ ἀπειλοῦντας ἐπῶν\nὡς πυρὶ χρὴ τὰς μυσαρὰς γυναῖκας ἀνθρακεύειν·\nἃς ὦ θεὰ μή ποτʼ ἐγὼ πιμπραμένας ἴδοιμι,\nἀλλὰ πολέμου καὶ μανιῶν ῥυσαμένας Ἑλλάδα καὶ\nπολίτας,\nἐφʼ οἷσπερ ὦ χρυσολόφα\nπολιοῦχε σὰς ἔσχον ἕδρας.\nκαί σε καλῶ ξύμμαχον ὦ\nΤριτογένειʼ, εἴ τις ἐκείνας\nὑποπίμπρησιν ἀνήρ,\nφέρειν ὕδωρ μεθʼ ἡμῶν.\nἔασον ὦ. τουτὶ τί ἦν; ὦνδρες πόνῳ πόνηροι·\nοὐ γάρ ποτʼ ἂν χρηστοί γʼ ἔδρων οὐδʼ εὐσεβεῖς τάδʼ ἄνδρες.\nτουτὶ τὸ πρᾶγμʼ ἡμῖν ἰδεῖν ἀπροσδόκητον ἥκει·\nἑσμὸς γυναικῶν οὑτοσὶ θύρασιν αὖ βοηθεῖ.\nτί βδύλλεθʼ ἡμᾶς; οὔ τί που πολλαὶ δοκοῦμεν εἶναι;\nκαὶ μὴν μέρος γʼ ἡμῶν ὁρᾶτʼ οὔπω τὸ μυριοστόν.\nὦ Φαιδρία ταύτας λαλεῖν ἐάσομεν τοσαυτί;\nοὐ περικατᾶξαι τὸ ξύλον τύπτοντʼ ἐχρῆν τινʼ αὐταῖς;\nθώμεσθα δὴ τὰς κάλπιδας χἠμεῖς χαμᾶζʼ, ὅπως ἂν\nἢν προσφέρῃ τὴν χεῖρά τις μὴ τοῦτό μʼ ἐμποδίζῃ.\nεἰ νὴ Δίʼ ἤδη τὰς γνάθους τούτων τις ἢ δὶς ἢ τρὶς\nἔκοψεν ὥσπερ Βουπάλου, φωνὴν ἂν οὐκ ἂν εἶχον.\nκαὶ μὴν ἰδοὺ παταξάτω τις· στᾶσʼ ἐγὼ παρέξω,\nκοὐ μή ποτʼ ἄλλη σου κύων τῶν ὄρχεων λάβηται.\nεἰ μὴ σιωπήσει, θενών σου ʼκκοκκιῶ τὸ γῆρας.\nἅψαι μόνον Στρατυλλίδος τῷ δακτύλῳ προσελθών.\nτί δʼ ἢν σποδῶ τοῖς κονδύλοις; τί μʼ ἐργάσει τὸ δεινόν;\nβρύκουσά σου τοὺς πλεύμονας καὶ τἄντερʼ ἐξαμήσω.\nοὐκ ἔστʼ ἀνὴρ Εὐριπίδου σοφώτερος ποιητής·\nοὐδὲν γὰρ οὕτω θρέμμʼ ἀναιδές ἐστιν ὡς γυναῖκες.\nαἰρώμεθʼ ἡμεῖς θοὔδατος τὴν κάλπιν ὦ Ῥοδίππη.\nτί δʼ ὦ θεοῖς ἐχθρὰ σὺ δεῦρʼ ὕδωρ ἔχουσʼ ἀφίκου;\nτί δαὶ σὺ πῦρ ὦ τύμβʼ ἔχων; ὡς σαυτὸν ἐμπυρεύσων;\nἐγὼ μὲν ἵνα νήσας πυρὰν τὰς σὰς φίλας ὑφάψω.\nἐγὼ δέ γʼ ἵνα τὴν σὴν πυρὰν τούτῳ κατασβέσαιμι.\nτοὐμὸν σὺ πῦρ κατασβέσεις;\nτοὔργον τάχʼ αὐτὸ δείξει.\nοὐκ οἶδά σʼ εἰ τῇδʼ ὡς ἔχω τῇ λαμπάδι σταθεύσω.\nεἰ ῥύμμα τυγχάνεις ἔχων, λουτρόν γʼ ἐγὼ παρέξω.\nἐμοὶ σὺ λουτρὸν ὦ σαπρά;\nκαὶ ταῦτα νυμφικόν γε.\nἤκουσας αὐτῆς τοῦ θράσους;\nἐλευθέρα γάρ εἰμι.\nσχήσω σʼ ἐγὼ τῆς νῦν βοῆς.\nἀλλʼ οὐκέθʼ ἡλιάζει.\nἔμπρησον αὐτῆς τὰς κόμας.\nσὸν ἔργον ὦχελῷε.\nοἴμοι τάλας.\nμῶν θερμὸν ἦν;\nποῖ θερμόν; οὐ παύσει; τί δρᾷς;\nἄρδω σʼ ὅπως ἂν βλαστάνῃς.\nἀλλʼ αὖός εἰμʼ ἤδη τρέμων.\nοὐκοῦν ἐπειδὴ πῦρ ἔχεις, σὺ χλιανεῖς σεαυτόν.\nἆρʼ ἐξέλαμψε τῶν γυναικῶν ἡ τρυφὴ\nχὠ τυμπανισμὸς χοἰ πυκνοὶ Σαβάζιοι,\nὅ τʼ Ἀδωνιασμὸς οὗτος οὑπὶ τῶν τεγῶν,\nοὗ ʼγώ ποτʼ ὢν ἤκουον ἐν τἠκκλησίᾳ;\nἔλεγε δʼ ὁ μὴ ὥρασι μὲν Δημόστρατος\nπλεῖν ἐς Σικελίαν, ἡ γυνὴ δʼ ὀρχουμένη\nαἰαῖ Ἄδωνιν φησίν, ὁ δὲ Δημόστρατος\nἔλεγεν ὁπλίτας καταλέγειν Ζακυνθίων·\nἡ δʼ ὑποπεπωκυῖʼ ἡ γυνὴ ʼπὶ τοῦ τέγους\nκόπτεσθʼ Ἄδωνιν φησίν· ὁ δʼ ἐβιάζετο\nὁ θεοῖσιν ἐχθρὸς καὶ μιαρὸς Χολοζύγης.\nτοιαῦτʼ ἀπʼ αὐτῶν ἐστιν ἀκόλαστʼ ᾄσματα.\nτί δῆτʼ ἂν εἰ πύθοιο καὶ τὴν τῶνδʼ ὕβριν;\nαἳ τἄλλα θʼ ὑβρίκασι κἀκ τῶν καλπίδων\nἔλουσαν ἡμᾶς, ὥστε θαἰματίδια\nσείειν πάρεστιν ὥσπερ ἐνεουρηκότας.\nνὴ τὸν Ποσειδῶ τὸν ἁλυκὸν δίκαιά γε.\nὅταν γὰρ αὐτοὶ ξυμπονηρευώμεθα\nταῖσιν γυναιξὶ καὶ διδάσκωμεν τρυφᾶν,\nτοιαῦτʼ ἀπʼ αὐτῶν βλαστάνει βουλεύματα.\nοἳ λέγομεν ἐν τῶν δημιουργῶν τοιαδί·\nὦ χρυσοχόε τὸν ορμον ὃν ἐπεσκεύασας,\nὀρχουμένης μου τῆς γυναικὸς ἑσπέρας\nἡ βάλανος ἐκπέπτωκεν ἐκ τοῦ τρήματος.\nἐμοὶ μὲν οὖν ἔστʼ ἐς Σαλαμῖνα πλευστέα·\nσὺ δʼ ἢν σχολάσῃς, πάσῃ τέχνῃ πρὸς ἑσπέραν\nἐλθὼν ἐκείνῃ τὴν βάλανον ἐνάρμοσον.\nἕτερος δέ τις πρὸς σκυτοτόμον ταδὶ λέγει\nνεανίαν καὶ πέος ἔχοντʼ οὐ παιδικόν·\nὦ σκυτοτόμε μου τῆς γυναικὸς τοῦ ποδὸς\nτὸ δακτυλίδιον ξυμπιέζει τὸ ζυγὸν\nἅθʼ ἁπαλὸν ὄν· τοῦτʼ οὖν σὺ τῆς μεσημβρίας\nἐλθὼν χάλασον, ὅπως ἂν εὐρυτέρως ἔχῃ.\nτοιαῦτʼ ἀπήντηκʼ ἐς τοιαυτὶ πράγματα,\nὅτε γʼ ὢν ἐγὼ πρόβουλος, ἐκπορίσας ὅπως\nκωπῆς ἔσονται, τἀργυρίου νυνὶ δέον,\nὑπὸ τῶν γυναικῶν ἀποκέκλῃμαι ταῖς πύλαις.\nἀλλʼ οὐδὲν ἔργον ἑστάναι. φέρε τοὺς μοχλούς,\nὅπως ἂν αὐτὰς τῆς ὕβρεως ἐγὼ σχέθω.\nτί κέχηνας ὦ δύστηνε; ποῖ δʼ αὖ σὺ βλέπεις,\nοὐδὲν ποιῶν ἀλλʼ ἢ καπηλεῖον σκοπῶν;\nοὐχ ὑποβαλόντες τοὺς μοχλοὺς ὑπὸ τὰς πύλας\nἐντεῦθεν ἐκμοχλεύσετʼ; ἐνθενδὶ δʼ ἐγὼ\nξυνεκμοχλεύσω.\nμηδὲν ἐκμοχλεύετε·\nἐξέρχομαι γὰρ αὐτομάτη. τί δεῖ μοχλῶν;\nοὐ γὰρ μοχλῶν δεῖ μᾶλλον ἢ νοῦ καὶ φρενῶν.\nἄληθες ὦ μιαρὰ σύ; ποῦ ʼσθʼ ὁ τοξότης;\nξυλλάμβανʼ αὐτὴν κὠπίσω τὼ χεῖρε δεῖ.\nεἴ τἄρα νὴ τὴν Ἄρτεμιν τὴν χεῖρά μοι\nἄκραν προσοίσει δημόσιος ὤν, κλαύσεται.\nἔδεισας οὗτος; οὐ ξυναρπάσει μέσην\nκαὶ σὺ μετὰ τούτου κἀνύσαντε δήσετον;\nεἴ τἄρα νὴ τὴν Πάνδροσον ταύτῃ μόνον\nτὴν χεῖρʼ ἐπιβαλεῖς, ἐπιχεσεῖ πατούμενος.\nἰδού γʼἐπιχεσεῖ. ποῦ ʼστιν ἕτερος τοξότης;\nταύτην προτέραν ξύνδησον, ὁτιὴ καὶ λαλεῖ.\nεἴ τἄρα νὴ τὴν Φωσφόρον τὴν χεῖρʼ ἄκραν\nταύτῃ προσοίσεις, κύαθον αἰτήσεις τάχα.\nτουτὶ τί ἦν; ποῦ τοξότης; ταύτης ἔχου.\nπαύσω τινʼ ὑμῶν τῆσδʼ ἐγὼ τῆς ἐξόδου.\nεἴ τἄρα νὴ τὴν Ταυροπόλον ταύτῃ πρόσει,\nἐκκοκκιῶ σου τὰς στενοκωκύτους τρίχας.\nοἴμοι κακοδαίμων· ἐπιλέλοιφʼ ὁ τοξότης.\nἀτὰρ οὐ γυναικῶν οὐδέποτʼ ἔσθʼ ἡττητέα\nἡμῖν· ὁμόσε χωρῶμεν αὐταῖς ὦ Σκύθαι\nξυνταξάμενοι.\nνὴ τὼ θεὼ γνώσεσθʼ ἄρα\nὅτι καὶ παρʼ ἡμῖν εἰσι τέτταρες λόχοι\nμαχίμων γυναικῶν ἔνδον ἐξωπλισμένων.\nἀποστρέφετε τὰς χεῖρας αὐτῶν ὦ Σκύθαι.\nὦ ξύμμαχοι γυναῖκες ἐκθεῖτʼ ἔνδοθεν,\nὦ σπερμαγοραιολεκιθολαχανοπώλιδες,\nὦ σκοροδοπανδοκευτριαρτοπώλιδες,\nοὐχ ἕλξετʼ, οὐ παιήσετʼ, οὐκ ἀράξετε;\nοὐ λοιδορήσετʼ, οὐκ ἀναισχυντήσετε;\nπαύσασθʼ, ἐπαναχωρεῖτε, μὴ σκυλεύετε.\nοἴμʼ ὡς κακῶς πέπραγέ μου τὸ τοξικόν.\nἀλλὰ τί γὰρ ᾤου; πότερον ἐπὶ δούλας τινὰς\nἥκειν ἐνόμισας, ἢ γυναιξὶν οὐκ οἴει\nχολὴν ἐνεῖναι;\nνὴ τὸν Ἀπόλλω καὶ μάλα\nπολλήν γʼ, ἐάνπερ πλησίον κάπηλος ᾖ.\nὦ πόλλʼ ἀναλώσας ἔπη πρόβουλε τῆσδε τῆς γῆς,\nτί τοῖσδε σαυτὸν ἐς λόγους τοῖς θηρίοις συνάπτεις;\nοὐκ οἶσθα λουτρὸν οἷον αἵδʼ ἡμᾶς ἔλουσαν ἄρτι\nἐν τοῖσιν ἱματιδίοις, καὶ ταῦτʼ ἄνευ κονίας;\nἀλλʼ ὦ μέλʼ οὐ χρὴ προσφέρειν τοῖς πλησίοισιν εἰκῇ\nτὴν χεῖρʼ· ἐὰν δὲ τοῦτο δρᾷς, κυλοιδιᾶν ἀνάγκη.\nἐπεὶ ʼθέλω ʼγὼ σωφρόνως ὥσπερ κόρη καθῆσθαι,\nλυποῦσα μηδένʼ ἐνθαδί, κινοῦσα μηδὲ κάρφος,\nἢν μή τις ὥσπερ σφηκιὰν βλίττῃ με κἀρεθίζῃ.\nὦ Ζεῦ τί ποτε χρησόμεθα τοῖσδε τοῖς κνωδάλοις;\nουʼ γὰρ ἔτʼ ἀνεκτὰ τάδε γʼ, ἀλλὰ βασανιστέον\nτόδε σοι τὸ πάθος μετʼ ἐμοῦ\nὅ τι βουλόμεναί ποτε τὴν\nΚραναὰν κατέλαβον, ἐφʼ ὅ τι τε\nμεγαλόπετρον ἄβατον ἀκρόπολιν\nἱερὸν τέμενος.\nἀλλʼ ἀνερώτα καὶ μὴ πείθου καὶ πρόσφερε πάντας ἐλέγχους,\nὡς αἰσχρὸν ἀκωδώνιστον ἐᾶν τὸ τοιοῦτον πρᾶγμα μεθέντας.\nκαὶ μὴν αὐτῶν τοῦτʼ ἐπιθυμῶ νὴ τὸν Δία πρῶτα πυθέσθαι,\nὅ τι βουλόμεναι τὴν πόλιν ἡμῶν ἀπεκλῄσατε τοῖσι μοχλοῖσιν.\nἵνα τἀργύριον σῶν παρέχοιμεν καὶ μὴ πολεμοῖτε διʼ αὐτό.\nδιὰ τἀργύριον πολεμοῦμεν γάρ;\nκαὶ τἄλλα γε πάντʼ ἐκυκήθη.\nἵνα γὰρ Πείσανδρος ἔχοι κλέπτειν χοἰ ταῖς ἀρχαῖς ἐπέχοντες,\nἀεί τινα κορκορυγὴν ἐκύκων. οἱ δʼ οὖν τοῦδʼ οὕνεκα δρώντων\nὅ τι βούλονται· τὸ γὰρ ἀργύριον τοῦτʼ οὐκέτι μὴ καθέλωσιν.\nἀλλὰ τί δράσεις;\nτοῦτό μʼ ἐρωτᾷς; ἡμεῖς ταμιεύσομεν αὐτό.\nὑμεῖς ταμιεύσετε τἀργύριον;\nτί δὲ δεινὸν τοῦτο νομίζεις;\nοὐ καὶ τἄνδον χρήματα πάντως ἡμεῖς ταμιεύομεν ὑμῖν;\nἀλλʼ οὐ ταὐτόν.\nπῶς οὐ ταὐτόν;\nπολεμητέον ἔστʼ ἀπὸ τούτου.\nἀλλʼ οὐδὲν δεῖ πρῶτον πολεμεῖν.\nπῶς γὰρ σωθησόμεθʼ ἄλλως;\nἡμεῖς ὑμᾶς σώσομεν.\nὑμεῖς;\nἡμεῖς μέντοι.\nσχέτλιόν γε.\nὡς σωθήσει, κἂν μὴ βούλῃ.\nδεινόν γε λέγεις.\nἀγανακτεῖς.\nἀλλὰ ποιητέα ταῦτʼ ἐστὶν ὅμως.\nνὴ τὴν Δήμητρʼ ἄδικόν γε.\nσωστέον ὦ τᾶν.\nκεἰ μὴ δέομαι;\nτοῦδʼ οὕνεκα καὶ πολὺ μᾶλλον.\nὑμῖν δὲ πόθεν περὶ τοῦ πολέμου τῆς τʼ εἰρήνης ἐμέλησεν;\nἡμεῖς φράσομεν.\nλέγε δὴ ταχέως, ἵνα μὴ κλάῃς,\nἀκροῶ δή,\nκαὶ τὰς χεῖρας πειρῶ κατέχειν.\nἀλλʼ οὐ δύναμαι· χαλεπὸν γὰρ\nὑπὸ τῆς ὀργῆς αὐτὰς ἴσχειν.\nκλαύσει τοίνυν πολὺ μᾶλλον.\nτοῦτο μὲν ὦ γραῦ σαυτῇ κρώξαις· σὺ δέ μοι λέγε.\nταῦτα ποιήσω.\nἡμεῖς τὸν μὲν πρότερον πόλεμον † καὶ τὸν χρόνον ἠνεσχόμεθα †\nὑπὸ σωφροσύνης τῆς ἡμετέρας τῶν ἀνδρῶν ἅττʼ ἐποιεῖτε.\nοὐ γὰρ γρύζειν εἰᾶθʼ ἡμᾶς. καίτοὐκ ἠρέσκετέ γʼ ἡμᾶς.\nἀλλʼ ᾐσθανόμεσθα καλῶς ὑμῶν, καὶ πολλάκις ἔνδον ἂν οὖσαι\nἠκούσαμεν ἄν τι κακῶς ὑμᾶς βουλευσαμένους μέγα πρᾶγμα·\nεἶτʼ ἀλγοῦσαι τἄνδοθεν ὑμᾶς ἐπανηρόμεθʼ ἂν γελάσασαι,\nτί βεβούλευται περὶ τῶν σπονδῶν ἐν τῇ στήλῃ παραγράψαι\nἐν τῷ δήμῳ τήμερονὑμῖν;τίδὲ σοὶ ταῦτʼ; ἦ δʼ ὃς ἂν ἁνήρ.\nοὐ σιγήσει; κἀγὼ ἐσίγων.\nἀλλʼ οὐκ ἂν ἐγώ ποτʼ ἐσίγων.\nκἂν ᾤμωζές γʼ, εἰ μὴ ʼσίγας.\nτοιγὰρ ἔγωγʼ ἔνδον ἐσίγων.\nἔτερόν τι πονηρότερον βούλευμʼ ἐπεπύσμεθʼ ἂν ὑμῶν·\nεἶτʼ ἠρόμεθʼ ἄν· πῶς ταῦτʼ ὦνερ διαπράττεσθʼ ὧδʼ ἀνοήτως;\nὁ δέ μʼ εὐθὺς ὑποβλέψας ἂν ἔφασκʼ, εἰ μὴ τὸν στήμονα νήσω,\nὀτοτύξεσθαι μακρὰ τὴν κεφαλήν· πόλεμος δʼ ἄνδρεσσι μελήσει.\nὀρθῶς γε λέγων νὴ Δίʼ ἐκεῖνος.\nπῶς ὀρθῶς ὦ κακόδαιμον,\nεἰ μηδὲ κακῶς βουλευομένοις ἐξῆν ὑμῖν ὑποθέσθαι;\nὅτε δὴ δʼ ὑμῶν ἐν ταῖσιν ὁδοῖς φανερῶς ἠκούομεν ἤδη,\nοὐκ ἔστιν ἀνὴρ ἐν τῇ χώρᾳ;μὰ Δίʼ οὐ δῆτʼ,εἶφʼ ἕτερός τις·\nμετὰ ταῦθʼ ἡμῖν εὐθὺς ἔδοξεν σῶσαι τὴν Ἑλλάδα κοινῇ\nταῖσι γυναιξὶν συλλεχθείσαις. ποῖ γὰρ καὶ χρῆν ἀναμεῖναι;\nἢν οὖν ἡμῶν χρηστὰ λεγουσῶν ἐθελήσητʼ ἀντακροᾶσθαι\nκἀντισιωπᾶθʼ ὥσπερ χἠμεῖς, ἐπανορθώσαιμεν ἂν ὑμᾶς.\nὑμεῖς ἡμᾶς; δεινόν γε λέγεις κοὐ τλητὸν ἔμοιγε.\nσιώπα.\nσοί γʼ ὦ κατάρατε σιωπῶ ʼγώ, καὶ ταῦτα κάλυμμα φορούσῃ\nπερὶ τὴν κεφαλήν; μή νυν ζῴην.\nἀλλʼ εἰ τοῦτʼ ἐμπόδιόν σοι,\nπαρʼ ἐμοῦ τουτὶ τὸ κάλυμμα λαβὼν\nἔχε καὶ περίθου περὶ τὴν κεφαλήν,\nκᾆτα σιώπα\nκαὶ τοῦτον τὸν καλαθίσκον.\nκᾆτα ξαίνειν ξυζωσάμενος\nκυάμους τρώγων·\nπόλεμος δὲ γυναιξὶ μελήσει.\nαἰρώμεθʼ ὦ γυναῖκες ἀπὸ τῶν καλπίδων, ὅπως ἂν\nἐν τῷ μέρει χἠμεῖς τι ταῖς φίλαισι συλλάβωμεν.\nἔγωγε γὰρ ἂν οὔποτε κάμοιμʼ ἂν ὀρχουμένη,\n†οὐδὲ τὰ γόνατα κόπος ἕλοι μου καματηρόσ†·\nἐθέλω δʼ ἐπὶ πᾶν ἰέναι\nμετὰ τῶνδʼ ἀρετῆς ἕνεχʼ, αἷς\nἔνι φύσις, ἔνι χάρις, ἔνι θράσος,\nἔνι δὲ σοφόν, ἔνι δὲ φιλόπολις\nἀρετὴ φρόνιμος.\nἀλλʼ ὦ τηθῶν ἀνδρειοτάτων καὶ μητριδίων ἀκαληφῶν,\nχωρεῖτʼ ὀργῇ καὶ μὴ τέγγεσθʼ· ἔτι γὰρ νῦν οὔρια θεῖτε.\nἀλλʼ ἤνπερ ὅ τε γλυκύθυμος Ἔρως χἠ Κυπρογένειʼ Ἀφροδίτη\nἵμερον ἡμῶν κατὰ τῶν κόλπων καὶ τῶν μηρῶν καταπνεύσῃ,\nκᾆτʼ ἐντήξῃ τέτανον τερπνὸν τοῖς ἀνδράσι καὶ ῥοπαλισμούς,\nοἶμαί ποτε Λυσιμάχας ἡμᾶς ἐν τοῖς Ἕλλησι καλεῖσθαι.\nτί ποιησάσας;\nἢν παύσωμεν πρώτιστον μὲν ξὺν ὅπλοισιν\nἀγοράζοντας καὶ μαινομένους.\nνὴ τὴν Παφίαν Ἀφροδίτην.\nνῦν μὲν γὰρ δὴ κἀν ταῖσι χύτραις κἀν τοῖς λαχάνοισιν ὁμοίως\nπεριέρχονται κατὰ τὴν ἀγορὰν ξὺν ὅπλοις ὥσπερ Κορύβαντες.\nνὴ Δία· χρὴ γὰρ τοὺς ἀνδρείους.\nκαὶ μὴν τό γε πρᾶγμα γέλοιον,\nὅταν ἀσπίδʼ ἔχων καὶ Γοργόνα τις κᾆτʼ ὠνῆται κορακίνους.\nνὴ Δίʼ ἐγὼ γοῦν ἄνδρα κομήτην φυλαρχοῦντʼ εἶδον ἐφʼ ἵππου\nἐς τὸν χαλκοῦν ἐμβαλλόμενον πῖλον λέκιθον παρὰ γραός·\nἕτερος δʼ αὖ Θρᾷξ πέλτην σείων κἀκόντιον ὥσπερ ὁ Τηρεύς,\nἐδεδίσκετο τὴν ἰσχαδόπωλιν καὶ τὰς δρυπεπεῖς κατέπινεν.\nπῶς οὖν ὑμεῖς δυναταὶ παῦσαι τεταραγμένα πράγματα πολλὰ\nἐν ταῖς χώραις καὶ διαλῦσαι;\nφαύλως πάνυ.\nπῶς; ἀπόδειξον.\nὥσπερ κλωστῆρʼ, ὅταν ἡμῖν ᾖ τεταραγμένος, ὧδε λαβοῦσαι,\nὑπενεγκοῦσαι τοῖσιν ἀτράκτοις τὸ μὲν ἐνταυθοῖ τὸ δʼ ἐκεῖσε,\nοὕτως καὶ τὸν πόλεμον τοῦτον διαλύσομεν, ἤν τις ἐάσῃ,\nδιενεγκοῦσαι διὰ πρεσβειῶν τὸ μὲν ἐνταυθοῖ τὸ δʼ ἐκεῖσε.\nἐξ ἐρίων δὴ καὶ κλωστήρων καὶ ἀτράκτων πράγματα δεινὰ\nπαύσειν οἴεσθʼ ὦ ἀνόητοι;\nκἂν ὑμῖν γʼ εἴ τις ἐνῆν νοῦς,\nἐκ τῶν ἐρίων τῶν ἡμετέρων ἐπολιτεύεσθʼ ἂν ἅπαντα.\nπῶς δή; φέρʼ ἴδω.\nπρῶτον μὲν ἐχρῆν, ὥσπερ πόκου ἐν βαλανείῳ\nἐκπλύναντας τὴν οἰσπώτην, ἐκ τῆς πόλεως ἐπὶ κλίνης\nἐκραβδίζειν τοὺς μοχθηροὺς καὶ τοὺς τριβόλους ἀπολέξαι,\nκαὶ τούς γε συνισταμένους τούτους καὶ τοὺς πιλοῦντας ἑαυτοὺς\nἐπὶ ταῖς ἀρχαῖσι διαξῆναι καὶ τὰς κεφαλὰς ἀποτῖλαι·\nεἶτα ξαίνειν ἐς καλαθίσκον κοινὴν εὔνοιαν, ἅπαντας\nκαταμιγνύντας τούς τε μετοίκους κεἴ τις ξένος ἢ φίλος ὑμῖν,\nκεἴ τις ὀφείλει τῷ δημοσίῳ, καὶ τούτους ἐγκαταμεῖξαι·\nκαὶ νὴ Δία τάς γε πόλεις, ὁπόσαι τῆς γῆς τῆσδʼ εἰσὶν ἄποικοι,\nδιαγιγνώσκειν ὅτι ταῦθʼ ἡμῖν ὥσπερ τὰ κατάγματα κεῖται\nχωρὶς ἕκαστον· κᾆτʼ ἀπὸ τούτων πάντων τὸ κάταγμα λαβόντας\nδεῦρο ξυνάγειν καὶ συναθροίξειν εἰς ἕν, κἄπειτα ποιῆσαι\nτολύπην μεγάλην κᾆτʼ ἐκ ταύτης τῷ δήμῳ χλαῖναν ὑφῆναι.\nοὔκουν δεινὸν ταυτὶ ταύτας ῥαβδίξειν καὶ τολυπεύειν,\nαἶς οὐδὲ μετῆν πάνυ τοῦ πολέμου;\nκαὶ μὴν ὦ παγκατάρατε\nπλεῖν ἤ γε διπλοῦν αὐτὸν φέρομεν, πρώτιστον μέν γε τεκοῦσαι\nκἀκπέμψασαι παῖδας ὁπλίτας.\nσίγα, μὴ μνησικακήσῃς.\nεἶθʼ ἡνίκα χρῆν εὐφρανθῆναι καὶ τῆς ἥβης ἀπολαῦσαι,\nμονοκοιτοῦμεν διὰ τὰς στρατιάς. καὶ θἠμέτερον μὲν ἐᾶτε,\nπερὶ τῶν δὲ κορῶν ἐν τοῖς θαλάμοις γηρασκουσῶν ἀνιῶμαι.\nοὔκουν χἄνδρες γηράσκουσιν;\nμὰ Δίʼ ἀλλʼ οὐκ εἶπας ὅμοιον.\nὁ μὲν ἥκων γάρ, κἂν ᾖ πολιός, ταχὺ παῖδα κόρην γεγάμηκεν·\nτῆς δὲ γυναικὸς σμικρὸς ὁ καιρός, κἂν τούτου μὴ ʼπιλάβηται,\nοὐδεὶς ἐθέλει γῆμαι ταύτην, ὀττευομένη δὲ κάθηται.\nἀλλʼ ὅστις ἔτι στῦσαι δυνατὸς—\nσὺ δὲ δὴ τί μαθὼν οὐκ ἀποθνῄσκεις;\n†χωρίον ἐστί·† σορὸν ὠνήσει·\nμελιτοῦτταν ἐγὼ καὶ δὴ μάξω.\nλαβὲ ταυτὶ καὶ στεφάνωσαι.\nκαὶ ταυτασὶ δέξαι παρʼ ἐμοῦ.\nκαὶ τουτονγὶ λαβὲ τὸν στέφανον.\nτοῦ δεῖ; τί ποθεῖς; χώρει ʼς τὴν ναῦν·\nὁ Χάρων σε καλεῖ,\nσὺ δὲ κωλύεις ἀνάγεσθαι.\nεἶτʼ οὐχὶ ταῦτα δεινὰ πάσχειν ἔστʼ ἐμέ;\nνὴ τὸν Δίʼ ἀλλὰ τοῖς προβούλοις ἄντικρυς\nἐμαυτὸν ἐπιδείξω βαδίζων ὡς ἔχω.\nμῶν ἐγκαλεῖς ὅτι οὐχὶ προὐθέμεσθά σε;\nἀλλʼ ἐς τρίτην γοῦν ἡμέραν σοὶ πρῲ πάνυ\nἥξει παρʼ ἡμῶν τὰ τρίτʼ ἐπεσκευασμένα.\nοὐκέτʼ ἔργον ἐγκαθεύδειν ὅστις ἔστʼ ἐλεύθερος,\nἀλλʼ ἐπαποδυώμεθʼ ἄνδρες τουτῳὶ τῷ πράγματι.\nἤδη γὰρ ὄζειν ταδὶ πλειόνων καὶ μειζόνων\nπραγμάτων μοι δοκεῖ,\nκαὶ μάλιστʼ ὀσφραίνομαι τῆς Ἱππίου τυραννίδος·\nκαὶ πάνυ δέδοικα μὴ τῶν Λακώνων τινὲς\nδεῦρο συνεληλυθότες ἄνδρες ἐς Κλεισθένους\nτὰς θεοῖς ἐχθρὰς γυναῖκας ἐξεπαίρωσιν δόλῳ\nκαταλαβεῖν τὰ χρήμαθʼ ἡμῶν τόν τε μισθόν,\nἔνθεν ἔζων ἐγώ.\nδεινὰ γάρ τοι τάσδε γʼ ἤδη τοὺς πολίτας νουθετεῖν,\nκαὶ λαλεῖν γυναῖκας οὔσας ἀσπίδος χαλκῆς πέρι,\nκαὶ διαλλάττειν πρὸς ἡμᾶς ἀνδράσιν Λακωνικοῖς,\nοἷσι πιστὸν οὐδὲν εἰ μή περ λύκῳ κεχηνότι.\nἀλλὰ ταῦθʼ ὕφηναν ἡμῖν ἄνδρες ἐπὶ τυραννίδι.\nἀλλʼ ἐμοῦ μὲν οὐ τυραννεύσουσʼ, ἐπεὶ φυλάξομαι\nκαὶ φορήσω τὸ ξίφος τὸ λοιπὸν ἐν μύρτου κλαδί,\nἀγοράσω τʼ ἐν τοῖς ὅπλοις ἑξῆς Ἀριστογείτονι,\nὧδέ θʼ ἑστήξω παρʼ αὐτόν· †αὐτὸσ† γάρ μοι γίγνεται\nτῆς θεοῖς ἐχθρᾶς πατάξαι τῆσδε γραὸς τὴν γνάθον.\nοὐκ ἄρʼ εἰσιόντα σʼ οἴκαδʼ ἡ τεκοῦσα γνώσεται.\nἀλλὰ θώμεσθʼ ὦ φίλαι γρᾶες ταδί πρῶτον χαμαί.\nἡμεῖς γὰρ ὦ πάντες ἀστοὶ λόγων κατάρχομεν\nτῇ πόλει χρησίμων·\nεἰκότως, ἐπεὶ χλιδῶσαν ἀγλαῶς ἔθρεψέ με.\nἑπτὰ μὲν ἔτη γεγῶσʼ εὐθὺς ἠρρηφόρουν·\nεἶτʼ ἀλετρὶς ἦ δεκέτις οὖσα τἀρχηγέτι·\nκᾆτʼ ἔχουσα τὸν κροκωτὸν ἄρκτος ἦ Βραυρωνίοις·\nκἀκανηφόρουν ποτʼ οὖσα παῖς καλὴ ʼχουσʼ\nἰσχάδων ὁρμαθόν·\nἆρα προὐφείλω τι χρηστὸν τῇ πόλει παραινέσαι;\nεἰ δʼ ἐγὼ γυνὴ πέφυκα, τοῦτο μὴ φθονεῖτέ μοι,\nἢν ἀμείνω γʼ εἰσενέγκω τῶν παρόντων πραγμάτων.\nτοὐράνου γάρ μοι μέτεστι· καὶ γὰρ ἄνδρας ἐσφέρω,\nτοῖς δὲ δυστήνοις γέρουσιν οὐ μέτεσθʼ ὑμῖν, ἐπεὶ\nτὸν ἔρανον τὸν λεγόμενον παππῷον ἐκ τῶν Μηδικῶν\nεἶτʼ ἀναλώσαντες οὐκ ἀντεσφέρετε τὰς ἐσφοράς,\nἀλλʼ ὑφʼ ὑμῶν διαλυθῆναι προσέτι κινδυνεύομεν.\nἆρα γρυκτόν ἐστιν ὑμῖν; εἰ δὲ λυπήσεις τί με,\nτῷδέ γʼ ἀψήκτῳ πατάξω τῷ κοθόρνῳ τὴν γνάθον.\nταῦτʼ οὖν οὐχ ὕβρις τὰ πράγματʼ ἐστὶ\nπολλή; κἀπιδώσειν μοι δοκεῖ τὸ χρῆμα μᾶλλον.\nἀλλʼ ἀμυντέον τὸ πρᾶγμʼ ὅστις γʼ ἐνόρχης ἔστʼ ἀνήρ.\nἀλλὰ τὴν ἐξωμίδʼ ἐκδυώμεθʼ, ὡς τὸν ἄνδρα δεῖ\nἀνδρὸς ὄζειν εὐθύς, ἀλλʼ οὐν ἐντεθριῶσθαι πρέπει.\nἀλλʼ ἄγετε λευκόποδες, οἵπερ επὶ Λείψύδριον ἤλθομεν ὅτʼ ἦμεν ἔτι,\nνῦν δεῖ νῦν ἀνηβῆσαι πάλιν κἀναπτερῶσαι\nπᾶν τὸ σῶμα κἀποσείσασθαι τὸ γῆρας τόδε.\nεἰ γὰρ ἐνδώσει τις ἡμῶν ταῖσδε κἂν σμικρὰν λαβήν,\nοὐδὲν ἐλλείψουσιν αὗται λιπαροῦς χειρουργίας,\nἀλλὰ καὶ ναῦς τεκτανοῦνται, κἀπιχειρήσουσʼ ἔτι\nναυμαχεῖν καὶ πλεῖν ἐφʼ ἡμἁς ὥσπε, Ἀρτεμισία.\nἢν δʼ ἐφʼ ἱππικὴν τράπωνται, διαγράφω τοὺς ἱππέας.\nἱππικώτατον γάρ ἐστι χρῆμα κἄποχον γυνή,\nκοὐκ ἂν ἀπολίσθοι τρέχοντος· τὰς δʼ Ἀμαζόνας σκόπει,\nἃς Μίκων ἔγραψʼ ἐφʼ ἵππων μαχομένας τοῖς ἀνδράσιν.\nἀλλὰ τούτων χρῆν ἁπασῶν ἐς τετρημένον ξύλον\nἐγκαθαρμόσαι λαβόντας τουτονὶ τὸν αὐχένα.\nεἰ νὴ τὼ θεώ με ζωπυρήσεις,\nλύσω τὴν ἐμαυτῆς ὗν ἐγὼ δή, καὶ ποιήσω\nτήμερον τοὺς δημότας βωστρεῖν σʼ ἐγὼ πεκτούμενον.\nἀλλὰ χἠμεῖς ὦ γυναῖκες θᾶττον ἐκδυώμεθα,\nὡς ἂν ὄζωμεν γυναικῶν αὐτοδὰξ ὠργισμένων.\nνῦν πρὸς ἔμʼ ἴτω τις, ἵνα μή ποτε φάγῃ σκόροδα, μηδὲ\nκυάμους μέλανας.\nὡς εἰ καὶ μόνον κακῶς ἐρεῖς, ὑπερχολῶ γάρ,\nαἰετὸν τίκτοντα κάνθαρός σε μαιεύσομαι.\nοὐ γὰρ ὑμῶν φροντίσαιμʼ ἄν, ἢν ἐμοὶ ζῇ Λαμπιτὼ\nἥ τε Θηβαία φίλη παῖς εὐγενὴς Ἰσμηνία.\nοὐ γὰρ ἔσται δύναμις, οὐδʼ ἢν ἑπτάκις σὺ ψηφίσῃ,\nὅστις ὦ δύστηνʼ ἀπήχθου πᾶσι καὶ τοῖς γείτοσιν.\nὥστε κἀχθὲς θἠκάτῃ ποιοῦσα παιγνίαν ἐγὼ\nτοῖσι παισὶ τὴν ἑταίραν ἐκάλεσʼ ἐκ τῶν γειτόνων,\nπαῖδα χρηστὴν κἀγαπητὴν ἐκ Βοιωτῶν ἔγχελυν·\nοἱ δὲ πέμψειν οὐκ ἔφασκον διὰ τὰ σὰ ψηφίσματα.\nκοὐχὶ μὴ παύσησθε τῶν ψηφισμάτων τούτων, πρὶν ἂν\nτοῦ σκέλους ὑμᾶς λαβών τις ἐκτραχηλίσῃ φέρων.\nἄνασσα πράγους τοῦδε καὶ βουλεύματος,\nτί μοι σκυθρωπὸς ἐξελήλυθας δόμων;\nκακῶν γυναικῶν ἔργα καὶ θήλεια φρὴν\nποιεῖ μʼ ἄθυμον περιπατεῖν τʼ ἄνω κάτω.\nτί φῄς; τί φῄς;\nἀληθῆ, ἀληθῆ.\nτί δʼ ἐστὶ δεινόν; φράζε ταῖς σαυτῆς φίλαις.\nἀλλʼ αἰσχρὸν εἰπεῖν καὶ σιωπῆσαι βαρύ.\nμή νύν με κρύψῃς ὅ τι πεπόνθαμεν κακόν.\nβινητιῶμεν, ᾗ βράχιστον τοῦ λόγου.\nἰὼ Ζεῦ.\nτί Ζῆνʼ ἀυτεῖς; ταῦτα δʼ οὖν οὕτως ἔχει.\nἐγὼ μὲν οὖν αὐτὰς ἀποσχεῖν οὐκέτι\nοἵα τʼ ἀπὸ τῶν ἀνδρῶν· διαδιδράσκουσι γάρ.\nτὴν μέν γε πρώτην διαλέγουσαν τὴν ὀπὴν\nκατέλαβον ᾗ τοῦ Πανός ἐστι ταὐλίον,\nτὴν δʼ ἐκ τροχιλείας αὖ κατειλυσπωμένην,\nτὴν δʼ αὐτομολοῦσαν, τὴν δʼ ἐπὶ στρούθου †μίαν†\nἤδη πέτεσθαι διανοουμένην κάτω\nἐς Ὀρσιλόχου χθὲς τῶν τριχῶν κατέσπασα.\nπάσας τε προφάσεις ὥστʼ ἀπελθεῖν οἴκαδε\nἕλκουσιν. ἤδη γοῦν τις αὐτῶν ἔρχεται.\nαὕτη σὺ ποῖ θεῖς;\nοἴκαδʼ ἐλθεῖν βούλομαι.\nοἴκοι γάρ ἐστιν ἔριά μοι Μιλήσια\nὑπὸ τῶν σέων κατακοπτόμενα.\nποίων σέων;\nοὐκ εἶ πάλιν;\nἀλλʼ ἥξω ταχέως νὴ τὼ θεὼ\nὅσον διαπετάσασʼ ἐπὶ τῆς κλίνης μόνον.\nμὴ διαπετάννυ, μηδʼ ἀπέλθῃς μηδαμῇ.\nἀλλʼ ἐῶ ʼπολέσθαι τἄριʼ;\nἢν τούτου δέῃ.\nτάλαινʼ ἐγώ, τάλαινα τῆς Ἀμοργίδος,\nἣν ἄλοπον οἴκοι καταλέλοιφʼ.\nαὕθἠτέρα\nἐπὶ τὴν Ἄμοργιν τὴν ἄλοπον ἐξέρχεται.\nχώρει πάλιν δεῦρʼ.\nἀλλὰ νὴ τὴν Φωσφόρον\nἔγωγʼ ἀποδείρασʼ αὐτίκα μάλʼ ἀνέρχομαι.\nμή μἀποδείρῃς. ἢν γὰρ ἄρξῃς τοῦτο σύ,\nἑτέρα γυνὴ ταὐτὸν ποιεῖν βουλήσεται.\nὦ πότνιʼ Εἰλείθυιʼ ἐπίσχες τοῦ τόκου,\nἕως ἂν εἰς ὅσιον μόλω ʼγὼ χωρίον.\nτί ταῦτα ληρεῖς;\nαὐτίκα μάλα τέξομαι.\nἀλλʼ οὐκ ἐκύεις σύ γʼ ἐχθές.\nἀλλὰ τήμερον.\nἀλλʼ οἴκαδέ μʼ ὡς τὴν μαῖαν ὦ Λυσιστράτη\nἀπόπεμψον ὡς τάχιστα.\nτίνα λόγον λέγεις;\nτί τοῦτʼ ἔχεις τὸ σκληρόν;\nἄρρεν παιδίον.\nμὰ τὴν Ἀφροδίτην οὐ σύ γʼ, ἀλλʼ ἢ χαλκίον\nἔχειν τι φαίνει κοῖλον· εἴσομαι δʼ ἐγώ.\nὦ καταγέλαστʼ ἔχουσα τὴν ἱερὰν κυνῆν\nκυεῖν ἔφασκες;\nκαὶ κυῶ γε νὴ Δία.\nτί δῆτα ταύτην εἶχες;\nἵνα μʼ εἰ καταλάβοι\nὁ τόκος ἔτʼ ἐν πόλει, τέκοιμʼ ἐς τὴν κυνῆν\nἐσβᾶσα ταύτην, ὥσπερ αἱ περιστεραί.\nτί λέγεις; προφασίζει· περιφανῆ τὰ πράγματα.\nοὐ τἀμφιδρόμια τῆς κυνῆς αὐτοῦ μενεῖς;\nἀλλʼ οὐ δύναμαι ʼγωγʼ οὐδὲ κοιμᾶσθʼ ἐν πόλει,\nἐξ οὗ τὸν ὄφιν εἶδον τὸν οἰκουρόν ποτε.\nἐγὼ δʼ ὑπὸ τῶν γλαυκῶν γε τάλαινʼ ἀπόλλυμαι\nταῖς ἀγρυπνίαισι κακκαβαζουσῶν ἀεί.\nὦ δαιμόνιαι παύσασθε τῶν τερατευμάτων.\nποθεῖτʼ ἴσως τοὺς ἄνδρας· ἡμᾶς δʼ οὐκ οἴει\nποθεῖν ἐκείνους; ἀργαλέας γʼ εὖ οἶδʼ ὅτι\nἄγουσι νύκτας. ἀλλʼ ἀνάσχεσθʼ ὦγαθαί,\nκαὶ προσταλαιπωρήσατʼ ἔτʼ ὀλίγον χρόνον,\nὡς χρησμὸς ἡμῖν ἐστιν ἐπικρατεῖν, ἐὰν\nμὴ στασιάσωμεν· ἔστι δʼ ὁ χρησμὸς οὑτοσί.\nλέγʼ αὐτὸν ἡμῖν ὅ τι λέγει.\nσιγᾶτε δή.\nἀλλʼ ὁπόταν πτήξωσι χελιδόνες εἰς ἕνα χῶρον,\nτοὺς ἔποπας φεύγουσαι, ἀπόσχωνταί τε φαλήτων,\nπαῦλα κακῶν ἔσται, τὰ δʼ ὑπέρτερα νέρτερα θήσει\nΖεὺς ὑψιβρεμέτης—\nἐπάνω κατακεισόμεθʼ ἡμεῖς;\nἢν δὲ διαστῶσιν καὶ ἀναπτῶνται πτερύγεσσιν\nἐξ ἱεροῦ ναοῖο χελιδόνες, οὐκέτι δόξει\nὄρνεον οὐδʼ ὁτιοῦν καταπυγωνέστερον εἶναι.\nσαφής γʼ ὁ χρησμὸς νὴ Δίʼ.\nὦ πάντες θεοί,\nμή νυν ἀπείπωμεν ταλαιπωρούμεναι,\nἀλλʼ εἰσίωμεν. καὶ γὰρ αἰσχρὸν τουτογὶ\nὦ φίλταται, τὸν χρησμὸν εἰ προδώσομεν.\nμῦθον βούλομαι λέξαι τινʼ ὑμῖν, ὅν ποτʼ ἤκουσʼ\nαὐτὸς ἔτι παῖς ὤν.\nοὕτως ἦν νεανίσκος Μελανίων τις,\nὃς φεύγων γάμον ἀφίκετʼ ἐς ἐρημίαν,\nκἀν τοῖς ὄρεσιν ᾤκει·\nκᾆτʼ ἐλαγοθήρει\nπλεξάμενος ἄρκυς,\nκαὶ κύνα τινʼ εἶχεν,\nκοὐκέτι κατῆλθε πάλιν οἴκαδʼ ὑπὸ μίσους.\nοὕτω τὰς γυναῖκας ἐβδελύχθη\nʼκʼεῖνος, ἡμεῖς τʼ οὐδὲν ἧττον\nτοῦ Μελανίωνος οἱ σώφρονες.\nβούλομαί σε γραῦ κύσαι—\nκρόμμυόν τἄρʼ οὐκ ἔδει.\nκἀνατείνας λακτίσαι.\nτὴν λόχμην πολλὴν φορεῖς.\nκαὶ Μυρωνίδης γὰρ ἦν\nτραχὺς ἐντεῦθεν μελάμπυγός\nτε τοῖς ἐχθροῖς ἅπασιν,\nὥς δὲ καὶ Φορμίων.\nκἀγὼ βούλομαι μῦθόν τινʼ ὑμῖν ἀντιλέξαι\nτῷ Μελανίωνι.\nΤίμων ἦν ἀίδρυτός τις ἀβάτοισιν\nἐν σκώλοισι τὸ πρόσωπον περιειργμένος,\nἘρινύων ἀπορρώξ.\nοὗτος οὖν ὁ Τίμων\n\nᾤχεθʼ ὑπὸ μίσους\nπολλὰ καταρασάμενος ἀνδράσι πονηροῖς.\nοὕτω ʼκεῖνος ὑμῶν ἀντεμίσει\nτοὺς πονηροὺς ἄνδρας ἀεί,\nταῖσι δὲ γυναιξὶν ἦν φίλτατος.\nτὴν γνάθον βούλει θένω;\nμηδαμῶς· †ἔδεισά γε.†\nἀλλὰ κρούσω τῷ σκέλει;\nτὸν σάκανδρον ἐκφανεῖς.\nἀλλʼ ὅμως ἂν οὐκ ἴδοις\nκαίπερ οὔσης γραὸς ὄντʼ αὐτὸν\nκομήτην, ἀλλʼ ἀπεψιλωμένον\nτῷ λύχνῳ.\nἰοὺ ἰοὺ γυναῖκες ἴτε δεῦρʼ ὡς ἐμὲ\nταχέως.\nτί δʼ ἔστιν; εἰπέ μοι τίς ἡ βοή;\nἄνδρʼ ἄνδρʼ ὁρῶ προσιόντα παραπεπληγμένον,\nτοῖς τῆς Ἀφροδίτης ὀργίοις εἰλημμένον.\nὦ πότνια Κύπρου καὶ Κυθήρων καὶ Πάφου\nμεδέουσʼ, ἴθʼ ὀρθὴν ἥνπερ ἔρχι τὴν ὁδόν.\nποῦ δʼ ἐστὶν ὅστις ἐστί;\nπαρὰ τὸ τῆς Χλόης.\nὢ νὴ Δίʼ ἔστι δῆτα. τίς κἀστίν ποτε;\nὁρᾶτε· γιγνώσκει τις ὑμῶν;\nνὴ Δία\nἔγωγε· κἀστὶν οὑμὸς ἀνὴρ Κινησίας.\nσὸν ἔργον ἤδη τοῦτον ὀπτᾶν καὶ στρέφειν\nκἀξηπεροπεύειν καὶ φιλεῖν καὶ μὴ φιλεῖν,\nκαὶ πάνθʼ ὑπέχειν πλὴν ὧν σύνοιδεν ἡ κύλιξ.\nἀμέλει ποιήσω ταῦτʼ ἐγώ.\nκαὶ μὴν ἐγὼ\nξυνηπεροπεύσω σοι παραμένουσʼ ἐνθαδί,\nκαὶ ξυσταθεύσω τοῦτον. ἀλλʼ ἀπέλθετε.\nοἴμοι κακοδαίμων, οἷος ὁ σπασμός μʼ ἔχει\nχὠ τέτανος ὥσπερ ἐπὶ τροχοῦ στρεβλούμενον.\nτίς οὗτος οὑντὸς τῶν φυλάκων ἑστώς;\nἐγώ.\nἀνήρ;\nἀνὴρ δῆτʼ.\nοὐκ ἄπει δῆτʼ ἐκποδών;\nσὺ δʼ εἶ τίς ἡκβάλλουσά μʼ;\nἡμεροσκόπος.\nπρὸς τῶν θεῶν νυν ἐκκάλεσόν μοι Μυρρίνην.\nἰδοὺ καλέσω ʼγὼ Μυρρίνην σοι; σὺ δὲ τίς εἶ;\nἀνὴρ ἐκείνης, Παιονίδης Κινησίας.\nὦ χαῖρε φίλτατʼ· οὐ γὰρ ἀκλεὲς τοὔνομ\nτὸ σὸν παρʼ ἡμῖν ἐστιν οὐδʼ ἀνώνυμον.\nἀεὶ γὰρ ἡ γυνή σʼ ἔχει διὰ στόμα.\nκἂν ᾠὸν ἢ μῆλον λάβῃ, Κινησίᾳ\nτουτὶ γένοιτο, φησίν.\nὢ πρὸς τῶν θεῶν.\nνὴ τὴν Ἀφροδίτην· κἂν περὶ ἀνδρῶν γʼ ἐμπέσῃ\nλόγος τις, εἴρηκʼ εὐθέως ἡ σὴ γυνὴ\nὅτι λῆρός ἐστι τἄλλα πρὸς Κινησίαν.\nἴθι νυν κάλεσον αὐτήν.\nτί οὖν; δώσεις τί μοι;\nἔγωγέ σοι νὴ τὸν Δίʼ, ἢν βούλῃ γε σύ·\nἔχω δὲ τοῦθʼ· ὅπερ οὖν ἔχω, δίδωμί σοι.\nφέρε νυν καλέσω καταβᾶσά σοι.\nταχύ νυν πάνυ.\nὡς οὐδεμίαν ἔχω γε τῷ βίῳ χάριν,\nἐξ οὗπερ αὕτη ʼξῆλθεν ἐκ τῆς οἰκίας·\nἀλλʼ ἄχθομαι μὲν εἰσιών, ἔρημα δὲ\nεἶναι δοκεῖ μοι πάντα, τοῖς δὲ σιτίοις\nχάριν οὐδεμίαν οἶδʼ ἐσθίων· ἔστυκα γάρ.\nφιλῶ φιλῶ ʼγὼ τοῦτον· ἀλλʼ οὐ βούλεται\nὑπʼ ἐμοῦ φιλεῖσθαι. σὺ δʼ ἐμὲ τούτῳ μὴ κάλει.\nὦ γλυκύτατον Μυρρινίδιον τί ταῦτα δρᾷς;\nκατάβηθι δεῦρο.\nμὰ Δίʼ ἐγὼ μὲν αὐτόσʼ οὔ.\nἐμοῦ καλοῦντος οὐ καταβήσει Μυρρίνη;\nοὐ γὰρ δεόμενος οὐδὲν ἐκκαλεῖς ἐμέ.\nἐγὼ οὐ δεόμενος; ἐπιτετριμμένος μὲν οὖν.\nἄπειμι.\nμὴ δῆτʼ, ἀλλὰ τῷ γοῦν παιδίῳ\nὑπάκουσον· οὗτος οὐ καλεῖς τὴν μαμμίαν;\nμαμμία, μαμμία, μαμμία.\nαὕτη τί πάσχεις; οὐδʼ ἐλεεῖς τὸ παιδίον\nἄλουτον ὂν κἄθηλον ἕκτην ἡμέραν;\nἔγωγʼ ἐλεῶ δῆτʼ· ἀλλʼ ἀμελὴς αὐτῷ πατὴρ\nἔστιν.\nκατάβηθʼ ὦ δαιμονία τῷ παιδίῳ.\nοἷον τὸ τεκεῖν· καταβατέον. τί γὰρ πάθω;\nἐμοὶ γὰρ αὕτη καὶ νεωτέρα δοκεῖ\nπολλῷ γεγενῆσθαι κἀγανώτερον βλέπειν·\nχἂ δυσκολαίνει πρὸς ἐμὲ καὶ βρενθύεται,\nταῦτʼ αὐτὰ δή ʼσθʼ ἃ κἄμʼ ἐπιτρίβει τῷ πόθῳ.\nὦ γλυκύτατον σὺ τεκνίδιον κακοῦ πατρός,\nφέρε σε φιλήσω γλυκύτατον τῇ μαμμίᾳ.\nτί ὦ πονήρα ταῦτα ποιεῖς χἀτέραις\nπείθει γυναιξί, κἀμέ τʼ ἄχθεσθαι ποιεῖς\nαὐτή τε λυπεῖ;\nμὴ πρόσαγε τὴν χεῖρά μοι.\nτὰ δʼ ἔνδον ὄντα τἀμὰ καὶ σὰ χρήματα\nχεῖρον διατίθης.\nὀλίγον αὐτῶν μοι μέλει.\nὀλίγον μέλει σοι τῆς κρόκης φορουμένης\nὑπὸ τῶν ἀλεκτρυόνων;\nἔμοιγε νὴ Δία.\nτὰ δὲ τῆς Ἀφροδίτης ἱέρʼ ἀνοργίαστά σοι\nχρόνον τοσοῦτόν ἐστιν. οὐ βαδιεῖ πάλιν;\nμὰ Δίʼ οὐκ ἔγωγʼ, ἢν μὴ διαλλαχθῆτέ γε\nκαὶ τοῦ πολέμου παύσησθε.\nτοιγάρ, ἢν δοκῇ,\nποιήσομεν καὶ ταῦτα.\nτοιγάρ, ἢν δοκῇ,\nκἄγωγʼ ἄπειμʼ ἐκεῖσε· νῦν δʼ ἀπομώμοκα.\nσὺ δʼ ἀλλὰ κατακλίνηθι μετʼ ἐμοῦ διὰ χρόνου.\nοὐ δῆτα· καίτοι σʼ οὐκ ἐρῶ γʼ ὡς οὐ φιλῶ.\nφιλεῖς; τί οὖν οὐ κατεκλίνης ὦ Μύρριον;\nὦ καταγέλαστʼ ἐναντίον τοῦ παιδίου;\nμὰ Δίʼ ἀλλὰ τοῦτό γʼ οἴκαδʼ ὦ Μανῆ φέρε.\nἰδοὺ τὸ μέν σοι παιδίον καὶ δὴ ʼκποδών,\nσὺ δʼ οὐ κατακλίνει.\nποῦ γὰρ ἄν τις καὶ τάλαν\nδράσειε τοῦθʼ;\nὅπου; τὸ τοῦ Πανὸς καλόν.\nκαὶ πῶς ἔθʼ ἁγνὴ δῆτʼ ἂν ἔλθοιμʼ ἐς πόλιν;\nκάλλιστα δήπου λουσαμένη τῇ Κλεψύδρᾳ.\nἔπειτʼ ὀμόσασα δῆτʼ ἐπιορκήσω τάλαν;\nεἰς ἐμὲ τράποιτο· μηδὲν ὅρκου φροντίσῃς.\nφέρε νυν ἐνέγκω κλινίδιον νῷν.\nμηδαμῶς.\nἀρκεῖ χαμαὶ νῷν.\nμὰ τὸν Ἀπόλλω μή σʼ ἐγὼ\nκαίπερ τοιοῦτον ὄντα κατακλινῶ χαμαί.\nἥ τοι γυνὴ φιλεῖ με, δήλη ʼστὶν καλῶς.\nἰδοὺ κατάκεισʼ ἀνύσας τι, κἀγὼ ʼκδύομαι.\nκαίτοι, τὸ δεῖνα, ψίαθός ἐστʼ ἐξοιστέα.\nποία ψίαθος; μὴ μοί γε.\nνὴ τὴν Ἄρτεμιν,\nαἰσχρὸν γὰρ ἐπὶ τόνου γε.\nδός μοί νυν κύσαι.\nἰδού.\nπαπαιάξ· ἧκέ νυν ταχέως πάνυ.\nἰδοὺ ψίαθος· κατάκεισο, καὶ δὴ ʼκδύομαι.\nκαίτοι, τὸ δεῖνα, προσκεφάλαιον οὐκ ἔχεις.\nἀλλʼ οὐδὲ δέομʼ ἔγωγε.\nνὴ Δίʼ ἀλλʼ ἐγώ.\nἀλλʼ ἢ τὸ πέος τόδʼ Ἡρακλῆς ξενίζεται.\nἀνίστασʼ, ἀναπήδησον.\nἤδη πάντʼ ἔχω.\nἅπαντα δῆτα.\nδεῦρό νυν ὦ χρύσιον.\nτὸ στρόφιον ἤδη λύομαι. μέμνησό νυν·\nμή μʼ ἐξαπατήσῃς τὰ περὶ τῶν διαλλαγῶν.\nνὴ Δίʼ ἀπολοίμην ἆρα.\nσισύραν οὐκ ἔχεις.\nμὰ Δίʼ οὐδὲ δέομαί γʼ, ἀλλὰ βινεῖν βούλομαι.\nἀμέλει ποιήσεις τοῦτο· ταχὺ γὰρ ἔρχομαι.\nἅνθρωπος ἐπιτρίψει με διὰ τὰ στρώματα.\nἔπαιρε σαυτόν.\nἀλλʼ ἐπῆρται τοῦτό γε.\nβούλει μυρίσω σε;\nμὰ τὸν Ἀπόλλω μὴ μέ γε.\nνὴ τὴν Ἀφροδίτην ἤν τε βούλῃ γʼ ἤν τε μή.\nεἴθʼ ἐκχυθείη τὸ μύρον ὦ Ζεῦ δέσποτα.\nπρότεινέ νυν τὴν χεῖρα κἀλείφου λαβών.\nοὐχ ἡδὺ τὸ μύρον μὰ τὸν Ἀπόλλω τουτογί,\nεἰ μὴ διατριπτικόν γε κοὐκ ὄζον γάμων.\nτάλαινʼ ἐγὼ τὸ Ῥόδιον ἤνεγκον μύρον.\nἀγαθόν· ἔα αὔτʼ ὦ δαιμονία.\nληρεῖς ἔχων.\nκάκιστʼ ἀπόλοιθʼ ὁ πρῶτος ἑψήσας μύρον.\nλαβὲ τόνδε τὸν ἀλάβαστον.\nἀλλʼ ἕτερον ἔχω.\nἀλλʼ ᾠζυρὰ κατάκεισο καὶ μή μοι φέρε\nμηδέν.\nποιήσω ταῦτα νὴ τὴν Ἄρτεμιν.\nὑπολύομαι γοῦν. ἀλλʼ ὅπως ὦ φίλτατε\nσπονδὰς ποιεῖσθαι ψηφιεῖ.\nβουλεύσομαι.\nἀπολώλεκέν με κἀπιτέτριφεν ἡ γυνὴ\nτά τʼ ἄλλα πάντα κἀποδείρασʼ οἴχεται.\nοἴμοι τί πάθω; τίνα βινήσω\nτῆς καλλίστης πασῶν ψευσθείς;\nπῶς ταυτηνὶ παιδοτροφήσω;\nποῦ Κυναλώπηξ;\nμίσθωσόν μοι τὴν τίτθην.\nἐν δεινῷ γʼ ὦ δύστηνε κακῷ\nτείρει ψυχὴν ἐξαπατηθείς.\nκἄγωγʼ οἰκτίρω σʼ αἰαῖ.\nποῖος γὰρ ἂν ἢ νέφρος ἀντίσχοι,\nποία ψυχή, ποῖοι δʼ ὄρχεις,\nποία δʼ ὀσφῦς, ποῖος δʼ ὄρρος\nκατατεινόμενος\nκαὶ μὴ βινῶν τοὺς ὄρθρους;\nὦ Ζεῦ δεινῶν ἀντισπασμῶν.\nταυτὶ μέντοι νυνί σʼ ἐποίησʼ\nἡ παμβδελυρὰ καὶ παμμυσαρά.\nμὰ Δίʼ ἀλλὰ φίλη καὶ παγγλυκερά.\nποία γλυκερά; μιαρὰ μιαρά.\nμιαρὰ δῆτʼ ὦ Ζεῦ ὦ Ζεῦ·\nεἴθʼ αὐτὴν ὥσπερ τοὺς θωμοὺς\nμεγάλῳ τυφῷ καὶ πρηστῆρι\nξυστρέψας καὶ ξυγγογγύλας\nοἴχοιο φέρων, εἶτα μεθείης,\nἡ δὲ φέροιτʼ αὖ πάλιν ἐς τὴν γῆν,\nκᾆτʼ ἐξαίφνης\nπερὶ τὴν ψωλὴν περιβαίη.\nπᾷ τᾶν Ἀσανᾶν ἐστιν ἁ γερωχία\nἢ τοὶ πρυτάνιες; λῶ τι μυσίξαι νέον.\nσὺ δʼ εἶ πότερον ἄνθρωπος ἢ κονίσαλος;\nκᾶρυξ ἐγὼν ὦ κυρσάνιε ναὶ τὼ σιὼ\nἔμολον ἀπὸ Σπάρτας περὶ τᾶν διαλλαγᾶν.\nκἄπειτα δόρυ δῆθʼ ὑπὸ μάλης ἥκεις ἔχων;\nοὐ τὸν Δίʼ οὐκ ἐγών γα.\nποῖ μεταστρέφει;\nτί δὴ προβάλλει τὴν χλαμύδʼ; ἢ βουβωνιᾷς\nὑπὸ τῆς ὁδοῦ;\nπαλαιόρ γα ναὶ τὸν Κάστορα\nὥνθρωπος.\nἀλλʼ ἔστυκας ὦ μιαρώτατε.\nοὐ τὸν Δίʼ οὐκ ἐγών γα· μηδʼ αὖ πλαδδίη.\nτί δʼ ἐστί σοι τοδί;\nσκυτάλα Λακωνικά.\nεἴπερ γε χαὔτη ʼστὶ σκυτάλη Λακωνική.\nἀλλʼ ὡς πρὸς εἰδότʼ ἐμὲ σὺ τἀληθῆ λέγε.\nτί τὰ πράγμαθʼ ὑμῖν ἐστι τἀν Λακεδαίμονι;\nὀρσὰ Λακεδαίμων πᾶα καὶ τοὶ σύμμαχοι\nἅπαντες ἐστύκαντι· Πελλάνας δὲ δεῖ.\nἀπὸ τοῦ δὲ τουτὶ τὸ κακὸν ὑμῖν ἐνέπεσεν;\nἀπὸ Πανός;\nοὔκ, ἀλλʼ ἆρχεν οἰῶ Λαμπιτώ,\nἔπειτα τἄλλαι ταὶ κατὰ Σπάρταν ἅμα\nγυναῖκες ᾇπερ ἀπὸ μιᾶς ὑσπλαγίδος\nἀπήλααν τὼς ἄνδρας ἀπὸ τῶν ὑσσάκων.\nπῶς οὖν ἔχετε;\nμογίομες. ἂν γὰρ τὰν πόλιν\nᾇπερ λυχνοφορίοντες ἐπικεκύφαμες.\nταὶ γὰρ γυναῖκες οὐδὲ τῶ μύρτω σιγεῖν\nἐῶντι, πρίν γʼ ἅπαντες ἐξ ἑνὸς λόγω\nσπονδὰς ποιησώμεσθα ποττὰν Ἑλλάδα.\nτουτὶ τὸ πρᾶγμα πανταχόθεν ξυνομώμοται\nὑπὸ τῶν γυναικῶν· ἄρτι νυνὶ μανθάνω.\nἀλλʼ ὡς τάχιστα φράζε περὶ διαλλαγῶν\nαὐτοκράτορας πρέσβεις ἀποπέμπειν ἐνθαδί.\nἐγὼ δʼ ἑτέρους ἐνθένδε τῇ βουλῇ φράσω\nπρέσβεις ἑλέσθαι τὸ πέος ἐπιδείξας τοδί.\nποτάομαι· κράτιστα γὰρ παντᾷ λέγεις.\nοὐδέν ἐστι θηρίον γυναικὸς ἀμαχώτερον,\nοὐδὲ πῦρ, οὐδʼ ὧδʼ ἀναιδὴς οὐδεμία πόρδαλις.\nταῦτα μέντοι σὺ ξυνιεὶς εἶτα πολεμεῖς ἐμοί,\nἐξὸν ὦ πόνηρε σοὶ βέβαιον ἔμʼ ἔχειν φίλην;\nὡς ἐγὼ μισῶν γυναῖκας οὐδέποτε παύσομαι.\nἀλλʼ ὅταν βούλῃ σύ· νῦν δʼ οὖν οὔ σε περιόψομαι\nγυμνὸν ὄνθʼ οὕτως. ὁρῶ γὰρ ὡς καταγέλαστος εἶ.\nἀλλὰ τὴν ἐξωμίδʼ ἐνδύσω σε προσιοῦσʼ ἐγώ.\nτοῦτο μὲν μὰ τὸν Δίʼ οὐ πονηρὸν ἐποιήσατε·\nἀλλʼ ὑπʼ ὀργῆς γὰρ πονηρᾶς καὶ τότʼ ἀπέδυν ἐγώ.\nπρῶτα μὲν φαίνει γʼ ἀνήρ, εἶτʼ οὐ καταγέλαστος εἶ.\nκεἴ με μὴ ʼλύπεις, ἐγώ σου κἂν τόδε τὸ θηρίον\nτοὐπὶ τὠφθαλμῷ λαβοῦσʼ ἐξεῖλον ἂν ὃ νῦν ἔνι.\nτοῦτʼ ἄρʼ ἦν με τοὐπιτρῖβον, δακτύλιος οὑτοσί·\nἐκσκάλευσον αὐτό, κᾆτα δεῖξον ἀφελοῦσά μοι·\nὡς τὸν ὀφθαλμόν γέ μου νὴ τὸν Δία πάλαι δάκνει.\nἀλλὰ δράσω ταῦτα· καίτοι δύσκολος ἔφυς ἀνήρ.\nἦ μέγʼ ὦ Ζεῦ χρῆμʼ ἰδεῖν τῆς ἐμπίδος ἔνεστί σοι.\nοὐχ ὁρᾷς; οὐκ ἐμπίς ἐστιν ἥδε Τρικορυσία;\nνὴ Δίʼ ὤνησάς γέ μʼ, ὡς πάλαι γέ μʼ ἐφρεωρύχει,\nὥστʼ ἐπειδὴ ʼξῃρέθη, ῥεῖ μου τὸ δάκρυον πολύ.\nἀλλʼ ἀποψήσω σʼ ἐγώ, καίτοι πάνυ πονηρὸς εἶ,\nκαὶ φιλήσω.\nμὴ φιλήσῃς.\nἤν τε βούλῃ γʼ ἤν τε μή.\nἀλλὰ μὴ ὥρασʼ ἵκοισθʼ· ὡς ἐστὲ θωπικαὶ φύσει,\nκἄστʼ ἐκεῖνο τοὔπος ὀρθῶς κοὐ κακῶς εἰρημένον,\nοὔτε σὺν πανωλέθροισιν οὔτʼ ἄνευ πανωλέθρων.\nἀλλὰ νυνὶ σπένδομαί σοι, καὶ τὸ λοιπὸν οὐκέτι\nοὔτε δράσω φλαῦρον οὐδὲν οὔθʼ ὑφʼ ὑμῶν πείσομαι.\nἀλλὰ κοινῇ συσταλέντες τοῦ μέλους ἀρξώμεθα.\nοὐ παρασκευαζόμεσθα\nτῶν πολιτῶν οὐδένʼ ὦνδρες\nφλαῦρον εἰπεῖν οὐδὲ ἕν.\nἀλλὰ πολὺ τοὔμπαλιν πάντʼ ἀγαθὰ καὶ λέγειν\nκαὶ δρᾶν· ἱκανὰ γὰρ τὰ κακὰ καὶ τὰ παρακείμενα.\nἀλλʼ ἐπαγγελλέτω πᾶς ἀνὴρ καὶ γυνή,\nεἴ τις ἀργυρίδιον δεῖται\nλαβεῖν μνᾶς ἢ δύʼ ἢ τρεῖς,\nὡς † πόλλʼ ἔσω ʼστὶν†\nκἄχομεν βαλλάντια.\nκἄν ποτʼ εἰρήνη φανῇ,\nὅστις ἂν νυνὶ δανείσηται\nπαρʼ ἡμῶν,\nἃν λάβῃ μηκέτʼ ἀποδῷ.\nἑστιᾶν δὲ μέλλομεν ξένους\nτινὰς Καρυστίους, ἄν-\nδρας καλούς τε κἀγαθούς.\nκἄστιν ἔτʼ ἔτνος τι· καὶ δελφάκιον ἦν τί μοι,\nκαὶ τοῦτο τέθυχʼ, ὡς τὰ κρέʼ ἔδεσθʼ ἁπαλὰ καὶ καλά.\nἥκετʼ οὖν εἰς ἐμοῦ τήμερον· πρῲ δὲ χρὴ\nτοῦτο δρᾶν λελουμένους αὔ-\nτούς τε καὶ τὰ παιδίʼ, εἶτʼ εἴσω βαδίζειν,\nμηδʼ ἐρέσθαι μηδένα,\nἀλλὰ χωρεῖν ἄντικρυς\nὥσπερ οἴκαδʼ εἰς ἑαυτῶν\nγεννικῶς, ὡς\nἡ θύρα κεκλῄσεται.\nκαὶ μὴν ἀπὸ τῆς Σπάρτης οἱδὶ πρέσβεις ἕλκοντες ὑπήνας\nχωροῦσʼ, ὥσπερ χοιροκομεῖον περὶ τοῖς μηροῖσιν ἔχοντες.\nἄνδρες Λάκωνες πρῶτα μέν μοι χαίρετε,\nεἶτʼ εἴπαθʼ ἡμῖν πῶς ἔχοντες ἥκετε.\nτί δεῖ ποθʼ ὑμὲ πολλὰ μυσίδδειν ἔπη;\nὁρῆν γὰρ ἔξεσθʼ ὡς ἔχοντες ἵκομες.\nβαβαί· νενεύρωται μὲν ἥδε συμφορὰ\nδεινῶς, †τεθερμῶσθαί γε† χεῖρον φαίνεται.\nἄφατα. τί κα λέγοι τις; ἀλλʼ ὅπᾳ σέλει\nπαντᾷ τις ἐλσὼν ἁμὶν εἰράναν σέτω.\nκαὶ μὴν ὁρῶ καὶ τούσδε τοὺς αὐτόχθονας\nὥσπερ παλαιστὰς ἄνδρας ἀπὸ τῶν γαστέρων\nθαἰμάτιʼ ἀποστέλλοντας· ὥστε φαίνεται\nἀσκητικὸν τὸ χρῆμα τοῦ νοσήματος.\nτίς ἂν φράσεις ποῦʼ στιν ἡ Λυσιστράτη;\nὡς ἄνδρες ἡμεῖς οὑτοιὶ τοιουτοιί.\nχαὔτη ξυνᾴδει χἠτέρα ταύτῃ νόσῳ.\nἦ που πρὸς ὄρθρον σπασμὸς ὑμᾶς λαμβάνει;\nμὰ Δίʼ ἀλλὰ ταυτὶ δρῶντες ἐπιτετρίμμεθα.\nὥστʼ εἴ τις ἡμᾶς μὴ διαλλάξει ταχύ,\nοὐκ ἔσθʼ ὅπως οὐ Κλεισθένη βινήσομεν.\nεἰ σωφρονεῖτε, θαἰμάτια λήψεσθʼ, ὅπως\nτῶν Ἑρμοκοπιδῶν μή τις ὑμᾶς ὄψεται.\nνὴ τὸν Δίʼ εὖ μέντοι λέγεις.\nναὶ τὼ σιὼ\nπαντᾷ γα. φέρε τὸ ἔσθος ἀμβαλώμεθα.\nὢ χαίρετʼ ὦ Λάκωνες· αἰσχρά γʼ ἐπάθομεν.\nὦ Πολυχαρείδα δεινά κʼ αὖ ʼπεπόνθεμες,\nαἰ εἶδον ἁμὲ τὤνδρες ἀμπεφλασμένως.\nἄγε δὴ Λάκωνες αὔθʼ ἕκαστα χρὴ λέγειν.\nἐπὶ τί πάρεστε δεῦρο;\nπερὶ διαλλαγᾶν\nπρέσβεις.\nκαλῶς δὴ λέγετε· χἠμεῖς τουτογί.\nτί οὐ καλοῦμεν δῆτα τὴν Λυσιστράην,\nἥπερ διαλλάξειεν ἡμᾶς ἂν μόνη;\nναὶ τὼ σιὼ κἂν λῆτε τὸν Λυσίστρατον.\nἀλλʼ οὐδὲν ἡμᾶς, ὡς ἔοικε, δεῖ καλεῖν·\nαὐτὴ γάρ, ὡς ἤκουσεν, ἥδʼ ἐξέρχεται.\nχαῖρʼ ὦ πασῶν ἀνδρειοτάτη· δεῖ δὴ νυνί σε γενέσθαι\nδεινὴν δειλὴν ἀγαθὴν φαύλην σεμνὴν ἀγανὴν πολύπειρον·\nὡς οἱ πρῶτοι τῶν Ἑλλήνων τῇ σῇ ληφθέντες ἴυγγι\nσυνεχώρησάν σοι καὶ κοινῇ τἀγκλήματα πάντʼ ἐπέτρεψαν.\nἀλλʼ οὐχὶ χαλεπὸν τοὔργον, εἰ λάβοι γέ τις\nὀργῶντας ἀλλήλων τε μὴ ʼκπειρωμένους.\nτάχα δʼ εἴσομαι ʼγώ. ποῦ ʼστιν ἡ Διαλλαγή;\nπρόσαγε λαβοῦσα πρῶτα τοὺς Λακωνικούς,\nκαὶ μὴ χαλεπῇ τῇ χειρὶ μηδʼ αὐθαδικῇ,\nμηδʼ ὥσπερ ἡμῶν ἅνδρες ἀμαθῶς τοῦτʼ ἔδρων,\nἀλλʼ ὡς γυναῖκας εἰκός, οἰκείως πάνυ,\nἢν μὴ διδῷ τὴν χεῖρα, τῆς σάθης ἄγε.\nἴθι καὶ σὺ τούτους τοὺς Ἀθηναίους ἄγε,\nοὗ δʼ ἂν διδῶσι πρόσαγε τούτους λαβομένη.\nἄνδρες Λάκωνες στῆτε παρʼ ἐμὲ πλησίον,\nἐνθένδε δʼ ὑμεῖς, καὶ λόγων ἀκούσατε.\nἐγὼ γυνὴ μέν εἰμι, νοῦς δʼ ἔνεστί μοι,\nαὐτὴ δʼ ἐμαυτῆς οὐ κακῶς γνώμης ἔχω,\nτοὺς δʼ ἐκ πατρός τε καὶ γεραιτέρων λόγους\nπολλοὺς ἀκούσασʼ οὐ μεμούσωμαι κακῶς.\nλαβοῦσα δʼ ὑμᾶς λοιδορῆσαι βούλομαι\nκοινῇ δικαίως, οἳ μιᾶς ἐκ χέρνιβος\nβωμοὺς περιρραίνοντες ὥσπερ ξυγγενεῖς\nὈλυμπίασιν, ἐν Πύλαις, Πυθοῖ πόσους\nεἴποιμʼ ἂν ἄλλους, εἴ με μηκύνειν δέοι;\nἐχθρῶν παρόντων βαρβάρων στρατεύματι\nἝλληνας ἄνδρας καὶ πόλεις ἀπόλλυτε.\nεἷς μὲν λόγος μοι δεῦρʼ ἀεὶ περαίνεται.\nἐγὼ δʼ ἀπόλλυμαί γʼ ἀπεψωλημένος.\nεἶτʼ ὦ Λάκωνες, πρὸς γὰρ ὑμᾶς τρέψομαι,\nοὐκ ἴσθʼ ὅτʼ ἐλθὼν δεῦρο Περικλείδας ποτὲ\nὁ Λάκων Ἀθηναίων ἱκέτης καθέζετο\nἐπὶ τοῖσι βωμοῖς ὠχρὸς ἐν φοινικίδι\nστρατιὰν προσαιτῶν; ἡ δὲ Μεσσήνη τότε\nὑμῖν ἐπέκειτο χὠ θεὸς σείων ἅμα.\nἐλθὼν δὲ σὺν ὁπλίταισι τετρακισχιλίοις\nΚίμων ὅλην ἔσωσε τὴν Λακεδαίμονα.\nταυτὶ παθόντες τῶν Ἀθηναίων ὕπο\nδῃοῦτε χώραν, ἧς ὑπʼ εὖ πεπόνθατε;\nἀδικοῦσιν οὗτοι νὴ Δίʼ ὦ Λυσιστράτη.\nἀδικίομες· ἀλλʼ ὁ πρωκτὸς ἄφατον ὡς καλός.\nὑμᾶς δʼ ἀφήσειν τοὺς Ἀθηναίους μʼ οἴει;\nοὐκ ἴσθʼ ὅθʼ ὑμᾶς οἱ Λάκωνες αὖθις αὖ\nκατωνάκας φοροῦντας ἐλθόντες δορὶ\nπολλοὺς μὲν ἄνδρας Θετταλῶν ἀπώλεσαν,\nπολλοὺς δʼ ἑταίρους Ἱππίου καὶ ξυμμάχους,\nξυνεκμαχοῦντες τῇ τόθʼ ἡμέρᾳ μόνοι,\nκἠλευθέρωσαν κἀντὶ τῆς κατωνάκης\nτὸν δῆμον ὑμῶν χλαῖναν ἠμπέσχον πάλιν;\nοὔπα γυναῖκʼ ὄπωπα χαϊωτεραν.\nἐγὼ δὲ κύσθον γʼ οὐδέπω καλλίονα.\nτί δῆθʼ υπηργμένων γε πολλῶν κἀγαθῶν\nμάχεσθε κοὐ παύεσθε τῆς μοχθηρίας;\nτί δʼ οὐ διηλλάγητε; φέρε τί τοὐμποδών;\nἁμές γε λῶμες, αἴ τις ἁμὶν τὤγκυκλον\nλῇ τοῦτʼ ἀποδόμεν.\nποῖον ὦ τᾶν;\nτὰν Πύλον,\nἇσπερ πάλαι δεόμεθα καὶ βλιμάττομες.\nμὰ τὸν Ποσειδῶ τοῦτο μέν γʼ οὐ δράσετε.\nἄφετʼ ὦγάθʼ αὐτοῖς.\nκᾆτα τίνα κινήσομεν;\nἕτερόν γʼ ἀπαιτεῖτʼ ἀντὶ τούτου χωρίον.\nτὸ δεῖνα τοίνυν παράδοθʼ ἡμῖν τουτονὶ\nπρώτιστα τὸν Ἐχινοῦντα καὶ τὸν Μηλιᾶ\nκόλπον τὸν ὄπισθεν καὶ τὰ Μεγαρικὰ σκέλη.\nοὐ τὼ σιὼ οὐχὶ πάντα γʼ ὦ λισσάνιε.\nἐᾶτε, μηδὲν διαφέρου περὶ σκελοῖν.\nἤδη γεωργεῖν γυμνὸς ἀποδὺς βούλομαι.\nἐγὼ δὲ κοπραγωγεῖν γα †πρῶτα† ναὶ τὼ σιώ.\nἐπὴν διαλλαγῆτε, ταῦτα δράσετε.\nἀλλʼ εἰ δοκεῖ δρᾶν ταῦτα, βουλεύσασθε καὶ\nτοῖς ξυμμάχοις ἐλθόντες ἀνακοινώσατε.\nποίοισιν ὦ τᾶν ξυμμάχοις; ἐστύκαμεν.\nοὐ ταὐτὰ δόξει τοῖσι συμμάχοισι νῷν\nβινεῖν ἅπασιν;\nτοῖσι γῶν ναὶ τὼ σιὼ\nἁμοῖσι.\nκαὶ γὰρ ναὶ μὰ Δία Καρυστίοις.\nκαλῶς λέγετε. νῦν οὖν ὅπως ἁγνεύσετε,\nὅπως ἂν αἱ γυναῖκες ὑμᾶς ἐν πόλει\nξενίσωμεν ὧν ἐν ταῖσι κίσταις εἴχομεν.\nὅρκους δʼ ἐκεῖ καὶ πίστιν ἀλλήλοις δότε.\nκἄπειτα τὴν αὑτοῦ γυναῖχʼ ὑμῶν λαβὼν\nἄπεισʼ ἕκαστος.\nἀλλʼ ἴωμεν ὡς τάχος.\nἄγʼ ὅπᾳ τυ λῇς.\nνὴ τὸν Δίʼ ὡς τάχιστʼ ἄγε.\nστρωμάτων δὲ ποικίλων καὶ\nχλανιδίων καὶ ξυστίδων καὶ\nχρυσίων, ὅσʼ ἐστί μοι,\nοὐ φθόνος ἔνεστί μοι πᾶσι παρέχειν φέρειν\nτοῖς παισίν, ὁπόταν τε θυγάτηρ τινὶ κανηφορῇ.\nπᾶσιν ὑμῖν λέγω λαμβάνειν τῶν ἐμῶν\nχρημάτων νῦν ἔνδοθεν, καὶ\nμηδὲν οὕτως εὖ σεσημάν-\nθαι τὸ μὴ οὐχὶ\nτοὺς ῥύπους ἀνασπάσαι,\nχἄττʼ ἂν ἔνδον ᾖ φορεῖν.\nὄψεται δʼ οὐδὲν σκοπῶν, εἰ\nμή τις ὑμῶν\nὀξύτερον ἐμοῦ βλέπει.\nεἰ δέ τῳ μὴ σῖτος ὑμῶν\nἔστι, βόσκει δʼ οἰκέτας καὶ\nσμικρὰ πολλὰ παιδία,\nἔστι παρʼ ἐμοῦ λαβεῖν πυρίδια λεπτὰ μέν,\nὁ δʼ ἄρτος ἀπὸ χοίνικος ἰδεῖν μάλα νεανίας.\nὅστις οὖν βούλεται τῶν πενήτων ἴτω\nεἰς ἐμοῦ σάκκους ἔχων καὶ\nκωρύκους, ὡς λήψεται πυ-\nρούς· ὁ Μανῆς δʼ\nοὑμὸς αὐτοῖς ἐμβαλεῖ.\nπρός γε μέντοι τὴν θύραν\nπροαγορεύω μὴ βαδίζειν\nτὴν ἐμήν, ἀλλʼ\nεὐλαβεῖσθαι τὴν κύνα.\nἄνοιγε τὴν θύραν· παραχωρεῖν οὐ θέλεις;\nὑμεῖς τί κάθησθε; μῶν ἐγὼ τῇ λαμπάδι\nὑμᾶς κατακαύσω; φορτικὸν τὸ χωρίον.\nοὐκ ἂν ποιήσαιμʼ. εἰ δὲ πάνυ δεῖ τοῦτο δρᾶν,\nὑμῖν χαρίσασθαι, προσταλαιπωρήσομεν.\nχἠμεῖς γε μετὰ σοῦ ξυνταλαιπωρήσομεν.\nοὐκ ἄπιτε; κωκύσεσθε τὰς τρίχας μακρά.\nοὐκ ἄπιθʼ, ὅπως ἂν οἱ Λάκωνες ἔνδοθεν\nκαθʼ ἡσυχίαν ἀπίωσιν εὐωχημένοι;\nοὔπω τοιοῦτον συμπόσιον ὄπωπʼ ἐγώ.\nἦ καὶ χαρίεντες ἦσαν οἱ Λακωνικοί·\nἡμεῖς δʼ ἐν οἴνῳ συμπόται σοφώτατοι.\nὀρθῶς γʼ, ὁτιὴ νήφοντες οὐχ ὑγιαίνομεν·\nἢν τοὺς Ἀθηναίους ἐγὼ πείσω λέγων,\nμεθύοντες ἀεὶ πανταχοῖ πρεσβεύσομεν.\nνῦν μὲν γὰρ ὅταν ἔλθωμεν ἐς Λακεδαίμονα\nνήφοντες, εὐθὺς βλέπομεν ὅ τι ταράξομεν·\nὥσθʼ ὅ τι μὲν ἂν λέγωσιν οὐκ ἀκούομεν,\nἃ δʼ οὐ λέγουσι, ταῦθʼ ὑπονενοήκαμεν,\nἀγγέλλομεν δʼ οὐ ταὐτὰ τῶν αὐτῶν πέρι.\nνυνὶ δʼ ἅπαντʼ ἤρεσκεν· ὥστʼ εἰ μέν γέ τις\nᾄδοι Τελαμῶνος, Κλειταγόρας ᾄδειν δέον,\nἐπῃνέσαμεν ἂν καὶ προσεπιωρκήσαμεν.\nἀλλʼ οὑτοιὶ γὰρ αὖθις ἔρχονται πάλιν\nἐς ταὐτόν. οὐκ ἐρρήσετʼ ὦ μαστιγίαι;\nνὴ τὸν Δίʼ ὡς ἤδη γε χωροῦσʼ ἔνδοθεν.\nὦ Πολυχαρείδα λαβὲ τὰ φυσατήρια,\nἵνʼ ἐγὼ διποδιάξω τε κἀείσω καλὸν\nἐς τὼς Ἀσαναίως τε † καὶ ἐς ἡμᾶς ἅμα †.\nλαβὲ δῆτα τὰς φυσαλλίδας πρὸς τῶν θεῶν,\nὡς ἥδομαί γʼ ὑμᾶς ὁρῶν ὀρχουμένους.\nὅρμαον\nτὼς κυρσανίως ὦ Μναμοΰνα\nτάν τʼ ἐμὰν Μῶαν, ἅτις\nοἶδεν ἁμὲ τώς τʼ Ἀσαναίως,\nὅκα τοὶ μὲν ἐπʼ Ἀρταμιτίῳ\nπρὤκροον σιοείκελοι\nποττὰ κᾶλα τὼς Μήδως τʼ ἐνίκων,\nἁμὲ δʼ αὖ Λεωνίδας\nἆγεν ᾇπερ τὼς κάπρως\nθάγοντας οἰῶ τὸν ὀδόντα·\nπολὺς δʼ ἀμφὶ τὰς γένυας ἀφρὸς † ἤνσει †,\nπολὺς δʼ ἁμᾷ καττῶν σκελῶν ἀφρὸς ἵετο.\nἦν γὰρ τὤνδρες οὐκ ἐλάσσως\nτᾶς ψάμμας τοὶ Πέρσαι.\nἀγροτέρα σηροκτόνε\nμόλε δεῦρο παρσένε σιὰ\nποττὰς σπονδάς,\nὡς συνέχῃς πολὺν ἁμὲ χρόνον.\nνῦν δʼ αὖ φιλία τʼ αἰὲς εὔπορος εἴη\nταῖς συνθήκαις,\nκαὶ τᾶν αἱμυλᾶν ἀλωπέκων παυσαίμεθα.\nὢ δεῦρʼ ἴθι δεῦρʼ ὦ\nκυναγὲ παρσένε.\nἄγε νυν ἐπειδὴ τἄλλα πεποίηται καλῶς,\nἀπάγεσθε ταύτας ὦ Λάκωνες, τάσδε τε\nὑμεῖς· ἀνὴρ δὲ παρὰ γυναῖκα καὶ γυνὴ\nστήτω παρʼ ἄνδρα, κᾆτʼ ἐπʼ ἀγαθαῖς συμφοραῖς\nὀρχησάμενοι θεοῖσιν εὐλαβώμεθα\nτὸ λοιπὸν αὖθις μὴ ʼξαμαρτάνειν ἔτι.\nπρόσαγε χορόν, ἔπαγε δὲ Χάριτας,\nἐπὶ δὲ κάλεσον Ἄρτεμιν,\nἐπὶ δὲ δίδυμον ἀγέχορον\nἸήιον\nεὔφρονʼ, ἐπὶ δὲ Νύσιον,\nὃς μετὰ μαινάσι Βάκχιος ὄμμασι δαίεται,\nΔία τε πυρὶ φλεγόμενον, ἐπί τε\nπότνιαν ἄλοχον ὀλβίαν·\nεἶτα δὲ δαίμονας, οἷς ἐπιμάρτυσι\nχρησόμεθʼ οὐκ ἐπιλήσμοσιν\nἩσυχίας πέρι τῆς ἀγανόφρονος,\nἣν ἐποίησε θεὰ Κύπρις.\nἀλαλαὶ ἰὴ παιήων·\nαἴρεσθʼ ἄνω ἰαί,\nὡς ἐπὶ νίκῃ ἰαί.\nεὐοῖ εὐοῖ, εὐαί εὐαί.\nπρόφαινε δὴ σὺ Μοῦσαν ἐπὶ νέᾳ νέαν.\nΤαΰγετον αὖτʼ ἐραννὸν ἐκλιπῶα\nΜῶα μόλε Λάκαινα πρεπτὸν ἁμὶν\nκλέωα τὸν Ἀμύκλαις σιὸν\nκαὶ χαλκίοικον Ἀσάναν,\nΤυνδαρίδας τʼ ἀγασώς,\nτοὶ δὴ πὰρ Εὐρώταν ψιάδδοντι.\nεἶα μάλʼ ἔμβη\nὢ εἶα κοῦφα πάλλων,\nὡς Σπάρταν ὑμνίωμες,\nτᾷ σιῶν χοροὶ μέλοντι\nκαὶ ποδῶν κτύπος,\nᾇ τε πῶλοι ταὶ κόραι\nπὰρ τὸν Εὐρωταν\nἀμπάλλοντι πυκνὰ ποδοῖν\nἀγκονίωαι,\nταὶ δὲ κόμαι σείονθʼ ᾇπερ Βακχᾶν\nθυρσαδδωᾶν καὶ παιδδωᾶν.\nἁγεῖται δʼ ἁ Λήδας παῖς\nἁγνὰ χοραγὸς εὐπρεπής.\nἀλλʼ ἄγε κόμαν παραμπύκιδδε χερί, ποδοῖν τε πάδη\nᾇ τις ἔλαφος· κρότον δʼ ἁμᾷ ποίει χορωφελήταν.\nκαὶ τὰν σιὰν δʼ αὖ τὰν κρατίσταν Χαλκίοικον ὕμνει τὰν πάμμαχον.\n"};
