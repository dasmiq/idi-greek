var sequence = {"name":"Aristophanes. Thesmophoriazusae","data":"\nὦ Ζεῦ χελιδὼν ἆρά ποτε φανήσεται;\nἀπολεῖ μʼ ἀλοῶν ἅνθρωπος ἐξ ἑωθινοῦ.\nοἷόν τε, πρὶν τὸν σπλῆνα κομιδῇ μʼ ἐκβαλεῖν,\nπαρὰ σοῦ πυφέσθαι ποῖ μʼ ἄγεις ωὖριπίδη;\nἀλλʼ οὐκ ἀκούειν δεῖ σε πάνθʼ ὅσʼ αὐτίκα\nὄψει παρεστώς.\nπῶς λέγεις; αὖθις φράσον.\nοὐ δεῖ μʼ ἀκούειν;\nοὐχ ἅ γʼ ἂν μέλλῃς ὁρᾶν.\nοὐδʼ ἆρʼ ὁρᾶν δεῖ μʼ;\nοὐχ ἅ γʼ ἂν ἀκούειν δέῃ.\nπῶς μοι παραινεῖς; δεξιῶς μέντοι λέγεις.\nοὐ φῂς σὺ χρῆναί μʼ οὔτʼ ἀκούειν οὔθʼ ὁρᾶν;\nχωρὶς γὰρ αὐτοῖν ἑκατέρου ʼστὶν ἡ φύσις.\nτοῦ μήτʼ ἀκούειν μήθʼ ὁρᾶν;\nεὖ ἴσθʼ ὅτι.\nπῶς χωρίς;\nοὕτω ταῦτα διεκρίθη τότε.\nαἰθὴρ γὰρ ὅτε τὰ πρῶτα διεχωρίζετο\nκαὶ ζᾦʼ ἐν αὑτῷ ξυνετέκνου κινούμενα,\nᾧ μὲν βλέπειν χρὴ πρῶτʼ ἐμηχανήσατο\nὀφθαλμὸν ἀντίμιμον ἡλίου τροχῷ,\nἀκοῇ δὲ χοάνην ὦτα διετετρήνατο.\nδιὰ τὴν χοάνην οὖν μήτʼ ἀκούω μήθʼ ὁρῶ;\nνὴ τὸν Δίʼ ἥδομαί γε τουτὶ προσμαθών.\nοἷόν γέ που ʼστιν αἱ σοφαὶ ξυνουσίαι.\nπόλλʼ ἂν μάθοις τοιαῦτα παρʼ ἐμοῦ.\nπῶς ἂν οὖν\nπρὸς τοῖς ἀγαθοῖς τούτοισιν ἐξεύροιμʼ ὅπως\nἔτι προσμάθοιμι χωλὸς εἶναι τὼ σκέλει;\nβάδιζε δευρὶ καὶ πρόσεχε τὸν νοῦν.\nἰδού.\nὁρᾷς τὸ θύριον τοῦτο;\nνὴ τὸν Ἡρακλέα\nοἶμαί γε.\nσίγα νυν.\nσιωπῶ τὸ θύριον;\nἄκουʼ.\nἀκούω καὶ σιωπῶ τὸ θύριον;\nἐνταῦθʼ Ἀγάθων ὁ κλεινὸς οἰκῶν τυγχάνει\nὁ τραγῳδοποιός.\nποῖος οὗτος Ἁγάθων;\nἔστιν τις Ἀγάθων—\nμῶν ὁ μέλας ὁ καρτερός;\nοὔκ, ἀλλʼ ἕτερός τις· οὐχ ἑόρακας πώποτε;\nμῶν ὁ δασυπώγων;\nοὐχ ἑόρακας πώποτε;\nμὰ τὸν Δίʼ οὔτοι γʼ ὥστε καί μέ γʼ εἰδέναι.\nκαὶ μὴν βεβίνηκας σύ γʼ, ἀλλʼ οὐκ οἶσθʼ ἴσως.\nἀλλʼ ἐκποδὼν πτήξωμεν, ὡς ἐξέρχεται\nθεράπων τις αὐτοῦ πῦρ ἔχων καὶ μυρρίνας·\nπροθυσόμενος ἔοικε τῆς ποιήσεως.\nεὔφημος πᾶς ἔστω λαός,\nστόμα συγκλῄσας· ἐπιδημεῖ γὰρ\nθίασος Μουσῶν ἔνδον μελάθρων\nτῶν δεσποσύνων μελοποιῶν.\nἐχέτω δὲ πνοὰς νήνεμος αἰθήρ,\nκῦμα δὲ πόντου μὴ κελαδείτω\nγλαυκόν·\nβομβάξ.\nσίγα.\nτι λέγει;\nπτηνῶν τε γένη κατακοιμάσθω,\nθηρῶν τʼ ἀγρίων πόδες ὑλοδρόμων\nμὴ λυέσθων.\nβομβαλοβομβάξ.\nμέλλει γὰρ ὁ καλλιεπὴς Ἀγάθων\nπρόμος ἡμέτερος—\nμῶν βινεῖσθαι;\nτίς ὁ φωνήσας;\nνήνεμος αἰθήρ.\nδρυόχους τιθέναι δράματος ἀρχάς.\nκάμπτει δὲ νέας ἁψῖδας ἐπῶν,\nτὰ δὲ τορνεύει, τὰ δὲ κολλομελεῖ,\nκαὶ γνωμοτυπεῖ κἀντονομάζει\nκαὶ κηροχυτεῖ καὶ γογγύλλει\nκαὶ χοανεύει.\nκαὶ λαικάζει.\nτίς ἀγροιώτας πελάθει θριγκοῖς;\nὃς ἕτοιμος σοῦ τοῦ τε ποιητοῦ\nτοῦ καλλιεποῦς κατὰ τοῦ θριγκοῦ\nσυγγογγύλας καὶ συστρέψας\nτουτὶ τὸ πέος χοανεῦσαι.\nἦ που νέος γʼ ὢν ἦσθʼ ὑβριστὴς ὦ γέρον.\nὦ δαιμόνιε τοῦτον μὲν ἔα χαίρειν, σὺ δὲ\nἈγάθωνά μοι δεῦρʼ ἐκκάλεσον πάσῃ τέχνῃ.\nμηδὲν ἱκέτευʼ· αὐτὸς γὰρ ἔξεισιν τάχα.\nκαὶ γὰρ μελοποιεῖν ἄρχεται· χειμῶνος οὖν\nὄντος κατακάμπτειν τὰς στροφὰς οὐ ῥᾴδιον,\nἢν μὴ προίῃ θύρασι πρὸς τὸν ἥλιον.\nτί οὖν ἐγὼ δρῶ;\nπερίμενʼ, ὡς ἐξερχεται.\nὦ Ζεῦ τί δρᾶσαι διανοεῖ με τήμερον;\nνὴ τοὺς θεοὺς ἐγὼ πυθέσθαι βούλομαι\nτί τὸ πρᾶγμα τουτί. τί στένεις; τί δυσφορεῖς;\nοὐ χρῆν σε κρύπτειν ὄντα κηδεστὴν ἐμόν.\nἔστιν κακόν μοι μέγα τι προπεφυραμένον.\nποῖόν τι;\nτῇδε θἠμέρᾳ κριθήσεται\nεἴτʼ ἔστʼ ἔτι ζῶν εἴτʼ ἀπόλωλʼ Εὐριπίδης.\nκαὶ πῶς; ἐπεὶ νῦν γʼ οὔτε τὰ δικαστήρια\nμέλλει δικάζειν οὔτε βουλῆς ἐσθʼ ἕδρα,\nἐπεὶ τρίτη ʼστὶ Θεσμοφορίων ἡ μέση.\nτοῦτʼ αὐτὸ γὰρ τοι κἀπολεῖν με προσδοκῶ.\nαἱ γὰρ γυναῖκες ἐπιβεβουλεύκασί μοι\nκἀν Θεσμοφόροιν μέλλουσι περί μου τήμερον\nἐκκλησιάζειν ἐπʼ ὀλέθρῳ.\nτιὴ τί δή;\nὁτιὴ τραγῳδῶ καὶ κακῶς αὐτὰς λέγω.\nνὴ τὸν Ποσειδῶ καὶ δίκαιά γʼ ἂν πάθοις.\nἀτὰρ τίνʼ ἐκ τούτων σὺ μηχανὴν ἔχεις;\nἈγάθωνα πεῖσαι τὸν τραγῳδοδιδάσκαλον\nἐς Θεσμοφόροιν ἐλθεῖν.\nτί δράσοντʼ; εἰπέ μοι.\nἐκκλησιάσοντʼ ἐν ταῖς γυναιξὶ κἂν δέῃ\nλέξονθʼ ὑπὲρ ἐμοῦ.\nπότερα φανερῶς ἢ λάθρᾳ;\nλάθρᾳ, στολὴν γυναικὸς ἠμφιεσμένον.\nτὸ πρᾶγμα κομψὸν καὶ σφόδρʼ ἐκ τοῦ σοῦ τρόπου·\nτοῦ γὰρ τεχνάζειν ἡμέτερος ὁ πυραμοῦς.\nσίγα.\nτί δʼ ἔστιν;\nἉγάθων ἐξέρχεται.\nκαὶ ποῖός ἐστιν;\nοὗτος οὑκκυκλούμενος.\nἀλλʼ ἢ τυφλὸς μέν εἰμʼ· ἐγὼ γὰρ οὐχ ὁρῶ\nἄνδρʼ οὐδένʼ ἐνθάδʼ ὄντα, Κυρήνην δʼ ὁρῶ.\nσίγα· μελῳδεῖν γὰρ παρασκευάζεται.\nμύρμηκος ἀτραπούς, ἢ τί διαμινύρεται;\nἱερὰν χθονίαις δεξάμεναι\nλαμπάδα κοῦραι ξὺν ἐλευθέρᾳ\nπατρίδι χορεύσασθε βοάν.\nτίνι δαιμόνων ὁ κῶμος;\nλέγε νυν. εὐπίστως δὲ τοὐμὸν\nδαίμονας ἔχει σεβίσαι.\nἄγε νυν ὄλβιζε Μοῦσα\nχρυσέων ῥύτορα τόξων\nΦοῖβον, ὃς ἱδρύσατο χώρας\nγύαλα Σιμουντίδι γᾷ.\nχαῖρε καλλίστας ἀοιδᾶς\nΦοῖβʼ ἐν εὐμούσοισι τιμαῖς\nγέρας ἱερὸν προφέρων.\nτάν τʼ ἐν ὄρεσι δρυογόνοισι\nκόραν ἀείσατʼ\nἌρτεμιν ἀγροτέραν.\nἕπομαι κλῄζουσα σεμνὸν\nγόνον ὀλβίζουσα Λατοῦς\nἌρτεμιν ἀπειρολεχῆ.\nΛατώ τε κρούματά τʼ Ἀσιάδος\nποδὶ †παράρυθμʼ εὔρυθμα Φρυγίων\nδιανεύματα Χαρίτων†.\nσέβομαι Λατώ τʼ ἄνασσαν\nκίθαρίν τε ματέρʼ ὕμνων\nἄρσενι βοᾷ δόκιμον,\nτᾷ φάος ἔσσυτο δαιμονίοις θεοῦ ὄμμασιν\nἁμετέρας τε διʼ αἰφνιδίου ὀπός. ὧν χάριν\nἄνακτʼ ἄγαλλε Φοῖβον τιμᾷ.\nχαῖρʼ ὄλβιε παῖ Λατοῦς.\nὡς ἡδὺ τὸ μέλος ὦ πότνιαι Γενετυλλίδες\nκαὶ θηλυδριῶδες καὶ κατεγλωττισμένον\nκαὶ μανδαλωτόν, ὥστʼ ἐμοῦ γʼ ἀκροωμένου\nὑπὸ τὴν ἕδραν αὐτὴν ὑπῆλθε γάργαλος.\nκαί σʼ ὦ νεανίσχʼ ὅστις εἶ, κατʼ Αἰσχύλον\nἐκ τῆς Λυκουργείας ἐρέσθαι βούλομαι.\nποδαπὸς ὁ γύννις; τίς πάτρα; τίς ἡ στολή;\nτίς ἡ τάραξις τοῦ βίου; τί βάρβιτος\nλαλεῖ κροκωτῷ; τί δὲ λύρα κεκρυφάλῳ;\nτί λήκυθος καὶ στρόφιον; ὡς οὐ ξύμφορον.\nτίς δαὶ κατόπτρου καὶ ξίφους κοινωνία;\nτίς δʼ αὐτὸς ὦ παῖ; πότερον ὡς ἀνὴρ τρέφει;\nκαὶ ποῦ πέος; ποῦ χλαῖνα; ποῦ Λακωνικαί;\nἀλλʼ ὡς γυνὴ δῆτʼ· εἶτα ποῦ τὰ τιτθία;\nτί φῄς; τί σιγᾷς; ἀλλὰ δῆτʼ ἐκ τοῦ μέλους\nζητῶ σʼ, ἐπειδή γʼ αὐτὸς οὐ βούλει φράσαι;\nὦ πρέσβυ πρέσβυ, τοῦ φθόνου μὲν τὸν ψόγον\nἤκουσα, τὴν δʼ ἄλγησιν οὐ παρεσχόμην·\nἐγὼ δὲ τὴν ἐσθῆθʼ ἅμα γνώμῃ φορῶ.\nχρὴ γὰρ ποιητὴν ἄνδρα πρὸς τὰ δράματα\nἃ δεῖ ποιεῖν πρὸς ταῦτα τοὺς τρόπους ἔχειν.\nαὐτίκα γυναικεῖʼ ἢν ποιῇ τις δράματα,\nμετουσίαν δεῖ τῶν τρόπων τὸ σῶμʼ ἔχειν.\nοὐκοῦν κελητίζεις, ὅταν Φαίδραν ποιῇς;\nἀνδρεῖα δʼ ἢν ποιῇ τις, ἐν τῷ σώματι\nἔνεσθʼ ὑπάρχον τοῦθʼ. ἃ δʼ οὐ κεκτήμεθα,\nμίμησις ἤδη ταῦτα συνθηρεύεται.\nὅταν σατύρους τοίνυν ποιῇς, καλεῖν ἐμέ,\nἵνα συμποιῶ σοὔπισθεν ἐστυκὼς ἐγώ.\nἄλλως τʼ ἄμουσόν ἐστι ποιητὴν ἰδεῖν\nἀγρεῖον ὄντα καὶ δασύν· σκέψαι δʼ ὅτι\nἼβυκος ἐκεῖνος κἀνακρέων ὁ Τήιος\nκἀλκαῖος, οἳ περὶ ἁρμονίαν ἐχύμισαν,\nἐμιτροφόρουν τε καὶ διεκλῶντʼ Ἰωνικῶς,\nκαὶ Φρύνιχος, τοῦτον γὰρ οὖν ἀκήκοας,\nαὐτός τε καλὸς ἦν καὶ καλῶς ἠμπέσχετο·\nδιὰ τοῦτʼ ἄρʼ αὐτοῦ καὶ κάλʼ ἦν τὰ δράματα.\nὅμοια γὰρ ποιεῖν ἀνάγκη τῇ φύσει.\nταῦτʼ ἄρʼ ὁ Φιλοκλέης αἰσχρὸς ὢν αἰσχρῶς ποιεῖ,\nὁ δʼ αὖ Ξενοκλέης ὢν κακὸς κακῶς ποιεῖ,\nὁ δʼ αὖ Θέογνις ψυχρὸς ὢν ψυχρῶς ποιεῖ.\nἅπασʼ ἀνάγκη· ταῦτα γάρ τοι γνοὺς ἐγὼ\nἐμαυτὸν ἐθεράπευσα.\nπῶς πρὸς τῶν θεῶν;\nπαῦσαι βαΰζων· καὶ γὰρ ἐγὼ τοιοῦτος ἦν\nὢν τηλικοῦτος, ἡνίκʼ ἠρχόμην ποιεῖν.\nμὰ τὸν Δίʼ οὐ ζηλῶ σε τῆς παιδεύσεως.\nἀλλʼ ὧνπερ οὕνεκʼ ἦλθον, ἔα μʼ εἰπεῖν.\nλέγε.\nἈγάθων, σοφοῦ πρὸς ἀνδρός, ὅστις ἐν βραχεῖ\nπολλοὺς καλῶς οἷός τε συντέμνειν λόγους.\nἐγὼ δὲ καινῇ ξυμφορᾷ πεπληγμένος\nἱκέτης ἀφῖγμαι πρὸς σέ.\nτοῦ χρείαν ἔχων;\nμέλλουσί μʼ αἱ γυναῖκες ἀπολεῖν τήμερον\nτοῖς Θεσμοφορίοις, ὅτι κακῶς αὐτὰς λέγω.\nτίς οὖν παρʼ ἡμῶν ἐστιν ὠφέλειά σοι;\nἡ πᾶσʼ· ἐὰν γὰρ ἐγκαθεζόμενος λάθρᾳ\nἐν ταῖς γυναιξίν, ὡς δοκῶν εἶναι γυνή,\nὑπεραποκρίνῃ μου, σαφῶς σώσεις ἐμέ.\nμόνος γὰρ ἂν λέξειας ἀξίως ἐμοῦ.\nἔπειτα πῶς οὐκ αὐτὸς ἀπολογεῖ παρών;\nἐγὼ φράσω σοι. πρῶτα μὲν γιγνώσκομαι·\nἔπειτα πολιός εἰμι καὶ πώγωνʼ ἔχω,\nσὺ δʼ εὐπρόσωπος λευκὸς ἐξυρημένος\nγυναικόφωνος ἁπαλὸς εὐπρεπὴς ἰδεῖν.\nΕὐριπίδη—\nτί ἔστιν;\nἐποίησάς ποτε,\nχαίρεις ὁρῶν φῶς, πατέρα δʼ οὐ χαίρειν δοκεῖς;\nἔγωγε.\nμή νυν ἐλπίσῃς τὸ σὸν κακὸν\nἡμᾶς ὑφέξειν. καὶ γὰρ ἂν μαινοίμεθʼ ἄν.\nἀλλʼ αὐτὸς ὅ γε σόν ἐστιν οἰκείως φέρε.\nτὰς συμφορὰς γὰρ οὐχὶ τοῖς τεχνάσμασιν\nφέρειν δίκαιον ἀλλὰ τοῖς παθήμασιν.\nκαὶ μὴν ού γʼ ὦ κατάπυγον εὐρύπρωκτος εἶ\nοὐ τοῖς λόγοισιν ἀλλὰ τοῖς παθήμασιν.\nτί δʼ ἔστιν ὅτι δέδοικας ἐλθεῖν αὐτόσε;\nκάκιον ἀπολοίμην ἂν ἢ σύ.\nπῶς;\nὅπως;\nδοκῶν γυναικῶν ἔργα νυκτερείσια\nκλέπτειν ὑφαρπάζειν τε θήλειαν Κύπριν.\nἰδού γε κλέπτειν· νὴ Δία βινεῖσθαι μὲν οὖν.\nἀτὰρ ἡ πρόφασίς γε νὴ Δίʼ εἰκότως ἔχει.\nτί οὖν; ποιήσεις ταῦτα;\nμὴ δόκει γε σύ.\nὦ τρισκακοδαίμων ὡς ἀπόλωλʼ Εὐριπίδης.\nὦ φίλτατʼ ὦ κηδεστὰ μὴ σαυτὸν προδῷς.\nπῶς οὖν ποιήσω δῆτα;\nτοῦτον μὲν μακρὰ\nκλάειν κέλευʼ, ἐμοὶ δʼ ὅ τι βούλει χρῶ λαβών.\nἄγε νυν ἐπειδὴ σαυτὸν ἐπιδίδως ἐμοί,\nἀπόδυθι τουτὶ θοἰμάτιον.\nκαὶ δὴ χαμαί.\nἀτὰρ τί μέλλεις δρᾶν μʼ;\nἀποξυρεῖν ταδί,\nτὰ κάτω δʼ ἀφεύειν.\nἀλλὰ πρᾶττʼ, εἴ σοι δοκεῖ.\nἢ μὴʼ πιδοῦνʼ ἐμαυτὸν ὤφελόν ποτε.\nἈγάθων σὺ μέντοι ξυροφορεῖς ἑκάστοτε,\nχρῆσόν τί νυν ἡμῖν ξυρόν.\nαὐτὸς λάμβανε\nἐντεῦθεν ἐκ τῆς ξυροδόκης.\nγενναῖος εἶ.\nκάθιξε· φύσα τὴν γνάθον τὴν δεξιάν.\nὤμοι.\nτί κέκραγας; ἐμβαλῶ σοι πάτταλον,\nἢν μὴ σιωπᾷς.\nἀτταταῖ ἰατταταῖ.\nοὗτος σὺ ποῖ θεῖς;\nἐς τὸ τῶν σεμνῶν θεῶν·\nοὐ γὰρ μὰ τὴν Δήμητρά γʼ ἐνταυθοῖ μενῶ\nτεμνόμενος.\nοὔκουν καταγέλαστος δῆτʼ ἔσει\nτὴν ἡμίκραιραν τὴν ἑτέραν ψιλὴν ἔχων;\nὀλίγον μέλει μοι.\nμηδαμῶς πρὸς τῶν θεῶν\nπροδῷς με· χώρει δεῦρο.\nκακοδαίμων ἐγώ.\nἔχʼ ἀτρέμα σαυτὸν κἀνάκυπτε· ποῖ στρέφει;\nμυμῦ.\nτί μύξεις; πάντα πεποίηται καλῶς.\nοἴμοι κακοδαίμων, ψιλὸς αὖ στρατεύσομαι.\nμὴ φροντίσῃ· ὡς εὐπρεπὴς φανεῖ πάνυ.\nβούλει θεᾶσθαι σαυτόν;\nεἰ δοκεῖ, φέρε.\nὁρᾷς σεαυτόν;\nοὐ μὰ Δίʼ ἀλλὰ Κλεισθένη.\nἀνίστασʼ, ἵνʼ ἀφεύσω σε, κἀγκύψας ἔχε.\nοἴμοι κακοδαίμων δελφάκιον γενήσομαι.\nἐνεγκάτω τις ἔνδοθεν δᾷδʼ ἢ λύχνον.\nἐπίκυπτε· τὴν κέρκον φυλάττου νυν ἄκραν.\nἐμοὶ μελήσει νὴ Δία, πλήν γʼ ὅτι κάομαι.\nοἴμοι τάλας. ὕδωρ ὕδωρ ὦ γείτονες.\nπρὶν ἀντιλαβέσθαι †πρωκτὸν τῆς φλογός.†\nθάρρει.\nτί θαρρῶ καταπεπυρπολημένος;\nἀλλʼ οὐκ ἔτʼ οἰδὲν πρᾶγμά σοι· τὰ πλεῖστα γὰρ\nἀποπεπόνηκας.\nφῦ ἰοὺ τῆς ἀσβόλου.\nαἰθὸς γεγένημαι πάντα τὰ περὶ τὴν τράμιν.\nμὴ φροντίσῃς· ἕτερος γὰρ αὐτὰ σφογγιεῖ.\nοἰμώξετἄρʼ εἴ τις τὸν ἐμὸν πρωκτὸν πλυνεῖ.\nἈγάθων, ἐπειδὴ σαυτὸν ἐπιδοῦναι φθονεῖς,\nἀλλʼ ἱμάτιον γοῦν χρῆσον ἡμῖν τουτῳὶ\nκαὶ στρόφιον· οὐ γὰρ ταῦτά γʼ ὡς οὐκ ἔστʼ ἐρεῖς.\nλαμβάνετε καὶ χρῆσθʼ· οὐ φθονῶ.\nτί οὖν λάβω;\nὅ τι; τὸν κροκωτὸν πρῶτον ἐνδύου λαβών.\nνὴ τὴν Ἀφροδίτην ἡδύ γʼ ὄζει ποσθίου.\nσύζωσον ἀνύσας. αἶρε νῦν στρόφιον.\nἰδού.\nἴθι νυν κατάστειλόν με τὰ περὶ τὼ σκέλει.\nκεκρυφάλου δεῖ καὶ μίτρας.\nἡδὶ μὲν οὖν\nκεφαλὴ περίθετος, ἣν ἐγὼ νύκτωρ φορῶ.\nνὴ τὸν Δίʼ ἀλλὰ κἀπιτηδεία πάνυ.\nἆρʼ ἁρμόσει μοι;\nνὴ Δίʼ ἀλλʼ ἄριστʼ ἔχει.\nφέρʼ ἔγκυκλον·\nτουτὶ λάβʼ ἀπὸ τῆς κλινίδος.\nὑποδημάτων δεῖ.\nτἀμὰ ταυτὶ λάμβανε.\nἆρʼ ἁρμόσει μοι;\nχαλαρὰ γοῦν χαίρεις φορῶν.\nσὺ τοῦτο γίγνωσκʼ· ἀλλʼ ἔχεις γὰρ ὧν δέει,\nεἴσω τις ὡς τάχιστά μʼ ἐσκυκλησάτω.\nἁνὴρ μὲν ἡμῖν οὑτοσὶ καὶ δὴ γυνὴ\nτό γʼ εἶδος· ἢν λαλῇς δʼ, ὅπως τῷ φθέγματι\nγυναικιεῖς εὖ καὶ πιθανῶς.\nπειράσομαι.\nβάδιζε τοίνυν.\nμὰ τὸν Ἀπόλλω οὔκ, ἤν γε μὴ\nὀμόσῃς ἐμοί—\nτί χρῆμα;\nσυσσώσειν ἐμὲ\nπάσαις τέχναις, ἤν μοί τι περιπίπτῃ κακόν.\nὄμνυμι τοίνυν αἰθέρʼ οἴκησιν Διός.\nτί μᾶλλον ἢ τὴν Ἱπποκράτους ξυνοικίαν;\nὄμνυμι τοίνυν πάντας ἄρδην τοὺς θεούς.\nμέμνησο τοίνυν ταῦθʼ, ὅτι ἡ φρὴν ὤμοσεν,\nἡ γλῶττα δʼ οὐκ ὀμώμοκʼ· οὐδʼ ὥρκωσʼ ἐγώ.\nἔκσπευδε ταχέως· ὡς τὸ τῆς ἐκκλησίας\nσημεῖον ἐν τῷ Θεσμοφορείῳ φαίνεται.\nἐγὼ δʼ ἄπειμι.\nδεῦρό νυν ὦ Θρᾷτθʼ ἕπου.\nὦ Θρᾷττα θέασαι, καομένων τῶν λαμπάδων\nὅσον τὸ χρῆμʼ ἀνέρχεθʼ ὑπὸ τῆς λιγνύος.\nἀλλʼ ὦ περικαλλεῖ Θεσμοφόρω δέξασθέ με\nἀγαθῇ τύχῃ καὶ δεῦρο καὶ πάλιν οἴκαδε.\nὦ Θρᾷττα τὴν κίστην κάθελε, κᾆτʼ ἔξελε\nτὸ πόπανον, ὅπως λαβοῦσα θύσω τοῖν θεοῖν.\nδέσποινα πολυτίμητε Δήμητερ φίλη\nκαὶ Φερρέφαττα, πολλὰ πολλάκις μέ σοι\nθύειν ἔχουσαν, εἰ δὲ μἀλλὰ νῦν λαθεῖν.\nκαὶ τοῦ θυγατρίου χοῖρον ἀνδρός μοι τυχεῖν\nπλουτοῦντος, ἄλλως δʼ ἠλιθίου κἀβελτέρου,\nκαὶ ποσθαλίσκον νοῦν ἔχειν μοι καὶ φρένας.\nποῦ ποῦ καθίζωμʼ ἐν καλῷ, τῶν ῥητόρων\nἵνʼ ἐξακούω; σὺ δʼ ἄπιθʼ ὦ Θρᾷττʼ ἐκποδών.\nδούλοις γὰρ οὐκ ἔξεστʼ ἀκούειν τῶν λόγων.\nεὐφημία ʼστω, εὐφημία ʼστω. εὔχεσθε τοῖν\nΘεσμοφόροιν τῇ Δήμητρι καὶ τῇ Κόρῃ καὶ τῷ\nΠλούτῳ καὶ τῇ Καλλιγενείᾳ καὶ τῇ Κουροτρόφῳ\nτῇ Γῇ καὶ τῷ Ἑρμῇ καὶ Χάρισιν ἐκκλησίαν\nτήνδε καὶ σύνοδον τὴν νῦν κάλλιστα καὶ ἄριστα\nποιῆσαι, πολυωφελῶς μὲν πόλει τῇ Ἀθηναίων\nτυχηρῶς δʼ ἡμῖν αὐταῖς. καὶ τὴν δρῶσαν\nτήν τʼ ἀγορεύουσαν τὰ βέλτιστα περὶ τὸν δῆμον\nτὸν Ἀθηναίων καὶ τὸν τῶν γυναικῶν ταύτην\nνικᾶν. ταῦτʼ εὔχεσθε, καὶ ὑμῖν αὐταῖς τἀγαθά.\nἰὴ παιὼν ἰὴ παιών. χαίρωμεν.\nδεχόμεθα καὶ θεῶν γένος\nλιτόμεθα ταῖσδʼ ἐπʼ εὐχαῖς\nφανέντας ἐπιχαρῆναι.\nΖεῦ μεγαλώνυμε χρυσολύρα τε\nΔῆλον ὃς ἔχεις ἱεράν,\nκαὶ σὺ παγκρατὲς κόρα γλαυκῶπι\nχρυσόλογχε πόλιν οἰκοῦσα\nπεριμάχητον, ἐλθὲ δεῦρο.\nκαὶ πολυώνυμε θηροφόνη παῖ\nΛατοῦς χρυσώπιδος ἔρνος,\nσύ τε πόντιε σεμνὲ Πόσειδον\nἁλιμέδον προλιπὼν\nμυχὸν ἰχθυόεντʼ οἰστροδόνητον,\nΝηρέος ἐναλίου τε κόραι\nΝύμφαι τʼ ὀρείπλαγκτοι.\nχρυσέα τε φόρμιγξ\nἰαχήσειεν ἐπʼ εὐχαῖς\nἡμετέραις· τελέως δʼ\nἐκκλησιάσαιμεν Ἀθηναίων\nεὐγενεῖς γυναῖκες.\nεὔχεσθε τοῖς θεοῖσι τοῖς Ὀλυμπίοις\nκαὶ ταῖς Ὀλυμπίαισι καὶ τοῖς Πυθίοις\nκαὶ ταῖσι Πυθίαισι καὶ τοῖς Δηλίοις\nκαὶ ταῖσι Δηλίαισι τοῖς τʼ ἄλλοις θεοῖς,\nεἴ τις ἐπιβουλεύει τι τῷ δήμῳ κακὸν\nτῷ τῶν γυναικῶν ἢ ʼπικηρυκεύεται\nΕὐριπίδῃ Μήδοις τʼ ἐπὶ βλάβῃ τινὶ\nτῇ τῶν γυναικῶν, ἢ τυραννεῖν ἐπινοεῖ\nἢ τὸν τύραννον συγκατάγειν, ἢ παιδίον\nὑποβαλλομένης κατεῖπεν, ἢ δούλη τινὸς\nπροαγωγὸς οὖσʼ ἐνετρύλλισεν τῷ δεσπότῃ\nἢ πεμπομένη τις ἀγγελίας ψευδεῖς φέρει,\nἢ μοιχὸς εἴ τις ἐξαπατᾷ ψευδῆ λέγων\nκαὶ μὴ δίδωσιν ἃν ὑπόσχηταί ποτε,\nἢ δῶρά τις δίδωσι μοιχῷ γραῦς γυνή,\nἢ καὶ δέχεται προδιδοῦσʼ ἑταίρα τὸν φίλον,\nκεἴ τις κάπηλος ἢ καπηλὶς τοῦ χοῶς\nἢ τῶν κοτυλῶν τὸ νόμισμα διαλυμαίνεται,\nκακῶς ἀπολέσθαι τοῦτον αὐτὸν κᾠκίαν\nἀρᾶσθε, ταῖς δʼ ἄλλαισιν ὑμῖν τοὺς θεοὺς\nεὔχεσθε πάσαις πολλὰ δοῦναι κἀγαθά.\nξυνευχόμεσθα τέλεα μὲν\nπόλει τέλεα δὲ δήμῳ\nτάδʼ εὔγματα γενέσθαι,\nτὰ δʼ ἄρισθʼ ὅσαις προσήκει\nνικᾶν λεγούσαις· ὁπόσαι δʼ\nἐξαπατῶσιν παραβαίνουσί τε τοὺς\nὅρκους τοὺς νενομισμένους\nκερδῶν οὕνεκʼ ἐπὶ βλάβῃ,\nἢ ψηφίσματα καὶ νόμον\nζητοῦσʼ ἀντιμεθιστάναι,\nτἀπόρρητά τε τοῖσιν ἐχθροῖς\nτοῖς ἡμετέροις λέγουσʼ,\nἢ Μήδους ἐπάγουσι γῇ\nκερδῶν οὕνεκʼ ἐπὶ βλάβῃ,\nἀσεβοῦσιν ἀδικοῦσίν τε τὴν πόλιν.\nἀλλʼ ὦ παγκρατὲς\nΖεῦ ταῦτα κυρώσειας, ὥσθʼ\nἡμῖν θεοὺς παραστατεῖν\nκαίπερ γυναιξὶν οὔσαις.\nἄκουε πᾶς. ἔδοξε τῇ βουλῇ τάδε\nτῇ τῶν γυναικῶν· Τιμόκλειʼ ἐπεστάτει,\nΛύσιλλʼ ἐγραμμάτευεν, εἶπε Ζωστράτη·\nἐκκλησίαν ποιεῖν ἕωθεν τῇ μέσῃ\nτῶν Θεσμοφορίων, ᾗ μάλισθʼ ἡμῖν σχολή,\nκαὶ χρηματίζειν πρῶτα περὶ Εὐριπίδου,\nὅ τι χρὴ παθεῖν ἐκεῖνον· ἀδικεῖν γὰρ δοκεῖ\nἡμῖν ἁπάσαις. τίς ἀγορεύειν βούλεται;\nἐγώ.\nπερίθου νυν τόνδε πρῶτον πρὶν λέγειν.\nσίγα σιώπα, πρόσεχε τὸν νοῦν· χρέμπτεται γὰρ ἤδη\nὅπερ ποιοῦσʼ οἱ ῥήτορες. μακρὰν ἔοικε λέξειν.\nφιλοτιμίᾳ μὲν οὐδεμιᾷ μὰ τὼ θεὼ\nλέξουσʼ ἀνέστην ὦ γυναῖκες· ἀλλὰ γὰρ\nβαρέως φέρω τάλαινα πολὺν ἤδη χρόνον\nπροπηλακιζομένας ὁρῶς ἡμᾶς ὑπὸ\nΕὐριπίδου τοῦ τῆς λαχανοπωλητρίας\nκαὶ πολλὰ καὶ παντοῖʼ ἀκουούσας κακά.\nτί γὰρ οὗτος ἡμᾶς οὐκ ἐπισμῇ τῶν κακῶν;\nποῦ δʼ οὐχὶ διαβέβληχʼ, ὅπουπερ ἔμβραχυ\nεἰσὶν θεαταὶ καὶ τραγῳδοὶ καὶ χοροί,\nτὰς μοιχοτρόπους, τὰς ἀνδρεραστίας καλῶν,\nτὰς οἰνοπότιδας, τὰς προδότιδας, τὰς λάλους,\nτὰς οὐδὲν ὑγιές, τὰς μέγʼ ἀνδράσιν κακόν·\nὥστʼ εὐθὺς εἰσιόντες ἀπὸ τῶν ἰκρίων\nὑποβλέπουσʼ ἡμᾶς σκοποῦνταί τʼ εὐθέως\nμὴ μοιχὸς ἔνδον ᾖ τις ἀποκεκρυμμένος.\nδρᾶσαι δʼ ἔθʼ ἡμῖν οὐδὲν ὥσπερ καὶ πρὸ τοῦ\nἔξεστι· τοιαῦθʼ οὗτος ἐδίδαξεν κακὰ\nτοὺς ἄνδρας ἡμῶν· ὥστʼ ἐάνπερ τις πλέκῃ\nγυνὴ στέφανον, ἐρᾶν δοκεῖ· κἂν ἐκβάλῃ\nσκεῦός τι κατὰ τὴν οἰκίαν πλανωμένη,\nἁνὴρ ἐρωτᾷ, ʼτῷ κατέαγεν ἡ χύτρα;\nοὐκ ἔσθʼ ὅπως οὐ τῷ Κορινθίῳ ξένῳ.ʼ\nκάμνει κόρη τις, εὐθὺς ἁδελφὸς λέγει,\nτὸ χρῶμα τοῦτό μʼ οὐκ ἀρέσκει τῆς κόρης.\nεἶεν, γυνή τις ὑποβαλέσθαι βούλεται\nἀποροῦσα παίδων, οὐδὲ τοῦτʼ ἔστιν λαθεῖν.\nἅνδρες γὰρ ἤδη παρακάθηνται πλησίον·\nπρὸς τοὺς γέροντάς θʼ οἳ πρὸ τοῦ τὰς μείρακας\nἤγοντο, διαβέβληκεν, ὥστʼ οὐδεὶς γέρων\nγαμεῖν ἐθέλει γυναῖκα διὰ τοὔπος τοδὶ\nδέσποινα γὰρ γέροντι νυμφίῳ γυνή.\nεἶτα διὰ τοῦτον ταῖς γυναικωνίτισιν\nσφραγῖδας ἐπιβάλλουσιν ἤδη καὶ μοχλοὺς\nτηροῦντες ἡμᾶς, καὶ προσέτι Μολοττικοὺς\nτρέφουσι μορμολυκεῖα τοῖς μοιχοῖς κύνας.\nκαὶ ταῦτα μὲν ξυγγνώσθʼ. ἃ δʼ ἦν ἡμῖν πρὸ τοῦ\nαὐταῖς ταμιεῦσαι καὶ προαιρούσαις λαθεῖν\nἄλφιτον ἔλαιον οἶνον, οὐδὲ ταῦτʼ ἔτι\nἔξεστιν. οἱ γὰρ ἄνδρες ἤδη κλῄδια\nαὐτοὶ φοροῦσι κρυπτὰ κακοηθέστατα\nΛακωνίκʼ ἄττα, τρεῖς ἔχοντα γομφίους.\nπρὸ τοῦ μὲν οὖν ἦν ἀλλʼ ὑποῖξαι τὴν θύραν\nποιησαμέναισι δακτύλιον τριωβόλου,\nνῦν δʼ οὗτος αὐτοὺς ᾡκότριψ Εὐριπίδης\nἐδίδαξε θριπήδεστʼ ἔχειν σφραγίδια\nἐξαψαμένους. νῦν οὖν ἐμοὶ τούτῳ δοκεῖ\nὄλεθρόν τινʼ ἡμᾶς κυρκανᾶν ἁμωσγέπως,\nἢ φαρμάκοισιν ἢ μιᾷ γέ τῳ τέχνῃ,\nὅπως ἀπολεῖται. ταῦτʼ ἐγὼ φανερῶς λέγω,\nτὰ δʼ ἄλλα μετὰ τῆς γραμματέως συγγράψομαι.\nοὔπω ταύτης ἤκουσα\nπολυπλοκωτέρας γυναικὸς\nοὐδὲ δεινότερον λεγούσης.\nπάντα γὰρ λέγει δίκαια,\n†πάσας δʼ ἰδέας ἐξήτασεν,\nπάντα δʼ ἐβάστασεν φρενὶ πυκνῶς τε†\nποικίλους λόγους ἀνηῦρεν\nεὖ διεζητημένους·\nὥστʼ ἂν εἰ λέγοι παρʼ αὐτὴν\nΞενοκλέης ὁ Καρκίνου, δοκεῖν\nἂν αὐτόν, ὡς ἐγᾦμαι,\nπᾶσιν ὑμῖν\nἄντικρυς μηδὲν λέγειν.\nὀλίγων ἕνεκα καὐτὴ παρῆλθον ῥημάτων.\nτὰ μὲν γὰρ ἄλλʼ αὕτη κατηγόρηκεν εὖ·\nἃ δʼ ἐγὼ πέπονθα, ταῦτα λέξαι βούλομαι.\nἐμοὶ γὰρ ἁνὴρ ἀπέθανεν μὲν ἐν Κύπρῳ\nπαιδάρια πέντε καταλιπών, ἁγὼ μόλις\nστεφανηπλοκοῦσʼ ἔβοσκον ἐν ταῖς μυρρίναις.\nτέως μὲν οὖν ἀλλʼ ἡμικάκως ἐβοσκόμην·\nνῦν δʼ οὗτος ἐν ταῖσιν τραγῳδίαις ποιῶν\nτοὺς ἄνδρας ἀναπέπεικεν οὐκ εἶναι θεούς·\nὥστʼ οὐκέτʼ ἐμπολῶμεν οὐδʼ εἰς ἥμισυ.\nνῦν οὖν ἁπάσαισιν παραινῶ καὶ λέγω\nτοῦτον κολάσαι τὸν ἄνδρα πολλῶν οὕνεκα·\nἄγρια γὰρ ἡμᾶς ὦ γυναῖκες δρᾷ κακά,\nἅτʼ ἐν ἀγρίοισι τοῖς λαχάνοις αὐτὸς τραφείς.\nἀλλʼ εἰς ἀγορὰν ἄπειμι· δεῖ γὰρ ἀνδράσιν\nπλέξαι στεφάνους συνθηματιαίους εἴκοσιν.\nἕτερον αὖ τι λῆμα τοῦτο\nκομψότερον ἔτʼ ἢ τὸ πρότερον\nἀναπέφηνεν.\nοἷα κατεστωμύλατο\nοὐκ ἄκαιρα, φρένας ἔχουσα\nκαὶ πολύπλοκον νόημʼ, οὐδʼ\nἀσύνετʼ ἀλλὰ πιθανὰ πάντα.\nδεῖ δὲ ταύτης τῆς ὕβρεως ἡμῖν\nτὸν ἄνδρα\nπεριφανῶς δοῦναι δίκην.\nτὸ μὲν ὦ γυναῖκες ὀξυθυμεῖσθαι σφόδρα\nΕὐριπίδῃ, τοιαῦτʼ ἀκουούσας κακά,\nοὐ θαυμάσιόν ἐστʼ, οὐδʼ ἐπιζεῖν τὴν χολήν.\nκαὐτὴ γὰρ ἔγωγʼ, οὕτως ὀναίμην τῶν τέκνων,\nμισῶ τὸν ἄνδρʼ ἐκεῖνον, εἰ μὴ μαίνομαι.\nὅμως δʼ ἐν ἀλλήλαισι χρὴ δοῦναι λόγον·\nαὐταὶ γάρ ἐσμεν, κοὐδεμίʼ ἔκφορος λόγου.\nτί ταῦτʼ ἔχουσαι ʼκεῖνον αἰτιώμεθα\nβαρέως τε φέρομεν, εἰ δύʼ ἡμῶν ἢ τρία\nκακὰ ξυνειδὼς εἶπε δρώσας μυρία;\nἐγὼ γὰρ αὐτὴ πρῶτον, ἵνα μἄλλην λέγω,\nξύνοιδʼ ἐμαυτῇ πολλὰ δείνʼ· ἐκεῖνο δʼ οὖν\nδεινότατον, ὅτε νύμφη μὲν ἦν τρεῖς ἡμέρας,\nὁ δʼ ἀνὴρ παρʼ ἐμοὶ καθηῦδεν· ἦν δέ μοι φίλος,\nὅσπερ με διεκόρησεν οὖσαν ἑπτέτιν.\nοὖτος πόθῳ μου ʼκνυεν ἐλθὼν τὴν θύραν·\nκᾆτʼ εὐφὺς ἔγνων· εἶτα καταβαίνω λάθρᾳ.\nὁ δʼ ἀνὴρ ἐρωτᾷ ποῖ σὺ καταβαίνεις; ὅποι;\nστρόφος μʼ ἔχει τὴν γαστέρ ὦνερ κὠδύνη·\nἐς τὸν κοπρῶνʼ οὖν ἔρχομαι.βάδιζέ νυν·\nκᾆθʼ ὁ μὲν ἔτριβε κεδρίδας ἄννηθον σφάκον·\nἐγὼ δὲ καταχέασα τοῦ στροφέως ὕδωρ\nἐξῆλθον ὡς τὸν μοιχόν· εἶτʼ ἠρειδόμην\nπαρὰ τὸν Ἀγυιᾶ κύβδʼ ἐχομένη τῆς δάφνης.\nταῦτʼ οὐδεπώποτʼ εἶφʼ, ὁρᾶτʼ, Εὐριπίδης·\nοὐδʼ ὡς ὑπὸ τῶν δούλων τε κὠρεωκόμων\nσποδούμεθʼ, ἢν μὴ ʼχωμεν ἕτερον, οὐ λέγει·\nοὐδʼ ὡς ὅταν μάλισθʼ ὑπό του ληκώμεθα\nτὴν νύχθʼ, ἕωθεν σκόροδα διαμασώμεθα,\nἵνʼ ὀσφρόμενος ἁνὴρ ἀπὸ τείχους εἰσιὼν\nμηδὲν κακὸν δρᾶν ὑποτοπῆται. ταῦθʼ, ὁρᾷς,\nοὐπώποτʼ εἶπεν. εἰ δὲ Φαίδραν λοιδορεῖ,\nἡμῖν τί τοῦτʼ ἔστʼ; οὐδʼ ἐκεῖνʼ εἴρηκέ πω,\nὡς ἡ γυνὴ δεικνῦσα τἀνδρὶ τοὔγκυκλον\n†ὑπʼ αὐγὰς † οἷόν ἐστιν, ἐγκεκαλυμμένον\nτὸν μοιχὸν ἐξέπεμψεν, οὐκ εἴρηκέ πω.\nἑτέραν δʼ ἐγᾦδʼ ἣ ʼφασκεν ὠδίνειν γυνὴ\nδέχʼ ἡμέρας, ἔως ἐπρίατο παιδίον·\nὁ δʼ ἀνὴρ περιέτρεχʼ ὠκυτόκιʼ ὠνούμενος·\nτὸ δʼ εἰσέφερε γραῦς ἐν χύτρᾳ τὸ παιδίον,\nἵνα μὴ βό η, κηρίῳ βεβυσμένον·\nεἶθʼ ὡς ἔνευσεν ἡ φέρουσʼ, εὐθὺς βοᾷ,\nἄπελθʼ ἄπελθʼ, ἤδη γὰρ ὦνέρ μοι δοκῶ\nτέξειν. τὸ γὰρ ἦτρον τῆς χύτρας ἐλάκτισεν·\nχὠ μὲν γεγηθὼς ἔτρεχεν, ἡ δʼ ἐξέσπασεν\nἐκ τοῦ στόματος τοῦ παιδίου, τὸ δʼ ἀνέκραγεν.\nεἶθʼ ἡ μιαρὰ γραῦς, ἣ ʼφερεν τὸ παιδίον,\nθεῖ μειδιῶσα πρὸς τὸν ἄνδρα καὶ λέγει,\nλέων λέων σοι γέγονεν, αὔτʼ ἔκμαγμα σόν,\nτά τʼ ἄλλʼ ἁπαξάπαντα καὶ τὸ πόσθιον\nτῷ σῷ προσόμοιον, στρεβλὸν ὥσπερ κύτταρον.\nταῦτʼ οὐ ποιοῦμεν τὰ κακά; νὴ τὴν Ἄρτεμιν\nἡμεῖς γε. κᾆτʼ Εὐριπίδῃ θυμούμεθα,\nοὐδὲν παθοῦσαι μεῖζον ἢ δεδράκαμεν;\nτουτὶ μέντοι θαυμαστόν,\nὁπόθεν ηὑρέθη τὸ χρῆμα,\nχἤτις ἐξέθρεψε χώρα\nτήνδε τὴν θρασεῖαν οὕτω.\nτάδε γὰρ εἰπεῖν τὴν πανοῦργον\nκατὰ τὸ φανερὸν ὧδʼ ἀναιδῶς\nοὐκ ἂν ᾠόμην ἐν ἡμῖν\nοὐδὲ τολμῆσαί ποτʼ ἄν.\nἀλλʼ ἅπαν γένοιτʼ ἂν ἤδη·\nτὴν παροιμίαν δʼ ἐπαινῶ\nτὴν παλαιάν· ὑπὸ λίθῳ γὰρ\nπαντί νου χρὴ\nμὴ δάκῃ ῥητωρ ἀθρεῖν.\nἀλλʼ οὐ γάρ ἐστι τῶν ἀναισχύτων φύσει γυναικῶν\nοὐδὲν κάκιον εἰς ἄπαντα πλὴν ἄρʼ εἰ γυναῖκες.\nοὔ τοι μὰ τὴν Ἄγλαυρον ὦ γυναῖκες εὖ φρονεῖτε,\nἀλλʼ ἢ πεφάρμαχθʼ ἢ κακόν τι μέγα πεπόνθατʼ ἄλλο,\nταύτην ἐῶσαι τὴν φθόρον τοιαῦτα περιυβρίζειν\nἡμᾶς ἁπάσας. εἰ μὲν οἶν τις ἔστιν· εἰ δὲ μή, ἡμεῖς\nαὐταί τε καὶ τὰ δουλάρια τέφραν ποθὲν λαβοῦσαι\nταύτης ἀποψιλώσομεν τὸν χοῖρον, ἵνα διδαχθῇ\nγυνὴ γυναῖκας οὖσα μὴ κακῶς λέγειν τὸ λοιπόν.\nμὴ δῆτα τόν γε χοῖρον ὦ γυναῖκες. εἰ γὰρ οὔσης\nπαρρησίας κἀξὸν λέγειν ὅσαι πάρεσμεν ἀσταί,\nεἶτʼ εἶπον ἁγίγνωσκον ὑπὲρ Εὐριπίδου δίκαια,\nδιὰ τοῦτο τιλλομένην με δεῖ δοῦναι δίκην ὑφʼ ὑμῶν;\nοὐ γάρ σε δεῖ δοῦναι δίκην; ἥτις μόνη τέτληκας\nὑπὲρ ἀνδρὸς ἀντειπεῖν, ὃς ἡμᾶς πολλὰ κακὰ δέδρακεν\nἐπίτηδες εὑρίσκων λόγους, ὅπου γυνὴ πονηρὰ\nἐγένετο, Μελανίππας ποιῶν Φαίδρας τε· Πηνελόπην δὲ\nοὐπώποτʼ ἐποίησʼ, ὅτι γυνὴ σώφρων ἔδοξεν εἶναι.\nἐγὼ γὰρ οἶδα ταἴτιον. Μίαν γὰρ οὐκ ἂν εἴποις\nτῶν νῦν γυναικῶν Πηνελόπην, Παίδρας δʼ ἁπαξαπάσας.\nἀκούετʼ ὦ γυναῖκες οἷʼ εἴρηκεν ἡ πανοῦργος\nἡμᾶς ἁπάσας αὖθις αὖ.\nκαὶ νὴ Δίʼ οὐδέπω γε\nεἴρηχʼ ὅσα ξύνοιδʼ· ἐπεὶ βούλεσθε πλείονʼ εἴπω;\nἀλλʼ οὐκ ἂν ἔτʼ ἔχοις· ὅσα γὰρ ᾔδησθʼ ἐξέχεας ἅπαντα.\nμὰ Δίʼ οὐδέπω τὴν μυριοστὴν μοῖραν ὧν ποιοῦμεν.\nἐπεὶ τάδʼ οὐκ εἴρηχʼ, ὁρᾷς, ὡς στλεγγίδας λαβοῦσαι\nἔπειτα σιφωνίζομεν τὸν οἶνον.\nἐπιτριβείης.\nὥς τʼ αὖ τὰ κρέʼ ἐξ Ἀπατουρίων ταῖς μαστροποῖς διδοῦσαι\nἔπειτα τὴν γαλῆν φαμεν—\nτάλαινʼ ἐγώ· φλυαρεῖς.\nοὐδʼ ὡς τὸν ἄνδρα τῷ πελέκει γυνὴ κατεσπόδησεν,\nοὐκ εἶπον· οὐδʼ ὡς φαρμάκοις ἑτέρα τὸν ἄνδρʼ ἔμηνεν,\nοὐδʼ ὡς ὑπὸ τῇ πυέλῳ κατώρυξέν ποτʼ—\nἐξόλοιο.\nἁχαρνικὴ τὸν πατέρα.\nταυτὶ δῆτʼ ἀνέκτʼ ἀκούειν;\nοὐδʼ ὡς σὺ τῆς δούλης τεκούσης ἄρρεν εἶτα σαυτῇ\nτοῦθʼ ὑπεβάλου, τὸ σὸν δὲ θυγάτριον παρῆκας αὐτῇ.\nοὔ τοι μὰ τὼ θεὼ σὺ καταπροίξει λέγουσα ταυτί,\nἀλλʼ ἐκποκιῶ σου τὰς ποκάδας.\nοὐ δὴ μὰ Δία σύ γʼ ἅψει.\nκαὶ μὴν ἰδού.\nκαὶ μὴν ἰδού.\nλαβὲ θοἰμάτιον Φιλίστη.\nπρόσθες μόνον, κἀγώ σε νὴ τὴν Ἄρτεμιν—\nτί δράσεις;\nτὸν σησαμοῦνθʼ ὃν κατέφαγες, τοῦτον χεσεῖν ποιήσω.\nπαύσασθε λοιδορούμεναι· καὶ γὰρ γυνή τις ἡμῖν\nἐσπουδακυῖα προστρέχει. πρὶν οὖν ὁμοῦ γενέσθαι,\nσιγᾶθʼ, ἵνʼ αὐτῆς κοσμίως πυθώμεθʼ ἅττα λέξει.\nφίλαι γυναῖκες ξυγγενεῖς τοὐμοῦ τρόπου·\nὅτι μὲν φίλος εἴμʼ ὑμῖν, ἐπίδηλος ταῖς γνάθοις·\nγυναικομανῶ γὰρ προξενῶ θʼ ὑμῶν ἀεί.\nκαὶ νῦν ἀκούσας πρᾶγμα περὶ ὑμῶν μέγα\nὀλίγῳ τι πρότερον κατʼ ἀγορὰν λαλούμενον,\nἥκω φράσων τοῦτʼ ἀγγελῶν θʼ ὑμῖν, ἵνα\nσκοπῆτε καὶ τηρῆτε μὴ καὶ προσπέσῃ\nὑμῖν ἀφάρκτοις πρᾶγμα δεινὸν καὶ μέγα.\nτί δʼ ἔστιν ὦ παῖ; παῖδα γάρ σʼ εἰκὸς καλεῖν,\nἕως ἂν οὕτως τὰς γνάθους ψιλὰς ἔχῃς.\nΕὐριπίδην φάσʼ ἄνδρα κηδεστήν τινα\nαὑτοῦ γέροντα δεῦρʼ ἀναπέμψαι τήμερον.\nπρὸς ποῖον ἔργον ἢ τίνος γνώμης χάριν;\nἵνʼ ἅττα βουλεύοισθε καὶ μέλλοιτε δρᾶν,\nἐκεῖνος εἴη τῶν λόγων κατάσκοπος.\nκαὶ πῶς λέληθεν ἐν γυναιξὶν ὢν ἀνήρ;\nἀφηῦσεν αὐτὸν κἀπέτιλʼ Εὐριπίδης\nκαὶ τἄλλʼ ἅπανθʼ ὥσπερ γυναῖκʼ ἐσκεύασεν.\nπείθεσθε τούτῳ ταῦτα; τίς δʼ οὕτως ἀνὴρ\nἠλίθιος ὅστις τιλλόμενος ἠνείχετο;\nοὐκ οἴομαι ʼγωγʼ ὦ πολυτιμήτω θεώ.\nληρεῖς· ἐγὼ γὰρ οὐκ ἂν ἦλθον ἀγγελῶν,\nεἰ μὴ ʼπεπύσμην ταῦτα τῶν σάφʼ εἰδότων.\nτὸ πρᾶγμα τουτὶ δεινὸν εἰσαγγέλλεται.\nἀλλʼ ὦ γυναῖκες οὐκ ἐλινύειν ἐχρῆν,\nἀλλὰ σκοπεῖν τὸν ἄνδρα καὶ ζητεῖν ὅπου\nλέληθεν ἡμᾶς κρυπτὸς ἐγκαθήμενος.\nκαὶ σὺ ξυνέξευρʼ αὐτόν, ὡς ἂν τὴν χάριν\nταύτην τε κἀκείνην ἔχῃς ὦ πρόξενε.\nφέρʼ ἴδω· τίς ἡ πρώτη σύ;\nποῖ τις τρέψεται;\nζητητέαι γάρ ἐστε.\nκακοδαίμων ἐγώ.\nἔμʼ ἥτις εἴμʼ ἤρου; Κλεωνύμου γυνή.\nγιγνώσκεθʼ ὑμεῖς ἥτις ἔσθʼ ἥδʼ ἡ γυνή;\nγιγνώσκομεν δῆτʼ. ἀλλὰ τὰς ἄλλας ἄθρει.\nἡδὶ δὲ δὴ τίς ἐστιν ἡ τὸ παιδίον\nἔχουσα;\nτίτθη νὴ Δίʼ ἐμή.\nδιοίχομαι.\nαὕτη σὺ ποῖ στρέφει; μένʼ αὐτοῦ. τί τὸ κακόν;\nἔασον οὐρῆσαί μʼ.\nἀναίσχυντός τις εἶ.\nσὺ δʼ οὖν ποίει τοῦτʼ. ἀναμενῶ γὰρ ἐνθάδε.\nἀνάμενε δῆτα καὶ σκόπει γʼ αὐτὴν σφόδρα·\nμόνην γὰρ αὐτὴν ὦνερ οὐ γιγνώσκομεν.\nπολύν γε χρόνον οὐρεῖς σύ.\nνὴ Δίʼ ὦ μέλε·\nστραγγουριῶ γάρ· ἐχθὲς ἔφαγον κάρδαμα.\nτί καρδαμίζεις; οὐ βαδιεῖ δεῦρʼ ὡς ἐμέ;\nτί δῆτά μʼ ἕλκεις ἀσθενοῦσαν;\nεἰπέ μοι,\nτίς ἔστʼ ἀνήρ σοι;\nτὸν ἐμὸν ἄνδρα πυνθάνει;\nτὸν δεῖνα γιγνώσκεις, τὸν ἐκ Κοθωκιδῶν;\nτὸν δεῖνα; ποῖον;\nἔσθʼ ὁ δεῖνʼ, ὃς καί ποτε\nτὸν δεῖνα τὸν τοῦ δεῖνα—\nληρεῖν μοι δοκεῖς.\nἀνῆλθες ἤδη δεῦρο πρότερον;\nνὴ Δία\nὁσέτη γε.\nκαὶ τίς σοὐστὶ συσκηνήτρια;\nἡ δεῖνʼ ἔμοιγʼ.\nοἴμοι τάλας, οὐδὲν λέγεις.\nἄπελθʼ. ἐγὼ γὰρ βασανιῶ ταύτην καλῶς\nἐκ τῶν ἱερῶν τῶν πέρυσι· σὺ δʼ ἀπόστηθί μοι,\nἵνα μὴ ʼπακούσῃς ὢν ἀνήρ. σὺ δʼ εἰπέ μοι\nὅ τι πρῶτον ἡμῖν τῶν ἱερῶν ἐδείκνυτο.\nφέρʼ ἴδω, τί μέντοι πρῶτον ἦν; ἐπίνομεν.\nτί δὲ μετὰ τοῦτο δεύτερον;\nπροὐπίνομεν.\nταυτὶ μὲν ἤκουσάς τινος· τί δαὶ τρίτον;\nσκάφιον Ξένυλλʼ ᾔτησεν· οὐ γὰρ ἦν ἀμίς.\nοὐδὲν λέγεις. δεῦρʼ ἐλθὲ δεῦρʼ ὦ Κλείσθενες·\nὅδʼ ἐστὶν ἁνὴρ ὃν λέγεις.\nτί οὖν ποιῶ;\nἀπόδυσον αὐτόν· οὐδὲν ὑγιὲς γὰρ λέγει.\nκἄπειτʼ ἀποδύσετʼ ἐννέα παίδων μητέρα;\nχάλα ταχέως τὸ στρόφιον ὦναίσχυντε σύ.\nὡς καὶ στιβαρά τις φαίνεται καὶ καρτερά·\nκαὶ νὴ Δία τιτθούς γʼ ὥσπερ ἡμεῖς οὐκ ἔχει.\nστερίφη γάρ εἰμι κοὐκ ἐκύησα πώποτε.\nνῦν· τότε δὲ μήτηρ ἦσθα παίδων ἐννέα.\nἀνίστασʼ ὀρθός. ποῖ τὸ πέος ὠθεῖς κάτω;\nτοδὶ διέκυψε καὶ μάλʼ εὔχρων ὦ τάλαν.\nκαὶ ποῦ ʼστιν;\nαὖθις ἐς τὸ πρόσθεν οἴχεται.\nοὐκ ἐνγεταυθί.\nμἀλλὰ δεῦρʼ ἥκει πάλιν.\nἰσθμόν τινʼ ἔχεις ὦνθρωπʼ· ἄνω τε καὶ κάτω\nτὸ πέος διέλκεις πυκνότερον Κορινθίων.\nὦ μιαρὸς οὗτος· ταῦτʼ ἄρʼ ὑπὲρ Εὐριπίδου\nἡμῖν ἐλοιδορεῖτο.\nκακοδαίμων ἐγώ,\nεἰς οἷʼ ἐμαυτὸν εἰσεκύλισα πράγματα.\nἄγε δὴ τί δρῶμεν;\nτουτονὶ φυλάττετε\nκαλῶς, ὅπως μὴ διαφυγὼν οἰχήσεται·\nἐγὼ δὲ ταῦτα τοῖς πρυτάνεσιν ἀγγελῶ.\nἡμᾶς τοίνυν μετὰ τοῦτʼ ἤδη τὰς λαμπάδας ἁψαμένας χρὴ\nξυζωσαμένας εὖ κἀνδρείως τῶν θʼ ἱματίων ἀποδύσας\nζητεῖν, εἴ που κἄλλος τις ἀνὴρ ἀνελήλυθε, καὶ περιθρέξαι\nτὴν πύκνα πᾶσαν καὶ τὰς σκηνὰς καὶ τὰς διόδους διαθρῆσαι.\nεἶα δὴ πρώτιστα μὲν χρὴ κοῦφον ἐξορμᾶν πόδα\nκαὶ διασκοπεῖν σιωπῇ πανταχῇ· μόνον δὲ χρὴ\nμὴ βραδύνειν, ὡς ὁ καιρός ἐστι μὴ μέλλειν ἔτι,\nἀλλὰ τὴν πρώτην τρέχειν χρῆν ὡς τάχιστʼ ἤδη κύκλῳ.\nεἶά νυν ἴχνευε καὶ μάτευε ταχὺ πάντʼ,\nεἴ τις ἐν τόποις ἑδραῖος\nἄλλος αὖ λέληθεν ὤν.\nπανταχῇ δὲ ῥῖψον ὄμμα,\nκαὶ τὰ τῇδε καὶ τὰ δεῦρο\nπάντʼ ἀνασκόπει καλῶς.\nἢν γάρ με λάθῃ δράσας ἀνόσια,\nδώσει τε δίκην καὶ πρὸς τούτῳ\nτοῖς ἄλλοις ἀνδράσιν ἔσται\nπαράδειγμʼ ὕβρεως ἀδίκων τʼ ἔργων\nἀθέων τε τρόπων·\nφήσει δʼ εἶναί τε θεοὺς φανερῶς,\nδείξει τʼ ἤδη\nπᾶσιν ἀνθρώποις σεβίζειν δαίμονας\n†δικαίως τʼ ἐφέποντας † ὅσια καὶ νόμιμα\nμηδομένους ποιεῖν ὅ τι καλῶς ἔχει.\nκἂν μὴ ποιῶσι ταῦτα τοιάδʼ ἔσται·\nαὐτῶν ὅταν ληφθῇ τις ἀνόσιόν τι δρῶν,\n†μανίαισ† φλέγων λύσσῃ παράκοπος,\n†εἴ τι δρῴη†\nπᾶσιν ἐμφανὴς ὁρᾶν ἔσται γυναιξὶ καὶ βροτοῖσιν,\nὅτι τά τε παράνομα τά τʼ ἀνόσια παρὼν\nθεὸς ἀποτίνεται.\nἀλλʼ ἔοιχʼ ἡμῖν ἅπαντά τως διεσκέφθαι καλῶς.\nοὐχ ὁρῶμεν γοῦν ἔτʼ ἄλλον οὐδένʼ ἐγκαθήμενον.\nἆ ποῖ σὺ φεύγεις; οὗτος οὗτος οὐ μενεῖς;\nτάλαινʼ ἐγὼ τάλαινα, καὶ τὸ παιδίον\nἐξαρπάσας μοι φροῦδος ἀπὸ τοῦ τιτθίου.\nκέκραχθι· τοῦτο δʼ οὐδέποτε σὺ ψωμιεῖς,\nἢν μή μʼ ἀφῆτʼ· ἀλλʼ ἐνθάδʼ ἐπὶ τῶν μηρίων\nπληγὲν μαχαίρᾳ τῇδε φοινίας φλέβας\nκαθαιματώσει βωμόν.\nὦ τάλαινʼ ἐγώ.\nγυναῖκες, οὐκ ἀρήξετʼ; οὐ πολλὴν βοὴν\nστήσεσθε καὶ τροπαῖον, ἀλλὰ τοῦ μόνου\nτέκνου με περιόψεσθʼ ἀποστερουμένην;\nἔα ἔα.\nὦ πότνιαι Μοῖραι τί τόδε δέρκομαι\nνεοχμὸν αὖ τέρας;\nὡς ἅπαντʼ ἄρʼ ἐστὶ τόλμης μεστὰ κἀναισχυντίας.\nοἷον αὖ δέδρακεν ἔργον, οἷον αὖ φίλαι τόδε.\nοἷον ὑμῶν ἐξαράξω τὴν ἄγαν αὐθαδίαν.\nταῦτα δῆτʼ οὐ δεινὰ πράγματʼ ἐστὶ καὶ περαιτέρω;\nδεινὰ δῆθʼ, ὅστις γʼ ἔχει μου ʼξαρπάσας τὸ παιδίον.\nτί ἂν οὖν εἴποι πρὸς ταῦτά τις, ὅτε\nτοιαῦτα ποιῶν ὅδʼ ἀναισχυντεῖ;\nκοὔπω μέντοι γε πέπαυμαι.\nἀλλʼ οὖν ἥκεις γʼ ὅθεν οὐ φαύλως γʼ\nἀποδρὰς λέξεις\nοἷον δράσας διέδυς ἔργον,\nλήψει δὲ κακόν.\nτοῦτο μέντοι μὴ γένοιτο μηδαμῶς, ἀπεύχομαι.\nτίς οὖν σοι, τίς ἂν σύμμαχος ἐκ θεῶν\nἀθανάτων ἔλθοι ξὺν ἀδίκοις ἔργοις;\nμάτην λαλεῖτε· τὴν δʼ ἐγὼ οὐκ ἀφήσω.\nἀλλʼ οὐ μὰ τὼ θεὼ τάχʼ οὐ χαίρων ἴσως\nἐνυβριεῖς λόγους λέξεις τʼ ἀνοσίους\nἐπʼ ἀθέοις ἔργοις·\nκαὶ γὰρ ἀνταμειψόμεσθά σʼ ὥσπερ εἰκὸς ἀντὶ τῶνδε.\nτάχα δὲ μεταβαλοῦσʼ ἐπὶ κακὸν ἑτερότροπον\nἐπέχει τύχη.\nἀλλὰ τάσδε μὲν λαβεῖν χρῆν σʼ ἐκφέρειν τε τῶν ξύλων,\nκαὶ καταίθειν τὸν πανοῦργον πυρπολεῖν θʼ ὅσον τάχος.\nἴωμεν ἐπὶ τὰς κληματίδας ὦ Μανία.\nκἀγώ σʼ ἀποδείξω θυμάλωπα τήμερον.\nὕφαπτε καὶ κάταιθε· σὺ δὲ τὸ Κρητικὸν\nἀπόδυθι ταχέως· τοῦ θανάτου δʼ ὦ παιδίον\nμόνην γυναικῶν αἰτιῶ τὴν μητέρα.\nτουτὶ τί ἔστιν; ἀσκὸς ἐγένεθʼ ἡ κόρη\nοἴνου πλέως καὶ ταῦτα Περσικὰς ἔχων.\nὦ θερμόταται γυναῖκες, ὦ ποτίσταται\nκἀκ παντὸς ὑμεῖς μηχανώμεναι πιεῖν,\nὦ μέγα καπήλοις ἀγαθὸν ἡμῖν δʼ αὖ κακόν,\nκακὸν δὲ καὶ τοῖς σκευαρίοις καὶ τῇ κρόκῃ.\nπαράβαλλε πολλὰς κληματίδας ὦ Μανία.\nπαράβαλλε δῆτα· σὺ δʼ ἀπόκριναί μοι τοδί,\nτουτὶ τεκεῖν φῄς;\nκαὶ δέκα μῆνας αὔτʼ ἐγὼ\nἤνεγκον.\nἤνεγκας σύ;\nνὴ τὴν Ἄρτεμιν.\nπρικότυλον ἢ πῶς; εἰπέ μοι.\nτί μʼ ἠργάσω;\nἀπέδυσας ὦναίσχυντέ μου τὸ παιδίον\nτυννοῦτον ὄν.\nτυννοῦτο;\nμικρὸν νὴ Δία.\nπόσʼ ἔτη δὲ γέγονε; τρεῖς Χοᾶς ἢ τέτταρας;\nσχεδὸν τοσοῦτον χὤσον ἐκ Διονυσίων.\nἀλλʼ ἀπόδος αὐτό.\nμὰ τὸν Ἀπόλλω τουτονί.\nἐμπρήσομεν τοίνυν σε.\nπάνυ γʼ ἐμπίμπρατε·\nαὕτη δʼ ἀποσφαγήσεται μάλʼ αὐτίκα.\nμὴ δῆθʼ, ἱκετεύω σʼ· ἀλλʼ ἔμʼ ὅ τι χρῄζεις ποίει\nὑπέρ γε τούτου.\nφιλότεκνός τις εἶ φύσει.\nἀλλʼ οὐδὲν ἧττον ἥδʼ ἀποσφαγήσεται\nοἴμοι τέκνον. δός μοι σφαγεῖον Μανία,\nἵνʼ οὖν τό γʼ αἷμα τοῦ τέκνου τοὐμοῦ λάβω.\nὕπεχʼ αὐτό, χαριοῦμαι γὰρ ἕν γε τοῦτό σοι.\nκακῶς ἀπόλοιʼ, ὡς φθονερὸς εἶ καὶ δυσμενής.\nτουτὶ τὸ δέρμα τῆς ἱερείας γίγνεται.\nτί τῆς ἱερείας γίγνεται;\nτουτί. λαβέ.\nταλαντάτη Μίκκα τίς ἐξεκόρησέ σε;\nτίς τὴν ἀγαπητὴν παῖδά σοὐξῃρήσατο;\nὁ πανοῦργος οὗτος. ἀλλʼ ἐπειδήπερ πάρει,\nφύλαξον αὐτόν, ἵνα λαβοῦσα Κλεισθένη\nτοῖσιν πρυτάνεσιν ἃ πεποίηχʼ οὗτος φράσω.\nἄγε δὴ τίς ἔσται μηχανὴ σωτηρίας;\nτίς πεῖρα, τίς ἐπίνοιʼ; ὁ μὲν γὰρ αἴτιος\nκἄμʼ ἐσκυλίσας ἐς τοιαυτὶ πράγματα\nοὐ φαίνεταί πω. φέρε τίνʼ οὖν ἂν ἄγγελον\nπέμψαιμʼ ἐπʼ αὐτόν; οἶδʼ ἐγὼ καὶ δὴ πόρον\nἐκ τοῦ Παλαμήδους· ὡς ἐκεῖνος, τὰς πλάτας\nῥίψω γράφων. ἀλλʼ οὐ πάρεισιν αἱ πλάται.\nπόθεν οὖν γένοιντʼ ἄν μοι πλάται πόθεν; πόθεν;\nτί δʼ ἂν εἰ ταδὶ τἀγάλματʼ ἀντὶ τῶν πλατῶν\nγράφων διαρρίπτοιμι; βέλτιον πολύ.\nξύλον γέ τοι καὶ ταῦτα κἀκεῖνʼ ἦν ξύλον.\nὦ χεῖρες ἐμαὶ\nἐγχειρεῖν χρῆν ἔργῳ πορίμῳ.\nἄγε δὴ πινάκων ξεστῶν δέλτοι,\nδέξασθε σμίλης ὁλκοὺς\nκήρυκας ἐμῶν μόχθων· οἴμοι\nτουτὶ τὸ ῥῶ μοχθηρόν·\nχώρει χώρει. ποίαν αὔλακα;\nβάσκετʼ ἐπείγετε πάσας καθʼ ὁδοὺς\nκείνᾳ ταύτᾳ· ταχέως χρή.\nἡμεῖς τοίνυν ἡμᾶς αὐτὰς εὖ λέξωμεν παραβᾶσαι,\nκαίτοι πᾶς τις τὸ γυναικεῖον φῦλον κακὰ πόλλʼ ἀγορεύει,\nὡς πᾶν ἐσμὲν κακὸν ἀνθρώποις κἀξ ἡμῶν ἐστιν ἅπαντα,\nἔριδες νείκη στάσις ἀργαλέα λύπη πόλεμος. φέρε δή νυν,\nεἰ κακόν ἐσμεν, τί γαμεῖθʼ ἡμᾶς, εἴπερ ἀληθῶς κακόν ἐσμεν,\nκἀπαγορεύετε μήτʼ ἐξελθεῖν μήτʼ ἐκκύψασαν ἁλῶναι,\nἀλλʼ οὑτωσὶ πολλῇ σπουδῇ τὸ κακὸν βούλεσθε φυλάττειν;\nκἂν ἐξέλθῃ τὸ γύναιόν ποι, κᾆθʼ εὕρητʼ αὐτὸ θύρασιν,\nμανίας μαίνεσθʼ, οὓς χρῆν σπένδειν καὶ χαίρειν, εἴπερ ἀληθῶς\nἔνδοθεν ηὕρετε φροῦδον τὸ κακὸν καὶ μὴ κατελαμβάνετʼ ἔνδον.\nκἂν καταδάρθωμεν ἐν ἀλλοτρίων παίζουσαι καὶ κοπιῶσαι,\nπᾶς τις τὸ κακὸν τοῦτο ζητεῖ περὶ τὰς κλίνας περινοστῶν.\nκἂν ἐκ θυρίδος παρακύπτωμεν, τὸ κακὸν ζητεῖτε θεᾶσθαι·\nκἂν αἰσχυνθεῖσʼ ἀναχωρήσῃ, πολὺ μᾶλλον πᾶς ἐπιθυμεῖ\nαὖθις τὸ κακὸν παρακύψαν ἰδεῖν. οὕτως ἡμεῖς ἐπιδήλως\nὑμῶν ἐσμεν πολὺ βελτίους, βάσανός τε πάρεστιν ἰδέσθαι.\nβάσανον δῶμεν πότεροι χείρους. ἡμεῖς μὲν γάρ φαμεν ὑμᾶς,\nὑμεῖς δʼ ἡμᾶς. σκεψώμεθα δὴ κἀντιτιθῶμεν πρὸς ἕκαστον,\nπαραβάλλουσαι τῆς τε γυναικὸς καὶ τἀνδρὸς τοὔνομʼ ἑκάστου.\nΝαυσιμάχης μέν γʼ ἥττων ἐστὶν Χαρμῖνος· δῆλα δὲ τἄργα.\nκαὶ μὲν δὴ καὶ Κλεοφῶν χείρων πάντως δήπου Ξαλαβακχοῦς.\nπρὸς Ἀριστομάχην δὲ χρόνου πολλοῦ, πρὸς ἐκείνην τὴν Μαραθῶνι,\nκαὶ Ξτρατονίκην ὑμῶν οὐδεὶς οὐδʼ ἐγχειρεῖ πολεμίζειν.\nἀλλʼ Εὐβούλης τῶν πέρυσίν τις βουλευτής ἐστιν ἀμείνων\nπαραδοὺς ἑτέρῳ τὴν βουλείαν; οὐδʼ αὐτὸς τοῦτό γε φήσεις.\nοὕτως ἡμεῖς πολὺ βελτίους τῶν ἀνδρῶν εὐχόμεθʼ εἶναι.\nοὐδʼ ἂν κλέψασα γυνὴ ζεύγει κατὰ πεντήκοντα τάλαντα\nἐς πόλιν ἔλθοι τῶν δημοσίων· ἀλλʼ ἢν τὰ μέγισθʼ ὑφέληται\nφορμὸν πυρῶν τἀνδρὸς κλέψασʼ, αὐθημερὸν αὔτʼ ἀπέδωκεν.\nἀλλʼ ἡμεῖς ἂν πολλοὺς τούτων\nἀποδείξαιμεν ταῦτα ποιοῦντας.\nκαὶ πρὸς τούτοις γάστριδας ἡμῶν\nὄντας μᾶλλον καὶ λωποδύτας\nκαὶ βωμολόχους κἀνδραποδιστάς.\nκαὶ μὲν δήπου καὶ τὰ πατρῷά γε\nχείρους ἡμῶν εἰσιν σῴζειν·\nἡμῖν μὲν γὰρ σῶν ἔτι καὶ νῦν\nτἀντίον ὁ κανὼν οἱ καλαθίσκοι\nτὸ σκιάδειον·\nτοῖς δʼ ἡμετέροις ἀνδράσι τούτοις\nἀπόλωλεν μὲν πολλοῖς ὁ κανὼν\nἐκ τῶν οἴκων αὐτῇ λόγχῃ,\nπολλοῖς δʼ ἑτέροις ἀπὸ τῶν ὤμων\nἐν ταῖς στρατιαῖς\nἔρριπται τὸ σκιάδειον.\nπόλλʼ ἂν αἱ γυναῖκες ἡμεῖς ἐν δίκῃ μεμψαίμεθʼ ἂν\nτοῖσιν ἀνδράσιν δικαίως, ἓν δʼ ὑπερφυέστατον.\nχρῆν γάρ, ἡμῶν εἰ τέκοι τις ἄνδρα χρηστὸν τῇ πόλει,\nταξίαρχον ἢ στρατηγόν, λαμβάνειν τιμήν τινα,\nπροεδρίαν τʼ αὐτῇ δίδοσθαι Στηνίοισι καὶ Σκίροις\nἔν τε ταῖς ἄλλαις ἑορταῖς αἷσιν ἡμεῖς ἤγομεν·\nεἰ δὲ δειλὸν καὶ πονηρὸν ἄνδρα τις τέκοι γυνή,\nἢ τριήραρχον πονηρὸν ἢ κυβερνήτην κακόν,\nὑστέραν αὐτὴν καθῆσθαι σκάφιον ἀποκεκαρμένην\nτῆς τὸν ἀνδρεῖον τεκούσης. τῷ γὰρ εἰκὸς ὦ πόλις\nτὴν Ὑπερβόλου καθῆσθαι μητέρʼ ἠμφιεσμένην\nλευκὰ καὶ κόμας καθεῖσαν πλησίον τῆς Λαμάχου,\nκαὶ δανείζειν χρήμαθʼ, ᾗ χρῆν, εἰ δανείσειέν τινι\nκαὶ τόκον πράττοιτο, διδόναι μηδένʼ ἀνθρώπων τόκον,\nἀλλʼ ἀφαιρεῖσθαι βίᾳ τὰ χρήματʼ εἰπόντας τοδί,\nἀξία γοῦν εἶ τόκου τεκοῦσα τοιοῦτον τόκον.\nἰλλὸς γεγένημαι προσδοκῶν· ὁ δʼ οὐδέπω.\nτί δῆτʼ ἂν εἴη τοὐμποδών; οὐκ ἔσθʼ ὅπως\nοὐ τὸν Παλαμήδην ψυχρὸν ὄντʼ αἰσχύνεται.\nτῷ δῆτʼ ἂν αὐτὸν προσαγαγοίμην δράματι;\nἐγᾦδα· τὴν καινὴν Ἑλένην μιμήσομαι.\nπάντως ὑπάρχει μοι γυναικεία στολή.\nτί αὖ σὺ κυρκανᾷς; τί κοικύλλεις ἔχων;\nπικρὰν Ἑλένην ὄψει τάχʼ, εἰ μὴ κοσμίως\nἕξεις, ἕως ἂν τῶν πρυτάνεών τις φανῇ.\nΝείλου μὲν αἵδε καλλιπάρθενοι ῥοαί,\nὃς ἀντὶ δίας ψακάδος Αἰγύπτου πέδον\nλευκῆς νοτίζει μελανοσυρμαῖον λεών.\nπανοῦργος εἶ νὴ τὴν Ἑκάτην τὴν φωσφόρον.\nἐμοὶ δὲ γῆ μὲν πατρὶς οὐκ ἀνώνυμος\nΣπάρτη, πατὴρ δὲ Τυνδάρεως.\nσοί γʼ ὦλεθρε\nπατὴρ ἐκεῖνός ἐστι; Φρυνώνδας μὲν οὖν.\nἙλένη δʼ ἐκλήθην.\nαὖθις αὖ γίγνει γυνή,\nπρὶν τῆς ἑτέρας δοῦναι γυναικίσεως δίκην;\nψυχαὶ δὲ πολλαὶ διʼ ἔμʼ ἐπὶ Σκαμανδρίαις\nῥοαῖσιν ἔθανον.\nὤφελες δὲ καὶ σύ γε.\nκἀγὼ μὲν ἐνθάδʼ εἴμʼ· ὁ δʼ ἄθλιος πόσις\nοὑμὸς Μενέλαος οὐδέπω προσέρχεται.\nτί οὖν ἔτι ζῶ;\nτῶν κοράκων πονηρίᾳ.\nἀλλʼ ὥσπερ αἰκάλλει τι καρδίαν ἐμήν.\nμὴ ψεῦσον ὦ Ζεῦ τῆς ἐπιούσης ἐλπίδος.\nτίς τῶνδʼ ἐρυμνῶν δωμάτων ἔχει κράτος,\nὅστις ξένους δέξαιτο ποντίῳ σάλῳ\nκάμνοντας ἐν χειμῶνι καὶ ναυαγίαις;\nΠρωτέως τάδʼ ἐστὶ μέλαθρα.\nποίου Πρωτέως;\nὦ τρισκακόδαιμον, ψεύδεται νὴ τὼ θεώ,\nἐπεὶ τέθνηκε Πρωτέας ἔτη δέκα.\nποίαν δὲ χώραν εἰσεκέλσαμεν σκάφει;\nΑἴγυπτον.\nὦ δύστηνος οἷ πεπλώκαμεν.\nπείθει τι τούτῳ τῷ κακῶς ἀπολουμένῳ\nληροῦντι λῆρον; Θεσμοφορεῖον τουτογί.\nαὐτὸς δὲ Πρωτεὺς ἔνδον ἔστʼ ἢ ʼξώπιος;\nοὐκ ἔσθʼ ὅπως οὐ ναυτιᾷς ἔτʼ ὦ ξένε,\nὅστις γʼ ἀκούσας ὅτι τέθνηκε Πρωτέας\nἔπειτʼ ἐρωτᾷς ἔνδον ἔστʼ ἢ ʼξώπιος;\nαἰαῖ τέθνηκε. ποῦ δʼ ἐτυμβεύθη τάφῳ;\nτόδʼ ἐστὶν αὐτοῦ σῆμʼ, ἐφʼ ᾧ καθήμεθα.\nκακῶς τʼ ἄρʼ ἐξόλοιο κἀξολεῖ γέ τοι,\nὅστις γε τολμᾷς σῆμα τὸν βωμὸν καλεῖν.\nτί δὴ σὺ θάσσεις τάσδε τυμβήρεις ἕδρας\nφάρει καλυπτὸς ὦ ξένη;\nβιάζομαι\nγάμοισι Πρωτέως παιδὶ συμμεῖξαι λέχος.\nτί ὦ κακόδαιμον ἐξαπατᾷς αὖ τὸν ξένον;\nοὗτος πανουργῶν δεῦρʼ ἀνῆλθεν ὦ ξένε\nὡς τὰς γυναῖκας ἐπὶ κλοπῇ τοῦ χρυσίου.\nβάυζε τοὐμὸν σῶμα βάλλουσα ψόγῳ.\nξένη τίς ἡ γραῦς ἡ κακορροθοῦσά σε;\nαὕτη Θεονόη Πρωτέως.\nμὰ τὼ θεὼ\nεἰ μὴ Κρίτυλλά γʼ Ἀντιθέου Γαργηττόθεν·\nσὺ δʼ εἶ πανοῦργος.\nὁπόσα τοι βούλει λέγε.\nοὐ γὰρ γαμοῦμαι σῷ κασιγνήτῳ ποτὲ\nπροδοῦσα Μενέλεων τὸν ἐμὸν ἐν Τροίᾳ πόσιν.\nγύναι τί εἶπας; στρέψον ἀνταυγεῖς κόρας.\nαἰσχύνομαί σε τὰς γνάθους ὑβρισμένη.\nτουτὶ τί ἔστιν; ἀφασία τίς τοί μʼ ἔχει.\nὦ θεοὶ τίνʼ ὄψιν εἰσορῶ; τίς εἶ γύναι;\nσὺ δʼ εἶ τίς; αὑτὸς γὰρ σὲ κἄμʼ ἔχει λόγος.\nἙλληνὶς εἶ τις ἢ ʼπιχωρία γυνή;\nἙλληνίς. ἀλλὰ καὶ τὸ σὸν θέλω μαθεῖν.\nἙλένῃ σʼ ὁμοίαν δὴ μάλιστʼ εἶδον γύναι.\nἐγὼ δὲ Μενελάῳ σʼ ὅσα γʼ ἐκ τῶν ἰφύων.\nἔγνως ἄρʼ ὀρθῶς ἄνδρα δυστυχέστατον.\nὦ χρόνιος ἐλθὼν σῆς δάμαρτος ἐσχάρας\nλαβέ με λαβέ με πόσι, περίβαλε δὲ χέρας.\nφέρε σὲ κύσω. ἄπαγέ μʼ ἄπαγʼ ἄπαγέ με\nλαβὼν ταχὺ πάνυ.\nκλαύσετʼ ἄρα νὴ τὼ θεὼ\nὅστις σʼ ἀπάξει τυπτόμενος τῇ λαμπάδι.\nσὺ τὴν ἐμὴν γυναῖκα κωλύεις ἐμέ,\nτὴν Τυνδάρειον παῖδʼ, ἐπὶ Σπάρτην ἄγειν;\nοἴμʼ ὡς πανοῦργος καὐτὸς εἶναί μοι δοκεῖς\nκαὶ τοῦδέ τις ξύμβουλος. οὐκ ἐτὸς πάλαι\nᾐγυπτιάζετʼ. ἀλλʼ ὅδε μὲν δώσει δίκην.\nπροσέρχεται γὰρ ὁ πρύτανις χὠ τοξότης.\nτουτὶ πονηρόν· ἀλλʼ ὑπαποκινητέον.\nἐγὼ δʼ ὁ κακοδαίμων τί δρῶ;\nμένʼ ἥσυχος.\nοὐ γὰρ προδώσω σʼ οὐδέποτʼ, ἤνπερ ἐμπνέω,\nἢν μὴ προλίπωσʼ αἱ μυρίαι με μηχαναί.\nαὕτη μὲν ἡ μήρινθος οὐδὲν ἔσπασεν.\nὅδʼ ἔσθʼ ὁ πανοῦργος ὃν ἔλεγʼ ἡμῖν Κλεισθένης;\nοὗτος τί κύπτεις; δῆσον αὐτὸν εἰσάγων\nὦ τοξότʼ ἐν τῇ σανίδι, κἄπειτʼ ἐνθαδὶ\nστήσας φύλαττε καὶ προσιέναι μηδένα\nἔα πρὸς αὐτόν, ἀλλὰ τὴν μάστιγʼ ἔχων\nπαῖʼ ἢν προσίῃ τις.\nνὴ Δίʼ ὡς νῦν δή γʼ ἀνὴρ\nὀλίγου μʼ ἀφείλετʼ αὐτὸν ἱστιορράφος.\nὦ πρύτανι πρὸς τῆς δεξιᾶς, ἥνπερ φιλεῖς\nκοίλην προτείνειν ἀργύριον ἤν τις διδῷ,\nχάρισαι βραχύ τί μοι καίπερ ἀποθανουμένῳ.\nτί σοι χαρίσωμαι;\nγυμνὸν ἀποδύσαντά με\nκέλευε πρὸς τῇ σανίδι δεῖν τὸν τοξότην,\nἵνα μὴ ʼν κροκωτοῖς καὶ μίτραις γέρων ἀνὴρ\nγέλωτα παρέχω τοῖς κόραξιν ἑστιῶν.\nἔχοντα ταῦτʼ ἔδοξε τῇ βουλῇ σε δεῖν,\nἵνα τοῖς παριοῦσι δῆλος ᾖς πανοῦργος ὤν.\nἰαππαπαιάξ· ὦ κροκώθʼ οἷʼ εἴργασαι·\nκοὐκ ἔστʼ ἔτʼ ἐλπὶς οὐδεμία σωτηρίας.\nἄγε νυν ἡμεῖς παίσωμεν ἅπερ νόμος ἐνθάδε ταῖσι γυναιξίν,\nὅταν ὄργια σεμνὰ θεοῖν ἱεραῖς ὥραις ἀνέχωμεν, ἅπερ καὶ\nΠαύσων σέβεται καὶ νηστεύει,\nπολλάκις αὐτοῖν ἐκ τῶν ὡρῶν\nἐς τὰς ὥρας ξυνεπευχόμενος\nτοιαῦτα μέλειν θάμʼ ἑαυτῷ.\nὅρμα χώρει·\nκοῦφα ποσὶν ἄγʼ ἐς κύκλον,\nχειρὶ σύναπτε χεῖρα,\nῥυθμὸν χορείας ὕπαγε πᾶσα·\nβαῖνε καρπαλίμοιν ποδοῖν.\nἐπισκοπεῖν δὲ πανταχῇ\nκυκλοῦσαν ὄμμα χρὴ χοροῦ κατάστασιν.\nἅμα δὲ καὶ\nγένος Ὀλυμπίων θεῶν\nμέλπε καὶ γέραιρε φωνῇ πᾶσα χορομανεῖ τρόπῳ.\nεἰ δέ τις\nπροσδοκᾷ κακῶς ἐρεῖν\nἐν ἱερῷ γυναῖκά μʼ οὖσαν ἄνδρας, οὐκ ὀρθῶς φρονεῖ.\nἀλλὰ χρῆν\nὥσπερ ἔργον αὖ τι καινὸν\nπρῶτον εὐκύκλου χορείας εὐφυᾶ στῆσαι βάσιν.\nπρόβαινε ποσὶ τὸν εὐλύραν\nμέλπουσα καὶ τὴν τοξοφόρον\nἌρτεμιν ἄνασσαν ἁγνήν.\nχαῖρʼ ὦ ἑκάεργε,\nὄπαζε δὲ νίκην·\nἭραν δὲ τὴν τελείαν\nμέλψωμεν ὥσπερ εἰκός,\nἣ πᾶσι τοῖς χοροῖσιν ἐμπαίζει τε καὶ\nκλῇδας γάμου φυλάττει.\nἙρμῆν τε νόμιον ἄντομαι\nκαὶ Πᾶνα καὶ Νύμφας φίλας\nἐπιγελάσαι προθύμως\nταῖς ἡμετέραισι\nχαρέντα χορείαις.\nἔξαιρε δὴ προθύμως\nδιπλῆν χάριν χορείας.\nπαίσωμεν ὦ γυναῖκες οἷάπερ νόμος,\nνηστεύωμεν δὲ πάντως.\nἀλλʼ εἶα πάλλʼ ἀνάστρεφʼ εὐρύθμῳ ποδί,\nτόρευε πᾶσαν ᾠδήν·\nἡγοῦ δέ γʼ ὧδʼ αὐτὸς σὺ\nκισσοφόρε Βάκχειε\nδέσποτʼ· ἐγὼ δὲ κώμοις\nσὲ φιλοχόροισι μέλψω.\nεὔιον ὦ Διόνυσε\nΒρόμιε καὶ Σεμέλας παῖ,\nχοροῖς τερπόμενος\nκατʼ ὄρεα νυμφᾶν †ἐρατοῖσ† ἐν ὕμνοις,\nεὔιον εὔιον εὐοῖ\nἀναχορεύων.\nἀμφὶ δὲ σοὶ κτυπεῖται\nΚιθαιρώνιος ἠχώ,\nμελάμφυλλά τʼ ὄρη\nδάσκια καὶ νάπαι πετρώδεις βρέμονται·\nκύκλῳ δὲ περὶ σὲ κισσὸς\nεὐπέταλος ἕλικι θάλλει.\nἐνταῦτα νῦν οἰμῶξι πρὸς τὴν αἰτρίαν.\nὦ τοξόθʼ ἱκετεύω σε.\nμή μʼ ἰκετεῦσι σύ.\nχάλασον τὸν ἧλον.\nἀλλὰ ταῦτα δρᾶσʼ ἐγώ.\nοἴμοι κακοδαίμων, μᾶλλον ἐπικρούεις σύ γε.\nἔτι μᾶλλο βοῦλις;\nἀτταταῖ ἰατταταῖ·\nκακῶς ἀπόλοιο.\nσῖγα κακοδαίμων γέρον.\nπέρʼ ἐγὼ ʼξινίγκι πορμός, ἴνα πυλάξι σοι.\nταυτὶ τὰ βέλτιστʼ ἀπολέλαυκʼ Εὐριπίδου.\nἔα· θεοί, Ζεῦ σῶτερ, εἰσὶν ἐλπίδες.\nἁνὴρ ἔοικεν οὐ προδώσειν, ἀλλά μοι\nσημεῖον ὑπεδήλωσε Περσεὺς ἐκδραμών,\nὅτι δεῖ με γίγνεσθʼ Ἀνδρομέδαν· πάντως δέ μοι\nτὰ δέσμʼ ὑπάρχει. δῆλον οὖν τοῦτʼ ἔσθʼ ὅτι\nἥξει με σώσων· οὐ γὰρ ἂν παρέπτετο.\nφίλαι παρθένοι φίλαι, πῶς ἂν οὖν\nἐπέλθοιμι καὶ\nτὸν Σκύθην λάθοιμι;\nκλύεις; ὦ πρὸς αἰδοῦς σὲ τὰν ἐν ἄντροις,\nκατάνευσον, ἔασον ὡς\nτὴν γυναῖκά μʼ ἐλθεῖν.\nἄνοικτος ὅς μʼ ἔδησε τὸν\nπολυστονώτατον βροτῶν·\nμόλις δὲ γραῖαν ἀποφυγὼν\nσαπρὰν ἀπωλόμην ὅμως.\nὅδε γὰρ ὁ Σκύθης πάλαι μοι φύλαξ\nἐφεστὼς ὀλοὸν ἄφιλον ἐκρέμασεν\nκόραξι δεῖπνον. ὁρᾷς; οὐ\nχοροῖσιν οὐδʼ ὑφʼ ἡλίκων νεανίδων\nκημὸν ἕστηκʼ ἔχουσʼ,\nἀλλʼ ἐν πυκνοῖς δεσμοῖσιν ἐμπεπλεγμένη\nκήτει βορὰ Γλαυκέτῃ πρόκειμαι,\nγαμηλίῳ μὲν οὐ ξὺν\nπαιῶνι δεσμίῳ δὲ\nγοᾶσθέ μʼ ὦ γυναῖκες, ὡς\nμέλεα μὲν πέπονθα μέλεος,\nὦ τάλας ἐγὼ τάλας,\nἀπὸ δὲ συγγόνων τάλανʼ ἄνομα πάθεα,\nφῶτά τε λιτομέναν, πολυδάκρυτον Ἀίδα\nγόον †φεύγουσαν†\nαἰαῖ αἰαῖ ἒ ἒ,\nὃς ἔμʼ ἀπεξύρησε πρῶτον,\nὃς ἐμὲ κροκόεντʼ ἐνέδυσεν·\nἐπὶ δὲ τοῖσδʼ ἐς τόδʼ ἀνέπεμψεν\nἱερόν, ἔνθα γυναῖκες.\nἰώ μοι μοίρας ἄτεγκτε δαίμων·\nὦ κατάρατος ἐγώ·\nτίς ἐμὸν οὐκ ἐπόψεται\nπάθος ἀμέγαρτον ἐπὶ κακῶν παρουσίᾳ;\nεἴθε με πυρφόρος αἰθέρος ἀστὴρ—\nτὸν βάρβαρον ἐξολέσειεν.\nοὐ γὰρ ἔτʼ ἀθανάταν φλόγα λεύσσειν\nἐστὶν ἐμοὶ φίλον, ὡς ἐκρεμάσθην,\nλαιμότμητʼ ἄχη δαιμόνων αἰόλαν\nνέκυσιν ἐπὶ πορείαν.\nχαῖρʼ ὦ φίλη παῖ· τὸν δὲ πατέρα Κηφέα\nὅς σʼ ἐξέθηκεν ἀπολέσειαν οἱ θεοί.\nσὺ δʼ εἶ τίς ἥτις τοὐμὸν ᾤκτιρας πάθος;\nἨχὼ λόγων ἀντῳδὸς ἐπικοκκάστρια,\nἥπερ πέρυσιν ἐν τῷδε ταὐτῷ χωρίῳ\nΕὐριπίδῃ καὐτὴ ξυνηγωνιζόμην.\nἀλλʼ ὦ τέκνον σὲ μὲν τὸ σαυτῆς χρὴ ποιεῖν,\nκλάειν ἐλεινῶς.\nσὲ δʼ ἐπικλάειν ὕστερον.\nἐμοὶ μελήσει ταῦτά γʼ. ἀλλʼ ἄρχου λόγων.\nὦ νὺξ ἱερὰ\nὡς μακρὸν ἵππευμα διώκεις\nἀστεροειδέα νῶτα διφρεύουσʼ\nαἰθέρος ἱερᾶς\nτοῦ σεμνοτάτου διʼ Ὀλύμπου;\nδιʼ Ὀλύμπου.\nτί ποτʼ Ἀνδρομέδα περίαλλα κακῶν\nμέρος ἐξέλαχον—\nμέρος ἐξέλαχον—\nθανάτου τλήμων;\nθανάτου τλήμων;\nἀπολεῖς μʼ ὦ γραῦ στωμυλλομένη.\nστωμυλλομένη.\nνὴ Δίʼ ὀχληρά γʼ εἰσήρρηκας\nλίαν.\nλίαν.\nὦγάθʼ ἔασόν με μονῳδῆσαι,\nκαὶ χαριεῖ μοι. παῦσαι.\nπαῦσαι.\nβάλλʼ ἐς κόρακας.\nβάλλʼ ἐς κόρακας.\nτί κακόν;\nτί κακόν;\nληρεῖς.\nληρεῖς.\nοἴμωζʼ.\nοἴμωζʼ.\nὀτότυζʼ.\nὀτότυζʼ.\nοὖτος σί λαλῖς;\nοὖτος σί λαλῖς;\nπρυτάνεις καλέσω;\nπρυτάνεις καλέσω;\nσί κακόν;\nσί κακόν;\nπῶτε τὸ πωνή;\nπῶτε τὸ πωνή;\nσὺ λαλῖς;\nσὺ λαλῖς;\nκλαύσει.\nκλαύσει.\nκακκάσκι μοι;\nκακκάσκι μοι;\nμὰ Δίʼ ἀλλὰ γυνὴ πλησίον αὕτη.\nπλησίον αὕτη.\nποῦ στʼ ηʼ μιαρά; καὶ δὴ πεύγει.\nποῖ ποῖ πεύγεις;\nποῖ ποῖ πεύγεις;\nοὐ καιρήσεις;\nοὐ καιρήσεις;\nἔτι γὰρ γρύζεις;\nἔτι γὰρ γρύζεις;\nλαβὲ τὴ μιαρά.\nλαβὲ τὴ μιαρά.\nλάλο καὶ κατάρατο γύναικο.\nὦ θεοὶ τίνʼ ἐς γῆν βαρβάρων ἀφίγμεθα\nταχεῖ πεδίλῳ; διὰ μέσου γὰρ αἰθέρος\nτέμνων κέλευθον πόδα τίθημʼ ὑπόπτερον\nΠερσεὺς πρὸς Ἄργος ναυστολῶν τὸ Γοργόνος\nκάρα κομίζων.\nτί λέγι; τὴ Γόργος πέρι\nτὸ γραμματέο σὺ τὴ κεπαλή;\nτὴν Γοργόνος\nἔγωγε φημί.\nΓόργο τοι κἀγὼ λέγι.\nἔα· τίνʼ ὄχθον τόνδʼ ὁρῶ καὶ παρθένον\nθεαῖς ὁμοίαν ναῦν ὅπως ὡρμισμένην;\nὦ ξένε κατοίκτιρόν με τὴν παναθλίαν,\nλῦσόν με δεσμῶν.\nοὐκὶ μὶ λαλῆσι σύ;\nκατάρατο τολμᾷς ἀποτανουμένη λαλᾷς;\nὦ παρθένʼ οἰκτίρω σὲ κρεμαμένην ὁρῶν.\nοὐ παρτένʼ ἐστίν, ἀλλʼ ἀμαρτωλὴ γέρων\nκαὶ κλέπτο καὶ πανοῦργο.\nληρεῖς ὦ Σκύθα.\nαὕτη γάρ ἐστιν Ἀνδρομέδα παῖς Κηφέως.\nσκέψαι τὸ κύστο· μή τι μικτὸν παίνεται;\nφέρε δεῦρό μοι τὴν χεῖρʼ, ἵνʼ ἅψωμαι κόρης·\nφέρε Σκύθʼ· ἀνθρώποισι γὰρ νοσήματα\nἅπασίν ἐστιν· ἐμὲ δὲ καὐτὸν τῆς κόρης\nταύτης ἔρως εἴληφεν.\nοὐ ζηλῶσί σε·\nἀτὰρ εἰ τὸ πρωκτὸ δεῦρο περιεστραμμένον,\nοὐκ ἐπτόνησά σʼ αὐτὸ πυγίζεις ἄγων.\nτί δʼ οὐκ ἐᾷς λύσαντά μʼ αὐτὴν ὦ Σκύθα\nπεσεῖν ἐς εὐνὴν καὶ γαμήλιον λέχος;\nεἰ σπόδρʼ ἐπιτυμεῖς τὴ γέροντο πύγισο,\nτὴ σανίδο τρήσας ἐξόπιστο πρώκτισον.\nμὰ Δίʼ ἀλλὰ λύσω δεσμά.\nμαστιγῶ σʼ ἄρα.\nκαὶ μὴν ποιήσω τοῦτο.\nτὸ κεπαλή σʼ ἄρα\nτὸ ξιπομάκαιραν ἀποκεκόψι τουτοϊ.\nαἰαῖ· τί δράσω; πρὸς τίνας στρεφθῶ λόγους;\nἀλλʼ οὐ γὰρ ἂν δέξαιτο βάρβαρος φύσις.\nσκαιοῖσι γάρ τοι καινὰ προσφέρων σοφὰ\nμάτην ἀναλίσκοις ἄν, ἀλλʼ ἄλλην τινὰ\nτούτῳ πρέπουσαν μηχανὴν προσοιστέον.\nμιαρὸς ἀλώπηξ, οἶον ἐπιτήκιζί μοι.\nμέμνησο Περσεῦ μʼ ὡς καταλείπεις ἀθλίαν.\nἔτι γὰρ σὺ τὴ μάστιγαν ἐπιτυμεῖς λαβεῖν;\nΠαλλάδα τὴν φιλόχορον ἐμοὶ\nδεῦρο καλεῖν νόμος ἐς χορόν,\nπαρθένον ἄζυγα κούρην,\nἣ πόλιν ἡμετέραν ἔχει\nκαὶ κράτος φανερὸν μόνη\nκλῃδοῦχός τε καλεῖται.\nφάνηθʼ ὦ τυράννους\nστυγοῦσʼ ὥσπερ εἰκός.\nδῆμός τοί σε καλεῖ γυναικῶν·\nἔχουσα δέ μοι μόλοις\nεἰρήνην φιλέορτον.\nἥκετʼ εὔφρονες ἵλαοι,\nπότνιαι, ἄλσος ἐς ὑμέτερον,\nοὗ δὴ ἀνδράσιν οὐ θέμις εἰσορᾶν\nὄργια σεμνὰ θεοῖν, ἵνα λαμπάσι\nφαίνετον ἄμβροτον ὄψιν.\nμόλετον ἔλθετον, ἀντόμεθʼ ὦ\nΘεσμοφόρω πολυποτνία,\nεἰ καὶ πρότερόν ποτʼ ἐπηκόω\nἤλθετον, ἔλθετε νῦν, ἀφίκεσθʼ ἱκετεύομεν\nἐνθάδε χἠμῖν.\nγυναῖκες εἰ βούλεσθε τὸν λοιπόν χρόνον\nσπονδὰς ποιήσασθαι πρὸς ἐμέ, νυνὶ πάρα,\nἐφʼ ᾧτʼ ἀκοῦσαι μηδὲν ὑπʼ ἐμοῦ μηδαμὰ\nκακὸν τὸ λοιπόν. ταῦτʼ ἐπικηρυκεύομαι.\nχρείᾳ δὲ ποίᾳ τόνδʼ ἐπεσφέρεις λόγον;\nὅδʼ ἐστὶν οὑν τῇ σανίδι κηδεστὴς ἐμός.\nἢν οὖν κομίσωμαι τοῦτον, οὐδὲν μή ποτε\nκακῶς ἀκούσητʼ· ἢν δὲ μὴ πίθησθέ μοι,\nἃ νῦν ὑποικουρεῖτε τοῖσιν ἀνδράσιν\nἀπὸ τῆς στρατιᾶς παροῦσιν ὑμῶν διαβαλῶ.\nτὰ μὲν παρʼ ἡμῶν ἴσθι σοι πεπεισμένα·\nτὸν βάρβαρον δὲ τοῦτον αὐτὸς πεῖθε σύ.\nἐμὸν ἔργον ἐστίν· καὶ σὸν ὦλάφιον ἅ σοι\nκαθʼ ὁδὸν ἔφραζον ταῦτα μεμνῆσθαι ποιεῖν.\nπρῶτον μὲν οὖν δίελθε κἀνακάλπασον.\nσὺ δʼ ὦ Τερηδὼν ἐπαναφύσα Περσικόν.\nτί τὸ βόμβο τοῦτο; κῶμο τίς ἀνεγεῖρί μοι\nἡ παῖς ἔμελλε προμελετᾶν ὦ τοξότα.\nὀρχησομένη γὰρ ἔρχεθʼ ὡς ἄνδρας τινάς.\nὀρκῆσι καὶ μελετῆσι, οὐ κωλύσʼ ἐγώ.\nὡς ἐλαπρός, ὥσπερ ψύλλο κατὰ τὸ κῴδιο.\nφέρε θοἰμάτιον ἄνωθεν ὦ τέκνον τοδί·\nκαθιζομένη δʼ ἐπὶ τοῖσι γόνασι τοῦ Σκύθου\nτὼ πόδε πρότεινον, ἵνʼ ὑπολύσω.\nναῖκι ναὶ\nκάτησο κάτησο, ναῖκι ναῖκι τυγάτριον.\nοἴμʼ ὠς στέριπο τὸ τιττἴ, ὤσπερ γογγύλη.\nαὔλει σὺ θᾶττον· ἔτι δέδοικας τὸν Σκύθην;\nκαλό γε τὸ πυγή. κλαῦσί γʼ ἂν μὴ ʼνδον μένῃς.\nἀνακύπτι καὶ παρακύπτι ἀπεψωλημένος·\nεἶεν· καλὴ τὸ σκῆμα περὶ τὸ πόστιον.\nκαλῶς ἔχει. λαβὲ θοἰμάτιον· ὥρα ʼστὶ νῷν\nἤδη βαδίζειν.\nοὐκὶ πιλῆσι πρῶτά με;\nπάνυ γε· φίλησον αὐτόν.\nὂ ὂ ὂ παπαπαπαῖ,\nὠς γλυκερὸ τὸ γλῶσσʼ, ὤσπερ Ἀττικὸς μέλις.\nτί οὐ κατεύδει παρʼ ἐμέ;\nχαῖρε τοξότα,\nοὐ γὰρ γένοιτʼ ἂν τοῦτο.\nναὶ ναὶ γρᾴδιο.\nἐμοὶ κάρισο σὺ τοῦτο.\nδώσεις οὖν δραχμήν;\nναὶ ναῖκι δῶσι.\nτἀργύριον τοίνυν φέρε.\nἀλλʼ οὐκ ἔκὠδέν· ἀλλὰ τὸ συβήνην λαβέ.\nἔπειτα † κομίζεις αὐτοῖς.†\nἀκολούτι τέκνον.\nσὺ δὲ τοῦτο τήρει τὴ γέροντο, γρᾴδιο.\nὄνομα δέ σοι τί ἔστιν;\nἈρτεμισία.\nμεμνῆσι τοίνυν τοὔνομʼ· Ἀρταμουξία.\nἙρμῆ δόλιε ταυτὶ μὲν ἔτι καλῶς ποιεῖς.\nσὺ μὲν οὖν ἀπότρεχε παιδάριον τουτὶ λαβών·\nἐγὼ δὲ λύσω τόνδε. σὺ δʼ ὅπως ἀνδρικῶς\nὅταν λυθῇς τάχιστα θεύξει καὶ τενεῖς\nὡς τὴν γυναῖκα καὶ τὰ παιδἴ οἴκαδε.\nἐμοὶ μελήσει ταῦτά γʼ ἢν ἅπαξ λυθῶ.\nλέλυσο. σὸν ἔργον, φεῦγε πρὶν τὸν τοξότην\nἥκοντα καταλαβεῖν.\nἐγὼ δὴ τοῦτο δρῶ.\nὦ γρᾴδιʼ ὠς καρίεντό σοι τὸ τυγάτριον,\nκοὐ δύσκολʼ ἀλλὰ πρᾶο. ποῦ τὸ γρᾴδιο;\nοἴμʼ ὠς ἀπόλωλο· ποῦ τὸ γέροντʼ ἐντευτενί;\nὦ γρᾴδιʼ, ὦ γρᾷ. οὐκ ἐπαινῶ γρᾴδιο.\nἈρταμουξία.\nδιέβαλλέ μʼ ηʼ γραῦς. ἀπότρεκʼ ὠς τάκιστα σύ·\nὀρτῶς δὲ συβήνη ʼστί· καταβηνῆσι γάρ.\nοἴμοι,\nτί δρᾶσι; ποῖ τὸ γρᾴδιʼ; Ἀρταμουξία.\nτὴν γραῦν ἐρωτᾷς, ἣ ʼφερεν τὰς πηκτίδας;\nναὶ ναῖκι. εἶδες αὐτό;\nταύτῃ γʼ οἴχεται\nαὐτή τʼ ἐκείνη καὶ γέρων τις εἵπετο.\nκροκῶτʼ ἔκοντο τὴ γέροντο;\nφήμʼ ἐγώ.\nἔτʼ ἂν καταλάβοις, εἰ διώκοις ταυτῃί.\nὦ μιαρὸ γρᾶο· πότερα τρέξι τὴν ὀδό;\nἈρταμουξία.\nὀρθὴν ἄνω δίωκε. ποῖ θεῖς; οὐ πάλιν\nτῃδὶ διώξει; σʼ τοὔμπαλιν τρέχεις σύ γε.\nκακόδαιμον, ἀλλὰ τρέξι. Ἀρταμουξία.\nτρέχε νυν κατὰ τοὺς κόρακας ἐπουρίσας, τρέχε.\nἀλλὰ πέπαισται μετρίως ἡμῖν·\nὥσθʼ ὥρα δή ʼστι βαδίζειν\nοἴκαδʼ ἑκάστῃ. τὼ Θεσμοφόρω δʼ\nἡμῖν ἀγαθὴν\nτούτων χάριν ἀνταποδοίτην.\n"};
