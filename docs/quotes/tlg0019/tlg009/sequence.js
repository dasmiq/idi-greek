var sequence = {"name":"Aristophanes. Frogs","data":"\nΕἴπω τι τῶν εἰωθότων ὦ δέσποτα,\nἐφʼ οἷς ἀεὶ γελῶσιν οἱ θεώμενοι;\nνὴ τὸν Δίʼ ὅ τι Βούλει γε, πλὴν πιέζομαι,\nτοῦτο δὲ φύλαξαι· πάνυ γάρ ἐστʼ ἤδη χολή.\nμηδʼ ἕτερον ἀστεῖόν τι;\nπλήν γʼ ὡς θλίβομαι.\nτί δαί; τὸ πάνυ γέλοιον εἴπω;\nνὴ Δία\nθαρρῶν γε· μόνον ἐκεῖνʼ ὅπως μὴ ʼρεῖς,\nτὸ τί;\nμεταβαλλόμενος τἀνάφορον ὅτι χεζητιᾷς.\nμηδʼ ὅτι τοσοῦτον ἄχθος ἐπʼ ἐμαυτῷ φέρων,\nεἰ μὴ καθαιρήσει τις, ἀποπαρδήσομαι;\nμὴ δῆθʼ, ἱκετεύω, πλήν γʼ ὅταν μέλλω ʼξεμεῖν.\nτί δῆτʼ ἔδει με ταῦτα τὰ σκεύη φέρειν,\nεἴπερ ποιήσω μηδὲν ὧνπερ Φρύνιχος\nεἴωθε ποιεῖν καὶ Λύκις κἀμειψίας;\nμή νυν ποιήσῃς· ὡς ἐγὼ θεώμενος,\nὅταν τι τούτων τῶν σοφισμάτων ἴδω,\nπλεῖν ἢ ʼνιαυτῷ πρεσβύτερος ἀπέρχομαι.\nὢ τρισκακοδαίμων ἄρʼ ὁ τράχηλος οὑτοσί,\nὅτι θλίβεται μέν, τὸ δὲ γέλοιον οὐκ ἐρεῖ.\nεἶτʼ οὐχ ὕβρις ταῦτʼ ἐστὶ καὶ πολλὴ τρυφή,\nὅτʼ ἐγὼ μὲν ὢν Διόνυσος υἱὸς Σταμνίου\nαὐτὸς βαδίζω καὶ πονῶ, τοῦτον δʼ ὀχῶ,\nἵνα μὴ ταλαιπωροῖτο μηδʼ ἄχθος φέροι;\nοὐ γὰρ φέρω ʼγώ;\nπῶς φέρεις γὰρ ὅς γʼ ὀχεῖ;\nφέρων γε ταυτί.\nτίνα τρόπον;\nΒαρέως πάνυ.\nοὔκουν τὸ Βάρος τοῦθʼ ὃ σὺ φέρεις ὄνος φέρει;\nοὐ δῆθʼ ὅ γʼ ἔχω ʼγὼ καὶ φέρω μὰ τὸν Δίʼ οὔ.\nπῶς γὰρ φέρεις, ὅς γʼ αὐτὸς ὑφʼ ἑτέρου φέρει;\nοὐκ οἶδʼ· ὁ δʼ ὦμος οὑτοσὶ πιέζεται.\nσὺ δʼ οὖν ἐπειδὴ τὸν ὄνον οὐ φῄς σʼ ὠφελεῖν,\nἐν τῷ μέρει σὺ τὸν ὄνον ἀράμενος φέρε.\nοἴμοι κακοδαίμων· τί γὰρ ἐγὼ οὐκ ἐναυμάχουν;\nἦ τἄν σε κωκύειν ἂν ἐκέλευον μακρά.\nκατάβα πανοῦργε. καὶ γὰρ ἐγγὺς τῆς θύρας\nἤδη βαδίζων εἰμὶ τῆσδʼ, οἷ πρῶτά με\nἔδει τραπέσθαι. παιδίον, παῖ, ἠμί, παῖ.\nτίς τὴν θύραν ἐπάταξεν; ὡς κενταυρικῶς\nἐνήλαθʼ ὅστις· εἰπέ μοι τουτὶ τί ἦν;\nὁ παῖς.\nτί ἔστιν;\nοὐκ ἐνεθυμήθης;\nτὸ τί;\nὡς σφόδρα μʼ ἔδεισε.\nνὴ Δία μὴ μαίνοιό γε.\nοὔ τοι μὰ τὴν Δήμητρα δύναμαι μὴ γελᾶν·\nκαίτοι δάκνω γʼ ἐμαυτόν· ἀλλʼ ὅμως γελῶ.\nὦ δαιμόνιε πρόσελθε· δέομαι γάρ τί σου.\nἀλλʼ οὐχ οἷός τʼ εἴμʼ ἀποσοβῆσαι τὸν γέλων\nὁρῶν λεοντῆν ἐπὶ κροκωτῷ κειμένην.\nτίς ὁ νοῦς; τί κόθορνος καὶ ῥόπαλον ξυνηλθέτην;\nποῖ γῆς ἀπεδήμεις;\nἐπεβάτευον Κλεισθένει—\nκἀναυμάχησας;\nκαὶ κατεδύσαμέν γε ναῦς\nτῶν πολεμίων ἢ δώδεκʼ ἢ τρεῖς καὶ δέκα.\nσφώ;\nνὴ τὸν Ἀπόλλω.\nκᾆτʼ ἔγωγʼ ἐξηγρόμην.\nκαὶ δῆτʼ ἐπὶ τῆς νεὼς ἀναγιγνώσκοντί μοι\nτὴν Ἀνδρομέδαν πρὸς ἐμαυτὸν ἐξαίφνης πόθος\nτὴν καρδίαν ἐπάταξε πῶς οἴει σφόδρα.\nπόθος; πόσος τις;\nμικρὸς ἡλίκος Μόλων.\nγυναικός;\nοὐ δῆτʼ.\nἀλλὰ παιδός;\nοὐδαμῶς.\nἀλλʼ ἀνδρός;\nἀπαπαί.\nξυνεγένου τῷ Κλεισθένει;\nμὴ σκῶπτέ μʼ ὦδέλφʼ· οὐ γὰρ ἀλλʼ ἔχω κακῶς·\nτοιοῦτος ἵμερός με διαλυμαίνεται.\nποῖός τις ὦδελφίδιον;\nοὐκ ἔχω φράσαι.\nὅμως γε μέντοι σοι διʼ αἰνιγμῶν ἐρῶ.\nἤδη ποτʼ ἐπεθύμησας ἐξαίφνης ἔτνους;\nἔτνους; βαβαιάξ, μυριάκις γʼ ἐν τῷ βίῳ.\nἆρʼ ἐκδιδάσκω τὸ σαφὲς ἢ ʼτέρᾳ φράσω;\nμὴ δῆτα περὶ ἔτνους γε· πάνυ γὰρ μανθάνω.\nτοιουτοσὶ τοίνυν με δαρδάπτει πόθος\nΕὐριπίδου.\nκαὶ ταῦτα τοῦ τεθνηκότος;\nκοὐδείς γέ μʼ ἂν πείσειεν ἀνθρώπων τὸ μὴ οὐκ\nἐλθεῖν ἐπʼ ἐκεῖνον.\nπότερον εἰς Ἅιδου κάτω;\nκαὶ νὴ Δίʼ εἴ τί γʼ ἔστιν ἔτι κατωτέρω.\nτί βουλόμενος;\nδέομαι ποιητοῦ δεξιοῦ.\nοἱ μὲν γὰρ οὐκέτʼ εἰσίν, οἱ δʼ ὄντες κακοί.\nτί δʼ; οὐκ Ἰοφῶν ζῇ;\nτοῦτο γάρ τοι καὶ μόνον\nἔτʼ ἐστὶ λοιπὸν ἀγαθόν, εἰ καὶ τοῦτʼ ἄρα·\nοὐ γὰρ σάφʼ οἶδʼ οὐδʼ αὐτὸ τοῦθʼ ὅπως ἔχει.\nεἶτʼ οὐχὶ Σοφοκλέα πρότερον Εὐριπίδου\nμέλλεις ἀναγαγεῖν, εἴπερ ἐκεῖθεν δεῖ σʼ ἄγειν;\nοὐ πρίν γʼ ἂν Ἰοφῶντʼ, ἀπολαβὼν αὐτὸν μόνον,\nἄνευ Σοφοκλέους ὅ τι ποιεῖ κωδωνίσω.\nκἄλλως ὁ μέν γʼ Εὐριπίδης πανοῦργος ὢν\nκἂν ξυναποδρᾶναι δεῦρʼ ἐπιχειρήσειέ μοι·\nὁ δʼ εὔκολος μὲν ἐνθάδʼ εὔκολος δʼ ἐκεῖ.\nἈγάθων δὲ ποῦ ʼστιν;\nἀπολιπών μʼ ἀποίχεται,\nἀγαθὸς ποιητὴς καὶ ποθεινὸς τοῖς φίλοις.\nποῖ γῆς ὁ τλήμων;\nἐς Μακάρων εὐωχίαν.\nὁ δὲ Σενοκλέης;\nἐξόλοιτο νὴ Δία.\nΠυθάγγελος δέ;\nπερὶ ἐμοῦ δʼ οὐδεὶς λόγος\nἐπιτριβομένου τὸν ὦμον οὑτωσὶ σφόδρα.\nοὔκουν ἕτερʼ ἔστʼ ἐνταῦθα μειρακύλλια\nτραγῳδίας ποιοῦντα πλεῖν ἢ μύρια,\nΕὐριπίδου πλεῖν ἢ σταδίῳ λαλίστερα.\nἐπιφυλλίδες ταῦτʼ ἐστὶ καὶ στωμύλματα,\nχελιδόνων μουσεῖα, λωβηταὶ τέχνης,\nἃ φροῦδα θᾶττον, ἢν μόνον χορὸν λάβῃ,\nἅπαξ προσουρήσαντα τῇ τραγῳδίᾳ.\nγόνιμον δὲ ποιητὴν ἂν οὐχ εὕροις ἔτι\nζητῶν ἄν, ὅστις ῥῆμα γενναῖον λάκοι.\nπῶς γόνιμον;\nὡδὶ γόνιμον, ὅστις φθέγξεται\nτοιουτονί τι παρακεκινδυνευμένον,\nαἰθέρα Διὸς δωμάτιον, ἢ χρόνου πόδα,\nἢ φρένα μὲν οὐκ ἐθέλουσαν ὀμόσαι καθʼ ἱερῶν,\nγλῶτταν δʼ ἐπιορκήσασαν ἰδίᾳ τῆς φρενός.\nσὲ δὲ ταῦτʼ ἀρέσκει;\nμἀλλὰ πλεῖν ἢ μαίνομαι.\nἦ μὴν κόβαλά γʼ ἐστίν, ὡς καὶ σοὶ δοκεῖ.\nμὴ τὸν ἐμὸν οἴκει νοῦν· ἔχεις γὰρ οἰκίαν.\nκαὶ μὴν ἀτεχνῶς γε παμπόνηρα φαίνεται.\nδειπνεῖν με δίδασκε.\nπερὶ ἐμοῦ δʼ οὐδεὶς λόγος.\nἀλλʼ ὧνπερ ἕνεκα τήνδε τὴν σκευὴν ἔχων\nἦλθον κατὰ σὴν μίμησιν, ἵνα μοι τοὺς ξένους\nτοὺς σοὺς φράσειας, εἰ δεοίμην, οἷσι σὺ\nἐχρῶ τόθʼ, ἡνίκʼ ἐπὶ τὸν Κέρβερον,\nτούτους φράσον μοι, λιμένας ἀρτοπώλια\nπορνεῖʼ ἀναπαύλας ἐκτροπὰς κρήνας ὁδοὺς\nπόλεις διαίτας πανδοκευτρίας, ὅπου\nκόρεις ὀλίγιστοι.\nπερὶ ἐμοῦ δʼ οὐδεὶς λόγος.\nὦ σχέτλιε τολμήσεις γὰρ ἰέναι καὶ σύ γε;\nμηδὲν ἔτι πρὸς ταῦτʼ, ἀλλὰ φράζε τῶν ὁδῶν\nὅπῃ τάχιστʼ ἀφιξόμεθʼ εἰς Ἅιδου κάτω·\nκαὶ μήτε θερμὴν μήτʼ ἄγαν ψυχρὰν φράσῃς.\nφέρε δὴ τίνʼ αὐτῶν σοι φράσω πρώτην; τίνα;\nμία μὲν γὰρ ἔστιν ἀπὸ κάλω καὶ θρανίου,\nκρεμάσαντι σαυτόν.\nπαῦε, πνιγηρὰν λέγεις.\nἀλλʼ ἔστιν ἀτραπὸς ξύντομος τετριμμένη\nἡ διὰ θυείας.\nἆρα κώνειον λέγεις;\nμάλιστά γε.\nψυχράν γε καὶ δυσχείμερον·\nεὐθὺς γὰρ ἀποπήγνυσι τἀντικνήμια.\nβούλει κατάντη καὶ ταχεῖαν σοι φράσω;\nνὴ τὸν Δίʼ ὡς ὄντος γε μὴ βαδιστικοῦ.\nκαθέρπυσόν νυν ἐς Κεραμεικόν.\nκᾆτα τί;\nἀναβὰς ἐπὶ τὸν πύργον τὸν ὑψηλόν—\nτί δρῶ;\nἀφιεμένην τὴν λαμπάδʼ ἐντεῦθεν θεῶ,\nκἄπειτʼ ἐπειδὰν φῶσιν οἱ θεώμενοι\nεἷναι, τόθʼ εἷναι καὶ σὺ σαυτόν.\nποῖ\nκάτω.\nἀλλʼ ἀπολέσαιμʼ ἂν ἐγκεφάλου θρίω δύο.\nοὐκ ἂν βαδίσαιμι τὴν ὁδὸν ταύτην.\nτί δαί;\nἥνπερ σὺ τότε κατῆλθες.\nἀλλʼ ὁ πλοῦς πολύς.\nεὐθὺς γὰρ ἐπὶ λίμνην μεγάλην ἥξεις πάνυ\nἄβυσσον.\nεἶτα πῶς περαιωθήσομαι;\nἐν πλοιαρίῳ τυννουτῳί σʼ ἀνὴρ γέρων\nναύτης διάξει δύʼ ὀβολὼ μισθὸν λαβών.\nφεῦ,\nὡς μέγα δύνασθον πανταχοῦ τὼ δύʼ ὀβολώ.\nπῶς ἠλθέτην κἀκεῖσε;\nΘησεὺς ἤγαγεν.\nμετὰ ταῦτʼ ὄφεις καὶ θηρίʼ ὄψει μυρία\nδεινότατα.\nμή μʼ ἔκπληττε μηδὲ δειμάτου·\nοὐ γάρ μʼ ἀποτρέψεις.\nεἶτα βόρβορον πολὺν\nκαὶ σκῶρ ἀείνων· ἐν δὲ τούτῳ κειμένους,\nεἴ που ξένον τις ἠδίκησε πώποτε,\nἢ παῖδα κινῶν τἀργύριον ὑφείλετο,\nἢ μητέρʼ ἠλόασεν, ἢ πατρὸς γνάθον\nἐπάταξεν, ἢ ʼπίορκον ὅρκον ὤμοσεν,\nἢ Μορσίμου τις ῥῆσιν ἐξεγράψατο.\nνὴ τοὺς θεοὺς ἐχρῆν γε πρὸς τούτοισι κεἰ\nτὴν πυρρίχην τις ἔμαθε τὴν Κινησίου.\nἐντεῦθεν αὐλῶν τίς σε περίεισιν πνοή,\nὄψει τε φῶς κάλλιστον ὥσπερ ἐνθάδε,\nκαὶ μυρρινῶνας καὶ θιάσους εὐδαίμονας\nἀνδρῶν γυναικῶν καὶ κρότον χειρῶν πολύν.\nοὗτοι δὲ δὴ τίνες εἰσίν;\nοἱ μεμυημένοι—\nνὴ τὸν Δίʼ ἐγὼ γοῦν ὄνος ἄγω μυστήρια.\nἀτὰρ οὐ καθέξω ταῦτα τὸν πλείω χρόνον.\nοἵ σοι φράσουσʼ ἁπαξάπανθʼ ὧν ἂν δέῃ.\nοὗτοι γὰρ ἐγγύτατα παρʼ αὐτὴν τὴν ὁδὸν\nἐπὶ ταῖσι τοῦ Πλούτωνος οἰκοῦσιν θύραις.\nκαὶ χαῖρε πόλλʼ ὦδελφέ.\nνὴ Δία καὶ σύ γε\nὑγίαινε. σὺ δὲ τὰ στρώματʼ αὖθις λάμβανε.\nπρὶν καὶ καταθέσθαι;\nκαὶ ταχέως μέντοι πάνυ.\nμὴ δῆθʼ, ἱκετεύω σʼ, ἀλλὰ μίσθωσαί τινα\nτῶν ἐκφερομένων, ὅστις ἐπὶ τοῦτʼ ἔρχεται.\nἐὰν δὲ μὴ εὕρω;\nτότε μʼ ἄγειν.\nκαλῶς λέγεις.\nκαὶ γάρ τινʼ ἐκφέρουσι τουτονὶ νεκρόν,\nοὗτος, σὲ λέγω μέντοι, σὲ τὸν τεθνηκότα·\nἄνθρωπε βούλει σκευάριʼ εἰς Ἅιδου φέρειν;\nπόσʼ ἄττα;\nταυτί.\nδύο δραχμὰς μισθὸν τελεῖς;\nμὰ Δίʼ ἀλλʼ ἔλαττον.\nὑπάγεθʼ ὑμεῖς τῆς ὁδοῦ.\nἀνάμεινον ὦ δαιμόνιʼ, ἐὰν ξυμβῶ τί σοι.\nεἰ μὴ καταθήσεις δύο δραχμάς, μὴ διαλέγου.\nλάβʼ ἐννέʼ ὀβολούς.\nἀναβιοίην νυν πάλιν.\nὡς σεμνὸς ὁ κατάρατος· οὐκ οἰμώξεται;\nἐγὼ βαδιοῦμαι.\nχρηστὸς εἶ καὶ γεννάδας.\nχωρῶμεν ἐπὶ τὸ πλοῖον.\nὠὸπ παραβαλοῦ.\nτουτὶ τί ἔστι;\nτοῦτο; λίμνη νὴ Δία\nαὕτη ʼστὶν ἣν ἔφραζε, καὶ πλοῖόν γʼ ὁρῶ.\nνὴ τὸν Ποσειδῶ κἄστι γʼ ὁ Χάρων οὑτοσί.\nχαῖρʼ ὦ Χάρων, χαῖρʼ ὦ Χάρων, χαῖρʼ ὦ Χάρων.\nτίς εἰς ἀναπαύλας ἐκ κακῶν καὶ πραγμάτων;\nτίς ἐς τὸ Λήθης πεδίον, ἢ σʼ Ὄνου πόκας,\nἢ σʼ Κερβερίους, ἢ σʼ κόρακας, ἢ ʼπὶ Ταίναρον;\nἐγώ.\nταχέως ἔμβαινε.\nποῖ σχήσειν δοκεῖς;\nἐς κόρακας ὄντως;\nναὶ μὰ Δία σοῦ γʼ οὕνεκα.\nἔσβαινε δή.\nπαῖ δεῦρο.\nδοῦλον οὐκ ἄγω,\nεἰ μὴ νεναυμάχηκε τὴν περὶ τῶν κρεῶν.\nμὰ τὸν Δίʼ οὐ γὰρ ἀλλʼ ἔτυχον ὀφθαλμιῶν.\nοὔκουν περιθρέξει δῆτα τὴν λίμνην κύκλῳ;\nποῦ δῆτʼ ἀναμενῶ;\nπαρὰ τὸν Αὑαίνου λίθον\nἐπὶ ταῖς ἀναπαύλαις.\nμανθάνεις;\nπάνυ μανθάνω.\nοἴμοι κακοδαίμων, τῷ ξυνέτυχον ἐξιών;\nκάθιζʼ ἐπὶ κώπην. εἴ τις ἔτι πλεῖ, σπευδέτω.\nοὗτος τί ποιεῖς;\nὅ τι ποιῶ; τί δʼ ἄλλο γʼ ἢ\nἵζω ʼπὶ κώπην, οὗπερ ἐκέλευές με σύ;\nοὔκουν καθεδεῖ δῆτʼ ἐνθαδὶ γάστρων;\nἰδού.\nοὔκουν προβαλεῖ τὼ χεῖρε κἀκτενεῖς;\nἰδού.\nοὐ μὴ φλυαρήσεις ἔχων ἀλλʼ ἀντιβὰς\nἐλᾷς προθύμως;\nκᾆτα πῶς δυνήσομαι\nἄπειρος ἀθαλάττωτος ἀσαλαμίνιος\nὢν εἶτʼ ἐλαύνειν;\nῥᾷστʼ· ἀκούσει γὰρ μέλη\nκάλλιστʼ, ἐπειδὰν ἐμβάλῃς ἅπαξ,\nτίνων;\nβατράχων κύκνων θαυμαστά.\nκατακέλευε δή.\nὦ ὀπὸπ ὦ ὀπόπ.\nβρεκεκεκὲξ κοὰξ κοάξ,\nβρεκεκεκὲξ κοὰξ κοάξ.\nλιμναῖα κρηνῶν τέκνα,\nξύναυλον ὕμνων βοὰν\nφθεγξώμεθʼ, εὔγηρυν ἐμὰν ἀοιδάν,\nκοὰξ κοάξ,\nἣν ἀμφὶ Νυσήιον\nΔιὸς Διόνυσον ἐν\nΛίμναισιν ἰαχήσαμεν,\nἡνίχʼ ὁ κραιπαλόκωμος\nτοῖς ἱεροῖσι Χύτροισι\nχωρεῖ κατʼ ἐμὸν τέμενος λαῶν ὄχλος.\nβρεκεκεκὲξ κοὰξ κοάξ.\nἐγὼ δέ γʼ ἀλγεῖν ἄρχομαι\nτὸν ὄρρον ὦ κοὰξ κοάξ·\nὑμῖν δʼ ἴσως οὐδὲν μέλει.\nβρεκεκεκὲξ κοὰξ κοάξ.\nἀλλʼ ἐξόλοισθʼ αὐτῷ κοάξ·\nοὐδὲν γάρ ἐστʼ ἀλλʼ ἢ κοάξ.\nεἰκότως γʼ ὦ πολλὰ πράττων.\nἐμὲ γὰρ ἔστερξαν εὔλυροί τε Μοῦσαι\nκαὶ κεροβάτας Πὰν ὁ καλαμόφθογγα παίζων·\nπροσεπιτέρπεται δʼ ὁ φορμικτὰς Ἀπόλλων,\nἕνεκα δόνακος, ὃν ὑπολύριον\nἔνυδρον ἐν λίμναις τρέφω.\nβρεκεκεκὲξ κοάξ κοάξ.\nἐγὼ δὲ φλυκταίνας γʼ ἔχω,\nχὠ πρωκτὸς ἰδίει πάλαι,\nκᾆτʼ αὐτίκʼ ἐκκύψας ἐρεῖ—\nβρεκεκεκὲξ κοὰξ κοάξ.\nἀλλʼ ὦ φιλῳδὸν γένος\nπαύσασθε.\nμᾶλλον μὲν οὖν\nφθεγξόμεσθʼ, εἰ δή ποτʼ εὐηλίοις\nἐν ἁμέραισιν\nἡλάμεσθα διὰ κυπείρου\nκαὶ φλέω, χαίροντες ᾠδῆς\nπολυκολύμβοισι μέλεσιν,\nἢ Διὸς φεύγοντες ὄμβρον\nἔνυδρον ἐν βυθῷ χορείαν\nαἰόλαν ἐφθεγξάμεσθα\nπομφολυγοπαφλάσμασιν.\nβρεκεκεκὲξ κοὰξ κοάξ.\nτουτὶ παρʼ ὑμῶν λαμβάνω.\nδεινά τἄρα πεισόμεσθα.\nδεινότερα δʼ ἔγωγʼ, ἐλαύνων\nεἰ διαρραγήσομαι.\nβρεκεκεκὲξ κοὰξ κοάξ.\nοἰμώζετʼ· οὐ γάρ μοι μέλει.\nἀλλὰ μὴν κεκραξόμεσθά γʼ\nὁπόσον ἡ φάρυξ ἂν ἡμῶν\nχανδάνῃ διʼ ἡμέρας.\nβρεκεκεκὲξ κοὰξ κοάξ.\nτούτῳ γὰρ οὐ νικήσετε.\nοὐδὲ μὴν ἡμᾶς σὺ πάντως.\nοὐδὲ μὴν ὑμεῖς γʼ ἐμὲ\nοὐδέποτε· κεκράξομαι γὰρ\nκἂν δέῃ διʼ ἡμέρας\nβρεκεκεκὲξ κοὰξ κοάξ,\nἕως ἂν ὑμῶν ἐπικρατήσω τῷ κοάξ,\nβρεκεκεκὲξ κοὰξ κοάξ.\nἔμελλον ἄρα παύσειν ποθʼ ὑμᾶς τοῦ κοάξ.\nὢ παῦε παῦε, παραβαλοῦ τὼ κωπίω,\nἔκβαινʼ, ἀπόδος τὸν ναῦλον.\nἔχε δὴ τὠβολώ.\nὁ Ξανθίας. ποῦ Ξανθίας; ἦ Ξανθία.\nἰαῦ.\nβάδιζε δεῦρο.\nχαῖρʼ ὦ δέσποτα.\nτί ἔστι τἀνταυθοῖ;\nσκότος καὶ βόρβορος.\nκατεῖδες οὖν που τοὺς πατραλοίας αὐτόθι\nκαὶ τοὺς ἐπιόρκους, οὓς ἔλεγεν ἡμῖν;\nσὺ δʼ οὔ;\nνὴ τὸν Ποσειδῶ ʼγωγε, καὶ νυνί γʼ ὁρῶ.\nἄγε δὴ τί δρῶμεν;\nπροϊέναι βέλτιστα νῷν,\nὡς οὗτος ὁ τόπος ἐστὶν οὗ τὰ θηρία\nτὰ δείνʼ ἔφασκʼ ἐκεῖνος.\nὡς οἰμώξεται.\nἠλαζονεύεθʼ ἵνα φοβηθείην ἐγώ,\nεἰδώς με μάχιμον ὄντα φιλοτιμούμενος.\nοὐδὲν γὰρ οὕτω γαῦρόν ἐσθʼ ὡς Ἡρακλῆς.\nἐγὼ δέ γʼ εὐξαίμην ἂν ἐντυχεῖν τινι\nλαβεῖν τʼ ἀγώνισμʼ ἄξιόν τι τῆς ὁδοῦ.\nνὴ τὸν Δία καὶ μὴν αἰσθάνομαι ψόφου τινός.\nποῦ ποῦ ʼστιν;\nἐξόπισθεν.\nἐξόπισθʼ ἴθι.\nἀλλʼ ἐστὶν ἐν τῷ πρόσθε.\nπρόσθε νυν ἴθι.\nκαὶ μὴν ὁρῶ νὴ τὸν Δία θηρίον μέγα.\nποῖόν τι;\nδεινόν· παντοδαπὸν γοῦν γίγνεται\nτοτὲ μέν γε βοῦς, νυνὶ δʼ ὀρεύς, τοτὲ δʼ αὖ γυνὴ\nὡραιοτάτη τις.\nποῦ ʼστι; φέρʼ ἐπʼ αὐτὴν ἴω.\nἀλλʼ οὐκέτʼ αὖ γυνή ʼστιν, ἀλλʼ ἤδη κύων.\nἜμπουσα τοίνυν ἐστί.\nπυρὶ γοῦν λάμπεται\nἅπαν τὸ πρόσωπον.\nκαὶ σκέλος χαλκοῦν ἔχει;\nνὴ τὸν Ποσειδῶ, καὶ βολίτινον θάτερον,\nσάφʼ ἴσθι.\nποῖ δῆτʼ ἂν τραποίμην;\nποῖ δʼ ἐγώ;\nἱερεῦ διαφύλαξόν μʼ, ἵνʼ ὦ σοι ξυμπότης.\nἀπολούμεθʼ ὦναξ Ἡράκλεις.\nοὐ μὴ καλεῖς μʼ\nὦνθρωφʼ, ἱκετεύω, μηδὲ κατερεῖς τοὔνομα.\nΔιόνυσε τοίνυν.\nτοῦτό γʼ ἧττον θατέρου.\nἴθʼ ᾗπερ ἔρχει.\nδεῦρο δεῦρʼ ὦ δέσποτα.\nτί δʼ ἔστι;\nθάρρει· πάντʼ ἀγαθὰ πεπράγαμεν,\nἔξεστί θʼ ὥσπερ Ἡγέλοχος ἡμῖν λέγειν,\nἐκ κυμάτων γὰρ αὖθις αὖ γαλῆν ὁρῶ.\nἥμπουσα φρούδη.\nκατόμοσον.\nνὴ τὸν Δία.\nκαὖθις κατόμοσον.\nνὴ Δίʼ.\nὄμοσον.\nνὴ Δία.\nοἴμοι τάλας, ὡς ὠχρίασʼ αὐτὴν ἰδών.\nὁδὶ δὲ δείσας ὑπερεπυρρίασέ σου.\nοἴμοι, πόθεν μοι τὰ κακὰ ταυτὶ προσέπεσεν;\nτίνʼ αἰτιάσομαι θεῶν μ' ἀπολλύναι;\nαἰθέρα Διὸς δωμάτιον ἢ χρόνου πόδα;\nοὗτος.\nτί ἔστιν;\nοὐ κατήκουσας;\nτίνος;\nαὐλῶν πνοῆς.\nἔγωγε, καὶ δᾴδων γέ με\nαὔρα τις εἰσέπνευσε μυστικωτάτη.\nἀλλʼ ἠρεμὶ πτήξαντες ἀκροασώμεθα.\nἼακχʼ ὦ Ἴακχε.\nἼακχʼ ὦ Ἴακχε.\nτοῦτʼ ἔστʼ ἐκεῖνʼ ὦ δέσποθʼ· οἱ μεμυημένοι\nἐνταῦθά που παίζουσιν, οὓς ἔφραζε νῷν.\nᾄδουσι γοῦν τὸν Ἴακχον ὅνπερ Διαγόρας.\nκἀμοὶ δοκοῦσιν. ἡσυχίαν τοίνυν ἄγειν\nβέλτιστόν ἐσθʼ, ἕως ἂν εἰδῶμεν σαφῶς.\nἼακχʼ ὦ πολυτίμητʼ ἐν ἕδραις ἐνθάδε ναίων,\nἼακχʼ ὦ Ἴακχε,\nἐλθὲ τόνδʼ ἀνὰ λειμῶνα χορεύσων\nὁσίους ἐς θιασώτας,\nπολύκαρπον μὲν τινάσσων\nπερὶ κρατὶ σῷ βρύοντα\nστέφανον μύρτων, θρασεῖ δʼ ἐγκατακρούων\nποδὶ τὰν ἀκόλαστον\nφιλοπαίγμονα τιμάν,\nχαρίτων πλεῖστον ἔχουσαν μέρος, ἁγνάν, ἱερὰν\nὁσίοις μύσταις χορείαν.\nὦ πότνια πολυτίμητε Δήμητρος κόρη,\nὡς ἡδύ μοι προσέπνευσε χοιρείων κρεῶν.\nοὔκουν ἀτρέμʼ ἕξεις, ἤν τι καὶ χορδῆς λάβῃς;\n†ἔγειρε φλογέας λαμπάδας ἐν χερσὶ γὰρ ἥκει τινάσσων†,\nἼακχʼ ὦ Ἴακχε,\nνυκτέρου τελετῆς φωσφόρος ἀστήρ.\nφλογὶ φέγγεται δὲ λειμών·\nγόνυ πάλλεται γερόντων·\nἀποσείονται δὲ λύπας\nχρονίους τʼ ἐτῶν παλαιῶν ἐνιαυτοὺς\nἱερᾶς ὑπὸ τιμᾶς.\nσὺ δὲ λαμπάδι † φλέγων†\nπροβάδην ἔξαγʼ ἐπʼ ἀνθηρὸν ἕλειον δάπεδον\nχοροποιὸν μάκαρ ἥβαν.\nεὐφημεῖν χρὴ κἀξίστασθαι τοῖς ἡμετέροισι χοροῖσιν,\nὅστις ἄπειρος τοιῶνδε λόγων ἢ γνώμῃ μὴ καθαρεύει,\nἢ γενναίων ὄργια Μουσῶν μήτʼ εἶδεν μήτʼ ἐχόρευσεν,\nμηδὲ Κρατίνου τοῦ ταυροφάγου γλώττης Βακχεῖʼ ἐτελέσθη,\nἢ βωμολόχοις ἔπεσιν χαίρει μὴ νʼ καιρῷ τοῦτο ποιοῦσιν,\nἢ στάσιν ἐχθρὰν μὴ καταλύει μηδʼ εὔκολός ἐστι πολίταις,\nἀλλʼ ἀνεγείρει καὶ ῥιπίζει κερδῶν ἰδίων ἐπιθυμῶν,\nἢ τῆς πόλεως χειμαζομένης ἄρχων καταδωροδοκεῖται,\nἢ προδίδωσιν φρούριον ἢ ναῦς, ἢ τἀπόρρητʼ ἀποπέμπει\nἐξ Αἰγίνης Θωρυκίων ὢν εἰκοστολόγος κακοδαίμων,\nἀσκώματα καὶ λίνα καὶ πίτταν διαπέμπων εἰς Ἐπίδαυρον,\nἢ χρήματα ταῖς τῶν ἀντιπάλων ναυσὶν παρέχειν τινὰ πείθει,\nἢ κατατιλᾷ τῶν Ἑκαταίων κυκλίοισι χοροῖσιν ὑπᾴδων,\nἢ τοὺς μισθοὺς τῶν ποιητῶν ῥήτωρ ὢν εἶτʼ ἀποτρώγει,\nκωμῳδηθεὶς ἐν ταῖς πατρίοις τελεταῖς ταῖς τοῦ Διονύσου·\nτούτοις αὐδῶ καὖθις ἀπαυδῶ καὖθις τὸ τρίτον μάλʼ ἀπαυδῶ\nἐξίστασθαι μύσταισι χοροῖς· ὑμεῖς δʼ ἀνεγείρετε μολπὴν\nκαὶ παννυχίδας τὰς ἡμετέρας αἳ τῇδε πρέπουσιν ἑορτῇ.\nχώρει νυν πᾶς ἀνδρείως\nἐς τοὺς εὐανθεῖς κόλπους\nλειμώνων ἐγκρούων\nκἀπισκώπτων\nκαὶ παίζων καὶ χλευάζων,\nἠρίστηται δʼ ἐξαρκούντως.\nἀλλʼ ἔμβα χὤπως ἀρεῖς\nτὴν Σώτειραν γενναίως\nτῇ φωνῇ μολπάζων,\nἣ τὴν χώραν\nσῴζειν φήσʼ ἐς τὰς ὥρας,\nκἂν Θωρυκίων μὴ βούληται.\nἄγε νυν ἑτέραν ὕμνων ἰδέαν τὴν καρποφόρον βασίλειαν\nΔήμητρα θεὰν ἐπικοσμοῦντες ζαθέαις μολπαῖς κελαδεῖτε.\nΔήμητερ ἁγνῶν ὀργίων\nἄνασσα συμπαραστάτει,\nκαὶ σῷζε τὸν σαυτῆς χορόν,\nκαί μʼ ἀσφαλῶς πανήμερον\nπαῖσαί τε καὶ χορεῦσαι·\nκαὶ πολλὰ μὲν γέλοιά μʼ εἰ-\nπεῖν, πολλὰ δὲ σπουδαῖα, καὶ\nτῆς σῆς ἑορτῆς ἀξίως\nπαίσαντα καὶ σκώψαντα νι-\nκήσαντα ταινιοῦσθαι.\nἄγʼ εἶα\nνῦν καὶ τὸν ὡραῖον θεὸν παρακαλεῖτε δεῦρο\nᾠδαῖσι, τὸν ξυνέμπορον τῆσδε τῆς χορείας.\nἼακχε πολυτίμητε, μέλος ἑορτῆς\nἥδιστον εὑρών, δεῦρο συνακολούθει\nπρὸς τὴν θεὸν\nκαὶ δεῖξον ὡς ἄνευ πόνου\nπολλὴν ὁδὸν περαίνεις.\nἼακχε φιλοχορευτὰ συμπρόπεμπέ με.\nσὺ γὰρ κατεσχίσω μὲν ἐπὶ γέλωτι\nκἀπʼ εὐτελείᾳ τόδε τὸ σανδαλίσκον\nκαὶ τὸ ῥάκος,\nκἀξηῦρες ὥστʼ ἀζημίους\nπαίζειν τε καὶ χορεύειν.\nἼακχε φιλοχορευτὰ συμπρόπεμπέ με.\nκαὶ γὰρ παραβλέψας τι μειρακίσκης\nνῦν δὴ κατεῖδον καὶ μάλʼ εὐπροσώπου\nσυμπαιστρίας\nχιτωνίου παραρραγέν-\nτος τιτθίον προκύψαν.\nἼακχε φιλοχορευτὰ συμπρόπεμπέ με.\nἐγὼ δʼ ἀεί πως φιλακόλου-\nθός εἰμι καὶ μετʼ αὐτῆς\nπαίζων χορεύειν βούλομαι.\nκἄγωγε πρός.\nβούλεσθε δῆτα κοινῇ\nσκώψωμεν Ἀρχέδημον;\nὃς ἑπτέτης ὢν οὐκ ἔφυσε φράτερας.\nνυνὶ δὲ δημαγωγεῖ\nἐν τοῖς ἄνω νεκροῖσι,\nκἀστὶν τὰ πρῶτα τῆς ἐκεῖ μοχθηρίας.\nτὸν Κλεισθένους δʼ ἀκούω\nἐν ταῖς ταφαῖσι πρωκτὸν\nτίλλειν ἑαυτοῦ καὶ σπαράττειν τὰς γνάθους·\nκἀκόπτετʼ ἐγκεκυφώς,\nκἄκλαε κἀκεκράγει\nΣεβῖνον ὅστις ἐστὶν ἁναφλύστιος.\nκαὶ Καλλίαν γέ φασι\nτοῦτον τὸν Ἱπποβίνου\nκύσθου λεοντῆν ναυμαχεῖν ἐνημμένον.\nἔχοιτʼ ἂν οὖν φράσαι νῷν\nΠλούτωνʼ ὅπου ʼνθάδʼ οἰκεῖ;\nξένω γάρ ἐσμεν ἀρτίως ἀφιγμένω.\nμηδὲν μακρὰν ἀπέλθῃς,\nμηδʼ αὖθις ἐπανέρῃ με,\nἀλλʼ ἴσθʼ ἐπʼ αὐτὴν θύραν ἀφιγμένος.\nαἴροιʼ ἂν αὖθις ὦ παῖ.\nτουτὶ τί ἦν τὸ πρᾶγμα;\nἀλλʼ ἢ Διὸς Κόρινθος ἐν τοῖς στρώμασιν.\nχωρεῖτε\nνῦν ἱερὸν ἀνὰ κύκλον θεᾶς, ἀνθοφόρον ἀνʼ ἄλσος\nπαίζοντες οἷς μετουσία θεοφιλοῦς ἑορτῆς·\nἐγὼ δὲ σὺν ταῖσιν κόραις εἶμι καὶ γυναιξίν,\nοὗ παννυχίζουσιν θεᾷ, φέγγος ἱερὸν οἴσων.\nχωρῶμεν ἐς πολυρρόδους\nλειμῶνας ἀνθεμώδεις,\nτὸν ἡμέτερον τρόπον\nτὸν καλλιχορώτατον\nπαίζοντες, ὃν ὄλβιαι\nΜοῖραι ξυνάγουσιν.\nμόνοις γὰρ ἡμῖν ἥλιος\nκαὶ φέγγος ἱλαρόν ἐστιν,\nὅσοι μεμυήμεθʼ εὐ-\nσεβῆ τε διήγομεν\nτρόπον περὶ τοὺς ξένους\nκαὶ τοὺς ἰδιώτας.\nἄγε δὴ τίνα τρόπον τὴν θύραν κόψω; τίνα;\nπῶς ἐνθάδʼ ἄρα κόπτουσιν οὑπιχώριοι;\nοὐ μὴ διατρίψεις, ἀλλὰ γεύσει τῆς θύρας,\nκαθʼ Ἡρακλέα τὸ σχῆμα καὶ τὸ λῆμʼ ἔχων.\nπαῖ παῖ.\nτίς οὗτος;\nἩρακλῆς ὁ καρτερός.\nὦ βδελυρὲ κἀναίσχυντε καὶ τολμηρὲ σὺ\nκαὶ μιαρὲ καὶ παμμίαρε καὶ μιαρώτατε,\nὃς τὸν κύνʼ ἡμῶν ἐξελάσας τὸν Κέρβερον\nἀπῇξας ἄγχων κἀποδρὰς ᾤχου λαβών,\nὃν ἐγὼ ʼφύλαττον. ἀλλὰ νῦν ἔχει μέσος·\nτοία Στυγός σε μελανοκάρδιος πέτρα\nἈχερόντιός τε σκόπελος αἱματοσταγὴς\nφρουροῦσι, Κωκυτοῦ τε περίδρομοι κύνες,\nἔχιδνά θʼ ἑκατογκέφαλος, ἣ τὰ σπλάγχνα σου\nδιασπαράξει, πλευμόνων τʼ ἀνθάψεται\nΤαρτησία μύραινα· τὼ νεφρὼ δέ σου\nαὐτοῖσιν ἐντέροισιν ᾑματωμένω\nδιασπάσονται Γοργόνες Τειθράσιαι,\nἐφʼ ἃς ἐγὼ δρομαῖον ὁρμήσω πόδα.\nοὗτος τί δέδρακας;\nἐγκέχοδα· κάλει θεόν.\nὦ καταγέλαστʼ οὔκουν ἀναστήσει ταχὺ\nπρίν τινά σʼ ἰδεῖν ἀλλότριον;\nἀλλʼ ὡρακιῶ.\nἀλλʼ οἶσε πρὸς τὴν καρδίαν μου σφογγιάν.\nἰδοὺ λαβέ, προσθοῦ.\nποῦ ʼστιν;\nὦ χρυσοῖ θεοὶ\nἐνταῦθʼ ἔχεις τὴν καρδίαν;\nδείσασα γὰρ\nἐς τὴν κάτω μου κοιλίαν καθείρπυσεν.\nὦ δειλότατε θεῶν σὺ κἀνθρώπων.\nἐγώ;\nπῶς δειλὸς ὅστις σφογγιὰν ᾔτησά σε;\nοὐκ ἂν ἕτερός γʼ αὔτʼ ἠργάσατʼ ἀνήρ.\nἀλλὰ τί;\nκατέκειτʼ ἂν ὀσφραινόμενος, εἴπερ δειλὸς ἦν·\nἐγὼ δʼ ἀνέστην καὶ προσέτʼ ἀπεψησάμην.\nἀνδρεῖά γʼ ὦ Πόσειδον.\nοἶμαι νὴ Δία.\nσὺ δʼ οὐκ ἔδεισας τὸν ψόφον τῶν ῥημάτων\nκαὶ τὰς ἀπειλάς;\nοὐ μὰ Δίʼ οὐδʼ ἐφρόντισα.\nἴθι νυν ἐπειδὴ ληματίας κἀνδρεῖος εἶ,\nσὺ μὲν γενοῦ ʼγὼ τὸ ῥόπαλον τουτὶ λαβὼν\nκαὶ τὴν λεοντῆν, εἴπερ ἀφοβόσπλαγχνος εἶ·\nἐγὼ δʼ ἔσομαί σοι σκευοφόρος ἐν τῷ μέρει.\nφέρε δὴ ταχέως αὔτʼ· οὐ γὰρ ἀλλὰ πειστέον·\nκαὶ βλέψον ἐς τὸν Ἡρακλειοξανθίαν,\nεἰ δειλὸς ἔσομαι καὶ κατὰ σὲ τὸ λῆμʼ ἔχων.\nμὰ Δίʼ ἀλλʼ ἀληθῶς οὑκ Μελίτης μαστιγίας.\nφέρε νυν ἐγὼ τὰ στρώματʼ αἴρωμαι ταδί.\nὦ φίλταθʼ ἥκεις Ἡράκλεις; δεῦρʼ εἴσιθι.\nἡ γὰρ θεός σʼ ὡς ἐπύθεθʼ ἥκοντʼ, εὐθέως\nἔπεττεν ἄρτους, ἧψε κατερεικτῶν χύτρας\nἔτνους δύʼ ἢ τρεῖς, βοῦν ἀπηνθράκιζʼ ὅλον,\nπλακοῦντας ὤπτα κολλάβους. ἀλλʼ εἴσιθι.\nκάλλιστʼ, ἐπαινῶ.\nμὰ τὸν Ἀπόλλω οὐ μή σʼ ἐγὼ\nπεριόψομἀπελθόντʼ, ἐπεί τοι καὶ κρέα\nἀνέβραττεν ὀρνίθεια, καὶ τραγήματα\nἔφρυγε, κᾦνον ἀνεκεράννυ γλυκύτατον.\nἀλλʼ εἴσιθʼ ἅμʼ ἐμοί.\nπάνυ καλῶς.\nληρεῖς ἔχων\nοὐ γάρ σʼ ἀφήσω. καὶ γὰρ αὐλητρίς γέ σοι\nἥδʼ ἔνδον ἔσθʼ ὡραιοτάτη κὠρχηστρίδες\nἕτεραι δύʼ ἢ τρεῖς.\nπῶς λέγεις; ὀρχηστρίδες;\nἡβυλλιῶσαι κἄρτι παρατετιλμέναι.\nἀλλʼ εἴσιθʼ, ὡς ὁ μάγειρος ἤδη τὰ τεμάχη\nἔμελλʼ ἀφαιρεῖν χἠ τράπεζʼ εἰσῄρετο.\nἴθι νυν φράσον πρώτιστα ταῖς ὀρχηστρίσιν\nταῖς ἔνδον οὔσαις αὐτὸς ὅτι εἰσέρχομαι.\nὁ παῖς ἀκολούθει δεῦρο τὰ σκεύη φέρων.\nἐπίσχες οὗτος. οὔ τί που σπουδὴν ποιεῖ,\nὁτιή σε παίζων Ἡρακλέα ʼνεσκεύασα;\nοὐ μὴ φλυαρήσεις ἔχων ὦ Ξανθία,\nἀλλʼ ἀράμενος οἴσεις πάλιν τὰ στρώματα.\nτί δʼ ἔστιν; οὔ τι πού μʼ ἀφελέσθαι διανοεῖ\nἅδωκας αὐτός;\nοὐ τάχʼ, ἀλλʼ ἤδη ποιῶ.\nκατάθου τὸ δέρμα.\nταῦτʼ ἐγὼ μαρτύρομαι\nκαὶ τοῖς θεοῖσιν ἐπιτρέπω.\nποίοις θεοῖς;\nτὸ δὲ προσδοκῆσαί σʼ οὐκ ἀνόητον καὶ κενὸν\nὡς δοῦλος ὢν καὶ θνητὸς Ἀλκμήνης ἔσει;\nἀμέλει καλῶς· ἔχʼ αὔτʼ. ἴσως γάρ τοί ποτε\nἐμοῦ δεηθείης ἄν, εἰ θεὸς θέλοι.\nταῦτα μὲν πρὸς ἀνδρός ἐστι\nνοῦν ἔχοντος καὶ φρένας καὶ\nπολλὰ περιπεπλευκότος,\nμετακυλίνδειν αὑτὸν ἀεὶ\nπρὸς τὸν εὖ πράττοντα τοῖχον\nμᾶλλον ἢ γεγραμμένην\nεἰκόνʼ ἑστάναι, λαβόνθʼ ἓν\nσχῆμα· τὸ δὲ μεταστρέφεσθαι\nπρὸς τὸ μαλθακώτερον\nδεξιοῦ πρὸς ἀνδρός ἐστι\nκαὶ φύσει Θηραμένους.\nοὐ γὰρ ἂν γέλοιον ἦν, εἰ\nΞανθίας μὲν δοῦλος ὢν ἐν\nστρώμασιν Μιλησίοις\nἀνατετραμμένος κυνῶν ὀρ-\nχηστρίδʼ εἶτʼ ᾔτησεν ἀμίδʼ, ἐγὼ\nδὲ πρὸς τοῦτον βλέπων\nτοὐρεβίνθου ʼδραττόμην, οὗ-\nτος δʼ ἅτʼ ὢν αὐτὸς πανοῦργος\nεἶδε, κᾆτʼ ἐκ τῆς γνάθου\nπὺξ πατάξας μοὐξέκοψε\nτοῦ χοροῦ τοὺς προσθίους;\nΠλαθάνη Πλαθάνη δεῦρʼ ἔλθʼ, ὁ πανοῦργος οὑτοσί,\nὃς ἐς τὸ πανδοκεῖον εἰσελθών ποτε\nἑκκαίδεκʼ ἄρτους κατέφαγʼ ἡμῶν.\nνὴ Δία\nἐκεῖνος αὐτὸς δῆτα.\nκακὸν ἥκει τινί.\nκαὶ κρέα γε πρὸς τούτοισιν ἀνάβραστʼ εἴκοσιν\nἀνʼ ἡμιωβολιαῖα.\nδώσει τις δίκην.\nκαὶ τὰ σκόροδα τὰ πολλά.\nληρεῖς ὦ γύναι\nκοὐκ οἶσθʼ ὅ τι λέγεις.\nοὐ μὲν οὖν με προσεδόκας,\nὁτιὴ κοθόρνους εἶχες, ἂν γνῶναί σʼ ἔτι;\nτί δαί; τὸ πολὺ τάριχος οὐκ εἴρηκά πω.\nμὰ Δίʼ οὐδὲ τὸν τυρόν γε τὸν χλωρὸν τάλαν,\nὃν οὗτος αὐτοῖς τοῖς ταλάροις κατήσθιεν\nκἄπειτʼ ἐπειδὴ τἀργύριον ἐπραττόμην,\nἔβλεψεν ἔς με δριμὺ κἀμυκᾶτό γε.\nτούτου πάνυ τοὔργον· οὗτος ὁ τρόπος πανταχοῦ.\nκαὶ τὸ ξίφος γʼ ἐσπᾶτο μαίνεσθαι δοκῶν.\nνὴ Δία τάλαινα.\nνὼ δὲ δεισάσα γέ που\nἐπὶ τὴν κατήλιφʼ εὐθὺς ἀνεπηδήσαμεν·\nὁ δʼ ᾤχετʼ ἐξᾴξας γε τὰς ψιάθους λαβών.\nκαὶ τοῦτο τούτου τοὔργον.\nἀλλʼ ἐχρῆν τι δρᾶν.\nἴθι δὴ κάλεσον τὸν προστάτην Κλέωνά μοι.\nσὺ δʼ ἔμοιγʼ ἐάνπερ ἐπιτύχῃς Ὑπέρβολον,\nἵνʼ αὐτὸν ἐπιτρίψωμεν.\nὦ μιαρὰ φάρυξ,\nὡς ἡδέως ἄν σου λίθῳ τοὺς γομφίους\nκόπτοιμʼ ἄν, οἷς μου κατέφαγες τὰ φορτία.\nἐγὼ δέ γʼ ἐς τὸ βάραθρον ἐμβάλοιμί σε.\nἐγὼ δὲ τὸν λάρυγγʼ ἂν ἐκτέμοιμί σου\nδρέπανον λαβοῦσʼ, ᾧ τὰς χόλικας κατέσπασας.\nἀλλʼ εἶμʼ ἐπὶ τὸν Κλέωνʼ, ὃς αὐτοῦ τήμερον\nἐκπηνιεῖται ταῦτα προσκαλούμενος.\nκάκιστʼ ἀπολοίμην, Ξανθίαν εἰ μὴ φιλῶ.\nοἶδʼ οἶδα τὸν νοῦν· παῦε παῦε τοῦ λόγου.\nοὐκ ἂν γενοίμην Ἡρακλῆς ἄν.\nμηδαμῶς\nὦ Ξανθίδιον.\nκαὶ πῶς ἂν Ἀλκμήνης ἐγὼ\nυἱὸς γενοίμην δοῦλος ἅμα καὶ θνητὸς ὤν;\nοἶδʼ οἶδʼ ὅτι θυμοῖ, καὶ δικαίως αὐτὸ δρᾷς·\nκἂν εἴ με τύπτοις, οὐκ ἂν ἀντείποιμί σοι.\nἀλλʼ ἤν σε τοῦ λοιποῦ ποτʼ ἀφέλωμαι χρόνου,\nπρόρριζος αὐτός, ἡ γυνή, τὰ παιδία,\nκάκιστʼ ἀπολοίμην, κἀρχέδημος ὁ γλάμων.\nδέχομαι τὸν ὅρκον κἀπὶ τούτοις λαμβάνω.\nνῦν σὸν ἔργον ἔστʼ, ἐπειδὴ\nτὴν στολὴν εἴληφας ἥνπερ\nεἶχες ἐξ ἀρχῆς πάλιν,\nἀνανεάζειν\nκαὶ βλέπειν αὖθις τὸ δεινόν,\nτοῦ θεοῦ μεμνημένον\nᾧπερ εἰκάζεις σεαυτόν.\nεἰ δὲ παραληρῶν ἁλώσει\nκἀκβαλεῖς τι μαλθακόν,\nαὖθις αἴρεσθαί σʼ ἀνάγκη\nʼσται πάλιν τὰ στρώματα.\nοὐ κακῶς ὦνδρες παραινεῖτʼ,\nἀλλὰ καὐτὸς τυγχάνω ταῦτʼ\nἄρτι συννοούμενος.\nὅτι μὲν οὖν, ἢν χρηστὸν ᾖ τι,\nταῦτʼ ἀφαιρεῖσθαι πάλιν πειράσεταί\nμʼ εὖ οἶδʼ ὅτι.\nἀλλʼ ὅμως ἐγὼ παρέξω\nʼμʼαυτὸν ἀνδρεῖον τὸ λῆμα\nκαὶ βλέποντʼ ὀρίγανον.\nδεῖν δʼ ἔοικεν, ὡς ἀκούω\nτῆς θύρας καὶ δὴ ψόφον.\nξυνδεῖτε ταχέως τουτονὶ τὸν κυνοκλόπον,\nἵνα δῷ δίκην· ἀνύετον.\nἥκει τῳ κακόν.\nοὐκ ἐς κόρακας; μὴ πρόσιτον.\nεἶεν, καὶ μάχει;\nὁ Διτύλας χὠ Σκεβλύας χὠ Παρδόκας\nχωρεῖτε δευρὶ καὶ μάχεσθε τουτῳί.\nεἶτʼ οὐχὶ δεινὰ ταῦτα, τύπτειν τουτονὶ\nκλέπτοντα πρὸς τἀλλότρια;\nμἀλλʼ ὑπερφυᾶ.\nσχέτλια μὲν οὖν καὶ δεινά.\nκαὶ μὴν νὴ Δία\nεἰ πώποτʼ ἦλθον δεῦρʼ, ἐθέλω τεθνηκέναι,\nἢ ʼκλεψα τῶν σῶν ἄξιόν τι καὶ τριχός.\nκαί σοι ποιήσω πρᾶγμα γενναῖον πάνυ·\nβασάνιζε γὰρ τὸν παῖδα τουτονὶ λαβών,\nκἄν ποτέ μʼ ἕλῃς ἀδικοῦντʼ, ἀπόκτεινόν μʼ ἄγων.\nκαὶ πῶς βασανίσω;\nπάντα τρόπον, ἐν κλίμακι\nδήσας κρεμάσας ὑστριχίδι μαστιγῶν, δέρων,\nστρεβλῶν, ἔτι δʼ ἐς τὰς ῥῖνας ὄξος ἐγχέων,\nπλίνθους ἐπιτιθείς, πάντα τἄλλα, πλὴν πράσῳ\nμὴ τύπτε τοῦτον μηδὲ γητείῳ νέῳ.\nδίκαιος ὁ λόγος· κἄν τι πηρώσω γέ σου\nτὸν παῖδα τύπτων, τἀργύριόν σοι κείσεται.\nμὴ δῆτʼ ἔμοιγʼ. οὕτω δὲ βασάνιζʼ ἀπαγαγών.\nαὐτοῦ μὲν οὖν, ἵνα σοὶ κατʼ ὀφθαλμοὺς λέγῃ.\nκατάθου σὺ τὰ σκεύη ταχέως, χὤπως ἐρεῖς\nἐνταῦθα μηδὲν ψεῦδος.\nἀγορεύω τινὶ\nἐμὲ μὴ βασανίζειν ἀθάνατον ὄντʼ· εἰ δὲ μή,\nαὐτὸς σεαυτὸν αἰτιῶ.\nλέγεις δὲ τί;\nἀθάνατος εἶναί φημι Διόνυσος Διός,\nτοῦτον δὲ δοῦλον.\nταῦτʼ ἀκούεις;\nφήμʼ ἐγώ.\nκαὶ πολύ γε μᾶλλόν ἐστι μαστιγωτέος·\nεἴπερ θεὸς γάρ ἐστιν, οὐκ αἰσθήσεται.\nτί δῆτʼ, ἐπειδὴ καὶ σὺ φῂς εἶναι θεός,\nοὐ καὶ σὺ τύπτει τὰς ἴσας πληγὰς ἐμοί;\nδίκαιος ὁ λόγος· χὠπότερόν γʼ ἂν νῷν ἴδῃς\nκλαύσαντα πρότερον ἢ προτιμήσαντά τι\nτυπτόμενον, εἶναι τοῦτον ἡγοῦ μὴ θεόν.\nοὐκ ἔσθʼ ὅπως οὐκ εἶ σὺ γεννάδας ἀνήρ·\nχωρεῖς γὰρ ἐς τὸ δίκαιον. ἀποδύεσθε δή.\nπῶς οὖν βασανιεῖς νὼ δικαίως;\nῥᾳδίως·\nπληγὴν παρὰ πληγὴν ἑκάτερον.\nκαλῶς λέγεις.\nἰδού.\nσκόπει νυν ἤν μʼ ὑποκινήσαντʼ ἴδῃς.\nἤδη ʼπάταξά σʼ.\nοὐ μὰ Δίʼ.\nοὐδʼ ἐμοὶ δοκεῖς.\nἀλλʼ εἶμʼ ἐπὶ τονδὶ καὶ πατάξω.\nπηνίκα;\nκαὶ δὴ ʼπάταξα.\nκᾆτα πῶς οὐκ ἔπταρον;\nοὐκ οἶδα· τουδὶ δʼ αὖθις ἀποπειράσομαι.\nοὔκουν ἀνύσεις τι; ἀτταταῖ.\nτί τἀτταταῖ;\nμῶν ὠδυνήθης;\nοὐ μὰ Δίʼ ἀλλʼ ἐφρόντισα\nὁπόθʼ Ἡράκλεια τἀν Διομείοις γίγνεται.\nἅνθρωπος ἱερός. δεῦρο πάλιν βαδιστέον.\nἰοὺ ἰού.\nτί ἔστιν;\nἱππέας ὁρῶ.\nτί δῆτα κλάεις;\nκρομμύων ὀσφραίνομαι.\nἐπεὶ προτιμᾷς γʼ οὐδέν.\nοὐδέν μοι μέλει.\nβαδιστέον τἄρʼ ἐστὶν ἐπὶ τονδὶ πάλιν.\nοἴμοι.\nτί ἔστι;\nτὴν ἄκανθαν ἐξελε.\nτί τὸ πρᾶγμα τουτί; δεῦρο πάλιν βαδιστέον.\nἌπολλον—ὅς που Δῆλον ἢ Πυθῶνʼ ἔχεις.\nἤλγησεν· οὐκ ἤκουσας;\nοὐκ ἔγωγʼ, ἐπεὶ\nἴαμβον Ἱππώνακτος ἀνεμιμνῃσκόμην.\nοὐδὲν ποιεῖς γάρ· ἀλλὰ τὰς λαγόνας σπόδει.\nμὰ τὸν Δίʼ ἀλλʼ ἤδη πάρεχε τὴν γαστέρα.\nΠόσειδον\nἤλγησέν τις.\nὃς Αἰγαίου πρῶνας ἢ γλαυκᾶς μέδεις ἁλὸς ἐν βένθεσιν.\nοὔ τοι μὰ τὴν Δήμητρα δύναμαί πω μαθεῖν\nὁπότερος ὑμῶν ἐστι θεός. ἀλλʼ εἴσιτον·\nὁ δεσπότης γὰρ αὐτὸς ὑμᾶς γνώσεται\nχἠ Φερρέφατθʼ, ἅτʼ ὄντε κἀκείνω θεώ.\nὀρθῶς λέγεις· ἐβουλόμην δʼ ἂν τοῦτό σε\nπρότερον νοῆσαι, πρὶν ἐμὲ τὰς πληγὰς λαβεῖν.\nΜοῦσα χορῶν ἱερῶν· ἐπίβηθι καὶ ἔλθʼ ἐπὶ τέρψιν ἀοιδᾶς ἐμᾶς,\nτὸν πολὺν ὀψομένη λαῶν· ὄχλον, οὗ σοφίαι\nμυρίαι κάθηνται\nφιλοτιμότεραι Κλεοφῶντος, ἐφʼ οὗ δὴ χείλεσιν ἀμφιλάλοις\nδεινὸν ἐπιβρέμεται\nΘρῃκία χελιδὼν\n†ἐπὶ βάρβαρον ἑζομένη πέταλον· †\nκελαδεῖ δʼ ἐπίκλαυτον ἀηδόνιον νόμον, ὡς ἀπολεῖται,\nκἂν ἴσαι γένωνται.\nτὸν ἱερὸν χορὸν δίκαιόν ἐστι χρηστὰ τῇ πόλει\nξυμπαραινεῖν καὶ διδάσκειν. πρῶτον οὖν ἡμῖν δοκεῖ\nἐξισῶσαι τοὺς πολίτας κἀφελεῖν τὰ δείματα,\nκεἴ τις ἥμαρτε σφαλείς τι Φρυνίχου παλαίσμασιν,\nἐγγενέσθαι φημὶ χρῆναι τοῖς ὀλισθοῦσιν τότε\nαἰτίαν ἐκθεῖσι λῦσαι τὰς πρότερον ἁμαρτίας.\nεἶτʼ ἄτιμόν φημι χρῆναι μηδένʼ εἶνʼ ἐν τῇ πόλει·\nκαὶ γὰρ αἰσχρόν ἐστι τοὺς μὲν ναυμαχήσαντας μίαν\nκαὶ Πλαταιᾶς εὐθὺς εἶναι κἀντὶ δούλων δεσπότας.\nκοὐδὲ ταῦτʼ ἔγωγʼ ἔχοιμʼ ἂν μὴ οὐ καλῶς φάσκειν ἔχειν,\nἀλλʼ ἐπαινῶ· μόνα γὰρ αὐτὰ νοῦν ἔχοντʼ ἐδράσατε.\nπρὸς δὲ τούτοις εἰκὸς ὑμᾶς, οἳ μεθʼ ὑμῶν πολλὰ δὴ\nχοἰ πατέρες ἐναυμάχησαν καὶ προσήκουσιν γένει,\nτὴν μίαν ταύτην παρεῖναι ξυμφορὰν αἰτουμένοις.\nἀλλὰ τῆς ὀργῆς ἀνέντες ὦ σοφώτατοι φύσει\nπάντας ἀνθρώπους ἑκόντες συγγενεῖς κτησώμεθα\nκἀπιτίμους καὶ πολίτας, ὅστις ἂν ξυνναυμαχῇ.\nεἰ δὲ ταῦτʼ ὀγκωσόμεσθα κἀποσεμνυνούμεθα,\nτὴν πόλιν καὶ ταῦτʼ ἔχοντες κυμάτων ἐν ἀγκάλαις,\nὑστέρῳ χρόνῳ ποτʼ αὖθις εὖ φρονεῖν οὐ δόξομεν.\nεἰ δʼ ἐγὼ ὀρθὸς ἰδεῖν βίον ἀνέρος ἢ τρόπον ὅστις ἔτʼ\nοἰμώξεται,\nοὐ πολὺν οὐδʼ ὁ πίθηκος οὗτος ὁ νῦν ἐνοχλῶν,\nΚλειγένης ὁ μικρός,\nὁ πονηρότατος βαλανεὺς ὁπόσοι κρατοῦσι κυκησιτέφρου\nψευδολίτρου κονίας\nκαὶ Κιμωλίας γῆς,\nχρόνον ἐνδιατρίψει· ἰδὼν δὲ τάδʼ οὐκ\nεἰρηνικὸς ἔσθʼ, ἵνα μή ποτε κἀποδυθῇ μεθύων ἄνευ\nξύλου βαδίζων.\nπολλάκις γʼ ἡμῖν ἔδοξεν ἡ πόλις πεπονθέναι\nταὐτὸν ἔς τε τῶν πολιτῶν τοὺς καλούς τε κἀγαθοὺς\nἔς τε τἀρχαῖον νόμισμα καὶ τὸ καινὸν χρυσίον.\nοὔτε γὰρ τούτοισιν οὖσιν οὐ κεκιβδηλευμένοις,\nἀλλὰ καλλίστοις ἁπάντων, ὡς δοκεῖ, νομισμάτων\nκαὶ μόνοις ὀρθῶς κοπεῖσι καὶ κεκωδωνισμένοις\nἔν τε τοῖς Ἕλλησι καὶ τοῖς βαρβάροισι πανταχοῦ\nχρώμεθʼ οὐδέν, ἀλλὰ τούτοις τοῖς πονηροῖς χαλκίοις\nχθές τε καὶ πρώην κοπεῖσι τῷ κακίστῳ κόμματι.\nτῶν πολιτῶν θʼ οὓς μὲν ἴσμεν εὐγενεῖς καὶ σώφρονας\nἄνδρας ὄντας καὶ δικαίους καὶ καλούς τε κἀγαθοὺς\nκαὶ τραφέντας ἐν παλαίστραις καὶ χοροῖς καὶ μουσικῇ,\nπρουσελοῦμεν, τοῖς δὲ χαλκοῖς καὶ ξένοις καὶ πυρρίαις\nκαὶ πονηροῖς κἀκ πονηρῶν εἰς ἅπαντα χρώμεθα\nὑστάτοις ἀφιγμένοισιν, οἷσιν ἡ πόλις πρὸ τοῦ\nοὐδὲ φαρμακοῖσιν εἰκῇ ῥᾳδίως ἐχρήσατʼ ἄν.\nἀλλὰ καὶ νῦν ὦνόητοι μεταβαλόντες τοὺς τρόπους\nχρῆσθε τοῖς χρηστοῖσιν αὖθις· καὶ κατορθώσασι γὰρ\nεὔλογον, κἄν τι σφαλῆτʼ, ἐξ ἀξίου γοῦν τοῦ ξύλου,\nἤν τι καὶ πάσχητε, πάσχειν τοῖς σοφοῖς δοκήσετε.\nνὴ τὸν Δία τὸν σωτῆρα γεννάδας ἀνὴρ\nὁ δεσπότης σου.\nπῶς γὰρ οὐχὶ γεννάδας,\nὅστις γε πίνειν οἶδε καὶ βινεῖν μόνον;\nτὸ δὲ μὴ πατάξαι σʼ ἐξελεγχθέντʼ ἄντικρυς,\nὅτι δοῦλος ὢν ἔφασκες εἶναι δεσπότης.\nᾤμωξε μέντἄν.\nτοῦτο μέντοι δουλικὸν\nεὐθὺς πεποίηκας, ὅπερ ἐγὼ χαίρω ποιῶν.\nχαίρεις, ἱκετεύω;\nμἀλλʼ ἐποπτεύειν δοκῶ,\nὅταν καταράσωμαι λάθρᾳ τῷ δεσπότῃ.\nτί δὲ τονθορύζων, ἡνίκʼ ἂν πληγὰς λαβὼν\nπολλὰς ἀπίῃς θύραζε;\nκαὶ τοῦθʼ ἥδομαι.\nτί δὲ πολλὰ πράττων;\nὡς μὰ Δίʼ οὐδὲν οἶδʼ ἐγώ.\nὁμόγνιε Ζεῦ· καὶ παρακούων δεσποτῶν\nἅττʼ ἂν λαλῶσι;\nμἀλλὰ πλεῖν ἢ μαίνομαι.\nτί δὲ τοῖς θύραζε ταῦτα καταλαλῶν;\nἐγώ;\nμὰ Δίʼ ἀλλʼ ὅταν δρῶ τοῦτο, κἀκμιαίνομαι.\nὦ Φοῖβʼ Ἄπολλον ἔμβαλέ μοι τὴν δεξιάν,\nκαὶ δὸς κύσαι καὐτὸς κύσον, καί μοι φράσον\nπρὸς Διός, ὃς ἡμῖν ἐστιν ὁμομαστιγίας,\nτίς οὗτος οὕνδον ἐστὶ θόρυβος καὶ βοὴ\nχὠ λοιδορησμός;\nΑἰσχύλου κεὐριπίδου.\ná¼†.\nπρᾶγμα πρᾶγμα μέγα κεκίνηται μέγα\nἐν τοῖς νεκροῖσι καὶ στάσις πολλὴ πάνυ.\nἐκ τοῦ;\nνόμος τις ἐνθάδʼ ἐστὶ κείμενος\nἀπὸ τῶν τεχνῶν ὅσαι μεγάλαι καὶ δεξιαί,\nτὸν ἄριστον ὄντα τῶν ἑαυτοῦ συντέχνων\nσίτησιν αὐτὸν ἐν πρυτανείῳ λαμβάνειν\nθρόνον τε τοῦ Πλούτωνος ἑξῆς—\nμανθάνω.\nἕως ἀφίκοιτο τὴν τέχνην σοφώτερος\nἕτερός τις αὐτοῦ· τότε δὲ παραχωρεῖν ἔδει.\nτί δῆτα τουτὶ τεθορύβηκεν Αἰσχύλον;\nἐκεῖνος εἶχε τὸν τραγῳδικὸν θρόνον,\nὡς ὢν κράτιστος τὴν τέχνην.\nνυνὶ δὲ τίς;\nὅτε δὴ κατῆλθʼ Εὐριπίδης, ἐπεδείκνυτο\nτοῖς λωποδύταις καὶ τοῖσι βαλλαντιοτόμοις\nκαὶ τοῖσι πατραλοίαισι καὶ τοιχωρύχοις,\nὅπερ ἔστʼ ἐν Ἅιδου πλῆθος, οἱ δʼ ἀκροώμενοι\nτῶν ἀντιλογιῶν καὶ λυγισμῶν καὶ στροφῶν\nὑπερεμάνησαν κἀνόμισαν σοφώτατον·\nκἄπειτʼ ἐπαρθεὶς ἀντελάβετο τοῦ θρόνου,\nἵνʼ Αἰσχύλος καθῆστο.\nκοὐκ ἐβάλλετο;\nμὰ Δίʼ ἀλλʼ ὁ δῆμος ἀνεβόα κρίσιν ποιεῖν\nὁπότερος εἴη τὴν τέχνην σοφώτερος.\nὁ τῶν πανούργων;\nνὴ Δίʼ οὐράνιόν γʼ ὅσον.\nμετʼ Αἰσχύλου δʼ οὐκ ἦσαν ἕτεροι σύμμαχοι;\nὀλίγον τὸ χρηστόν ἐστιν, ὥσπερ ἐνθάδε.\nτί δῆθʼ ὁ Πλούτων δρᾶν παρασκευάζεται;\nἀγῶνα ποιεῖν αὐτίκα μάλα καὶ κρίσιν\nκἄλεγχον αὐτῶν τῆς τέχνης.\nκἄπειτα πῶς\nοὐ καὶ Σοφοκλέης ἀντελάβετο τοῦ θρόνου;\nμὰ Δίʼ οὐκ ἐκεῖνος, ἀλλʼ ἔκυσε μὲν Αἰσχύλον,\nὅτε δὴ κατῆλθε, κἀνέβαλε τὴν δεξιάν,\nκἀκεῖνος ὑπεχώρησεν αὐτῷ τοῦ θρόνου·\nνυνὶ δʼ ἔμελλεν, ὡς ἔφη Κλειδημίδης,\nἔφεδρος καθεδεῖσθαι· κἂν μὲν Αἰσχύλος κρατῇ,\nἕξειν κατὰ χώραν· εἰ δὲ μή, περὶ τῆς τέχνης\nδιαγωνιεῖσθʼ ἔφασκε πρός γʼ Εὐριπίδην.\nτὸ χρῆμʼ ἄρʼ ἔσται;\nνὴ Δίʼ ὀλίγον ὕστερον.\nκἀνταῦθα δὴ τὰ δεινὰ κινηθήσεται.\nκαὶ γὰρ ταλάντῳ μουσικὴ σταθμήσεται—\nτί δέ; μειαγωγήσουσι τὴν τραγῳδίαν;\nκαὶ κανόνας ἐξοίσουσι καὶ πήχεις ἐπῶν\nκαὶ πλαίσια ξύμπτυκτα—\nπλινθεύσουσι γάρ;\nκαὶ διαμέτρους καὶ σφῆνας. ὁ γὰρ Εὐριπίδης\nκατʼ ἔπος βασανιεῖν φησι τὰς τραγῳδίας.\nἦ που βαρέως οἶμαι τὸν Αἰσχύλον φέρειν.\nἔβλεψε γοῦν ταυρηδὸν ἐγκύψας κάτω.\nκρινεῖ δὲ δὴ τίς ταῦτα;\nτοῦτʼ ἦν δύσκολον·\nσοφῶν γὰρ ἀνδρῶν ἀπορίαν ηὑρισκέτην.\nοὔτε γὰρ Ἀθηναίοισι συνέβαινʼ Αἰσχύλος—\nπολλοὺς ἴσως ἐνόμιζε τοὺς τοιχωρύχους.\nλῆρόν τε τἄλλʼ ἡγεῖτο τοῦ γνῶναι πέρι\nφύσεις ποιητῶν· εἶτα τῷ σῷ δεσπότῃ\nἐπέτρεψαν, ὁτιὴ τῆς τέχνης ἔμπειρος ἦν.\nἀλλʼ εἰσίωμεν· ὡς ὅταν γʼ οἱ δεσπόται\nἐσπουδάκωσι, κλαύμαθʼ ἡμῖν γίγνεται.\nἦ που δεινὸν ἐριβρεμέτας χόλον ἔνδοθεν ἕξει,\nἡνίκʼ ἂν ὀξύλαλον παρίδῃ θήγοντος ὀδόντα\nἀντιτέχνου· τότε δὴ μανίας ὑπὸ δεινῆς\nὄμματα στροβήσεται.\nἔσται δʼ ἱππολόφων τε λόγων κορυθαίολα νείκη\nσχινδαλάμων τε παραξόνια σμιλεύματά τʼ ἔργων,\nφωτὸς ἀμυνομένου φρενοτέκτονος ἀνδρὸς\nῥήμαθʼ ἱπποβάμονα.\nφρίξας δʼ αὐτοκόμου λοφιᾶς λασιαύχενα χαίταν,\nδεινὸν ἐπισκύνιον ξυνάγων βρυχώμενος ἥσει\nῥήματα γομφοπαγῆ πινακηδὸν ἀποσπῶν\nγηγενεῖ φυσήματι·\nἔνθεν δὴ στοματουργὸς ἐπῶν βασανίστρια λίσφη\nγλῶσσʼ ἀνελισσομένη φθονεροὺς κινοῦσα χαλινοὺς\nῥήματα δαιομένη καταλεπτολογήσει\nπλευμόνων πολὺν πόνον.\nοὐκ ἂν μεθείμην τοῦ θρόνου, μὴ νουθέτει.\nκρείττων γὰρ εἶναί φημι τούτου τὴν τέχνην.\nΑἰσχύλε τί σιγᾷς; αἰσθάνει γὰρ τοῦ λόγου.\nἀποσεμνυνεῖται πρῶτον, ἅπερ ἑκάστοτε\nἐν ταῖς τραγῳδίαισιν ἐτερατεύετο.\nὦ δαιμόνιʼ ἀνδρῶν μὴ μεγάλα λίαν λέγε.\nἐγᾦδα τοῦτον καὶ διέσκεμμαι πάλαι,\nἄνθρωπον ἀγριοποιὸν αὐθαδόστομον,\nἔχοντʼ ἀχάλινον ἀκρατὲς ἀπύλωτον στόμα,\nἀπεριλάλητον κομποφακελορρήμονα.\nἄληθες ὦ παῖ τῆς ἀρουραίας θεοῦ;\nσὺ δή με ταῦτʼ ὦ στωμυλιοσυλλεκτάδη\nκαὶ πτωχοποιὲ καὶ ῥακιοσυρραπτάδη;\nἀλλʼ οὔ τι χαίρων αὔτʼ ἐρεῖς.\nπαῦʼ Αἰσχύλε,\nκαὶ μὴ πρὸς ὀργὴν σπλάγχνα θερμήνῃς κότῳ.\nοὐ δῆτα πρίν γʼ ἂν τοῦτον ἀποφήνω σαφῶς\nτὸν χωλοποιὸν οἷος ὢν θρασύνεται.\nἄρνʼ ἄρνα μέλανα παῖδες ἐξενέγκατε·\nτυφὼς γὰρ ἐκβαίνειν παρασκευάζεται.\nὦ Κρητικὰς μὲν συλλέγων μονῳδίας,\nγάμους δʼ ἀνοσίους ἐσφέρων ἐς τὴν τέχνην.\nἐπίσχες οὗτος ὦ πολυτίμητʼ Αἰσχύλε.\nἀπὸ τῶν χαλαζῶν δʼ ὦ πόνηρʼ Εὐριπίδη\nἄναγε σεαυτὸν ἐκποδών, εἰ σωφρονεῖς,\nἵνα μὴ κεφαλαίῳ τὸν κρόταφόν σου ῥήματι\nθενὼν ὑπʼ ὀργῆς ἐκχέῃ τὸν Τήλεφον·\nσὺ δὲ μὴ πρὸς ὀργὴν Αἰσχύλʼ ἀλλὰ πρᾳόνως\nἔλεγχʼ ἐλέγχου· λοιδορεῖσθαι δʼ οὐ πρέπει\nἄνδρας ποιητὰς ὥσπερ ἀρτοπώλιδας.\nσὺ δʼ εὐθὺς ὥσπερ πρῖνος ἐμπρησθεὶς βοᾷς.\nἕτοιμός εἰμʼ ἔγωγε, κοὐκ ἀναδύομαι,\nδάκνειν δάκνεσθαι πρότερος, εἰ τούτῳ δοκεῖ,\nτἄπη, τὰ μέλη, τὰ νεῦρα τῆς τραγῳδίας,\nκαὶ νὴ Δία τὸν Πηλέα γε καὶ τὸν Αἴολον\nκαὶ τὸν Μελέαγρον κἄτι μάλα τὸν Τήλεφον.\nτί δαὶ σὺ βουλεύει ποιεῖν; λέγʼ Αἰσχύλε.\nἐβουλόμην μὲν οὐκ ἐρίζειν ἐνθάδε·\nοὐκ ἐξ ἴσου γάρ ἐστιν ἁγὼν νῷν.\nτί δαί;\nὅτι ἡ ποίησις οὐχὶ συντέθνηκέ μοι,\nτούτῳ δὲ συντέθνηκεν, ὥσθʼ ἕξει λέγειν.\nὅμως δʼ ἐπειδή σοι δοκεῖ, δρᾶν ταῦτα χρή.\nἴθι νυν λιβανωτὸν δεῦρό τις καὶ πῦρ δότω.\nὅπως ἂν εὔξωμαι πρὸ τῶν σοφισμάτων\nἀγῶνα κρῖναι τόνδε μουσικώτατα·\nὑμεῖς δὲ ταῖς Μούσαις τι μέλος ὑπᾴσατε.\nὦ Διὸς ἐννέα παρθένοι ἁγναὶ\nΜοῦσαι, λεπτολόγους ξυνετὰς φρένας αἳ καθορᾶτε\nἀνδρῶν γνωμοτύπων, ὅταν εἰς ἔριν ὀξυμερίμνοις\nἔλθωσι στρεβλοῖσι παλαίσμασιν ἀντιλογοῦντες,\nἔλθετʼ ἐποψόμεναι δύναμιν\nδεινοτάτοιν στομάτοιν πορίσασθαι\nῥήματα καὶ παραπρίσματʼ ἐπῶν.\nνῦν γὰρ ἀγὼν σοφίας ὁ μέγας χωρεῖ πρὸς ἔργον ἤδη.\nεὔχεσθε δὴ καὶ σφώ τι πρὶν τἄπη λέγειν.\nΔήμητερ ἡ θρέψασα τὴν ἐμὴν φρένα,\nεἶναί με τῶν σῶν ἄξιον μυστηρίων.\nἐπίθες λαβὼν δὴ καὶ σὺ λιβανωτόν.\nκαλῶς·\nἕτεροι γάρ εἰσιν οἷσιν εὔχομαι θεοῖς.\nἴδιοί τινές σοι, κόμμα καινόν;\nκαὶ μάλα.\nἴθι δὴ προσεύχου τοῖσιν ἰδιώταις θεοῖς.\nαἰθὴρ ἐμὸν βόσκημα καὶ γλώσσης στρόφιγξ\nκαὶ ξύνεσι καὶ μυκτῆρες ὀσφραντήριοι,\nὀρθῶς μʼ ἐλέγχειν ὧν ἂν ἅπτωμαι λόγων.\nκαὶ μὴν ἡμεῖς ἐπιθυμοῦμεν\nπαρὰ σοφοῖν ἀνδροῖν ἀκοῦσαι\nτίνα λόγων ἐμμέλειαν\nἔπιτε δαΐαν ὁδόν.\nγλῶσσα μὲν γὰρ ἠγρίωται,\nλῆμα δʼ οὐκ ἄτολμον ἀμφοῖν,\nοὐδʼ ἀκίνητοι φρένες.\nπροσδοκᾶν οὖν εἰκός ἐστι\nτὸν μὲν ἀστεῖόν τι λέξειν\nκαὶ κατερρινημένον,\nτὸν δʼ ἀνασπῶντʼ αὐτοπρέμνοις\nτοῖς λόγοισιν\nἐμπεσόντα συσκεδᾶν πολλὰς\nἀλινδήθρας ἐπῶν.\nἀλλʼ ὡς τάχιστα χρὴ λέγειν· οὕτω δʼ ὅπως ἐρεῖτον\nἀστεῖα καὶ μήτʼ εἰκόνας μήθʼ οἷʼ ἂν ἄλλος εἴποι.\nκαὶ μὴν ἐμαυτὸν μέν γε τὴν ποίησιν οἷός εἰμι,\nἐν τοῖσιν ὑστάτοις φράσω, τοῦτον δὲ πρῶτʼ ἐλέγξω,\nὡς ἦν ἀλαζὼν καὶ φέναξ οἵοις τε τοὺς θεατὰς\nἐξηπάτα μώρους λαβὼν παρὰ Φρυνίχῳ τραφέντας.\nπρώτιστα μὲν γὰρ ἕνα τινʼ ἂν καθῖσεν ἐγκαλύψας,\nἈχιλλέα τινʼ ἢ Νιόβην, τὸ πρόσωπον οὐχὶ δεικνύς,\nπρόσχημα τῆς τραγῳδίας, γρύζοντας οὐδὲ τουτί.\nμὰ τὸν Δίʼ οὐ δῆθʼ.\nὁ δὲ χορός γʼ ἤρειδεν ὁρμαθοὺς ἂν\nμελῶν ἐφεξῆς τέτταρας ξυνεχῶς ἄν οἱ δʼ ἐσίγων.\nἐγὼ δʼ ἔχαιρον τῇ σιωπῇ, καί με τοῦτʼ ἔτερπεν\nοὐχ ἧττον ἢ νῦν οἱ λαλοῦντες.\nἠλίθιος γὰρ ἦσθα,\nσάφʼ ἴσθι.\nκἀμαυτῷ δοκῶ. τί δὲ ταῦτʼ ἔδρασʼ ὁ δεῖνα;\nὑπʼ ἀλαζονείας, ἵνʼ ὁ θεατὴς προσδοκῶν καθοῖτο,\nὁπόθʼ ἡ Νιόβη τι φθέγξεται· τὸ δρᾶμα δʼ ἂν διῄει.\nὢ παμπόνηρος, οἷʼ ἄρʼ ἐφενακιζόμην ὑπʼ αὐτοῦ.\nτί σκορδινᾷ καὶ δυσφορεῖς;\nὅτι αὐτὸν ἐξελέγχω.\nκἄπειτʼ ἐπειδὴ ταῦτα ληρήσειε καὶ τὸ δρᾶμα\nἤδη μεσοίη, ῥήματʼ ἂν βόεια δώδεκʼ εἶπεν,\nὀφρῦς ἔχοντα καὶ λόφους, δείνʼ ἄττα μορμορωπά,\nἄγνωτα τοῖς θεωμένοις.\nοἴμοι τάλας.\nσιώπα.\nσαφὲς δʼ ἂν εἶπεν οὐδὲ ἕν—\nμὴ πρῖε τοὺς ὀδόντας.\nἀλλʼ ἢ Σκαμάνδρους ἢ τάφρους ἢ ʼπʼ ἀσπίδων ἐπόντας\nγρυπαιέτους χαλκηλάτους καὶ ῥήμαθʼ ἱππόκρημνα,\nἃ ξυμβαλεῖν οὐ ῥᾴδιʼ ἦν.\nνὴ τοὺς θεοὺς ἐγὼ γοῦν\nἤδη ποτʼ ἐν μακρῷ χρόνῳ νυκτὸς διηγρύπνησα\nτὸν ξουθὸν ἱππαλεκτρυόνα ζητῶν τίς ἐστιν ὄρνις.\nσημεῖον ἐν ταῖς ναυσὶν ὦμαθέστατʼ ἐνεγέγραπτο.\nἐγὼ δὲ τὸν Φιλοξένου γʼ ᾤμην Ἔρυξιν εἶναι.\nεἶτʼ ἐν τραγῳδίαις ἐχρῆν κἀλεκτρυόνα ποιῆσαι;\nσὺ δʼ ὦ θεοῖσιν ἐχθρὲ ποῖʼ ἄττʼ ἐστὶν ἅττʼ ἐποίεις;\nοὐχ ἱππαλεκτρυόνας μὰ Δίʼ οὐδὲ τραγελάφους, ἅπερ σύ,\nἃν τοῖσι παραπετάσμασιν τοῖς Μηδικοῖς γράφουσιν·\nἀλλʼ ὡς παρέλαβον τὴν τέχνην παρὰ σοῦ τὸ πρῶτον εὐθὺς\nοἰδοῦσαν ὑπὸ κομπασμάτων καὶ ῥημάτων ἐπαχθῶν,\nἴσχνανα μὲν πρώτιστον αὐτὴν καὶ τὸ βάρος ἀφεῖλον\nἐπυλλίοις καὶ περιπάτοις καὶ τευτλίοισι λευκοῖς,\nχυλὸν διδοὺς στωμυλμάτων ἀπὸ βιβλίων ἀπηθῶν·\nεἶτʼ ἀνέτρεφον μονῳδίαις—\nΚηφισοφῶντα μιγνύς.\nεἶτʼ οὐκ ἐλήρουν ὅ τι τύχοιμʼ οὐδʼ ἐμπεσὼν ἔφυρον,\nἀλλʼ οὑξιὼν πρώτιστα μέν μοι τὸ γένος εἶπʼ ἂν εὐθὺς\nτοῦ δράματος.\nκρεῖττον γὰρ ἦν σοι νὴ Δίʼ ἢ τὸ σαυτοῦ.\nἔπειτʼ ἀπὸ τῶν πρώτων ἐπῶν οὐδὲν παρῆκʼ ἂν ἀργόν,\nἀλλʼ ἔλεγεν ἡ γυνή τέ μοι χὠ δοῦλος οὐδὲν ἧττον,\nχὠ δεσπότης χἠ παρθένος χἠ γραῦς ἄν.\nεἶτα δῆτα\nοὐκ ἀποθανεῖν σε ταῦτʼ ἐχρῆν τολμῶντα;\nμὰ τὸν Ἀπόλλω·\nδημοκρατικὸν γὰρ αὔτʼ ἔδρων.\nτοῦτο μὲν ἔασον ὦ τᾶν.\nοὐ σοὶ γάρ ἐστι περίπατος κάλλιστα περί γε τούτου.\nἔπειτα τουτουσὶ λαλεῖν ἐδίδαξα—\nφημὶ κἀγώ.\nὡς πρὶν διδάξαι γʼ ὤφελες μέσος διαρραγῆναι.\nλεπτῶν τε κανόνων ἐσβολὰς ἐπῶν τε γωνιασμούς,\nνοεῖν ὁρᾶν ξυνιέναι στρέφειν ἐρᾶν τεχνάζειν,\nκάχʼ ὑποτοπεῖσθαι, περινοεῖν ἅπαντα—\nφημὶ κἀγώ.\nοἰκεῖα πράγματʼ εἰσάγων, οἷς χρώμεθʼ,οἷς ξύνεσμεν,\nἐξ ὧν γʼ ἂν ἐξηλεγχόμην· ξυνειδότες γὰρ οὗτοι\nἤλεγχον ἄν μου τὴν τέχνην· ἀλλʼ οὐκ ἐκομπολάκουν\nἀπὸ τοῦ φρονεῖν ἀποσπάσας, οὐδʼ ἐξέπληττον αὐτούς,\nΚύκνους ποιῶν καὶ Μέμνονας κωδωνοφαλαροπώλους.\nγνώσει δὲ τοὺς τούτου τε κἀμοὺς ἑκατέρου μαθητάς.\nτουτουμενὶ Φορμίσιος Μεγαίνετός θʼ ὁ Μανῆς,\nσαλπιγγολογχυπηνάδαι, σαρκασμοπιτυοκάμπται,\nοὑμοὶ δὲ Κλειτοφῶν τε καὶ Θηραμένης ὁ κομψός.\nΘηραμένης; σοφός γʼ ἀνὴρ καὶ δεινὸς ἐς τὰ πάντα,\nὃς ἢν κακοῖς που περιπέσῃ καὶ πλησίον παραστῇ,\nπέπτωκεν ἔξω τῶν κακῶν, οὐ Χῖος ἀλλὰ Κεῖος.\nτοιαῦτα μέντοὐγὼ φρονεῖν\nτούτοισιν εἰσηγησάμην,\nλογισμὸν ἐνθεὶς τῇ τέχνῃ\nκαὶ σκέψιν, ὥστʼ ἤδη νοεὶν\nἅπαντα καὶ διειδέναι\nτά τʼ ἄλλα καὶ τὰς οἰκίας\nοἰκεῖν ἄμεινον ἢ πρὸ τοῦ\nκἀνασκοπεῖν, πῶς τοῦτʼ ἔχει;\nποῦ μοι τοδί; τίς τοῦτʼ ἔλαβε;\nνὴ τοὺς θεοὺς νῦν γοῦν Ἀθηναίων\nἅπας τις εἰσιὼν\nκέκραγε πρὸς τοὺς οἰκέτας\nζητεῖ τε, ποῦ ʼστιν ἡ χύτρα;\nτίς τὴν κεφαλὴν ἀπεδήδοκεν\nτῆς μαινίδος; τὸ τρύβλιον\nτὸ περυσινὸν τέθνηκέ μοι·\nποῦ τὸ σκόροδον τὸ χθιζινόν;\nτίς τῆς ἐλάας παρέτραγεν;\nτέως δʼ ἀβελτερώτατοι\nκεχηνότες Μαμμάκυθοι\nΜελιτίδαι καθῆντο.\nτάδε μὲν λεύσσεις φαίδιμʼ Ἀχιλλεῦ·\nσὺ δὲ τί φέρε πρὸς ταῦτα λέξεις;\nμόνον ὅπως\nμή σʼ ὁ θυμὸς ἁρπάσας\nἐκτὸς οἴσει τῶν ἐλαῶν·\nδεινὰ γὰρ κατηγόρηκεν.\nἀλλʼ ὅπως ὦ γεννάδα\nμὴ πρὸς ὀργὴν ἀντιλέξεις,\nἀλλὰ συστείλας ἄκροισι\nχρώμενος τοῖς ἱστίοις,\nεἶτα μᾶλλον μᾶλλον ἄξεις\nκαὶ φυλάξεις,\nἡνίκʼ ἂν τὸ πνεῦμα λεῖον\nκαὶ καθεστηκὸς λάβῃς.\nἀλλʼ ὦ πρῶτος τῶν Ἑλλήνων πυργώσας ῥήματα σεμνὰ\nκαὶ κοσμήσας τραγικὸν λῆρον, θαρρῶν τὸν κρουνὸν ἀφίει.\nθυμοῦμαι μὲν τῇ ξυντυχίᾳ, καὶ μου τὰ σπλάγχνʼ ἀγανακτεῖ,\nεἰ πρὸς τοῦτον δεῖ μʼ ἀντιλέγειν· ἵνα μὴ φάσκῃ δʼ ἀπορεῖν με,\nἀπόκριναί μοι, τίνος οὕνεκα χρὴ θαυμάζειν ἄνδρα ποιητήν;\nδεξιότητος καὶ νουθεσίας, ὅτι βελτίους τε ποιοῦμεν\nτοὺς ἀνθρώπους ἐν ταῖς πόλεσιν.\nτοῦτʼ οὖν εἰ μὴ πεποίηκας,\nἀλλʼ ἐκ χρηστῶν καὶ γενναίων μοχθηροτάτους ἀπέδειξας,\nτί παθεῖν φήσεις ἄξιος εἶναι;\nτεθνάναι· μὴ τοῦτον ἐρώτα.\nσκέψαι τοίνυν οἵους αὐτοὺς παρʼ ἐμοῦ παρεδέξατο πρῶτον,\nεἰ γενναίους καὶ τετραπήχεις, καὶ μὴ διαδρασιπολίτας,\nμηδʼ ἀγοραίους μηδὲ κοβάλους ὥσπερ νῦν μηδὲ πανούργους,\nἀλλὰ πνέοντας δόρυ καὶ λόγχας καὶ λευκολόφους τρυφαλείας\nκαὶ πήληκας καὶ κνημῖδας καὶ θυμοὺς ἑπταβοείους.\nκαὶ δὴ χωρεῖ τουτὶ τὸ κακόν· κρανοποιῶν αὖ μʼ ἐπιτρίψει.\nκαὶ τί σὺ δράσας οὕτως αὐτοὺς γενναίους ἐξεδίδαξας;\nΑἰσχύλε λέξον, μηδʼ αὐθάδως σεμνυνόμενος χαλέπαινε.\nδρᾶμα ποιήσας Ἄρεως μεστόν.\nποῖον;\nτοὺς ἕπτʼ ἐπὶ Θήβας·\nὃ θεασάμενος πᾶς ἄν τις ἀνὴρ ἠράσθη δάιος εἶναι.\nτουτὶ μέν σοι κακὸν εἴργασται· Θηβαίους γὰρ πεποίηκας\nἀνδρειοτέρους ἐς τὸν πόλεμον, καὶ τούτου γʼ οὕνεκα τύπτου.\nἀλλʼ ὑμῖν αὔτʼ ἐξῆν ἀσκεῖν, ἀλλʼ οὐκ ἐπὶ τοῦτʼ ἐτράπεσθε.\nεἶτα διδάξας Πέρσας μετὰ τοῦτʼ ἐπιθυμεῖν ἐξεδίδαξα\nνικᾶν ἀεὶ τοὺς ἀντιπάλους, κοσμήσας ἔργον ἄριστον.\nἐχάρην γοῦν, †ἡνίκʼ ἤκουσα περὶ Δαρείου τεθνεῶτος,†\nὁ χορὸς δʼ εὐθὺς τὼ χεῖρʼ ὡδὶ συγκρούσας εἶπεν ἰαυοῖ.\nταῦτα γὰρ ἄνδρας χρὴ ποιητὰς ἀσκεῖν. σκέψαι γὰρ ἀπʼ ἀρχῆς\nὡς ὠφέλιμοι τῶν ποιητῶν οἱ γενναῖοι γεγένηνται.\nὈρφεὺς μὲν γὰρ τελετάς θʼ ἡμῖν κατέδειξε φόνων τʼ ἀπέχεσθαι,\nΜουσαῖος δʼ ἐξακέσεις τε νόσων καὶ χρησμούς, Ἡσίοδος δὲ\nγῆς ἐργασίας, καρπῶν ὥρας, ἀρότους· ὁ δὲ θεῖος Ὅμηρος\nἀπὸ τοῦ τιμὴν καὶ κλέος ἔσχεν πλὴν τοῦδʼ ὅτι χρήστʼ ἐδίδαξεν,\nτάξεις ἀρετὰς ὁπλίσεις ἀνδρῶν;\nκαὶ μὴν οὐ Παντακλέα γε\nἐδίδαξεν ὅμως τὸν σκαιότατον· πρώην γοῦν, ἡνίκʼ ἔπεμπεν,\nτὸ κράνος πρῶτον περιδησάμενος τὸν λόφον ἤμελλʼ ἐπιδήσειν.\nἀλλʼ ἄλλους τοι πολλοὺς ἀγαθούς, ὧν ἦν καὶ Λάμαχος ἥρως·\nὅθεν ἡμὴ φρὴν ἀπομαξαμένη πολλὰς ἀρετὰς ἐποίησεν,\nΠατρόκλων, Τεύκρων θυμολεόντων, ἵνʼ ἐπαίροιμʼ ἄνδρα πολίτην\nἀντεκτείνειν αὑτὸν τούτοις, ὁπόταν σάλπιγγος ἀκούσῃ.\nἀλλʼ οὐ μὰ Δίʼ οὐ Φαίδρας ἐποίουν πόρνας οὐδὲ Σθενεβοίας,\nοὐδʼ οἶδʼ οὐδεὶς ἥντινʼ ἐρῶσαν πώποτʼ ἐποίησα γυναῖκα.\nμὰ Δίʼ οὐ γὰρ ἐπῆν τῆς Ἀφροδίτης οὐδέν σοι. μηδέ γʼ ἐπείη.\nἀλλʼ ἐπί τοι σοὶ καὶ τοῖς σοῖσιν πολλὴ πολλοῦ ʼπικαθῆτο,\nὥστε γε καὐτόν σε κατʼ οὖν ἔβαλεν.\nνὴ τὸν Δία τοῦτό γέ τοι δή.\nἃ γὰρ ἐς τὰς ἀλλοτρίας ἐποίεις, αὐτὸς τούτοισιν ἐπλήγης.\nκαὶ τί βλάπτουσʼ ὦ σχέτλιʼ ἀνδρῶν τὴν πόλιν ἁμαὶ Σθενέβοιαι;\nὅτι γενναίας καὶ γενναίων ἀνδρῶν ἀλόχους ἀνέπεισας\nκώνεια πιεῖν αἰσχυνθείσας διὰ τοὺς σοὺς Βελλεροφόντας.\nπότερον δʼ οὐκ ὄντα λόγον τοῦτον περὶ τῆς Φαίδρας ξυνέθηκα;\nμὰ Δίʼ ἀλλʼ ὄντʼ· ἀλλʼ ἀποκρύπτειν χρὴ τὸ πονηρὸν τόν γε ποιητήν,\nκαὶ μὴ παράγειν μηδὲ διδάσκειν. τοῖς μὲν γὰρ παιδαρίοισιν\nἔστι διδάσκαλος ὅστις φράζει, τοῖσιν δʼ ἡβῶσι ποιηταί.\nπάνυ δὴ δεῖ χρηστὰ λέγειν ἡμᾶς.\nἢν οὖν σὺ λέγῃς Λυκαβηττοὺς\nκαὶ Παρνασσῶν ἡμῖν μεγέθη, τοῦτʼ ἐστὶ τὸ χρηστὰ διδάσκειν,\nὃν χρῆν φράζειν ἀνθρωπείως;\nἀλλʼ ὦ κακόδαιμον ἀνάγκη\nμεγάλων γνωμῶν καὶ διανοιῶν ἴσα καὶ τὰ ῥήματα τίκτειν.\nκἄλλως εἰκὸς τοὺς ἡμιθέους τοῖς ῥήμασι μείζοσι χρῆσθαι·\nκαὶ γὰρ τοῖς ἱματίοις ἡμῶν χρῶνται πολὺ σεμνοτέροισιν.\nἁμοῦ χρηστῶς καταδείξαντος διελυμήνω σύ.\nτί δράσας;\nπρῶτον μὲν τοὺς βασιλεύοντας ῥάκιʼ ἀμπισχών, ἵνʼ ἐλεινοὶ\nτοῖς ἀνθρώποις φαίνοιντʼ εἶναι.\nτοῦτʼ οὖν ἔβλαψά τι δράσας;\nοὔκουν ἐθέλει γε τριηραρχεῖν πλουτῶν οὐδεὶς διὰ ταῦτα,\nἀλλὰ ῥακίοις περιειλάμενος κλάει καὶ φησὶ πένεσθαι.\nνὴ τὴν Δήμητρα χιτῶνά γʼ ἔχων οὔλων ἐρίων ὑπένερθεν.\nκἂν ταῦτα λέγων ἐξαπατήσῃ, παρὰ τοὺς ἰχθῦς ἀνέκυψεν.\nεἶτʼ αὖ λαλιὰν ἐπιτηδεῦσαι καὶ στωμυλίαν ἐδίδαξας,\nἣ ʼξεκένωσεν τάς τε παλαίστρας καὶ τὰς πυγὰς ἐνέτριψεν\nτῶν μειρακίων στωμυλλομένων, καὶ τοὺς Παράλους ἀνέπεισεν\nἀνταγορεύειν τοῖς ἄρχουσιν. καίτοι τότε γʼ ἡνίκʼ ἐγὼ ʼζων,\nοὐκ ἠπίσταντʼ ἀλλʼ ἢ μᾶζαν καλέσαι καὶ ῥυππαπαῖ εἰπεῖν.\nνὴ τὸν Ἀπόλλω, καὶ προσπαρδεῖν γʼ ἐς τὸ στόμα τῷ θαλάμακι,\nκαὶ μινθῶσαι τὸν ξύσσιτον κἀκβάς τινα λωποδυτῆσαι·\nνῦν δʼ ἀντιλέγει κοὐκέτʼ ἐλαύνων πλεῖ δευρὶ καὖθις ἐκεῖσε.\nποίων δὲ κακῶν οὐκ αἴτιός ἐστʼ;\nοὐ προαγωγοὺς κατέδειξʼ οὗτος,\nκαὶ τικτούσας ἐν τοῖς ἱεροῖς,\nκαὶ μιγνυμένας τοῖσιν ἀδελφοῖς,\nκαὶ φασκούσας οὐ ζῆν τὸ ζῆν;\nκᾆτʼ ἐκ τούτων ἡ πόλις ἡμῶν\nὑπογραμματέων ἀνεμεστώθη\nκαὶ βωμολόχων δημοπιθήκων\nἐξαπατώντων τὸν δῆμον ἀεί,\nλαμπάδα δʼ οὐδεὶς οἷός τε φέρειν\nὑπʼ ἀγυμνασίας ἔτι νυνί.\nμὰ Δίʼ οὐ δῆθʼ, ὥστʼ ἐπαφαυάνθην\nΠαναθηναίοισι γελῶν, ὅτε δὴ\nβραδὺς ἄνθρωπός τις ἔθει κύψας\nλευκὸς πίων ὑπολειπόμενος\nκαὶ δεινὰ ποιῶν· κᾆθʼ οἱ Κεραμῆς\nἐν ταῖσι πύλαις παίουσʼ αὐτοῦ\nγαστέρα πλευρὰς λαγόνας πυγήν,\nὁ δὲ τυπτόμενος ταῖσι πλατείαις\nὑποπερδόμενος\nφυσῶν τὴν λαμπάδʼ ἔφευγεν.\nμέγα τὸ πρᾶγμα, πολὺ τὸ νεῖκος, ἁδρὸς ὁ πόλεμος ἔρχεται.\nχαλεπὸν οὖν ἔργον διαιρεῖν,\nὅταν ὁ μὲν τείνῃ βιαίως,\nὁ δʼ ἐπαναστρέφειν δύνηται κἀπερείδεσθαι τορῶς.\nἀλλὰ μὴ νʼ ταὐτῷ κάθησθον·\nἐσβολαὶ γάρ εἰσι πολλαὶ χἄτεραι σοφισμάτων.\nὅ τι περ οὖν ἔχετον ἐρίζειν,\nλέγετον ἔπιτον ἀνά τε δέρετον\nτά τε παλαιὰ καὶ τὰ καινά,\nκἀποκινδυνεύετον λεπτόν τι καὶ σοφὸν λέγειν.\nεἰ δὲ τοῦτο καταφοβεῖσθον, μή τις ἀμαθία προσῇ\nτοῖς θεωμένοισιν, ὡς τὰ\nλεπτὰ μὴ γνῶναι λεγόντοιν,\nμηδὲν ὀρρωδεῖτε τοῦθʼ· ὡς οὐκέθʼ οὕτω ταῦτʼ ἔχει.\nἐστρατευμένοι γάρ εἰσι,\nβιβλίον τʼ ἔχων ἕκαστος μανθάνει τὰ δεξιά·\nαἱ φύσεις τʼ ἄλλως κράτισται,\nνῦν δὲ καὶ παρηκόνηνται.\nμηδὲν οὖν δείσητον, ἀλλὰ\nπάντʼ ἐπέξιτον θεατῶν γʼ οὕνεχʼ ὡς ὄντων σοφῶν.\nκαὶ μὴν ἐπʼ αὐτοὺς τοὺς προλόγους σου τρέψομαι,\nὅπως τὸ πρῶτον τῆς τραγῳδίας μέρος\nπρώτιστον αὐτοῦ βασανιῶ τοῦ δεξιοῦ.\nἀσαφὴς γὰρ ἦν ἐν τῇ φράσει τῶν πραγμάτων.\nκαὶ ποῖον αὐτοῦ βασανιεῖς;\nπολλοὺς πάνυ.\nπρῶτον δέ μοι τὸν ἐξ Ὀρεστείας λέγε.\nἄγε δὴ σιώπα πᾶς ἀνήρ. λέγʼ Αἰσχύλε.\nἙρμῆ χθόνιε πατρῷʼ ἐποπτεύων κράτη,\nσωτὴρ γενοῦ μοι σύμμαχός τʼ αἰτουμένῳ.\nἥκω γὰρ ἐς γῆν τήνδε καὶ κατέρχομαι.\nτούτων ἔχεις ψέγειν τι;\nπλεῖν ἢ δώδεκα.\nἀλλʼ οὐδὲ πάντα ταῦτά γʼ ἔστʼ ἀλλʼ ἢ τρία.\nἔχει δʼ ἕκαστον εἴκοσίν γʼ ἁμαρτίας.\nΑἰσχύλε παραινῶ σοι σιωπᾶν· εἰ δὲ μή,\nπρὸς τρισὶν ἰαμβείοισι προσοφείλων φανεῖ.\nἐγὼ σιωπῶ τῷδʼ;\nἐὰν πείθῃ γʼ ἐμοί.\nεὐθὺς γὰρ ἡμάρτηκεν οὐράνιόν γʼ ὅσον.\nὁρᾷς ὅτι ληρεῖς;\nἀλλʼ ὀλίγον γέ μοι μέλει.\nπῶς φῄς μʼ ἁμαρτεῖν;\nαὖθις ἐξ ἀρχῆς λέγε.\nἙρμῆ χθόνιε πατρῷʼ ἐποπτεύων κράτη.\nοὔκουν Ὀρέστης τοῦτʼ ἐπὶ τῷ τύμβῳ λέγει\nτῷ τοῦ πατρὸς τεθνεῶτος;\nοὐκ ἄλλως λέγω.\nπότερʼ οὖν τὸν Ἑρμῆν, ὡς ὁ πατὴρ ἀπώλετο\nαὐτοῦ βιαίως ἐκ γυναικείας χερὸς\nδόλοις λαθραίοις, ταῦτʼ ἐποπτεύειν ἔφη;\nοὐ δῆτʼ ἐκεῖνον, ἀλλὰ τὸν Ἐριούνιον\nἙρμῆν χθόνιον προσεῖπε, κἀδήλου λέγων\nὁτιὴ πατρῷον τοῦτο κέκτηται γέρας—\nἔτι μεῖζον ἐξήμαρτες ἢ ʼγὼ ʼβουλόμην·\nεἰ γὰρ πατρῷον τὸ χθόνιον ἔχει γέρας—\nοὕτω γʼ ἂν εἴη πρὸς πατρὸς τυμβωρύχος.\nΔιόνυσε πίνεις οἶνον οὐκ ἀνθοσμίαν.\nλέγʼ ἕτερον αὐτῷ· σὺ δʼ ἐπιτήρει τὸ βλάβος.\nσωτὴρ γενοῦ μοι σύμμαχός τʼ αἰτουμένῳ.\nἥκω γὰρ ἐς γῆν τήνδε καὶ κατέρχομαι—\nδὶς ταὐτὸν ἡμῖν εἶπεν ὁ σοφὸς Αἰσχύλος.\nπῶς δίς;\nσκόπει τὸ ῥῆμʼ· ἐγὼ δέ σοι φράσω.\nἥκω γὰρ ἐς γῆν, φησί, καὶ κατέρχομαι·\nἥκω δὲ ταὐτόν ἐστι τῷ κατέρχομαι.\nνὴ τὸν Δίʼ ὥσπερ γʼ εἴ τις εἴποι γείτονι,\nχρῆσον σὺ μάκτραν, εἰ δὲ βούλει, κάρδοπον.\nοὐ δῆτα τοῦτό γʼ ὦ κατεστωμυλμένε\nἄνθρωπε ταὔτʼ ἔστʼ, ἀλλʼ ἄριστʼ ἐπῶν ἔχον.\nπῶς δή; δίδαξον γάρ με καθʼ ὅ τι δὴ λέγεις;\nἐλθεῖν μὲν ἐς γῆν ἔσθʼ ὅτῳ μετῇ πάτρας·\nχωρὶς γὰρ ἄλλης συμφορᾶς ἐλήλυθεν·\nφεύγων δʼ ἀνὴρ ἥκει τε καὶ κατέρχεται.\nεὖ νὴ τὸν Ἀπόλλω. τί σὺ λέγεις Εὐριπίδη;\nοὐ φημὶ τὸν Ὀρέστην κατελθεῖν οἴκαδε·\nλάθρᾳ γὰρ ἦλθεν οὐ πιθὼν τοὺς κυρίους.\nεὖ νὴ τὸν Ἑρμῆν· ὅ τι λέγεις δʼ οὐ μανθάνω.\nπέραινε τοίνυν ἕτερον.\nἴθι πέραινε σὺ\nΑἰσχύλʼ ἀνύσας· σὺ δʼ ἐς τὸ κακὸν ἀπόβλεπε.\nτύμβου δʼ ἐπʼ ὄχθῳ τῷδε κηρύσσω πατρὶ\nκλύειν ἀκοῦσαι.\nτοῦθʼ ἕτερον αὖθις λέγει,\nκλύειν ἀκοῦσαι, ταὐτὸν ὂν σαφέστατα.\nτεθνηκόσιν γὰρ ἔλεγεν ὦ μόχθηρε σύ,\nοἷς οὐδὲ τρὶς λέγοντες ἐξικνούμεθα.\nσὺ δὲ πῶς ἐποίεις τοὺς προλόγους;\nἐγὼ φράσω.\nκἄν που δὶς εἴπω ταὐτόν, ἢ στοιβὴν ἴδῃς\nἐνοῦσαν ἔξω τοῦ λόγου, κατάπτυσον.\nἴθι δὴ λέγʼ· οὐ γάρ μοὔστιν ἀλλʼ ἀκουστέα\nτῶν σῶν προλόγων τῆς ὀρθότητος τῶν ἐπῶν.\nἦν Οἰδίπους τὸ πρῶτον εὐδαίμων ἀνήρ—\nμὰ τὸν Δίʼ οὐ δῆτʼ, ἀλλὰ κακοδαίμων φύσει,\nὅντινά γε πρὶν φῦναι μὲν Ἁπόλλων ἔφη\nἀποκτενεῖν τὸν πατέρα, πρὶν καὶ γεγονέναι·\nπῶς οὗτος ἦν τὸ πρῶτον εὐδαίμων ἀνήρ;\nεἶτʼ ἐγένετʼ αὖθις ἀθλιώτατος βροτῶν.\nμὰ τὸν Δίʼ οὐ δῆτʼ, οὐ μὲν οὖν ἐπαύσατο.\nπῶς γάρ; ὅτε δὴ πρῶτον μὲν αὐτὸν γενόμενον\nχειμῶνος ὄντος ἐξέθεσαν ἐν ὀστράκῳ,\nἵνα μὴ ʼκτραφεὶς γένοιτο τοῦ πατρὸς φονεύς·\nεἶθʼ ὡς Πόλυβον ἤρρησεν οἰδῶν τὼ πόδε·\nἔπειτα γραῦν ἔγημεν αὐτὸς ὢν νέος\nκαὶ πρός γε τούτοις τὴν ἑαυτοῦ μητέρα·\nεἶτʼ ἐξετύφλωσεν αὑτόν.\nεὐδαίμων ἄρʼ ἦν,\nεἰ κἀστρατήγησέν γε μετʼ Ἐρασινίδου.\nληρεῖς· ἐγὼ δὲ τοὺς προλόγους καλοὺς ποιῶ.\nκαὶ μὴν μὰ τὸν Δίʼ οὐ κατʼ ἔπος γέ σου κνίσω\nτὸ ῥῆμʼ ἕκαστον, ἀλλὰ σὺν τοῖσιν θεοῖς\nἀπὸ ληκυθίου σου τοὺς προλόγους διαφθερῶ.\nἀπὸ ληκυθίου σὺ τοὺς ἐμούς;\nἑνὸς μόνου.\nποιεῖς γὰρ οὕτως ὥστʼ ἐναρμόττειν ἅπαν,\nκαὶ κῳδάριον καὶ ληκύθιον καὶ θύλακον,\nἐν τοῖς ἰαμβείοισι. δείξω δʼ αὐτίκα.\nἰδού, σὺ δείξεις;\nφημί.\nκαὶ δὴ χρὴ λέγειν.\nΑἴγυπτος, ὡς ὁ πλεῖστος ἔσπαρται λόγος,\nξὺν παισὶ πεντήκοντα ναυτίλῳ πλάτῃ\nἌργος κατασχών—\nληκύθιον ἀπώλεσεν.\nτουτὶ τί ἦν τὸ ληκύθιον; οὐ κλαύσεται;\nλέγʼ ἕτερον αὐτῷ πρόλογον, ἵνα καὶ γνῶ πάλιν.\nΔιόνυσος, ὃς θύρσοισι καὶ νεβρῶν δοραῖς\nκαθαπτὸς ἐν πεύκαισι Παρνασσὸν κάτα\nπηδᾷ χορεύων—\nληκύθιον ἀπώλεσεν.\nοἴμοι πεπλήγμεθʼ αὖθις ὑπὸ τῆς ληκύθου.\nἀλλʼ οὐδὲν ἔσται πρᾶγμα· πρὸς γὰρ τουτονὶ\nτὸν πρόλογον οὐχ ἕξει προσάψαι λήκυθον.\nοὐκ ἔστιν ὅστις πάντʼ ἀνὴρ εὐδαιμονεῖ·\nἢ γὰρ πεφυκὼς ἐσθλὸς οὐκ ἔχει βίον,\nἢ δυσγενὴς ὤν—\nληκύθιον ἀπώλεσεν.\nΕὐριπίδη—\nτί ἔσθʼ;\nὑφέσθαι μοι δοκεῖ·\nτὸ ληκύθιον γὰρ τοῦτο πνευσεῖται πολύ.\nοὐδʼ ἂν μὰ τὴν Δήμητρα φροντίσαιμί γε·\nνυνὶ γὰρ αὐτοῦ τοῦτό γʼ ἐκκεκόψεται.\nἴθι δὴ λέγʼ ἕτερον κἀπέχου τῆς ληκύθου.\nΣιδώνιόν ποτʼ ἄστυ Κάδμος ἐκλιπὼν\nἈγήνορος παῖς—\nληκύθιον ἀπώλεσεν.\nὦ δαιμόνιʼ ἀνδρῶν ἀποπρίω τὴν λήκυθον,\nἵνα μὴ διακναίσῃ τοὺς προλόγους ἡμῶν.\nτὸ τί;\nἐγὼ πρίωμαι τῷδʼ;\nἐὰν πείθῃ γʼ ἐμοί.\nοὐ δῆτʼ, ἐπεὶ πολλοὺς προλόγους ἕξω λέγειν\nἵνʼ οὗτος οὐχ ἕξει προσάψαι ληκύθιον.\nΠέλοψ ὁ Ταντάλειος ἐς Πῖσαν μολὼν\nθοαῖσιν ἵπποις—\nληκύθιον ἀπώλεσεν.\nὁρᾷς, προσῆψεν αὖθις αὖ τὴν λήκυθον.\nἀλλʼ ὦγάθʼ ἔτι καὶ νῦν ἀπόδος πάσῃ τέχνῃ·\nλήψει γὰρ ὀβολοῦ πάνυ καλήν τε κἀγαθήν.\nμὰ τὸν Δίʼ οὔπω γʼ· ἔτι γὰρ εἰσί μοι συχνοί.\nΟἰνεύς ποτʼ ἐκ γῆς—\nληκύθιον ἀπώλεσεν.\nἔασον εἰπεῖν πρῶθʼ ὅλον με τὸν στίχον.\nΟἰνεύς ποτʼ ἐκ γῆς πολύμετρον λαβὼν στάχυν\nθύων ἀπαρχάς—\nληκύθιον ἀπώλεσεν.\nμεταξὺ θύων; καὶ τίς αὔθʼ ὑφείλετο;\nἔα αὐτὸν ὦ τᾶν· πρὸς τοδὶ γὰρ εἰπάτω.\nΖεύς, ὡς λέλεκται τῆς ἀληθείας ὕπο—\nἀπολεῖ σʼ· ἐρεῖ γάρ, ληκύθιον ἀπώλεσεν.\nτὸ ληκύθιον γὰρ τοῦτʼ ἐπὶ τοῖς προλόγοισί σου\nὥσπερ τὰ σῦκʼ ἐπὶ τοῖσιν ὀφθαλμοῖς ἔφυ.\nἀλλʼ ἐς τὰ μέλη πρὸς τῶν θεῶν αὐτοῦ τραποῦ.\nκαὶ μὴν ἔχω γʼ οἷς αὐτὸν ἀποδείξω κακὸν\nμελοποιὸν ὄντα καὶ ποιοῦντα ταὔτʼ ἀεί.\nτί ποτε πρᾶγμα γενήσεται;\nφροντίζειν γὰρ ἔγωγʼ ἔχω,\nτίνʼ ἄρα μέμψιν ἐποίσει\nἀνδρὶ τῷ πολὺ πλεῖστα δὴ\nκαὶ κάλλιστα μέλη ποιήσαντι\nτῶν μέχρι νυνί.\nθαυμάζω γὰρ ἔγωγʼ ὅπῃ\nμέμψεταί ποτε τοῦτον\nτὸν Βακχεῖον ἄνακτα,\nκαὶ δέδοιχʼ ὑπὲρ αὐτοῦ.\nπάνυ γε μέλη θαυμαστά· δείξει δὴ τάχα.\nεἰς ἓν γὰρ αὐτοῦ πάντα τὰ μέλη ξυντεμῶ.\nκαὶ μὴν λογιοῦμαι ταῦτα τῶν ψήφων λαβών·\nΦθιῶτʼ Ἀχιλλεῦ, τί ποτʼ ἀνδροδάικτον ἀκούων\nἰὴ κόπον οὐ πελάθεις ἐπʼ ἀρωγάν;\nἙρμᾶν μὲν πρόγονον τίομεν γένος οἱ περὶ λίμναν.\nἰὴ κόπον οὐ πελάθεις ἐπʼ ἀρωγάν;\nδύο σοὶ κόπω Αἰσχύλε τούτω.\nκύδιστʼ Ἀχαιῶν Ἀτρέως πολυκοίρανε μάνθανέ μου παῖ.\nἰὴ κόπον οὐ πελάθεις ἐπʼ ἀρωγάν;\nτρίτος ᾠσχύλε σοὶ κόπος οὗτος.\nεὐφαμεῖτε· μελισσονόμοι δόμον Ἀρτέμιδος πέλας οἴγειν.\nἰὴ κόπον οὐ πελάθεις ἐπʼ ἀρωγάν;\nκύριός εἰμι θροεῖν ὅδιον κράτος αἴσιον ἀνδρῶν.\nἰὴ κόπον οὐ πελάθεις ἐπʼ ἀρωγάν;\nὦ Ζεῦ βασιλεῦ τὸ χρῆμα τῶν κόπων ὅσον.\nἐγὼ μὲν οὖν ἐς τὸ βαλανεῖον βούλομαι·\nὑπὸ τῶν κόπων γὰρ τὼ νεφρὼ βουβωνιῶ.\nμὴ πρίν γʼ ἂν ἀκούσῃς χἀτέραν στάσιν μελῶν\nἐκ τῶν κιθαρῳδικῶν νόμων εἰργασμένην.\nἴθι δὴ πέραινε, καὶ κόπον μὴ προστίθει.\nὅπως Ἀχαιῶν δίθρονον κράτος, Ἑλλάδος ἥβας,\nτοφλαττοθρατ τοφλαττοθρατ,\nΣφίγγα δυσαμεριᾶν πρύτανιν κύνα, πέμπει,\nτοφλαττοθρατ τοφλαττοθρατ,\nσὺν δορὶ καὶ χερὶ πράκτορι θούριος ὄρνις,\nτοφλαττοθρατ τοφλαττοθρατ,\nκυρεῖν παρασχὼν ἰταμαῖς κυσὶν ἀεροφοίτοις,\nτοφλαττοθρατ τοφλαττοθρατ,\nτὸ συγκλινές τʼ ἐπʼ Αἴαντι,\nτοφλαττοθρατ τοφλαττοθρατ.\nτί τὸ φλαττοθρατ τοῦτʼ ἐστίν; ἐκ Μαραθῶνος ἢ\nπόθεν συνέλεξας ἱμονιοστρόφου μέλη;\nἀλλʼ οὖν ἐγὼ μὲν ἐς τὸ καλὸν ἐκ τοῦ καλοῦ\nἤνεγκον αὔθʼ, ἵνα μὴ τὸν αὐτὸν Φρυνίχῳ\nλειμῶνα Μουσῶν ἱερὸν ὀφθείην δρέπων·\nοὗτος δʼ ἀπὸ πάντων †μὲν φέρει, πορνιδίων†,\nσκολίων Μελήτου, Καρικῶν αὐλημάτων,\nθρήνων, χορειῶν. τάχα δὲ δηλωθήσεται.\nἐνεγκάτω τις τὸ λύριον. καίτοι τί δεῖ\nλύρας ἐπὶ τούτων; ποῦ ʼστιν ἡ τοῖς ὀστράκοις\nαὕτη κροτοῦσα; δεῦρο Μοῦσʼ Εὐριπίδου,\nπρὸς ἥνπερ ἐπιτήδεια ταῦτʼ ᾄδειν μέλη.\nαὕτη ποθʼ ἡ Μοῦσʼ οὐκ ἐλεσβίαζεν, οὔ.\nἀλκυόνες, αἳ παρʼ ἀενάοις θαλάσσης\nκύμασι στωμύλλετε,\nτέγγουσαι νοτίοις πτερῶν\nῥανίσι χρόα δροσιζόμεναι·\nαἵ θʼ ὑπωρόφιοι κατὰ γωνίας\nεἱειειειλίσσετε δακτύλοις φάλαγγες\nἱστόπονα πηνίσματα,\nκερκίδος ἀοιδοῦ μελέτας,\nἵνʼ ὁ φίλαυλος ἔπαλλε δελφὶς\nπρῴραις κυανεμβόλοις\nμαντεῖα καὶ σταδίους,\nοἰνάνθας γάνος ἀμπέλου,\nβότρυος ἕλικα παυσίπονον.\nπερίβαλλʼ ὦ τέκνον ὠλένας.\nὁρᾷς τὸν πόδα τοῦτον;\nὁρῶ.\nτί δαί; τοῦτον ὁρᾷς;\nὁρῶ.\nτοιαυτὶ μέντοι σὺ ποιῶν\nτολμᾷς τἀμὰ μέλη ψέγειν,\nἀνὰ τὸ δωδεκαμήχανον\nΚυρήνης μελοποιῶν;\nτὰ μὲν μέλη σου ταῦτα· βούλομαι δʼ ἔτι\nτὸν τῶν μονῳδιῶν διεξελθεῖν τρόπον.\nὦ νυκτὸς κελαινοφαὴς\nὄρφνα, τίνα μοι\nδύστανον ὄνειρον\nπέμπεις ἐξ ἀφανοῦς,\nἈίδα πρόμολον,\nψυχὰν ἄψυχον ἔχοντα,\nμελαίνας Νυκτὸς παῖδα,\nφρικώδη δεινὰν ὄψιν,\nμελανονεκυείμονα,\nφόνια φόνια δερκόμενον,\nμεγάλους ὄνυχας ἔχοντα.\nἀλλά μοι ἀμφίπολοι λύχνον ἅψατε\nκάλπισί τʼ ἐκ ποταμῶν δρόσον ἄρατε, θέρμετε δʼ ὕδωρ,\nὡς ἂν θεῖον ὄνειρον ἀποκλύσω.\nἰὼ πόντιε δαῖμον,\nτοῦτʼ ἐκεῖνʼ· ἰὼ ξύνοικοι,\nτάδε τέρα θεάσασθε.\nτὸν ἀλεκτρυόνα μου συναρπάσασα\nφρούδη Γλύκη.\nΝύμφαι ὀρεσσίγονοι.\nὦ Μανία ξύλλαβε.\nἐγὼ δʼ ἁ τάλαινα προσέχουσʼ ἔτυχον\nἐμαυτῆς ἔργοισι,\nλίνου μεστὸν ἄτρακτον\nεἱειειειλίσσουσα χεροῖν\nκλωστῆρα ποιοῦσʼ, ὅπως\nκνεφαῖος εἰς ἀγορὰν\nφέρουσʼ ἀποδοίμαν·\nὁ δʼ ἀνέπτατʼ ἀνέπτατʼ ἐς αἰθέρα\nκουφοτάταις πτερύγων ἀκμαῖς·\nἐμοὶ δʼ ἄχεʼ ἄχεα κατέλιπε,\nδάκρυα δάκρυά τʼ ἀπʼ ὀμμάτων\nἔβαλον ἔβαλον ἁ τλάμων.\nἀλλʼ ὦ Κρῆτες, Ἴδας τέκνα,\nτὰ τόξα λαβόντες ἐπαμύνατε,\nτὰ κῶλά τʼ ἀμπάλλετε κυκλούμενοι τὴν οἰκίαν.\nἅμα δὲ Δίκτυννα παῖς Ἄρτεμις καλὰ\nτὰς κυνίσκας ἔχουσʼ ἐλθέτω διὰ δόμων πανταχῇ,\nσὺ δʼ ὦ Διὸς διπύρους ἀνέχουσα\nλαμπάδας ὀξυτάτας χεροῖν Ἑκάτα παράφηνον\nἐς Γλύκης, ὅπως ἂν\nεἰσελθοῦσα φωράσω.\nπαύσασθον ἤδη τῶν μελῶν.\nκἄμοιγʼ ἅλις.\nἐπὶ τὸν σταθμὸν γὰρ αὐτὸν ἀγαγεῖν βούλομαι,\nὅπερ ἐξελέγξει τὴν ποίησιν νῷν μόνον.\nτὸ γὰρ βάρος νὼ βασανιεῖ τῶν ῥημάτων.\nἴτε δεῦρό νυν, εἴπερ γε δεῖ καὶ τοῦτό με\nἀνδρῶν ποιητῶν τυροπωλῆσαι τέχνην.\nἐπίπονοί γʼ οἱ δεξιοί.\nτόδε γὰρ ἕτερον αὖ τέρας\nνεοχμόν, ἀτοπίας πλέων,\nὃ τίς ἂν ἐπενόησεν ἄλλος;\n\nμὰ τὸν ἐγὼ μὲν οὐδʼ ἂν εἴ τις\nἔλεγέ μοι τῶν ἐπιτυχόντων,\nἐπιθόμην, ἀλλʼ ᾠόμην ἂν\nαὐτὸν αὐτὰ ληρεῖν.\nἴθι δὴ παρίστασθον παρὰ τὼ πλάστιγγʼ,\nἰδού.\nκαὶ λαβομένω τὸ ῥῆμʼ ἑκάτερος εἴπατον,\nκαὶ μὴ μεθῆσθον, πρὶν ἂν ἐγὼ σφῷν κοκκύσω.\nἐχόμεθα.\nτοὔπος νῦν λέγετον ἐς τὸν σταθμόν.\nεἴθʼ ὤφελʼ Ἀργοῦς μὴ διαπτάσθαι σκάφος.\nΣπερχειὲ ποταμὲ βουνόμοι τʼ ἐπιστροφαί.\nκόκκυ, μέθεσθε· καὶ πολύ γε κατωτέρω\nχωρεῖ τὸ τοῦδε.\nκαὶ τί ποτʼ ἐστὶ ταἴτιον;\nὅτι εἰσέθηκε ποταμόν, ἐριοπωλικῶς\nὑγρὸν ποιήσας τοὔπος ὥσπερ τἄρια,\nσὺ δʼ εἰσέθηκας τοὔπος ἐπτερωμένον.\nἀλλʼ ἕτερον εἰπάτω τι κἀντιστησάτω.\nλάβεσθε τοίνυν αὖθις.\nἢν ἰδού.\nλέγε.\nοὐκ ἔστι Πειθοῦς ἱερὸν ἄλλο πλὴν λόγος.\nμόνος θεῶν γὰρ Θάνατος οὐ δώρων ἐρᾷ.\nμέθεσθε μέθεσθε· καὶ τὸ τοῦδέ γʼ αὖ ῥέπει·\nθάνατον γὰρ εἰσέθηκε βαρύτατον κακόν.\nἐγὼ δὲ πειθώ γʼ ἔπος ἄριστʼ εἰρημένον.\nπειθὼ δὲ κοῦφόν ἐστι καὶ νοῦν οὐκ ἔχον.\nἀλλʼ ἕτερον αὖ ζήτει τι τῶν βαρυστάθμων,\nὅ τι σοι καθέλξει, καρτερόν τε καὶ μέγα.\nφέρε ποῦ τοιοῦτον δῆτά μοὐστί; ποῦ;\nφράσω·\nβέβληκʼ Ἀχιλλεὺς δύο κύβω καὶ τέτταρα.\nλέγοιτʼ ἄν, ὡς αὕτη ʼστὶ λοιπὴ σφῷν στάσις.\nσιδηροβριθές τʼ ἔλαβε δεξιᾷ ξύλον.\nἐφʼ ἅρματος γὰρ ἅρμα καὶ νεκρῷ νεκρός.\nἐξηπάτηκεν αὖ σὲ καὶ νῦν.\nτῷ τρόπῳ;\nδύʼ ἅρματʼ εἰσέθηκε καὶ νεκρὼ δύο,\nοὓς οὐκ ἂν ἄραιντʼ οὐδʼ ἑκατὸν Αἰγύπτιοι.\nκαὶ μηκέτʼ ἔμοιγε κατʼ ἔπος, ἀλλʼ ἐς τὸν σταθμὸν\nαὐτὸς τὰ παιδίʼ ἡ γυνὴ Κηφισοφῶν\nἐμβὰς καθήσθω, συλλαβὼν τὰ βιβλία·\nἐγὼ δὲ δύʼ ἔπη τῶν ἐμῶν ἐρῶ μόνον.\nἅνδρες φίλοι, κἀγὼ μὲν αὐτοὺς οὐ κρινῶ.\nοὐ γὰρ διʼ ἔχθρας οὐδετέρῳ γενήσομαι.\nτὸν μὲν γὰρ ἡγοῦμαι σοφὸν τῷ δʼ ἥδομαι.\nοὐδὲν ἄρα πράξεις ὧνπερ ἦλθες οὕνεκα;\nἐὰν δὲ κρίνω;\nτὸν ἕτερον λαβὼν ἄπει,\nὁπότερον ἂν κρίνῃς, ἵνʼ ἔλθῃς μὴ μάτην.\nεὐδαιμονοίης. φέρε πύθεσθέ μου ταδί.\nἐγὼ κατῆλθον ἐπὶ ποιητήν. τοῦ χάριν;\nἵνʼ ἡ πόλις σωθεῖσα τοὺς χοροὺς ἄγῃ.\nὁπότερος οὖν ἂν τῇ πόλει παραινέσῃ\nμᾶλλόν τι χρηστόν, τοῦτον ἄξειν μοι δοκῶ.\nπρῶτον μὲν οὖν περὶ Ἀλκιβιάδου τίνʼ ἔχετον\nγνώμην ἑκάτερος; ἡ πόλις γὰρ δυστοκεῖ.\nἔχει δὲ περὶ αὐτοῦ τίνα γνώμην;\nτίνα;\nποθεῖ μέν, ἐχθαίρει δέ, βούλεται δʼ ἔχειν.\nἀλλʼ ὅ τι νοεῖτον εἴπατον τούτου πέρι.\nμισῶ πολίτην, ὅστις ὠφελεῖν πάτραν\nβραδὺς πέφυκε μεγάλα δὲ βλάπτειν ταχύς,\nκαὶ πόριμον αὑτῷ τῇ πόλει δʼ ἀμήχανον.\nεὖ γʼ ὦ Πόσειδον· σὺ δὲ τίνα γνώμην ἔχεις;\nοὐ χρὴ λέοντος σκύμνον ἐν πόλει τρέφειν,\nμάλιστα μὲν λέοντα μὴ νʼ πόλει τρέφειν,\nἢν δʼ ἐκτραφῇ τις, τοῖς τρόποις ὑπηρετεῖν.\nνὴ τὸν Δία τὸν σωτῆρα δυσκρίτως γʼ ἔχω·\nὁ μὲν σοφῶς γὰρ εἶπεν, ὁ δʼ ἕτερος σαφῶς.\nἀλλʼ ἔτι μίαν γνώμην ἑκάτερος εἴπατον\nπερὶ τῆς πόλεως ἥντινʼ ἔχετον σωτηρίαν.\nεἴ τις πτερώσας Κλεόκριτον Κινησίᾳ,\nαἴροιεν αὖραι πελαγίαν ὑπὲρ πλάκα.\nγέλοιον ἂν φαίνοιτο· νοῦν δʼ ἔχει τίνα;\nεἰ ναυμαχοῖεν κᾆτʼ ἔχοντες ὀξίδας\nῥαίνοιεν ἐς τὰ βλέφαρα τῶν ἐναντίων.\nἐγὼ μὲν οἶδα καὶ θέλω φράζειν.\nλέγε.\nὅταν τὰ νῦν ἄπιστα πίσθʼ ἡγώμεθα,\nτὰ δʼ ὄντα πίστʼ ἄπιστα.\nπῶς; οὐ μανθάνω.\nἀμαθέστερόν πως εἰπὲ καὶ σαφέστερον.\nεἰ τῶν πολιτῶν οἷσι νῦν πιστεύομεν,\nτούτοις ἀπιστήσαιμεν, οἷς δʼ οὐ χρώμεθα,\nτούτοισι χρησαίμεσθʼ, ἴσως σωθεῖμεν ἄν.\nεἰ νῦν γε δυστυχοῦμεν ἐν τούτοισι, πῶς\nτἀναντίʼ ἂν πράττοντες οὐ σῳζοίμεθʼ ἄν;\nεὖ γʼ ὦ Παλάμηδες, ὦ σοφωτάτη φύσις.\nταυτὶ πότερʼ αὐτὸς ηὗρες ἢ Κηφισοφῶν;\nἐγὼ μόνος· τὰς δʼ ὀξίδας Κηφισοφῶν.\nτί δαὶ σύ; τί λέγεις;\nτὴν πόλιν νῦν μοι φράσον\nπρῶτον τίσι χρῆται· πότερα τοῖς χρηστοῖς;\nπόθεν;\nμισεῖ κάκιστα.\nτοῖς πονηροῖς δʼ ἥδεται;\nοὐ δῆτʼ ἐκείνη γʼ, ἀλλὰ χρῆται πρὸς βίαν.\nπῶς οὖν τις ἂν σώσειε τοιαύτην πόλιν,\nᾗ μήτε χλαῖνα μήτε σισύρα συμφέρει;\nεὕρισκε νὴ Δίʼ, εἴπερ ἀναδύσει πάλιν.\nἐκεῖ φράσαιμʼ ἄν· ἐνθαδὶ δʼ οὐ βούλομαι.\nμὴ δῆτα σύ γʼ, ἀλλʼ ἐνθένδʼ ἀνίει τἀγαθά.\nτὴν γῆν ὅταν νομίσωσι τὴν τῶν πολεμίων\nεἶναι σφετέραν, τὴν δὲ σφετέραν τῶν πολεμίων,\nπόρον δὲ τὰς ναῦς ἀπορίαν δὲ τὸν πόρον.\nεὖ, πλήν γʼ ὁ δικαστὴς αὐτὰ καταπίνει μόνος.\nκρίνοις ἄν.\nαὕτη σφῷν κρίσις γενήσεται·\nαἱρήσομαι γὰρ ὅνπερ ἡ ψυχὴ θέλει.\nμεμνημένος νυν τῶν θεῶν οὓς ὤμοσας\nἦ μὴν ἀπάξειν μʼ οἴκαδʼ, αἱροῦ τοὺς φίλους.\nἡ γλῶττʼ ὀμώμοκʼ, Αἰσχύλον δʼ αἱρήσομαι.\nτί δέδρακας ὦ μιαρώτατʼ ἀνθρώπων;\nἐγώ;\nἔκρινα νικᾶν Αἰσχύλον. τιὴ γὰρ οὔ;\nαἴσχιστον ἔργον προσβλέπεις μʼ εἰργασμένος;\nτί δʼ αἰσχρόν, ἢν μὴ τοῖς θεωμένοις δοκῇ;\nὦ σχέτλιε περιόψει με δὴ τεθνηκότα;\nτίς οἶδεν εἰ τὸ ζῆν μέν ἐστι κατθανεῖν,\nτὸ πνεῖν δὲ δειπνεῖν, τὸ δὲ καθεύδειν κῴδιον;\nχωρεῖτε τοίνυν ὦ Διόνυσʼ εἴσω.\nτί δαί;\nἵνα ξενίσω ʼγʼὼ σφὼ πρὶν ἀποπλεῖν.\nεὖ λέγεις\nνὴ τὸν Δίʼ· οὐ γὰρ ἄχθομαι τῷ πράγματι.\nμακάριός γʼ ἀνὴρ ἔχων\nξύνεσιν ἠκριβωμένην.\nπάρα δὲ πολλοῖσιν μαθεῖν.\nὅδε γὰρ εὖ φρονεῖν δοκήσας\nπάλιν ἄπεισιν οἴκαδʼ αὖ,\nἐπʼ ἀγαθῶ μὲν τοῖς πολίταις,\nἐπʼ ἀγαθῷ δὲ τοῖς ἑαυτοῦ\nξυγγενέσι τε καὶ φίλοισι,\nδιὰ τὸ συνετὸς εἶναι.\nχαρίεν οὖν μὴ Σωκράτει\nπαρακαθήμενον λαλεῖν,\nἀποβαλόντα μουσικὴν\nτά τε μέγιστα παραλιπόντα\nτῆς τραγῳδικῆς τέχνης.\nτὸ δʼ ἐπὶ σεμνοῖσιν λόγοισι\nκαὶ σκαριφησμοῖσι λήρων\nδιατριβὴν ἀργὸν ποιεῖσθαι,\nπαραφρονοῦντος ἀνδρός.\nἄγε δὴ χαίρων Αἰσχύλε χώρει,\nκαὶ σῷζε πόλιν τὴν ἡμετέραν\nγνώμαις ἀγαθαῖς καὶ παίδευσον\nτοὺς ἀνοήτους· πολλοὶ δʼ εἰσίν·\nκαὶ δὸς τουτὶ Κλεοφῶντι φέρων\nκαὶ τουτὶ τοῖσι πορισταῖς\nΜύρμηκί θʼ ὁμοῦ καὶ Νικομάχῳ,\nτόδε δʼ Ἀρχενόμῳ·\nκαὶ φράζʼ αὐτοῖς ταχέως ἥκειν\nὡς ἐμὲ δευρὶ καὶ μὴ μέλλειν·\nκἂν μὴ ταχέως ἥκωσιν, ἐγὼ\nνὴ τὸν Ἀπόλλω στίξας αὐτοὺς\nκαὶ συμποδίσας\nμετʼ Ἀδειμάντου τοῦ Λευκολόφου\nκατὰ γῆς ταχέως ἀποπέμψω.\nταῦτα ποιήσω· σὺ δὲ τὸν θᾶκον\nτὸν ἐμὸν παράδος Σοφοκλεῖ τηρεῖν\nκαὶ διασῴζειν, ἢν ἄρʼ ἐγώ ποτε\nδεῦρʼ ἀφίκωμαι. τοῦτον γὰρ ἐγὼ\nσοφίᾳ κρίνω δεύτερον εἶναι.\nμέμνησο δʼ ὅπως ὁ πανοῦργος ἀνὴρ\nκαὶ ψευδολόγος καὶ βωμολόχος\nμηδέποτʼ ἐς τὸν θᾶκον τὸν ἐμὸν\nμηδʼ ἄκων ἐγκαθεδεῖται.\nφαίνετε τοίνυν ὑμεῖς τούτῳ\nλαμπάδας ἱεράς, χἄμα προπέμπετε\nτοῖσιν τούτου τοῦτον μέλεσιν\nκαὶ μολπαῖσιν κελαδοῦντες.\nπρῶτα μὲν εὐοδίαν ἀγαθὴν ἀπιόντι ποιητῇ\nἐς φάος ὀρνυμένῳ δότε δαίμονες οἱ κατὰ γαίας,\nτῇ δὲ πόλει μεγάλων ἀγαθῶν ἀγαθὰς ἐπινοίας.\nπάγχυ γὰρ ἐκ μεγάλων ἀχέων παυσαίμεθʼ ἂν οὕτως\nἀργαλέων τʼ ἐν ὅπλοις ξυνόδων. Κλεοφῶν δὲ μαχέσθω\nκἄλλος ὁ βουλόμενος τούτων πατρίοις ἐν ἀρούραις.\n"};
