var sequence = {"name":"Aristophanes. Ecclesiazusae","data":"\nὮ λαμπρὸν ὄμμα τοῦ τροχηλάτου λύχνου\nκάλλιστʼ ἐν εὐστόχοισιν ἐζητημένον·\nγονάς τε γὰρ σὰς καὶ τύχας δηλώσομεν·\nτροχῷ γὰρ ἐλαθεὶς κεραμικῆς ῥύμης ὕπο\nμυκτῆρσι λαμπρὰς ἡλίου τιμὰς ἔχεις·\nὅρμα φλογὸς σημεῖα τὰ ξυγκείμενα.\nσοὶ γὰρ μόνῳ δηλοῦμεν εἰκότως, ἐπεὶ\nκἀν τοῖσι δωματίοισιν Ἀφροδίτης τρόπων\nπειρωμέναισι πλησίον παραστατεῖς,\nλορδουμένων τε σωμάτων ἐπιστάτην\nὀφθαλμὸν οὐδεὶς τὸν σὸν ἐξείργει δόμων.\nμόνος δὲ μηρῶν εἰς ἀπορρήτους μυχοὺς\nλάμπεις ἀφεύων τὴν ἐπανθοῦσαν τρίχα·\nστοάς τε καρποῦ Βακχίου τε νάματος\nπλήρεις ὑποιγνύσαισι συμπαραστατεῖς·\nκαὶ ταῦτα συνδρῶν οὐ λαλεῖς τοῖς πλησίον.\nἀνθʼ ὧν συνείσει καὶ τὰ νῦν βουλεύματα\nὅσα Σκίροις ἔδοξε ταῖς ἐμαῖς φίλαις.\nἀλλʼ οὐδεμία πάρεστιν ἃς ἥκειν ἐχρῆν.\nκαίτοι πρὸς ὄρθρον γʼ ἐστίν· ἡ δʼ ἐκκλησία\nαὐτίκα μάλʼ ἔσται· καταλαβεῖν δʼ ἡμᾶς ἕδρας,\nἃς Φυρόμαχός ποτʼ εἶπεν, εἰ μέμνησθʼ ἔτι,\nδεῖ τὰς ἑτέρας πως κἀγκαθεζομένας λαθεῖν.\nτί δῆτʼ ἂν εἴη; πότερον οὐκ ἐρραμμένους\nἔχουσι τοὺς πώγωνας, οὓς εἴρητʼ ἔχειν;\nἢ θαἰμάτια τἀνδρεῖα κλεψάσαις λαθεῖν\nἦν χαλεπὸν αὐταῖς; ἀλλʼ ὁρῶ τονδὶ λύχνον\nπροσιόντα. φέρε νυν ἐπαναχωρήσω πάλιν,\nμὴ καί τις ὢν ἀνὴρ ὁ προσιὼν τυγχάνῃ.\nὥρα βαδίζειν, ὡς ὁ κῆρυξ ἀρτίως\nἡμῶν προσιουσῶν δεύτερον κεκόκκυκεν.\nἐγὼ δέ γʼ ὑμᾶς προσδοκῶσʼ ἠγρηγόρη\nτὴν νύκτα πᾶσαν. ἀλλὰ φέρε τὴν γείτονα\nτήνδʼ ἐκκαλέσωμαι θρυγονῶσα τὴν θύραν.\nδεῖ γὰρ τὸν ἄνδρʼ αὐτῆς λαθεῖν.\nἤκουσά τοι\nὑποδουμένη τὸ κνῦμά σου τῶν δακτύλων,\nἅτʼ οὐ καταδαρθοῦσʼ. ὁ γὰρ ἀνὴρ ὦ φιλτάτη,\nΣαλαμίνιος γάρ ἐστιν ᾧ ξύνειμʼ ἐγώ,\nτὴν νύχθʼ ὅλην ἤλαυνέ μʼ ἐν τοῖς στρώμασιν,\nὥστʼ ἄρτι τουτὶ θοἰμάτιον αὐτοῦ ʼλαβον.\nκαὶ μὴν ὁρῶ καὶ Κλειναρέτην καὶ Σωστράτην\nπροσιοῦσαν ἤδη τήνδε καὶ Φιλαινέτην.\nοὔκουν ἐπείξεσθʼ; ὡς Γλύκη κατώμοσεν\nτὴν ὑστάτην ἥκουσαν οἴνου τρεῖς χοᾶς\nἡμῶν ἀποτείσειν κἀρεβίνθων χοίνικα.\nτὴν Σμικυθίωνος δʼ οὐχ ὁρᾷς Μελιστίχην\nσπεύδουσαν ἐν ταῖς ἐμβάσιν;\nκαίτοι δοκεῖ\nκατὰ σχολὴν παρὰ τἀνδρὸς ἐξελθεῖν μόνη.\nτὴν τοῦ καπήλου δʼ οὐχ ὁρᾷς Γευσιστράτην\nἔχουσαν ἐν τῇ δεξιᾷ τὴν λαμπάδα;\nκαὶ τὴν Φιλοδωρήτου τε καὶ Χαιρητάδου\nὁρῶ προσιούσας χἀτέρας πολλὰς πάνυ\nγυναῖκας, ὅ τι πέρ ἐστʼ ὄφελος ἐν τῇ πόλει.\nκαὶ πάνυ ταλαιπώρως ἔγωγʼ ὦ φιλτάτη\nἐκδρᾶσα παρέδυν. ὁ γὰρ ἀνὴρ τὴν νύχθʼ ὅλην\nἔβηττε τριχίδων ἑσπέρας ἐμπλήμενος.\nκάθησθε τοίνυν, ὡς ἂν ἀνέρωμαι τάδε\nὑμᾶς, ἐπειδὴ συλλελεγμένας ὁρῶ,\nὅσα Σκίροις ἔδοξεν εἰ δεδράκατε.\nἔγωγε. πρῶτον μέν γʼ ἔχω τὰς μασχάλας\nλόχμης δασυτέρας, καθάπερ ἦν ξυγκείμενον·\nἔπειθʼ ὁπόθʼ ἁνὴρ εἰς ἀγορὰν οἴχοιτό μου,\nἀλειψαμένη τὸ σῶμʼ ὅλον διʼ ἡμέρας\nἐχραινόμην ἑστῶσα πρὸς τὸν ἥλιον.\nκἄγωγε· τὸ ξυρὸν δέ γʼ ἐκ τῆς οἰκίας\nἔρριψα πρῶτον, ἵνα δασυνθείην ὅλη\nκαὶ μηδὲν εἴην ἔτι γυναικὶ προσφερής.\nἔχετε δὲ τοὺς πώγωνας, οὓς εἴρητʼ ἔχειν\nπάσαισιν ἡμῖν, ὁπότε συλλεγοίμεθα;\nνὴ τὴν Ἑκάτην καλόν γʼ ἔγωγε τουτονί.\nκἄγωγʼ Ἑπικράτους οὐκ ὀλίγῳ καλλίονα.\nὑμεῖς δὲ τί φατε;\nφασί· κατανεύουσι γάρ.\nκαὶ μὴν τά γʼ ἄλλʼ ὑμῖν ὁρῶ πεπραγμένα.\nΛακωνικὰς γὰρ ἔχετε καὶ βακτηρίας\nκαὶ θαἰμάτια τἀνδρεῖα, καθάπερ εἴπομεν.\nἔγωγέ τοι τὸ σκύταλον ἐξηνεγκάμην\nτὸ τοῦ Λαμίου τουτὶ καθεύδοντος λάθρᾳ.\nτοῦτʼ ἔστʼ ἐκείνων τῶν σκυτάλων ὧν πέρδεται.\nνὴ τὸν Δία τὸν σωτῆρʼ ἐπιτήδειός γʼ ἂν ἦν\nτὴν τοῦ πανόπτου διφθέραν ἐνημμένος\nεἴπερ τις ἄλλος βουκολεῖν τὸ δήμιον.\nἀλλʼ ἄγεθʼ ὅπως καὶ τἀπὶ τούτοις δράσομεν,\nἕως ἔτʼ ἐστὶν ἄστρα κατὰ τὸν οὐρανόν·\nἡκκλησία δʼ, εἰς ἣν παρεσκευάσμεθα\nἡμεῖς βαδίζειν, ἐξ ἕω γενήσεται.\nνὴ τὸν Δίʼ ὥστε δεῖ σε καταλαβεῖν ἕδρας\nὑπὸ τῷ λίθῳ τῶν πρυτάνεων καταντικρύ.\nταυτί γέ τοι νὴ τὸν Δίʼ ἐφερόμην, ἵνα\nπληρουμένης ξαίνοιμι τῆς ἐκκλησίας.\nπληρουμένης τάλαινα;\nνὴ τὴν Ἄρτεμιν\nἔγωγε. τί γὰρ ἂν χεῖρον ἀκροῴμην ἄρα\nξαίνουσα; γυμνὰ δʼ ἐστί μου τὰ παιδία.\nἰδού γέ σε ξαίνουσαν, ἣν τοῦ σώματος\nοὐδὲν παραφῆναι τοῖς καθημένοις ἔδει.\nοὐκοῦν καλά γʼ ἂν πάθοιμεν, εἰ πλήρης τύχοι\nὁ δῆμος ὢν κἄπειθʼ ὑπερβαίνουσά τις\nἀναβαλλομένη δείξειε τὸν Φορμίσιον.\nἢν δʼ ἐγκαθεζώμεσθα πρότεραι, λήσομεν\nξυστειλάμεναι θαἰμάτια· τὸν πώγωνά τε\nὅταν καθῶμεν ὃν περιδησόμεσθʼ ἐκεῖ,\nτίς οὐκ ἂν ἡμᾶς ἄνδρας ἡγήσαιθʼ ὁρῶν;\nἈγύρριος γοῦν τὸν Προνόμου πώγωνʼ ἔχων\nλέληθε· καίτοι πρότερον ἦν οὗτος γυνή·\nνυνὶ δʼ, ὁρᾷς, πράττει τὰ μέγιστʼ ἐν τῇ πόλει.\nτούτου γε τοίνυν τὴν ἐπιοῦσαν ἡμέραν\nτόλμημα τολμῶμεν τοσοῦτον οὕνεκα,\nἤν πως παραλαβεῖν τῆς πόλεως τὰ πράγματα\nδυνώμεθʼ, ὥστʼ ἀγαθόν τι πρᾶξαι τὴν πόλιν·\nνῦν μὲν γὰρ οὔτε θέομεν οὔτʼ ἐλαύνομεν.\nκαὶ πῶς γυναικῶν θηλύφρων ξυνουσία\nδημηγορήσει;\nπολὺ μὲν οὖν ἄριστά που.\nλέγουσι γὰρ καὶ τῶν νεανίσκων ὅσοι\nπλεῖστα σποδοῦνται, δεινοτάτους εἶναι λέγειν·\nἡμῖν δʼ ὑπάρχει τοῦτο κατὰ τύχην τινά.\nοὐκ οἶδα· δεινὸν δʼ ἐστὶν ἡ μὴ ʼμπειρία.\nοὐκοῦν ἐπίτηδες ξυνελέγημεν ἐνθάδε,\nὅπως προμελετήσωμεν ἁκεῖ δεῖ λέγειν.\nοὐκ ἂν φθάνοις τὸ γένειον ἂν περιδουμένη\nἄλλαι θʼ ὅσαι λαλεῖν μεμελετήκασί που.\nτίς δʼ ὦ μέλʼ ἡμῶν οὐ λαλεῖν ἐπίσταται;\nἴθι δὴ σὺ περιδοῦ καὶ ταχέως ἀνὴρ γενοῦ·\nἐγὼ δὲ θεῖσα τοὺς στεφάνους περιδήσομαι\nκαὐτὴ μεθʼ ὑμῶν, ἤν τί μοι δόξῃ λέγειν.\nδεῦρʼ ὦ γλυκυτάτη Πραξαγόρα, σκέψαι τάλαν\nὡς καὶ καταγέλαστον τὸ πρᾶγμα φαίνεται.\nπῶς καταγέλαστον;\nὥσπερ εἴ τις σηπίαις\nπώγωνα περιδήσειεν ἐσταθευμέναις.\nὁ περιστίαρχος, περιφέρειν χρὴ τὴν γαλῆν.\nπάριτʼ ἐς τὸ πρόσθεν. Ἀρίφραδες παῦσαι λαλῶν.\nκάθιζε παριών. τίς ἀγορεύειν βούλεται;\nἐγώ.\nπερίθου δὴ τὸν στέφανον τύχἀγαθῇ.\nἰδού.\nλέγοις ἄν.\nεἶτα πρὶν πιεῖν λέγω;\nἰδοὺ πιεῖν.\nτί γὰρ ὦ μέλʼ ἐστεφανωσάμην;\nἄπιθʼ ἐκποδών· τοιαῦτʼ ἂν ἡμᾶς ἠργάσω\nκἀκεῖ.\nτί δʼ; οὐ πίνουσι κἀν τἠκκλησίᾳ;\nἰδού γε σοὶ πίνουσι.\nνὴ τὴν Ἄρτεμιν\nκαὶ ταῦτα γʼ εὔζωρον. τὰ γοῦν βουλεύματα\nαὐτῶν ὅσʼ ἂν πράξωσιν ἐνθυμουμένοις\nὥσπερ μεθυόντων ἐστὶ παραπεπληγμένα.\nκαὶ νὴ Δία σπένδουσί γʼ· ἢ τίνος χάριν\nτοσαῦτʼ ἂν ηὔχοντʼ, εἴπερ οἶνος μὴ παρῆν;\nκαὶ λοιδοροῦνταί γʼ ὥσπερ ἐμπεπωκότες,\nκαὶ τὸν παροινοῦντʼ ἐκφέρουσʼ οἱ τοξόται,\nσὺ μὲν βάδιζε καὶ κάθησʼ· οὐδὲν γὰρ εἶ.\nνὴ τὸν Δίʼ ἦ μοι μὴ γενειᾶν κρεῖττον ἦν·\nδίψῃ γάρ, ὡς ἔοικʼ, ἀφαυανθήσομαι.\nἔσθʼ ἥτις ἑτέρα βούλεται λέγειν;\nἐγώ.\nἴθι δὴ στεφανοῦ· καὶ γὰρ τὸ χρῆμʼ ἐργάζεται.\nἄγε νυν ὅπως ἀνδριστὶ καὶ καλῶς ἐρεῖς\nδιερεισαμένη τὸ σχῆμα τῇ βακτηρίᾳ.\nἐβουλόμην μὲν ἂν ἕτερον τῶν ἠθάδων\nλέγειν τὰ βέλτισθʼ, ἵνʼ ἐκαθήμην ἥσυχος·\nνῦν δʼ οὐκ ἐάσω κατά γε τὴν ἐμὴν μίαν\nἐν τοῖς καπηλείοισι λάκκους ἐμποιεῖν\nὕδατος. ἐμοὶ μὲν οὐ δοκεῖ μὰ τὼ θεώ.\nμὰ τὼ θεώ; τάλαινα ποῦ τὸν νοῦν ἔχεις;\nτί δʼ ἔστιν; οὐ γὰρ δὴ πιεῖν γʼ ᾔτησά σε.\nμὰ Δίʼ ἀλλʼ ἀνὴρ ὢν τὼ θεὼ κατώμοσας,\nκαίτοι τά γʼ ἄλλʼ εἰποῦσα δεξιώτατα.\nὢ νὴ τὸν Ἀπόλλω.\nπαῦε τοίνυν, ὡς ἐγὼ\nἐκκλησιάσουσʼ οὐκ ἂν προβαίην τὸν πόδα\nτὸν ἕτερον, εἰ μὴ ταῦτʼ ἀκριβωθήσεται.\nφέρε τὸν στέφανον· ἐγὼ γὰρ αὖ λέξω πάλιν.\nοἶμαι γὰρ ἤδη μεμελετηκέναι καλῶς.\nἐμοὶ γὰρ ὦ γυναῖκες αἱ καθήμεναι—\nγυναῖκας αὖ δύστηνε τοὺς ἄνδρας λέγεις;\nδιʼ Ἐπίγονόν γʼ ἐκεῖνον· ἐπιβλέψασα γὰρ\nἐκεῖσε πρὸς γυναῖκας ᾠόμην λέγειν.\nἄπερρε καὶ σὺ καὶ κάθησʼ ἐντευθενί·\nαὐτὴ γὰρ ὑμῶν γʼ ἕνεκά μοι λέξειν δοκῶ\nτονδὶ λαβοῦσα. τοῖς θεοῖς μὲν εὔχομαι\nτυχεῖν κατορθώσασα τὰ βεβουλευμένα.\nἐμοὶ δʼ ἴσον μὲν τῆσδε τῆς χώρας μέτα\nὅσονπερ ὑμῖν· ἄχθομαι δὲ καὶ φέρω\nτὰ τῆς πόλεως ἅπαντα βαρέως πράγματα.\nὁρῶ γὰρ αὐτὴν προστάταισι χρωμένην\nἀεὶ πονηροῖς· κἄν τις ἡμέραν μίαν\nχρηστὸς γένηται, δέκα πονηρὸς γίγνεται.\nἐπέτρεψας ἑτέρῳ· πλείονʼ ἔτι δράσει κακά.\nχαλεπὸν μὲν οὖν ἄνδρας δυσαρέστους νουθετεῖν,\nοἳ τοὺς φιλεῖν μὲν βουλομένους δεδοίκατε,\nτοὺς δʼ οὐκ ἐθέλοντας ἀντιβολεῖθʼ ἑκάστοτε.\nἐκκλησίαισιν ἦν ὅτʼ οὐκ ἐχρώμεθα\nοὐδὲν τὸ παράπαν· ἀλλὰ τόν γʼ Ἀγύρριον\nπονηρὸν ἡγούμεσθα· νῦν δὲ χρωμένων\nὁ μὲν λαβὼν ἀργύριον ὑπερεπῄνεσεν,\nὁ δʼ οὐ λαβὼν εἶναι θανάτου φήσʼ ἀξίους\nτοὺς μισθοφορεῖν ζητοῦντας ἐν τἠκκλησίᾳ.\nνὴ τὴν Ἀφροδίτην εὖ γε ταυταγὶ λέγεις.\nτάλαινʼ Ἀφροδίτην ὤμοσας; χαρίεντά γʼ ἂν\nἔδρασας, εἰ τοῦτʼ εἶπας ἐν τἠκκλησίᾳ.\nἀλλʼ οὐκ ἂν εἶπον.\nμηδʼ ἐθίζου νῦν λέγειν.\nτὸ συμμαχικὸν αὖ τοῦθʼ, ὅτʼ ἐσκοπούμεθα,\nεἰ μὴ γένοιτʼ, ἀπολεῖν ἔφασκον τὴν πόλιν·\nὅτε δὴ δʼ ἐγένετʼ, ἤχθοντο, τῶν δὲ ῥητόρων\nὁ τοῦτʼ ἀναπείσας εὐθὺς ἀποδρὰς ᾤχετο.\nναῦς δεῖ καθέλκειν· τῷ πένητι μὲν δοκεῖ,\nτοῖς πλουσίοις δὲ καὶ γεωργοῖς οὐ δοκεῖ.\nΚορινθίοις ἄχθεσθε, κἀκεῖνοί γέ σοι·\nνῦν εἰσὶ χρηστοί, καὶ σύ νυν χρηστὸς γενοῦ.\nἈργεῖος ἀμαθής, ἀλλʼ Ἱερώνυμος σοφός·\nσωτηρία παρέκυψεν, ἀλλʼ ὡρᾴζεται\nΘρασύβουλος αὐτὸς οὐχὶ παρακαλούμενος.\nὡς ξυνετὸς ἁνήρ.\nνῦν καλῶς ἐπῄνεσας.\nὑμεῖς γάρ ἐστʼ ὦ δῆμε τούτων αἴτιοι.\nτὰ δημόσια γὰρ μισθοφοροῦντες χρήματα\nἰδίᾳ σκοπεῖσθʼ ἕκαστος ὅ τι τις κερδανεῖ,\nτὸ δὲ κοινὸν ὥσπερ Αἴσιμος κυλίνδεται.\nἢν οὖν ἐμοὶ πίθησθε, σωθήσεσθʼ ἔτι.\nταῖς γὰρ γυναιξὶ φημὶ χρῆναι τὴν πόλιν\nἡμᾶς παραδοῦναι. καὶ γὰρ ἐν ταῖς οἰκίαις\nταύταις ἐπιτρόποις καὶ ταμίαισι χρώμεθα.\nεὖ γʼ εὖ γε νὴ Δίʼ εὖ γε.\nλέγε λέγʼ ὦγαθέ.\nὡς δʼ εἰσὶν ἡμῶν τοὺς τρόπους βελτίονες\nἐγὼ διδάξω. πρῶτα μὲν γὰρ τἄρια\nβάπτουσι θερμῷ κατὰ τὸν ἀρχαῖον νόμον\nἁπαξάπασαι, κοὐχὶ μεταπειρωμένας\nἴδοις ἂν αὐτάς. ἡ δʼ Ἀθηναίων πόλις,\nεἰ τοῦτο χρηστῶς εἶχεν, οὐκ ἂν ἐσῴζετο,\nεἰ μή τι καινὸν ἄλλο περιηργάζετο.\nκαθήμεναι φρύγουσιν ὥσπερ καὶ πρὸ τοῦ·\nἐπὶ τῆς κεφαλῆς φέρουσιν ὥσπερ καὶ πρὸ τοῦ·\nτὰ Θεσμοφόριʼ ἄγουσιν ὥσπερ καὶ πρὸ τοῦ·\nπέττουσι τοὺς πλακοῦντας ὥσπερ καὶ πρὸ τοῦ·\nτοὺς ἄνδρας ἐπιτρίβουσιν ὥσπερ καὶ πρὸ τοῦ·\nμοιχοὺς ἔχουσιν ἔνδον ὥσπερ καὶ πρὸ τοῦ·\nαὑταῖς παροψωνοῦσιν ὥσπερ καὶ πρὸ τοῦ·\nοἶνον φιλοῦσʼ εὔζωρον ὥσπερ καὶ πρὸ τοῦ·\nβινούμεναι χαίρουσιν ὥσπερ καὶ πρὸ τοῦ.\nταύταισιν οὖν ὦνδρες παραδόντες τὴν πόλιν\nμὴ περιλαλῶμεν, μηδὲ πυνθανώμεθα\nτί ποτʼ ἄρα δρᾶν μέλλουσιν, ἀλλʼ ἁπλῷ τρόπῳ\nἐῶμεν ἄρχειν, σκεψάμενοι ταυτὶ μόνα,\nὡς τοὺς στρατιώτας πρῶτον οὖσαι μητέρες\nσῴζειν ἐπιθυμήσουσιν· εἶτα σιτία\nτίς τῆς τεκούσης μᾶλλον ἐπιπέμψειεν ἄν;\nχρήματα πορίζειν εὐπορώτατον γυνή,\nἄρχουσά τʼ οὐκ ἂν ἐξαπατηθείη ποτέ·\nαὐταὶ γάρ εἰσιν ἐξαπατᾶν εἰθισμέναι.\nτὰ δʼ ἄλλʼ ἐάσω· ταῦτʼ ἐὰν πίθησθέ μοι,\nεὐδαιμονοῦντες τὸν βίον διάξετε.\nεὖ γʼ ὦ γλυκυτάτη Πραξαγόρα καὶ δεξιῶς.\nπόθεν ὦ τάλαινα ταῦτʼ ἔμαθες οὕτω καλῶς;\nἐν ταῖς φυγαῖς μετὰ τἀνδρὸς ᾤκησʼ ἐν πυκνί·\nἔπειτʼ ἀκούουσʼ ἐξέμαθον τῶν ῥητόρων.\nοὐκ ἐτὸς ἄρʼ ὦ μέλʼ ἦσθα δεινὴ καὶ σοφή·\nκαί σε στρατηγεῖν αἱ γυναῖκες αὐτόθεν\nαἱρούμεθʼ, ἢν ταῦθʼ ἁπινοεῖς κατεργάσῃ.\nἀτὰρ ἢν Κέφαλός σοι λοιδορῆται προσφθαρείς,\nπῶς ἀντερεῖς πρὸς αὐτὸν ἐν τἠκκλησίᾳ;\nφήσω παραφρονεῖν αὐτόν.\nἀλλὰ τοῦτό γε\nἴσασι πάντες.\nἀλλὰ καὶ μελαγχολᾶν.\nκαὶ τοῦτʼ ἴσασιν.\nἀλλὰ καὶ τὰ τρύβλια\nκακῶς κεραμεύειν, τὴν δὲ πόλιν εὖ καὶ καλῶς.\nτί δʼ ἢν Νεοκλείδης ὁ γλάμων σε λοιδορῇ;\nτούτῳ μὲν εἶπον ἐς κυνὸς πυγὴν ὁρᾶν.\nτί δʼ ἢν ὑποκρούωσίν σε;\nπροσκινήσομαι\nἅτʼ οὐκ ἄπειρος οὖσα πολλῶν κρουμάτων.\nἐκεῖνο μόνον ἄσκεπτον, ἤν σʼ οἱ τοξόται\nἕλκωσιν, ὅ τι δράσεις ποτʼ.\nἐξαγκωνιῶ\nὡδί· μέση γὰρ οὐδέποτε ληφθήσομαι.\nἡμεῖς δέ γʼ, ἢν αἴρωσʼ, ἐᾶν κελεύσομεν.\nταυτὶ μὲν ἡμῖν ἐντεθύμηται καλῶς\nἐκεῖνο δʼ οὐ πεφροντίκαμεν, ὅτῳ τρόπῳ\nτὰς χεῖρας αἴρειν μνημονεύσομεν τότε.\nεἰθισμέναι γάρ ἐσμεν αἴρειν τὼ σκέλει.\nχαλεπὸν τὸ πρᾶγμʼ· ὅμως δὲ χειροτονητέον\nἐξωμισάσαις τὸν ἕτερον βραχίονα.\nἄγε νυν ἀναστέλλεσθʼ ἄνω τὰ χιτώνια·\nὑποδεῖσθε δʼ ὡς τάχιστα τὰς Λακωνικάς,\nὥσπερ τὸν ἄνδρʼ ἐθεᾶσθʼ, ὅτʼ εἰς ἐκκλησίαν\nμέλλοι βαδίζειν ἢ θύραζʼ ἑκάστοτε.\nἔπειτʼ ἐπειδὰν ταῦτα πάντʼ ἔχῃ καλῶς,\nπεριδεῖσθε τοὺς πώγωνας. ἡνίκʼ ἂν δέ γε\nτούτους ἀκριβώσητε περιηρμοσμέναι,\nκαὶ θαἰμάτια τἀνδρεῖά γʼ ἅπερ ἐκλέψατε\nἐπαναβάλεσθε, κᾆτα ταῖς βακτηρίαις\nἐπερειδόμεναι βαδίζετʼ ᾄδουσαι μέλος\nπρεσβυτικόν τι, τὸν τρόπον μιμούμεναι\nτὸν τῶν ἀγροίκων.\nεὖ λέγεις· ἡμεῖς δέ γε\nπροΐωμεν αὐτῶν. καὶ γὰρ ἑτέρας οἴομαι\nἐκ τῶν ἀγρῶν ἐς τὴν πύκνʼ ἥξειν ἄντικρυς\nγυναῖκας.\nἀλλὰ σπεύσαθʼ ὡς εἴωθʼ ἐκεῖ\nτοῖς μὴ παροῦσιν ὀρθρίοις ἐς τὴν πύκνα\nὑπαποτρέχειν ἔχουσι μηδὲ πάτταλον.\nὥρα προβαίνειν ὦνδρες ἡμῖν ἐστι· τοῦτο γὰρ χρὴ\nμεμνημένας ἀεὶ λέγειν, ὡς μήποτʼ ἐξολίσθῃ\nἡμᾶς. ὁ κίνδυνος γὰρ οὐχὶ μικρός, ἢν ἁλῶμεν\nἐνδυόμεναι κατὰ σκότον τόλμημα τηλικοῦτον.\nχωρῶμεν εἰς ἐκκλησίαν ὦνδρες· ἠπείλησε γὰρ\nὁ θεσμοθέτης, ὃς ἂν\nμὴ πρῲ πάνυ τοῦ κνέφους\nἥκῃ κεκονιμένος,\nστέργων σκοροδάλμῃ\nβλέπων ὑπότριμμα, μὴ\nδώσειν τὸ τριώβολον.\nἀλλʼ ὦ Χαριτιμίδη\nκαὶ Σμίκυθε καὶ Δράκης\nἕπου κατεπείγων,\nσαυτῷ προσέχων ὅπως\nμηδὲν παραχορδιεῖς\nὧν δεῖ σʼ ἀποδεῖξαι·\nὅπως δὲ τὸ σύμβολον\nλαβόντες ἔπειτα πλησίοι\nκαθεδούμεθʼ, ὡς\nἂν χειροτονῶμεν\nἅπανθʼ ὁπόσʼ ἂν δέῃ\nτὰς ἡμετέρας φίλας.\nκαίτοι τί λέγω; φίλους\nγὰρ χρῆν μʼ ὀνομάζειν.\nὅρα δʼ ὅπως ὠθήσομεν τούσδε τοὺς ἐξ ἄστεως\nἥκοντας, ὅσοι πρὸ τοῦ\nμέν, ἡνίκʼ ἔδει λαβεῖν\nἐλθόντʼ ὀβολὸν μόνον,\nκαθῆντο λαλοῦντες\nἐν τοῖς στεφανώμασιν,\nνυνὶ δʼ ἐνοχλοῦσʼ ἄγαν.\nἀλλʼ οὐχί, Μυρωνίδης\nὅτʼ ἦρχεν ὁ γεννάδας,\nοὐδεὶς ἂν ἐτόλμα\nτὰ τῆς πόλεως διοικεῖν\nἀργύριον φέρων·\nἀλλʼ ἧκεν ἕκαστος\nἐν ἀσκιδίῳ φέρων\nπιεῖν ἅμα τʼ ἄρτον αὑτῷ\nκαὶ δύο κρομμύω\nκαὶ τρεῖς ἂν ἐλάας.\nνυνὶ δὲ τριώβολον\nζητοῦσι λαβεῖν, ὅταν\nπράττωσί τι κοινὸν ὥσ-\nπερ πηλοφοροῦντες.\nτί τὸ πρᾶγμα; ποῖ ποθʼ ἡ γυνὴ φρούδη ʼστί μοι;\nἐπεὶ πρὸς ἕω νῦν γʼ ἔστιν, ἡ δʼ οὐ φαίνεται.\nἐγὼ δὲ κατάκειμαι πάλαι χεζητιῶν,\nτὰς ἐμβάδας ζητῶν λαβεῖν ἐν τῷ σκότῳ\nκαὶ θοἰμάτιον· ὅτε δὴ δʼ ἐκεῖνο ψηλαφῶν\nοὐκ ἐδυνάμην εὑρεῖν, ὁ δʼ ἤδη τὴν θύραν\nἐπεῖχε κρούων ὁ κοπρεαῖος, λαμβάνω\nτουτὶ τὸ τῆς γυναικὸς ἡμιδιπλοίδιον,\nκαὶ τὰς ἐκείνης Περσικὰς ὑφέλκομαι.\nἀλλʼ ἐν καθαρῷ ποῦ, ποῦ τις ἂν χέσας τύχοι;\nἢ πανταχοῦ τοι νυκτός ἐστιν ἐν καλῷ;\nοὐ γάρ με νῦν χέζοντά γʼ οὐδεὶς ὄψεται.\nοἴμοι κακοδαίμων, ὅτι γέρων ὢν ἠγόμην\nγυναῖχʼ· ὅσας εἴμʼ ἄξιος πληγὰς λαβεῖν.\nοὐ γάρ ποθʼ ὑγιὲς οὐδὲν ἐξελήλυθεν\nδράσουσʼ. ὅμως δʼ οὖν ἐστιν ἀποπατητέον.\nτίς ἔστιν; οὐ δήπου Βλέπυρος ὁ γειτνιῶν;\nνὴ τὸν Δίʼ αὐτὸς δῆτʼ ἐκεῖνος.\nεἰπέ μοι,\nτί τοῦτό σοι τὸ πυρρόν ἐστιν; οὔτι που\nΚινησίας σου κατατετίληκέν ποθεν;\nοὔκ, ἀλλὰ τῆς γυναικὸς ἐξελήλυθα\nτὸ κροκωτίδιον ἀμπισχόμενος οὑνδύεται.\nτὸ δʼ ἱμάτιόν σου ποῦ ʼστιν;\nοὐκ ἔχω φράσαι.\nζητῶν γὰρ αὔτʼ οὐχ ηὗρον ἐν τοῖς στρώμασιν.\nεἶτʼ οὐδὲ τὴν γυναῖκʼ ἐκέλευσάς σοι φράσαι;\nμὰ τὸν Δίʼ οὐ γὰρ ἔνδον οὖσα τυγχάνει,\nἀλλʼ ἐκτετρύπηκεν λαθοῦσά μʼ ἔνδοθεν·\nὃ καὶ δέδοικα μή τι δρᾷ νεώτερον.\nνὴ τὸν Ποσειδῶ ταὐτὰ τοίνυν ἄντικρυς\nἐμοὶ πέπονθας. καὶ γὰρ ᾗ ξύνειμʼ ἐγὼ\nφρούδη ʼστʼ ἔχουσα θοἰμάτιον οὑγὼ ʼφόρουν.\nκοὐ τοῦτο λυπεῖ μʼ, ἀλλὰ καὶ τὰς ἐμβάδας.\nοὔκουν λαβεῖν γʼ αὐτὰς ἐδυνάμην οὐδαμοῦ.\nμὰ τὸν Διόνυσον οὐδʼ ἐγὼ γὰρ τὰς ἐμὰς\nΛακωνικάς, ἀλλʼ ὡς ἔτυχον χεζητιῶν,\nἐς τὼ κοθόρνω τὼ πόδʼ ἐνθεὶς ἵεμαι,\nἵνα μὴ ʼγχέσαιμʼ ἐς τὴν σισύραν· φανὴ γὰρ ἦν.\nτί δῆτʼ ἂν εἴη; μῶν ἐπʼ ἄριστον γυνὴ\nκέκληκεν αὐτὴν τῶν φίλων;\nγνώμην γʼ ἐμήν.\nοὔκουν πονηρά γʼ ἐστὶν ὅ τι κἄμʼ εἰδέναι.\nἀλλὰ σὺ μὲν ἱμονιάν τινʼ ἀποπατεῖς, ἐμοὶ δʼ\nὥρα βαδίζειν ἐστὶν εἰς ἐκκλησίαν,\nἤνπερ λάβω θοἰμάτιον, ὅπερ ἦν μοι μόνον.\nκἄγωγʼ, ἐπειδὰν ἀποπατήσω· νῦν δέ μου\nἀχράς τις ἐγκλῄσασʼ ἔχει τὰ σιτία.\nμῶν ἣν Θρασύβουλος εἶπε τοῖς Λακωνικοῖς;\nνὴ τὸν Διόνυσον ἐνέχεται γοῦν μοι σφόδρα.\nἀτὰρ τί δράσω; καὶ γὰρ οὐδὲ τοῦτό με\nμόνον τὸ λυποῦν ἐστιν, ἀλλʼ ὅταν φάγω,\nὅποι βαδιεῖταί μοι τὸ λοιπὸν ἡ κόπρος.\nνῦν μὲν γὰρ οὗτος βεβαλάνωκε τὴν θύραν,\nὅστις ποτʼ ἔσθʼ ἅνθρωπος ἁχραδούσιος.\nτίς ἂν οὖν ἰατρόν μοι μετέλθοι καὶ τίνα;\nτίς τῶν κατὰ πρωκτὸν δεινός ἐστι τὴν τέχνην;\nἀλλʼ οἶδʼ, Ἀμύνων. ἀλλʼ ἴσως ἀρνήσεται.\nἈντισθένη τις καλεσάτω πάσῃ τέχνῃ.\nοὗτος γὰρ ἁνὴρ ἕνεκά γε στεναγμάτων\nοἶδεν τί πρωκτὸς βούλεται χεζητιῶν.\nὦ πότνιʼ Εἰλείθυια μή με περιίδῃς\nδιαρραγέντα μηδὲ βεβαλανωμένον,\nἵνα μὴ γένωμαι σκωραμὶς κωμῳδική.\nοὗτος τί ποιεῖς; οὔτι που χέζεις;\nἐγώ;\nοὐ δῆτʼ ἔτι γε μὰ τὸν Δίʼ, ἀλλʼ ἀνίσταμαι.\nτὸ τῆς γυναικὸς δʼ ἀμπέχει χιτώνιον;\nἐν τῷ σκότῳ γὰρ τοῦτʼ ἔτυχον ἔνδον λαβών.\nἀτὰρ πόθεν ἥκεις ἐτεόν;\nἐξ ἐκκλησίας.\nἤδη λέλυται γάρ;\nνὴ Δίʼ ὄρθριον μὲν οὖν.\nκαὶ δῆτα πολὺν ἡ μίλτος ὦ Ζεῦ φίλτατε\nγέλων παρέσχεν, ἣν προσέρραινον κύκλῳ.\nτὸ τριώβολον δῆτʼ ἔλαβες;\nεἰ γὰρ ὤφελον.\nἀλλʼ ὕστερος νῦν ἦλθον, ὥστʼ αἰσχύνομαι\nμὰ τὸν Δίʼ οὐδένʼ ἄλλον ἢ τὸν θύλακον.\nτὸ δʼ αἴτιον τί;\nπλεῖστος ἀνθρώπων ὄχλος,\nὅσος οὐδεπώποτʼ ἦλθʼ ἁθρόος ἐς τὴν πύκνα.\nκαὶ δῆτα πάντες σκυτοτόμοις ᾐκάζομεν\nὁρῶντες αὐτούς. οὐ γὰρ ἀλλʼ ὑπερφυῶς\nὡς λευκοπληθὴς ἦν ἰδεῖν ἡκκλησία·\nὥστʼ οὐκ ἔλαβον οὔτʼ αὐτὸς οὔτʼ ἄλλοι συχνοί.\nοὐδʼ ἄρʼ ἂν ἐγὼ λάβοιμι νῦν ἐλθών;\nπόθεν;\nοὐδʼ εἰ μὰ Δία τότʼ ἦλθες ὅτε τὸ δεύτερον\nἁλεκτρυὼν ἐφθέγγετʼ.\nοἴμοι δείλαιος.\nἈντίλοχʼ ἀποίμωξόν με τοῦ τριωβόλου\nτὸν ζῶντα μᾶλλον. τἀμὰ γὰρ διοίχεται.\nἀτὰρ τί τὸ πρᾶγμʼ ἦν, ὅτι τοσοῦτον χρῆμʼ ὄχλου\nοὕτως ἐν ὥρᾳ ξυνελέγη;\nτί δʼ ἄλλο γʼ ἢ\nἔδοξε τοῖς πρυτάνεσι περὶ σωτηρίας\nγνώμας καθεῖναι τῆς πόλεως; κᾆτʼ εὐθέως\nπρῶτος Νεοκλείδης ὁ γλάμων παρείρπυσεν.\nκἄπειθʼ ὁ δῆμος ἀναβοᾷ πόσον δοκεῖς,\nοὐ δεινὰ τολμᾶν τουτονὶ δημηγορεῖν,\nκαὶ ταῦτα περὶ σωτηρίας προκειμένου,\nὃς αὐτὸς αὑτῷ βλεφαρίδʼ οὐκ ἐσώσατο;\nὁ δʼ ἀναβοήσας καὶ περιβλέψας ἔφη,\nτί δαί με χρῆν δρᾶν;\nσκόροδʼ ὁμοῦ τρίψαντʼ ὀπῷ\nτιθύμαλλον ἐμβαλόντα τοῦ Λακωνικοῦ\nσαυτοῦ παραλείφειν τὰ βλέφαρα τῆς ἑσπέρας,\nἔγωγʼ ἂν εἶπον, εἰ παρὼν ἐτύγχανον.\nμετὰ τοῦτον Εὐαίων ὁ δεξιώτατος\nπαρῆλθε γυμνός, ὡς ἐδόκει τοῖς πλείοσιν·\nαὐτός γε μέντοὔφασκεν ἱμάτιον ἔχειν·\nκἄπειτʼ ἔλεξε δημοτικωτάτους λόγους·\nὁρᾶτε μέν με δεόμενον σωτηρίας\nτετραστατήρου καὐτόν· ἀλλʼ ὅμως ἐρῶ\nὡς τὴν πόλιν καὶ τοὺς πολίτας σώσετε.\nἢν γὰρ παρέχωσι τοῖς δεομένοις οἱ κναφῆς\nχλαίνας, ἐπειδὰν πρῶτον ἥλιος τραπῇ,\nπλευρῖτις ἡμῶν οὐδένʼ ἂν λάβοι ποτέ.\nὅσοις δὲ κλίνη μή ʼστι μηδὲ στρώματα,\nἰέναι καθευδήσοντας ἀπονενιμμένους\nἐς τῶν σκυλοδεψῶν· ἢν δʼ ἀποκλῄῃ θύρᾳ\nχειμῶνος ὄντος, τρεῖς σισύρας ὀφειλέτω.\nνὴ τὸν Διόνυσον χρηστά γʼ· εἰ δʼ ἐκεῖνά γε\nπροσέθηκεν, οὐδεὶς ἀντεχειροτόνησεν ἄν,\nτοὺς ἀλφιταμοιβοὺς τοῖς ἀπόροις τρεῖς χοίνικας\nδεῖπνον παρέχειν ἅπασιν ἢ κλάειν μακρά,\nἵνα τοῦτʼ ἀπέλαυσαν Ναυσικύδους τἀγαθόν.\nμετὰ τοῦτο τοίνυν εὐπρεπὴς νεανίας\nλευκός τις ἀνεπήδησʼ ὅμοιος Νικίᾳ\nδημηγορήσων, κἀπεχείρησεν λέγειν\nὡς χρὴ παραδοῦναι ταῖς γυναιξὶ τὴν πόλιν.\nεἶτʼ ἐθορύβησαν κἀνέκραγον ὡς εὖ λέγοι,\nτὸ σκυτοτομικὸν πλῆθος, οἱ δʼ ἐκ τῶν ἀγρῶν\nἀνεβορβόρυξαν.\nνοῦν γὰρ εἶχον νὴ Δία.\nἀλλʼ ἦσαν ἥττους· ὁ δὲ κατεῖχε τῇ βοῇ,\nτὰς μὲν γυναῖκας πόλλʼ ἀγαθὰ λέγων, σὲ δὲ\nπολλὰ κακά.\nκαὶ τί εἶπε;\nπρῶτον μέν σʼ ἔφη\nεἶναι πανοῦργον.\nκαὶ σέ;\nμή πω τοῦτʼ ἔρῃ.\nκἄπειτα κλέπτην.\nἐμὲ μόνον;\nκαὶ νὴ Δία\nκαὶ συκοφάντην.\nἐμὲ μόνον;\nκαὶ νὴ Δία\nτωνδὶ τὸ πλῆθος.\nτίς δὲ τοῦτʼ ἄλλως λέγει;\nγυναῖκα δʼ εἶναι πρᾶγμʼ ἔφη νουβυστικὸν\nκαὶ χρηματοποιόν· κοὔτε τἀπόρρητʼ ἔφη\nἐκ Θεσμοφόροιν ἑκάστοτʼ αὐτὰς ἐκφέρειν,\nσὲ δὲ κἀμὲ βουλεύοντε τοῦτο δρᾶν ἀεί.\nκαὶ νὴ τὸν Ἑρμῆν τοῦτό γʼ οὐκ ἐψεύσατο.\nἔπειτα συμβάλλειν πρὸς ἀλλήλας ἔφη\nἱμάτια χρυσίʼ ἀργύριον ἐκπώματα\nμόνας μόναις, οὐ μαρτύρων ἐναντίον,\nκαὶ ταῦτʼ ἀποφέρειν πάντα κοὐκ ἀποστερεῖν,\nἡμῶν δὲ τοὺς πολλοὺς ἔφασκε τοῦτο δρᾶν.\nνὴ τὸν Ποσειδῶ μαρτύρων γʼ ἐναντίον.\nοὐ συκοφαντεῖν, οὐ διώκειν, οὐδὲ τὸν\nδῆμον καταλύειν, ἀλλὰ πολλὰ κἀγαθά,\nἕτερά τε πλεῖστα τὰς γυναῖκας ηὐλόγει.\nτί δῆτʼ ἔδοξεν;\nἐπιτρέπειν γε τὴν πόλιν\nταύταις. ἐδόκει γὰρ τοῦτο μόνον ἐν τῇ πόλει\nοὔπω γεγενῆσθαι.\nκαὶ δέδοκται;\nφήμʼ ἐγώ.\nἅπαντά τʼ αὐταῖς ἐστι προστεταγμένα\nἃ τοῖσιν ἀστοῖς ἔμελεν;\nοὕτω ταῦτʼ ἔχει.\nοὐδʼ ἐς δικαστήριον ἄρʼ εἶμʼ ἀλλʼ ἡ γυνή;\nοὐδʼ ἔτι σὺ θρέψεις οὓς ἔχεις ἀλλʼ ἡ γυνή.\nοὐδὲ στένειν τὸν ὄρθρον ἔτι πρᾶγμʼ ἆρά μοι;\nμὰ Δίʼ ἀλλὰ ταῖς γυναιξὶ ταῦτʼ ἤδη μέλει·\nσὺ δʼ ἀστενακτὶ περδόμενος οἴκοι μενεῖς.\nἐκεῖνο δεινὸν τοῖσιν ἡλίκοισι νῷν,\nμὴ παραλαβοῦσαι τῆς πόλεως τὰς ἡνίας\nἔπειτʼ ἀναγκάζωσι πρὸς βίαν—\nτί δρᾶν;\nκινεῖν ἑαυτάς.\nἢν δὲ μὴ δυνώμεθα;\nἄριστον οὐ δώσουσι.\nσὺ δέ γε νὴ Δία\nδρᾶ ταῦθʼ, ἵνʼ ἀριστᾷς τε καὶ κινῇς ἅμα.\nτὸ πρὸς βίαν δεινότατον.\nἀλλʼ εἰ τῇ πόλει\nτοῦτο ξυνοίσει, ταῦτα χρὴ πάντʼ ἄνδρα δρᾶν.\nλόγος γέ τοί τις ἔστι τῶν γεραιτέρων,\nἀνόηθʼ ὅσʼ ἂν καὶ μῶρα βουλευσώμεθα,\nἅπαντʼ ἐπὶ τὸ βέλτιον ἡμῖν ξυμφέρειν.\nκαὶ ξυμφέροι γʼ ὦ πότνια Παλλὰς καὶ θεοί.\nἀλλʼ εἶμι· σὺ δʼ ὑγίαινε.\nκαὶ σύ γʼ ὦ Χρέμης.\nἔμβα χώρει.\nἆρʼ ἔστι τῶν ἀνδρῶν τις ἡμῖν ὅστις ἐπακολουθεῖ;\nστρέφου σκόπει,\nφύλαττε σαυτὴν ἀσφαλῶς, πολλοὶ γὰρ οἱ πανοῦργοι,\nμή πού τις ἐκ τοὔπισθεν ὢν τὸ σχῆμα καταφυλάξῃ.\nἀλλʼ ὡς μάλιστα τοῖν ποδοῖν ἐπικτυπῶν βάδιζε·\nἡμῖν δʼ ἂν αἰσχύνην φέροι\nπάσαισι παρὰ τοῖς ἀνδράσιν τὸ πρᾶγμα τοῦτʼ ἐλεγχθέν.\nπρὸς ταῦτα συστέλλου σεαυτὴν\nκαὶ περισκοπουμένη\nτἀνθένδε καὶ τἀκεῖσε καὶ\nτἀκ δεξιᾶς, μὴ ξυμφορὰ γενήσεται τὸ πρᾶγμα.\nἀλλʼ ἐγκονῶμεν· τοῦ τόπου γὰρ ἐγγύς ἐσμεν ἤδη,\nὅθενπερ εἰς ἐκκλησίαν ὡρμώμεθʼ ἡνίκʼ ᾖμεν·\nτὴν δʼ οἰκίαν ἔξεσθʼ ὁρᾶν, ὅθενπερ ἡ στρατηγὸς\nἔσθʼ ἡ τὸ πρᾶγμʼ εὑροῦσʼ ὃ νῦν ἔδοξε τοῖς πολίταις.\nὥστʼ εἰκὸς ἡμᾶς μὴ βραδύνειν ἔστʼ ἐπαναμενούσας\nπώγωνας ἐξηρτημένας,\nμὴ καὶ τις †ὄψεθʼ ἡμᾶσ† χἠμῶν ἴσως κατείπῃ.\nἀλλʼ εἶα δεῦρʼ ἐπὶ σκιᾶς\nἐλθοῦσα πρὸς τὸ τειχίον\nπαραβλέπουσα θατέρῳ\nπάλιν μετασκεύαζε σαυτὴν αὖθις ἥπερ ἦσθα,\nκαὶ μὴ βράδυνʼ· ὡς τήνδε καὶ δὴ τὴν στρατηγὸν ἡμῶν\nχωροῦσαν ἐξ ἐκκλησίας ὁρῶμεν. ἀλλʼ ἐπείγου\nἅπασα καὶ μίσει σάκον πρὸς τοῖν γνάθοιν ἔχουσα·\nχαὖται γὰρ ἥκουσιν πάλαι τὸ σχῆμα τοῦτʼ ἔχουσαι.\nταυτὶ μὲν ἡμῖν ὦ γυναῖκες εὐτυχῶς\nτὰ πράγματʼ ἐκβέβηκεν ἁβουλεύσαμεν.\nἀλλʼ ὡς τάχιστα πρίν τινʼ ἀνθρώπων ἰδεῖν,\nῥιπτεῖτε χλαίνας, ἐμβὰς ἐκποδὼν ἴτω,\nχάλα συναπτοὺς ἡνίας Λακωνικάς,\nβακτηρίας ἄφεσθε. καὶ μέντοι σὺ μὲν\nταύτας κατευτρέπιζʼ, ἐγὼ δὲ βούλομαι\nεἴσω παρερπύσασα πρὶν τὸν ἄνδρα με\nἰδεῖν, καταθέσθαι θοἰμάτιον αὐτοῦ πάλιν\nὅθενπερ ἔλαβον τἄλλα θʼ ἁξηνεγκάμην.\nκεῖται καὶ δὴ πάνθʼ ἅπερ εἶπας, σὸν δʼ ἔργον τἄλλα διδάσκειν,\nὅ τί σοι δρῶσαι ξύμφορον ἡμεῖς δόξομεν ὀρθῶς ὑπακούειν.\nοὐδεμιᾷ γὰρ δεινοτέρᾳ σου ξυμμείξασʼ οἶδα γυναικί.\nπεριμείνατέ νυν, ἵνα τῆς ἀρχῆς ἣν ἄρτι κεχιεροτόνημαι,\nξυμβούλοισιν πάσαις ὑμῖν χρήσωμαι. καὶ γὰρ ἐκεῖ μοι\nἐν τῷ θορύβῳ καὶ τοῖς δεινοῖς ἀνδρειόταται γεγένησθε.\nαὕτη πόθεν ἥκεις Πραξαγόρα;\nτί δʼ ὦ μέλε\nσοὶ τοῦθʼ;\nὅ τί μοι τοῦτʼ ἔστιν; ὡς εὐηθικῶς.\nοὔτοι παρὰ τοῦ μοιχοῦ γε φήσεις.\nοὐκ ἴσως\nἑνός γε.\nκαὶ μὴν βασανίσαι τουτί γέ σοι\nἔξεστι.\nπῶς;\nεἰ τῆς κεφαλῆς ὄζω μύρου.\nτί δʼ; οὐχὶ βινεῖται γυνὴ κἄνευ μύρου;\nοὐ δῆτα τάλαν ἔγωγε.\nπῶς οὖν ὄρθριον\nᾤχου σιωπῇ θοἰμάτιον λαβοῦσά μου;\nγυνή μέ τις νύκτωρ ἑταίρα καὶ φίλη\nμετεπέμψατʼ ὠδίνουσα.\nκᾆτʼ οὐκ ἦν ἐμοὶ\nφράσασαν ἰέναι;\nτῆς λεχοῦς δʼ οὐ φροντίσαι\nοὕτως ἐχούσης ὦνερ;\nεἰποῦσάν γέ μοι.\nἀλλʼ ἔστιν ἐνταῦθά τι κακόν.\nμὰ τὼ θεὼ\nἀλλʼ ὥσπερ εἶχον ᾠχόμην· ἐδεῖτο δὲ\nἥπερ μεθῆκέ μʼ ἐξιέναι πάσῃ τέχνῃ.\nεἶτʼ οὐ τὸ σαυτῆς ἱμάτιον ἐχρῆν σʼ ἔχειν;\nἀλλʼ ἔμʼ ἀποδύσασʼ ἐπιβαλοῦσα τοὔγκυκλον\nᾤχου καταλιποῦσʼ ὡσπερεὶ προκείμενον,\nμόνον οὐ στεφανώσασʼ οὐδʼ ἐπιθεῖσα λήκυθον.\nψῦχος γὰρ ἦν, ἐγὼ δὲ λεπτὴ κἀσθενής·\nἔπειθʼ ἵνʼ ἀλεαίνοιμι, τοῦτʼ ἠμπεσχόμην·\nσὲ δʼ ἐν ἀλέᾳ κατακείμενον καὶ στρώμασιν\nκατέλιπον ὦνερ.\nαἱ δὲ δὴ Λακωνικαὶ\nᾤχοντο μετὰ σοῦ κατὰ τί χἠ βακτηρία;\nἵνα θοἰμάτιον σώσαιμι, μεθυπεδησάμην\nμιμουμένη σε καὶ κτυποῦσα τοῖν ποδοῖν\nκαὶ τοὺς λίθους παίουσα τῇ βακτηρίᾳ.\nοἶσθʼ οὖν ἀπολωλεκυῖα πυρῶν ἑκτέα,\nὃν χρῆν ἔμʼ ἐξ ἐκκλησίας εἰληφέναι;\nμὴ φροντίσῃς· ἄρρεν γὰρ ἔτεκε παιδίον.\nἡκκλησία;\nμὰ Δίʼ ἀλλʼ ἐφʼ ἣν ἐγᾠχόμην.\nἀτὰρ γεγένηται;\nναὶ μὰ Δίʼ. οὐκ ᾔδησθά με\nφράσαντά σοι χθές;\nἄρτι γʼ ἀναμιμνῄσκομαι.\nοὐδʼ ἄρα τὰ δόξαντʼ οἶσθα;\nμὰ Δί ἐγὼ μὲν οὔ.\nκάθησο τοίνυν σηπίας μασωμένη.\nὑμῖν δέ φασι παραδεδόσθαι τὴν πόλιν.\nτί δρᾶν; ὑφαίνειν;\nοὐ μὰ Δίʼ ἀλλʼ ἄρχειν.\nτίνων;\nἁπαξαπάντων τῶν κατὰ πόλιν πραγμάτων.\nνὴ τὴν Ἀφροδίτην μακαρία γʼ ἄρ ἡ πόλις\nἔσται τὸ λοιπόν.\nκατὰ τί;\nπολλῶν οὕνεκα.\nοὐ γὰρ ἔτι τοῖς τολμῶσιν αὐτὴν αἰσχρὰ δρᾶν\nἔσται τὸ λοιπόν, οὐδαμοῦ δὲ μαρτυρεῖν,\nοὐ συκοφαντεῖν—\nμηδαμῶς πρὸς τῶν θεῶν\nτουτὶ ποιήσῃς μηδʼ ἀφέλῃ μου τὸν βίον.\nὦ δαιμόνιʼ ἀνδρῶν τὴν γυναῖκʼ ἔα λέγειν.\nμὴ λωποδυτῆσαι, μὴ φθονεῖν τοῖς πλησίον,\nμὴ γυμνὸν εἶναι μὴ πένητα μηδένα,\nμὴ λοιδορεῖσθαι, μὴ ʼνεχυραζόμενον φέρειν.\nνὴ τὸν Ποσειδῶ μεγάλα γʼ, εἰ μὴ ψεύσεται.\nἀλλʼ ἀποφανῶ τοῦθʼ, ὥστε σέ τέ μοι μαρτυρεῖν\nκαὶ τοῦτον αὐτὸν μηδὲν ἀντειπεῖν ἐμοι.\nνῦν δὴ δεῖ σε πυκνὴν φρένα καὶ φιλόσοφον ἐγείρειν\nφροντίδʼ ἐπισταμένην\nταῖσι φίλαισιν ἀμύνειν.\nκαινὴ γὰρ ἐπʼ εὐτυχίαισιν\nἔρχεται γλώττης ἐπίνοια πολίτην\nδῆμον ἐπαγλαϊοῦσα\nμυρίαισιν ὠφελίαισι βίου· δηλοῦν δʼ ὅ τί περ δύνασαι καιρός.\nδεῖται γάρ τοι σοφοῦ τινος ἐξευρήματος ἡ πόλις ἡμῶν.\nἀλλὰ πέραινε μόνον\nμήτε δεδραμένα μήτʼ εἰρημένα πω πρότερον·\nμισοῦσι γὰρ ἢν τὰ παλαιὰ πολλάκις θεῶνται.\nἀλλʼ οὐ μέλλειν, ἀλλʼ ἅπτεσθαι καὶ δὴ χρῆν ταῖς διανοίαις,\nὡς τὸ ταχύνειν χαρίτων μετέχει πλεῖστον παρὰ τοῖσι θεαταῖς.\nκαὶ μὴν ὅτι μὲν χρηστὰ διδάξω πιστεύω· τοὺς δὲ θεατάς,\nεἰ καινοτομεῖν ἐθελήσουσιν καὶ μὴ τοῖς ἠθάσι λίαν\nτοῖς τʼ ἀρχαίοις ἐνδιατρίβειν, τοῦτʼ ἔσθʼ ὃ μάλιστα δέδοικα.\nπερὶ μὲν τοίνυν τοῦ καινοτομεῖν μὴ δείσῃς· τοῦτο γὰρ ἡμῖν\nδρᾶν ἀντʼ ἄλλης ἀρχῆς ἐστιν, τῶν δʼ ἀρχαίων ἀμελῆσαι.\nμή νυν πρότερον μηδεὶς ὑμῶν ἀντείπῃ μηδʼ ὑποκρούσῃ,\nπρὶν ἐπίστασθαι τὴν ἐπίνοιαν καὶ τοῦ φράζοντος ἀκοῦσαι.\nκοινωνεῖν γὰρ πάντας φήσω χρῆναι πάντων μετέχοντας\nκἀκ ταὐτοῦ ζῆν, καὶ μὴ τὸν μὲν πλουτεῖν, τὸν δʼ ἄθλιον εἶναι,\nμηδὲ γεωργεῖν τὸν μὲν πολλήν, τῷ δʼ εἶναι μηδὲ ταφῆναι,\nμηδʼ ἀνδραπόδοις τὸν μὲν χρῆσθαι πολλοῖς, τὸν δʼ οὐδʼ ἀκολούθῳ·\nἀλλʼ ἕνα ποιῶ κοινὸν πᾶσιν βίοτον καὶ τοῦτον ὅμοιον.\nπῶς οὖν ἔσται κοινὸς ἅπασιν;\nκατέδει πέλεθον πρότερός μου.\nκαὶ τῶν πελέθων κοινωνοῦμεν;\nμὰ Δίʼ ἀλλʼ ἔφθης μʼ ὑποκρούσας.\nτοῦτο γὰρ ἤμελλον ἐγὼ λέξειν· τὴν γῆν πρώτιστα ποιήσω\nκοινὴν πάντων καὶ τἀργύριον καὶ τἄλλʼ ὁπόσʼ ἐστὶν ἑκάστῳ.\nεἶτʼ ἀπὸ τούτων κοινῶν ὄντων ἡμεῖς βοσκήσομεν ὑμᾶς\nταμιευόμεναι καὶ φειδόμεναι καὶ τὴν γνώμην προσέχουσαι.\nπῶς οὖν ὅστις μὴ κέκτηται γῆν ἡμῶν, ἀργύριον δὲ\nκαὶ Δαρεικοὺς ἀφανῆ πλοῦτον;\nτοῦτʼ ἐς τὸ μέσον καταθήσει.\nκαὶ μὴ καταθεὶς ψευδορκήσει.\nκἀκτήσατο γὰρ διὰ τοῦτο.\nἀλλʼ οὐδέν τοι χρήσιμον ἔσται πάντως αὐτῷ.\nκατὰ δὴ τί;\nοὐδεὶς οὐδὲν πενίᾳ δράσει· πάντα γὰρ ἕξουσιν ἅπαντες,\nἄρτους τεμάχη μάζας χλαίνας οἶνον στεφάνους ἐρεβίνθους.\nὥστε τί κέρδος μὴ καταθεῖναι; σὺ γὰρ ἐξευρὼν ἀπόδειξον.\nοὔκουν καὶ νῦν οὗτοι μᾶλλον κλέπτουσʼ οἷς ταῦτα πάρεστιν;\nπρότερόν γʼ ὦταῖρʼ ὅτε τοῖσι νόμοις διεχρώμεθα τοῖς προτέροισιν·\nνῦν δʼ ἔσται γὰρ βίος ἐκ κοινοῦ, τί τὸ κέρδος μὴ καταθεῖναι;\nἢν μείρακʼ ἰδὼν ἐπιθυμήσῃ καὶ βούληται σκαλαθῦραι,\nἕξει τούτων ἀφελὼν δοῦναι, τῶν ἐκ κοινοῦ δὲ μεθέξει\nξυγκαταδαρθών.\nἀλλʼ ἐξέσται προῖκʼ αὐτῷ ξυγκαταδαρθεῖν.\nκαὶ ταύτας γὰρ κοινὰς ποιῶ τοῖς ἀνδράσι συγκατακεῖσθαι\nκαὶ παιδοποιεῖν τῷ βουλομένῳ.\nπῶς οὖν οὐ πάντες ἴασιν\nἐπὶ τὴν ὡραιοτάτην αὐτῶν καὶ ζητήσουσιν ἐρείδειν;\nαἱ φαυλότεραι καὶ σιμότεραι παρὰ τὰς σεμνὰς καθεδοῦνται·\nκᾆτʼ ἢν ταύτης ἐπιθυμήσῃ, τὴν αἰσχρὰν πρῶθʼ ὑποκρούσει.\nκαὶ πῶς ἡμᾶς τοὺς πρεσβύτας, ἢν ταῖς αἰσχραῖσι συνῶμεν,\nοὐκ ἐπιλείψει τὸ πέος πρότερον πρὶν ἐκεῖσʼ οἷ φῂς ἀφικέσθαι;\nοὐχὶ μαχοῦνται· περὶ σοῦ θάρρει· μὴ δείσῃς· οὐχὶ μαχοῦνται.\nπερὶ τοῦ;\nτοῦ μὴ ξυγκαταδαρθεῖν. καὶ σοὶ τοιοῦτον ὑπάρχει.\nτὸ μὲν ὑμέτερον γνώμην τινʼ ἔχει· προβεβούλευται γάρ, ὅπως ἂν\nμηδεμιᾶς ᾖ τρύπημα κενόν· τὸ δὲ τῶν ἀνδρῶν τί ποιήσει;\nφεύξονται γὰρ τοὺς αἰσχίους, ἐπὶ τοὺς δὲ καλοὺς βαδιοῦνται.\nἀλλὰ φυλάξουσʼ οἱ φαυλότεροι τοὺς καλλίους ἀπιόντας\nἀπὸ τοῦ δείπνου καὶ τηρήσουσʼ ἐπὶ τοῖσιν δημοσίοισιν·\nκοὐκ ἐξέσται παρὰ τοῖσι καλοῖς καὶ τοῖς μεγάλοις καταδαρθεῖν\nταῖσι γυναιξὶ πρὶν ἂν τοῖς αἰσχροῖς καὶ τοῖς μικροῖς χαρίσωνται.\nἡ Λυσικράτους ἄρα νυνὶ ῥὶς ἴσα τοῖσι καλοῖσι φρονήσει.\nνὴ τὸν Ἀπόλλω καὶ δημοτική γʼ ἡ γνώμη καὶ καταχήνη\nτῶν σεμνοτέρων ἔσται πολλὴ καὶ τῶν σφραγῖδας ἐχόντων,\nὅταν ἐμβάδʼ ἔχων εἴπῃ πρότερος, παραχώρει κᾆτʼ ἐπιτήρει,\nὅταν ἤδη ʼγὼ διαπραξάμενος παραδῶ σοι δευτεριάζειν.\nπῶς οὖν οὕτω ζώντων ἡμῶν τοὺς αὑτοῦ παῖδας ἕκαστος\nἔσται δυνατὸς διαγιγνώσκειν;\nτί δὲ δεῖ; πατέρας γὰρ ἅπαντας\nτοὺς πρεσβυτέρους αὑτῶν εἶναι τοῖσι χρόνοισιν νομιοῦσιν.\nοὐκοῦν ἄγξουσʼ εὖ καὶ χρηστῶς ἑξῆς τὸν πάντα γέροντα\nδιὰ τὴν ἄγνοιαν, ἐπεὶ καὶ νῦν γιγνώσκοντες πατέρʼ ὄντα\nἄγχουσι. τί δῆθʼ ὅταν ἀγνὼς ᾖ; πῶς οὐ τότε κἀπιχεσοῦνται;\nἀλλʼ ὁ παρεστὼς οὐκ ἐπιτρέψει· τότε δʼ αὐτοῖς οὐκ ἔμελʼ οὐδὲν\nτῶν ἀλλοτρίων ὅστις τύπτοι· νῦν δʼ ἢν πληγέντος ἀκούσῃ,\nμὴ αὐτὸν ἐκεῖνον τύπτῃ δεδιὼς τοῖς δρῶσιν τοῦτο μαχεῖται.\nτὰ μὲν ἄλλα λέγεις οὐδὲν σκαιῶς· εἰ δὲ προσελθὼν Ἐπίκουρος\nἢ Λευκολόφας πάππαν με καλεῖ, τοῦτʼ ἤδη δεινὸν ἀκοῦσαι.\nπολὺ μέντοι δεινότερον τούτου τοῦ πράγματός ἐστι,\nτὸ ποῖον;\nεἴ σε φιλήσειεν Ἀρίστυλλος φάσκων αὑτοῦ πατέρʼ εἶναι.\nοἰμώζοι γʼ ἂν καὶ κωκύοι.\nσὺ δέ γʼ ὄζοις ἂν καλαμίνθης,\nἀλλʼ οὗτος μὲν πρότερον γέγονεν πρὶν τὸ ψήφισμα γενέσθαι,\nὥστʼ οὐχὶ δέος μή σε φιλήσῃ.\nδεινὸν μέντἂν ἐπεπόνθη.\nτὴν γῆν δὲ τίς ἔσθʼ ὁ γεωργήσων;\nοἱ δοῦλοι. σοὶ δὲ μελήσει,\nὅταν ᾖ δεκάπουν τὸ στοιχεῖον, λιπαρὸν χωρεῖν ἐπὶ δεῖπνον.\nπερὶ δʼ ἱματίων τίς πόρος ἔσται; καὶ γὰρ τοῦτʼ ἔστιν ἐρέσθαι.\nτὰ μὲν ὄνθʼ ὑμῖν πρῶτον ὑπάρξει, τὰ δὲ λοίφʼ ἡμεῖς ὑφανοῦμεν.\nἓν ἔτι ζητῶ· πῶς ἤν τις ὄφλῃ παρὰ τοῖς ἄρχουσι δίκην τῳ,\nπόθεν ἐκτείσει ταύτην; οὐ γὰρ τῶν κοινῶν γʼ ἐστὶ δίκαιον.\nἀλλʼ οὐδὲ δίκαι πρῶτον ἔσονται.\nτουτὶ τοὔπος σʼ ἐπιτρίψει.\nκἀγὼ ταύτην γνώμην ἐθέμην· τοῦ γὰρ τάλαν οὕνεκʼ ἔσονται;\nπολλῶν οὕνεκα νὴ τὸν Ἀπόλλω· πρῶτον δʼ ἑνὸς οὕνεκα δήπου,\nἤν τις ὀφείλων ἐξαρνῆται.\nπόθεν οὖν ἐδάνεισʼ ὁ δανείσας\nἐν τῷ κοινῷ πάντων ὄντων; κλέπτων δήπουʼ στʼ ἐπίδηλος.\nνὴ τὴν Δήμητρʼ εὖ γε διδάσκεις. τουτὶ τοίνυν φρασάτω μοι,\nτῆς αἰκείας οἱ τύπτοντες πόθεν ἐκτείσουσιν, ἐπειδὰν\nεὐωχηθέντες ὑβρίζωσιν; τοῦτο γὰρ οἶμαί σʼ ἀπορήσειν.\nἀπὸ τῆς μάζης ἧς σιτεῖται· ταύτης γὰρ ὅταν τις ἀφαιρῇ,\nοὐχ ὑβριεῖται φαύλως οὕτως αὖθις τῇ γαστρὶ κολασθείς.\nοὐδʼ αὖ κλέπτης οὐδεὶς ἔσται;\nπῶς γὰρ κλέψει μετὸν αὐτῷ;\nοὐδʼ ἀποδύσουσʼ ἄρα τῶν νυκτῶν;\nοὐκ ἢν οἴκοι γε καθεύδῃς,\nοὐδʼ ἤν γε θύραζʼ ὥσπερ πρότερον· βίοτος γὰρ πᾶσιν ὑπάρξει.\nἢν δʼ ἀποδύῃ γʼ, αὐτὸς δώσει. τί γὰρ αὐτῷ πρᾶγμα μάχεσθαι;\nἔτερον γὰρ ἰὼν ἐκ τοῦ κοινοῦ κρεῖττον ἐκείνου κομιεῖται.\nοὐδὲ κυβεύσουσʼ ἆρʼ ἄνθρωποι;\nπερὶ τοῦ γὰρ τοῦτο ποιήσει;\nτὴν δὲ δίαιταν τίνα ποιήσεις;\nκοινὴν πᾶσιν. τὸ γὰρ ἄστυ\nμίαν οἴκησίν φημι ποιήσειν συρρήξασʼ εἰς ἓν ἅπαντα,\nὥστε βαδίζειν ὡς ἀλλήλους.\nτὸ δὲ δεῖπνον ποῦ παραθήσεις;\nτὰ δικαστήρια καὶ τὰς στοιὰς ἀνδρῶνας πάντα ποιήσω.\nτὸ δὲ βῆμα τί σοι χρήσιμον ἔσται;\nτοὺς κρατῆρας καταθήσω\nκαὶ τὰς ὑδρίας, καὶ ῥαψῳδεῖν ἔσται τοῖς παιδαρίοισιν\nτοὺς ἀνδρείους ἐν τῷ πολέμῳ, κεἴ τις δειλὸς γεγένηται,\nἵνα μὴ δειπνῶσʼ αἰσχυνόμενοι.\nνὴ τὸν Ἀπόλλω χάριέν γε.\nτὰ δὲ κληρωτήρια ποῖ τρέψεις;\nεἰς τὴν ἀγορὰν καταθήσω·\nκᾆτα στήσασα παρʼ Ἁρμοδίῳ κληρώσω πάντας, ἕως ἂν\nεἰδὼς ὁ λαχὼν ἀπίῃ χαίρων ἐν ὁποίῳ γράμματι δειπνεῖ·\nκαι κηρύξει τοὺς ἐκ τοῦ βῆτʼ ἐπὶ τὴν στοιὰν ἀκολουθεῖν\nτὴν βασίλειον δειπνήσοντας· τὸ δὲ θῆτʼ ἐς τὴν παρὰ b ταύτην,\nτοὺς δʼ ἐκ τοῦ κάππʼ ἐς τὴν στοιὰν χωρεῖν τὴν ἀλφιτόπωλιν.\nἵνα κάπτωσιν;\nμὰ Δίʼ ἀλλʼ ἵνʼ ἐκεῖ δειπνῶσιν.\nὅτῳ δὲ τὸ γράμμα\nμὴ ʼξελκυσθῇ καθʼ ὃ δειπνήσει, τούτους ἀπελῶσιν ἅπαντες.\nἀλλʼ οὐκ ἔσται τοῦτο παρʼ ἡμῖν·\nπᾶσι γὰρ ἄφθονα πάντα παρέξομεν,\nὥστε μεθυσθεὶς αὐτῷ στεφάνῳ\nπᾶς τις ἄπεισιν τὴν δᾷδα λαβών.\nαἱ δὲ γυναῖκες κατὰ τὰς διόδους\nπροσπίπτουσαι τοῖς ἀπὸ δείπνου\nτάδε λέξουσιν· δεῦρο παρʼ ἡμᾶς·\nἐνθάδε μεῖράξ ἐσθʼ ὡραία.\nπαρʼ ἐμοὶ δʼ ἑτέρα\nφήσει τις ἄνωθʼ ἐξ ὑπερῴου,\nκαὶ καλλίστη καὶ λευκοτάτη·\nπρότερον μέντοι δεῖ σε καθεύδειν\nαὐτῆς παρʼ ἐμοί.\nτοῖς εὐπρεπέσιν δʼ ἀκολουθοῦντες\nκαὶ μειρακίοις οἱ φαυλότεροι\nτοιάδʼ ἐροῦσιν· ποῖ θεῖς οὗτος;\nπάντως οὐδὲν δράσεις ἐλθών·\nτοῖς γὰρ σιμοῖς καὶ τοῖς αἰσχροῖς\nἐψήφισται προτέροις βινεῖν,\nὑμᾶς δὲ τέως θρῖα λαβόντας\nδιφόρου συκῆς\nἐν τοῖς προθύροισι δέφεσθαι.\nφέρε νυν φράσον μοι, ταῦτʼ ἀρέσκει σφῷν;\nπάνυ.\nβαδιστέον τἄρʼ ἐστὶν εἰς ἀγορὰν ἐμοί,\nἵνʼ ἀποδέχωμαι τὰ προσιόντα χρήματα,\nλαβοῦσα κηρύκαιναν εὔφωνόν τινα.\nἐμὲ γὰρ ἀνάγκη ταῦτα δρᾶν ᾑρημένην\nἄρχειν, καταστῆσαί τε τὰ ξυσσίτια,\nὅπως ἂν εὐωχῆσθε πρῶτον τήμερον.\nἤδη γὰρ εὐωχησόμεσθα;\nφήμʼ ἐγώ.\nἔπειτα τὰς πόρνας καταπαῦσαι βούλομαι\nἁπαξαπάσας.\nἵνα τί;\nδῆλον τουτογί·\nἵνα τῶν νέων ἔχωσιν αὗται τὰς ἀκμάς.\nκαὶ τάς γε δούλας οὐχὶ δεῖ κοσμουμένας\nτὴν τῶν ἐλευθέρων ὑφαρπάζειν Κύπριν,\nἀλλὰ παρὰ τοῖς δούλοισι κοιμᾶσθαι μόνον\nκατωνάκην τὸν χοῖρον ἀποτετιλμένας.\nφέρε νυν ἐγώ σοι παρακολουθῶ πλησίον,\nἵνʼ ἀποβλέπωμαι καὶ λέγωσί μοι ταδί,\nτὸν τῆς στρατηγοῦ τοῦτον οὐ θαυμάζετε;\nἐγὼ δʼ ἵνʼ εἰς ἀγοράν γε τὰ σκεύη φέρω,\nπροχειριοῦμαι κἀξετάσω τὴν οὐσίαν.\nχώρει σὺ δεῦρο κιναχύρα καλὴ καλῶς\nτῶν χρημάτων θύραζε πρώτη τῶν ἐμῶν,\nὅπως ἂν ἐντετριμμένη κανηφορῇς,\nπολλοὺς κάτω δὴ θυλάκους στρέψασʼ ἐμούς.\nποῦʼ σθʼ ἡ διφροφόρος; ἡ χύτρα δεῦρʼ ἔξιθι,\nνὴ Δία μέλαινά γʼ, οὐδʼ ἂν εἰ τὸ φάρμακον\nἕψουσʼ ἔτυχες ᾧ Λυσικράτης μελαίνεται.\nἵστω παρʼ αὐτήν, δεῦρʼ ἴθʼ, ἡ κομμώτρια.\nφέρε δεῦρο ταύτην τὴν ὑδρίαν ὑδριαφόρε\nἐνταῦθα. σὺ δὲ δεῦρʼ ἡ κιθαρῳδὸς ἔξιθι,\nπολλάκις ἀναστήσασά μʼ εἰς ἐκκλησίαν\nἀωρὶ νυκτῶν διὰ τὸν ὄρθριον νόμον.\nὁ τὴν σκάφην λαβὼν προΐτω· τὰ κηρία\nκόμιζε, τοὺς θαλλοὺς καθίστη πλησίον,\nκαὶ τὼ τρίποδʼ ἐξένεγκε καὶ τὴν λήκυθον.\nτὰ χυτρίδιʼ ἤδη καὶ τὸν ὄχλον ἀφίετε.\nἐγὼ καταθήσω τἀμά; κακοδαίμων ἄρα\nἀνὴρ ἔσομαι καὶ νοῦν ὀλίγον κεκτημένος.\nμὰ τὸν Ποσειδῶ γʼ οὐδέποτʼ, ἀλλὰ βασανιῶ\nπρώτιστον αὐτὰ πολλάκις καὶ σκέψομαι.\nοὐ γὰρ τὸν ἐμὸν ἱδρῶτα καὶ φειδωλίαν\nοὐδὲν πρὸς ἔπος οὕτως ἀνοήτως ἐκβαλῶ,\nπρὶν ἂν ἐκπύθωμαι πᾶν τὸ πρᾶγμʼ ὅπως ἔχει.\nοὗτος τί τὰ σκευάρια ταυτὶ βούλεται;\nπότερον μετοικιζόμενος ἐξενήνοχας\nαὔτʼ ἢ φέρεις ἐνέχυρα θήσων;\nοὐδαμῶς.\nτί δῆτʼ ἐπὶ στοίχου ʼστὶν οὕτως; οὔτι μὴ\nἹέρωνι τῷ κήρυκι πομπὴν πέμπετε;\nμὰ Δίʼ ἀλλʼ ἀποφέρειν αὐτὰ μέλλω τῇ πόλει\nἐς τὴν ἀγορὰν κατὰ τοὺς δεδογμένους νόμους.\nμέλλεις ἀποφέρειν;\nπάνυ γε.\nκακοδαίμων ἄρʼ εἶ\nνὴ τὸν Δία τὸν σωτῆρα.\nπῶς;\nπῶς; ῥᾳδίως.\nτί δʼ; οὐχὶ πειθαρχεῖν με τοῖς νόμοισι δεῖ;\nποίοισιν ὦ δύστηνε;\nτοῖς δεδογμένοις.\nδεδογμένοισιν; ὡς ἀνόητος ἦσθʼ ἄρα.\nἀνόητος;\nοὐ γάρ; ἠλιθιώτατος μὲν οὖν\nἁπαξαπάντων.\nὅτι τὸ ταττόμενον ποιῶ;\nτὸ ταττόμενον γὰρ δεῖ ποιεῖν τὸν σώφρονα;\nμάλιστα πάντων.\nτὸν μὲν οὖν ἀβέλτερον.\nσὺ δʼ οὐ καταθεῖναι διανοεῖ;\nφυλάξομαι,\nπρὶν ἄν γʼ ἴδω τὸ πλῆθος ὅ τι βουλεύεται.\nτί γὰρ ἄλλο γʼ ἢ φέρειν παρεσκευασμένοι\nτὰ χρήματʼ εἰσίν;\nἀλλʼ ἰδὼν ἐπειθόμην.\nλέγουσι γοῦν ἐν ταῖς ὁδοῖς.\nλέξουσι γάρ.\nκαί φασιν οἴσειν ἀράμενοι.\nφήσουσι γάρ.\nἀπολεῖς ἀπιστῶν πάντʼ.\nἀπιστήσουσι γάρ.\nὁ Ζεύς σέ γʼ ἐπιτρίψειεν.\nἐπιτρίψουσι γάρ.\nοἴσειν δοκεῖς τινʼ ὅστις αὐτῶν νοῦν ἔχει;\nοὐ γὰρ πάτριον τοῦτʼ ἐστίν, ἀλλὰ λαμβάνειν\nἡμᾶς μόνον δεῖ νὴ Δία· καὶ γὰρ οἱ θεοί·\nγνώσει δʼ ἀπὸ τῶν χειρῶν γε τῶν ἀγαλμάτων·\nὅταν γὰρ εὐχώμεσθα διδόναι τἀγαθά,\nἕστηκεν ἐκτείνοντα τὴν χεῖρʼ ὑπτίαν\nοὐχ ὥς τι δώσοντʼ ἀλλʼ ὅπως τι λήψεται.\nὦ δαιμόνιʼ ἀνδρῶν ἔα με τῶν προὔργου τι δρᾶν.\nταυτὶ γάρ ἐστι συνδετέα. ποῦ μοὔσθʼ ἱμάς;\nὄντως γὰρ οἴσεις;\nναὶ μὰ Δία, καὶ δὴ μὲν οὖν\nτωδὶ ξυνάπτω τὼ τρίποδε.\nτῆς μωρίας,\nτὸ μηδὲ περιμείναντα τοὺς ἄλλους ὅ τι\nδράσουσιν εἶτα τηνικαῦτʼ ἤδη—\nτί δρᾶν;\nἐπαναμένειν, ἔπειτα διατρίβειν ἔτι.\nἵνα δὴ τί;\nσεισμὸς εἰ γένοιτο πολλάκις\nἢ πῦρ ἀπότροπον, ἢ διᾴξειεν γαλῆ,\nπαύσαιντʼ ἂν ἐσφέροντες ὦμβρόντητε σύ.\nχαρίεντα γοῦν πάθοιμʼ ἄν, εἰ μὴ ʼχοιμʼ ὅποι\nταῦτα καταθείμην.\nμὴ γὰρ οὐ λάβῃς ὅποι·\nθάρρει, καταθήσεις, κἂν ἔνης ἔλθῃς.\nτιή;\nἐγᾦδα τούτους χειροτονοῦντας μὲν ταχύ,\nἅττʼ ἂν δὲ δόξῃ ταῦτα πάλιν ἀρνουμένους.\nοἴσουσιν ὦ τᾶν.\nἢν δὲ μὴ κομίσωσι, τί;\nἀμέλει κομιοῦσιν.\nἢν δὲ μὴ κομίσωσι, τί;\nμαχούμεθʼ αὐτοῖς.\nἢν δὲ κρείττους ὦσι, τί;\nἄπειμʼ ἐάσας.\nἢν δὲ πωλῶσʼ αὐτά, τί;\nδιαρραγείης.\nἢν διαρραγῶ δέ, τί;\nκαλῶς ποιήσεις.\nσὺ δʼ ἐπιθυμήσεις φέρειν;\nἔγωγε· καὶ γὰρ τοὺς ἐμαυτοῦ γείτονας\nὁρῶ φέροντας.\nπάνυ γʼ ἂν οὖν Ἀντισθένης\nαὔτʼ εἰσενέγκοι· πολὺ γὰρ ἐμμελέστερον\nπρότερον χέσαι πλεῖν ἢ τριάκονθʼ ἡμέρας.\nοἴμωζε.\nΚαλλίμαχος δʼ ὁ χοροδιδάσκαλος\nαὐτοῖσιν εἰσοίσει τι;\nπλείω Καλλίου.\nἅνθρωπος οὗτος ἀποβαλεῖ τὴν οὐσίαν.\nδεινά γε λέγεις.\nτί δεινόν; ὥσπερ οὐχ ὁρῶν\nἀεὶ τοιαῦτα γιγνόμενα ψηφίσματα.\nοὐκ οἶσθʼ ἐκεῖνʼ οὕδοξε τὸ περὶ τῶν ἁλῶν;\nἔγωγε.\nτοὺς χαλκοῦς δʼ ἐκείνους ἡνίκα\nἐψηφισάμεθʼ, οὐκ οἶσθα;\nκαὶ κακόν γέ μοι\nτὸ κόμμʼ ἐγένετʼ ἐκεῖνο. πωλῶν γὰρ βότρυς\nμεστὴν ἀπῆρα τὴν γνάθον χαλκῶν ἔχων\nκἄπειτʼ ἐχώρουν εἰς ἀγορὰν ἐπʼ ἄλφιτα.\nἔπειθʼ ὑπέχοντος ἄρτι μου τὸν θύλακον,\nἀνέκραγʼ ὁ κῆρυξ μὴ δέχεσθαι μηδένα\nχαλκοῦν τὸ λοιπόν· ἀργύρῳ γὰρ χρώμεθα.\nτὸ δʼ ἔναγχος οὐχ ἅπαντες ἡμεῖς ὤμνυμεν\nτάλαντʼ ἔσεσθαι πεντακόσια τῇ πόλει\nτῆς τετταρακοστῆς, ἣν ἐπόρισʼ Εὐριπίδης;\nκεὐθὺς κατεχρύσου πᾶς ἀνὴρ Εὐριπίδην·\nὅτε δὴ δʼ ἀνασκοπουμένοις ἐφαίνετο\nὁ Διὸς Κόρινθος καὶ τὸ πρᾶγμʼ οὐκ ἤρκεσεν,\nπάλιν κατεπίττου πᾶς ἀνὴρ Εὐριπίδην.\nοὐ ταὐτὸν ὦ τᾶν. τότε μὲν ἡμεῖς ἤρχομεν,\nνῦν δʼ αἱ γυναῖκες.\nἃς ἐγὼ φυλάξομαι\nνὴ τὸν Ποσειδῶ μὴ κατουρήσωσί μου.\nοὐκ οἶδʼ ὅ τι ληρεῖς. φέρε σὺ τἀνάφορον ὁ παῖς.\nὦ πάντες ἀστοί, νῦν γὰρ οὕτω ταῦτʼ ἔχει,\nχωρεῖτʼ ἐπείγεσθʼ εὐθὺ τῆς στρατηγίδος,\nὅπως ἂν ὑμῖν ἡ τύχη κληρουμένοις\nφράσῃ καθʼ ἕκαστον ἄνδρʼ ὅποι δειπνήσετε·\nὡς αἱ τράπεζαί γʼ εἰσὶν ἐπινενησμέναι\nἀγαθῶν ἁπάντων καὶ παρεσκευασμέναι,\nκλῖναί τε σισυρῶν καὶ δαπίδων †νενασμέναι†,\nκρατῆρα συγκιρνᾶσιν, αἱ μυροπώλιδες\nἑστᾶσʼ ἐφεξῆς, τὰ τεμάχη ῥιπίζεται,\nλαγῷʼ ἀναπηγνύασι, πόπανα πέττεται,\nστέφανοι πλέκονται, φρύγεται τραγήματα,\nχύτρας ἔτνους ἕψουσιν αἱ νεώταται.\nΣμοῖος δʼ ἐν αὐταῖς ἱππικὴν στολὴν ἔχων\nτὰ τῶν γυναικῶν διακαθαίρει τρύβλια.\nΓέρων δὲ χωρεῖ χλανίδα καὶ κονίποδε\nἔχων, καχάζων μεθʼ ἑτέρου νεανίου·\nἐμβὰς δὲ κεῖται καὶ τρίβων ἐρριμμένος.\nπρὸς ταῦτα χωρεῖθʼ, ὡς ὁ τὴν μᾶζαν φέρων\nἕστηκεν· ἀλλὰ τὰς γνάθους διοίγνυτε.\nοὐκοῦν βαδιοῦμαι δῆτα. τί γὰρ ἕστηκʼ ἔχων\nἐνταῦθʼ, ἐπειδὴ ταῦτα τῇ πόλει δοκεῖ;\nκαὶ ποῖ βαδιεῖ σὺ μὴ καταθεὶς τὴν οὐσίαν;\nἐπὶ δεῖπνον.\nοὐ δῆτʼ, ἤν γʼ ἐκείναις νοῦς ἐνῇ,\nπρίν γʼ ἂν ἀπενέγκῃς.\nἀλλʼ ἀποίσω.\nπηνίκα;\nοὐ τοὐμὸν ὦ τᾶν ἐμποδὼν ἔσται.\nτί δή;\nἑτέρους ἀποίσειν φήμʼ ἔθʼ ὑστέρους ἐμοῦ.\nβαδιεῖ δὲ δειπνήσων ὅμως;\nτί γὰρ πάθω;\nτὰ δυνατὰ γὰρ δεῖ τῇ πόλει ξυλλαμβάνειν\nτοὺς εὖ φρονοῦντας.\nἢν δὲ κωλύσωσι, τί;\nὁμόσʼ εἶμι κύψας.\nἢν δὲ μαστιγῶσι, τί;\nκαλούμεθʼ αὐτάς.\nἢν δὲ καταγελῶσι, τί;\nἐπὶ ταῖς θύραις ἑστώς—\nτί δράσεις; εἰπέ μοι.\nτῶν ἐσφερόντων ἁρπάσομαι τὰ σιτία.\nβάδιζε τοίνυν ὕστερος· σὺ δʼ ὦ Σίκων\nκαὶ Παρμένων αἴρεσθε τὴν παμπησίαν.\nφέρε νυν ἐγώ σοι ξυμφέρω.\nμὴ μηδαμῶς.\nδέδοικα γὰρ μὴ καὶ παρὰ τῇ στρατηγίδι,\nὅταν κατατιθῶ, προσποιῇ τῶν χρημάτων.\nνὴ τὸν Δία δεῖ γοῦν μηχανήματός τινος,\nὅπως τὰ μὲν ὄντα χρήμαθʼ ἕξω, τοισδεδὶ\nτῶν ματτομένων κοινῇ μεθέξω πως ἐγώ.\nὀρθῶς ἔμοιγε φαίνεται· βαδιστέον\nὁμόσʼ ἐστὶ δειπνήσοντα κοὐ μελλητέον.\nτί ποθʼ ἅνδρες οὐχ ἥκουσιν; ὥρα δʼ ἦν πάλαι·\nἐγὼ δὲ καταπεπλασμένη ψιμυθίῳ\nἕστηκα καὶ κροκωτὸν ἠμφιεσμένη\nἀργός, μινυρομένη τι πρὸς ἐμαυτὴν μέλος,\nπαίζουσα. πῶς ἂν περιλάβοιμʼ αὐτῶν τινὰ\nπαριόντα; Μοῦσαι δεῦρʼ ἴτʼ ἐπὶ τοὐμὸν στόμα,\nμελύδριον εὑροῦσαί τι τῶν Ἰωνικῶν.\nνῦν μέν με παρακύψασα προὔφθης ὦ σαπρά.\nᾤου δʼ ἐρήμας οὐ παρούσης ἐνθάδε\nἐμοῦ τρυγήσειν καὶ προσάξεσθαί τινα\nᾄδουσʼ· ἐγὼ δʼ ἢν τοῦτο δρᾷς ἀντᾴσομαι.\nκεἰ γὰρ διʼ ὄχλου τοῦτʼ ἐστὶ τοῖς θεωμένοις,\nὅμως ἔχει τερπνόν τι καὶ κωμῳδικόν.\nτούτῳ διαλέγου κἀποχώρησον· σὺ δὲ\nφιλοττάριον αὐλητὰ τοὺς αὐλοὺς λαβὼν\nἄξιον ἐμοῦ καὶ σοῦ προσαύλησον μέλος.\nεἴ τις ἀγαθὸν βούλεται παθεῖν\nτι, παρʼ ἐμοὶ χρὴ καθεύδειν.\nοὐ γὰρ ἐν νέαις τὸ σοφὸν ἔνεστιν\nἀλλʼ ἐν ταῖς πεπείραις·\nοὐδέ τις στέργειν ἂν ἐθέλοι μᾶλλον ἢ ʼγὼ\nτὸν φίλον ᾧπερ ξυνείην,\nἀλλʼ ἐφʼ ἕτερον ἂν πέτοιτο.\nμὴ φθόνει ταῖσιν νέαισι.\nτὸ τρυφερὸν γὰρ ἐμπέφυκε\nτοῖς ἁπαλοῖσι μηροῖς\nκἀπὶ τοῖς μήλοις ἐπανθεῖ· σὺ δʼ ὦ γραῦ,\nπαραλέλεξαι κἀντέτριψαι,\nτῷ θανάτῳ μέλημα.\nἐκπέσοι σου τὸ τρῆμα\nτό τʼ ἐπίκλιντρον ἀποβάλοιο\nβουλομένη σποδεῖσθαι,\nκἀπὶ τῆς κλίνης ὄφιν εὕροις\nκαὶ προσελκύσαιο\nβουλομένη φιλῆσαι.\nαἰαῖ τί ποτε πείσομαι;\nοὐχ ἥκει μοὐταῖρος·\nμόνη δʼ αὐτοῦ λείπομʼ· ἡ\nγὰρ μοι μήτηρ ἄλλῃ\nβέβηκε· †καὶ τἄλλʼ οὐδὲν μετὰ ταῦτα δεῖ λέγειν†.\nἀλλʼ ὦ μαῖʼ ἱκετεύομαι, κάλει\nτὸν Ὀρθαγόραν, ὅπως\nσαυτῆς κατόναιʼ, ἀντιβολῶ σε.\nἤδη τὸν ἀπʼ Ἰωνίας\nτρόπον τάλαινα κνησιᾷς·\n\n\nδοκεῖς δέ μοι καὶ λάβδα κατὰ τοὺς Λεσβίους.\nἀλλʼ οὐκ ἄν ποθʼ ὑφαρπάσαιο\nτἀμὰ παίγνια· τὴν δʼ ἐμὴν\nὥραν οὐκ ἀπολεῖς οὐδʼ ἀπολήψει.\nᾆδʼ ὁπόσα βούλει καὶ παράκυφθʼ ὥσπερ γαλῆ·\nοὐδεὶς γὰρ ὡς σὲ πρότερον εἴσεισʼ ἀντʼ ἐμοῦ.\nοὔκουν ἐπʼ ἐκφοράν γε.\nκαινόν γʼ ὦ σαπρά.\nοὐ δῆτα.\nτί γὰρ ἂν γραῒ καινά τις λέγοι;\nοὐ τοὐμὸν ὀδυνήσει σε γῆρας.\nἀλλὰ τί;\nἥγχουσα μᾶλλον καὶ τὸ σὸν ψιμύθιον;\nτί μοι διαλέγει;\nσὺ δὲ τί διακύπτεις;\nἐγώ;\nᾄδω πρὸς ἐμαυτὴν Ἐπιγένει τὠμῷ φίλῳ.\nσοὶ γὰρ φίλος τίς ἐστιν ἄλλος ἢ Γέρης;\nδείξει γε καὶ σοί. τάχα γὰρ εἶσιν ὡς ἐμέ.\nὁδὶ γὰρ αὐτός ἐστιν.\nοὐ σοῦ γʼ ὦλεθρε\nδεόμενος οὐδέν.\nνὴ Δίʼ ὦ φθίνυλλα σὺ\nδείξει τάχʼ αὐτός, ὡς ἔγωγʼ ἀπέρχομαι.\nκἄγωγʼ, ἵνα γνῷς ὡς πολύ σου μεῖζον φρονῶ.\nεἴθʼ ἐξῆν παρὰ τῇ νέᾳ καθεύδειν,\nκαὶ μὴ δʼει πρότερον διασποδῆσαι\nἀνάσιμον ἢ πρεσβυτέραν·\nοὐ γὰρ ἀνασχετὸν τοῦτό γʼ ἐλευθέρῳ.\nοἰμώζων ἄρα νὴ Δία σποδήσεις.\nοὐ γὰρ τἀπὶ Χαριξένης τάδʼ ἐστίν.\nκατὰ τὸν νόμον ταῦτα ποιεῖν\nἔστι δίκαιον, εἰ δημοκρατούμεθα.\nἀλλʼ εἶμι τηρήσουσʼ ὅ τι καὶ δράσει ποτέ.\nεἴθʼ ὦ θεοὶ λάβοιμι τὴν καλὴν μόνην,\nἐφʼ ἣν πεπωκὼς ἔρχομαι πάλαι ποθῶν.\nἐξηπάτησα τὸ κατάρατον γρᾴδιον·\nφρούδη γάρ ἐστιν οἰομένη μʼ ἔνδον μένειν.\nἀλλʼ οὑτοσὶ γὰρ αὐτὸς οὗ ʼμεμνήμεθα.\nδεῦρο δὴ δεῦρο δή,\nφίλον ἐμόν, δεῦρό μοι\nπρόσελθε καὶ ξύνευνος\nτὴν εὐφρόνην ὅπως ἔσει.\nπάνυ γάρ τις ἔρως με δονεῖ\nτῶνδε τῶν σῶν βοστρύχων.\nἄτοπος δʼ ἔγκειταί μοί τις\nπόθος, ὅς με διακναίσας ἔχει.\nμέθες, ἱκνοῦμαί σʼ Ἔρως,\nκαὶ ποίησον τόνδʼ ἐς εὐνὴν\nτὴν ἐμὴν ἱκέσθαι.\nδεῦρο δὴ δεῦρο δή,\nκαὶ σύ μοι καταδραμοῦσα\nτὴν θύραν ἄνοιξον\nτήνδʼ· εἰ δὲ μή, καταπεσὼν κείσομαι.\nφίλον, ἀλλʼ ἐν τῷ σῷ\nβούλομαι κόλπῳ πληκτίζεσθαι\nμετὰ τῆς σῆς πυγῆς.\nΚύπρι τί μʼ ἐκμαίνεις ἐπὶ ταύτῃ;\nμέθες, ἱκνοῦμαί σʼ Ἔρως,\nκαὶ ποίησον τήνδʼ ἐς εὐνὴν\nτὴν ἐμὴν ἱκέσθαι.\nκαὶ ταῦτα μέντοι μετρίως πρὸς τὴν ἐμὴν ἀνάγκην\nεἰρημένʼ ἐστίν. σὺ δέ μοι, φίλτατον, ὢ ἱκετεύω,\nἄνοιξον ἀσπάζου με·\nδιά τοι σὲ πόνους ἔχω.\nὦ χρυσοδαίδαλτον ἐμὸν μέλημα, Κύπριδος ἔρνος,\nμέλιττα Μούσης, Χαρίτων θρέμμα, Τρυφῆς πρόσωπον,\nἄνοιξον ἀσπάζου με·\nδιά τοι σὲ πόνους ἔχω.\nοὗτος τί κόπτεις; μῶν ἐμὲ ζητεῖς;\nπόθεν;\nκαὶ τὴν θύραν γʼ ἤραττες.\nἀποθάνοιμʼ ἄρα.\nτοῦ δαὶ δεόμενος δᾷδʼ ἔχων ἐλήλυθας;\nἈναφλύστιον ζητῶν τινʼ ἄνθρωπον.\nτίνα;\nοὐ τὸν Σεβῖνον, ὃν σὺ προσδοκᾷς ἴσως.\nνὴ τὴν Ἀφροδίτην, ἤν τε βούλῃ γʼ ἤν τε μή.\nἀλλʼ οὐχὶ νυνὶ τὰς ὑπερεξηκοντέτεις\nεἰσάγομεν, ἀλλʼ εἰσαῦθις ἀναβεβλήμεθα.\nτὰς ἐντὸς εἴκοσιν γὰρ ἐκδικάζομεν.\nἐπὶ τῆς προτέρας ἀρχῆς γε ταῦτʼ ἦν ὦ γλύκων·\nνυνὶ δὲ πρῶτον εἰσάγειν ἡμᾶς δοκεῖ.\nτῷ βουλομένῳ γε κατὰ τὸν ἐν πεττοῖς νόμον.\nἀλλʼ οὐδὲ δειπνεῖς κατὰ τὸν ἐν πεττοῖς νόμον.\nοὐκ οἶδʼ ὅ τι λέγεις· τηνδεδί μοι κρουστέον.\nὅταν γε κρούσῃς τὴν ἐμὴν πρῶτον θύραν.\nἀλλʼ οὐχὶ νυνὶ κρησέραν αἰτούμεθα.\nοἶδʼ ὅτι φιλοῦμαι· νῦν δὲ θαυμάζεις ὅτι\nθύρασί μʼ ηὗρες· ἀλλὰ πρόσαγε τὸ στόμα.\nἀλλʼ ὦ μέλʼ ὀρρωδῶ τὸν ἐραστήν σου.\nτίνα;\nτὸν τῶν γραφέων ἄριστον.\nοὗτος δʼ ἔστι τίς;\nὃς τοῖς νεκροῖσι ζωγραφεῖ τὰς ληκύθους.\nἀλλʼ ἄπιθʼ, ὅπως μή σʼ ἐπὶ θύραισιν ὄψεται.\nοἶδʼ οἶδʼ ὅ τι βούλει.\nκαὶ γὰρ ἐγώ σε νὴ Δία.\nμὰ τὴν Ἀφροδίτην ἥ μʼ ἔλαχε κληρουμένη,\nμὴ ʼγώ σʼ ἀφήσω.\nπαραφρονεῖς ὦ γρᾴδιον.\nληρεῖς· ἐγὼ δʼ ἄξω σʼ ἐπὶ τἀμὰ στρώματα.\nτί δῆτα κρεάγρας τοῖς κάδοις ὠνούμεθα,\nἐξὸν καθέντα γρᾴδιον τοιουτονὶ\nἐκ τῶν φρεάτων τοὺς κάδους ξυλλαμβάνειν;\nμὴ σκῶπτέ μʼ ὦ τάλαν ἀλλʼ ἕπου δεῦρʼ ὡς ἐμέ.\nἀλλʼ οὐκ ἀνάγκη μοὐστίν, εἰ μὴ τῶν ἐμῶν\nτὴν πεντακοσιοστὴν κατέθηκας τῇ πόλει.\nνὴ τὴν Ἀφροδίτην δεῖ γε μέντοι σʼ. ὡς ἐγὼ\nτοῖς τηλικούτοις ξυγκαθεύδουσʼ ἥδομαι.\nἐγὼ δὲ ταῖς γε τηλικαύταις ἄχθομαι,\nκοὐκ ἂν πιθοίμην οὐδέποτʼ.\nἀλλὰ νὴ Δία\nἀναγκάσει τουτί σε.\nτοῦτο δʼ ἔστι τί;\nψήφισμα, καθʼ ὅ σε δεῖ βαδίζειν ὡς ἐμέ.\nλέγʼ αὐτὸ τί ποτε κἄστι.\nκαὶ δή σοι λέγω.\nἔδοξε ταῖς γυναιξίν, ἢν ἀνὴρ νέος\nνέας ἐπιθυμῇ, μὴ σποδεῖν αὐτὴν πρὶν ἂν\nτὴν γραῦν προκρούσῃ πρῶτον· ἢν δὲ μὴ ʼθέλῃ\nπρότερον προκρούειν ἀλλʼ ἐπιθυμῇ τῆς νέας,\nταῖς πρεσβυτέραις γυναιξὶν ἔστω τὸν νέον\nἕλκειν ἀνατεὶ λαβομένας τοῦ παττάλου.\nοἴμοι Προκρούστης τήμερον γενήσομαι.\nτοῖς γὰρ νόμοις τοῖς ἡμετέροισι πειστέον.\nτί δʼ ἢν ἀφαιρῆταί μʼ ἀνὴρ τῶν δημοτῶν\nἢ τῶν φίλων ἐλθών τις;\nἀλλʼ οὐ κύριος\nὑπὲρ μέδιμνόν ἐστʼ ἀνὴρ οὐδεὶς ἔτι.\nἐξωμοσία δʼ οὐκ ἔστιν;\nοὐ γὰρ δεῖ στροφῆς.\nἀλλʼ ἔμπορος εἶναι σκήψομαι.\nκλάων γε σύ.\nτί δῆτα χρὴ δρᾶν;\nδεῦρʼ ἀκολουθεῖν ὡς ἐμέ.\nκαὶ ταῦτʼ ἀνάγκη μοὐστί;\nΔιομήδειά γε.\nὑποστόρεσαί νυν πρῶτα τῆς ὀριγάνου\nκαὶ κλήμαθʼ ὑπόθου συγκλάσασα τέτταρα,\nκαὶ ταινίωσαι καὶ παράθου τὰς ληκύθους,\nὕδατός τε κατάθου τοὔστρακον πρὸ τῆς θύρας.\nἦ μὴν ἔτʼ ὠνήσει σὺ καὶ στεφάνην ἐμοί.\nνὴ τὸν Δίʼ ἤνπερ ᾖ γέ που τῶν κηρίνων·\nοἶμαι γὰρ ἔνδον διαπεσεῖσθαί σʼ αὐτίκα.\nποῖ τοῦτον ἕλκεις;\nτὸν ἐμὸν αὐτῆς εἰσάγω.\nοὐ σωφρονοῦσά γʼ· οὐ γὰρ ἡλικίαν ἔχει\nπαρὰ σοὶ καθεύδειν τηλικοῦτος ὤν, ἐπεὶ\nμήτηρ ἂν αὐτῷ μᾶλλον εἴης ἢ γυνή.\nὥστʼ εἰ καταστήσεσθε τοῦτον τὸν νόμον,\nτὴν γῆν ἅπασαν Οἰδιπόδων ἐμπλήσετε.\nὦ παμβδελυρὰ φθονοῦσα τόνδε τὸν λόγον\nἐξηῦρες· ἀλλʼ ἐγώ σε τιμωρήσομαι.\nνὴ τὸν Δία τὸν σωτῆρα κεχάρισαί γέ μοι\nὦ γλυκύτατον τὴν γραῦν ἀπαλλάξασά μου·\nὥστʼ ἀντὶ τούτων τῶν ἀγαθῶν εἰς ἑσπέραν\nμεγάλην ἀποδώσω καὶ παχεῖάν σοι χάριν.\nαὕτη σὺ ποῖ τονδὶ παραβᾶσα τὸν νόμον\nἕλκεις, παρʼ ἐμοὶ τῶν γραμμάτων εἰρηκότων\nπρότερον καθεύδειν αὐτόν;\nοἴμοι δείλαιος.\nπόθεν ἐξέκυψας ὦ κάκιστʼ ἀπολουμένη;\nτοῦτο γὰρ ἐκείνου τὸ κακὸν ἐξωλέστερον.\nβάδιζε δεῦρο.\nμηδαμῶς με περιίδῃς\nἑλκόμενον ὑπὸ τῆσδʼ ἀντιβολῶ σʼ.\nἀλλʼ οὐκ ἐγώ,\nἀλλʼ ὁ νόμος ἕλκει σʼ.\nοὐκ ἐμέ γʼ, ἀλλʼ ἔμπουσά τις\nἐξ αἵματος φλύκταιναν ἠμφιεσμένη.\nἕπου μαλακίων δεῦρʼ ἀνύσας καὶ μὴ λάλει.\nἴθι νυν ἔασον εἰς ἄφοδον πρώτιστά με\nἐλθόντα θαρρῆσαι πρὸς ἐμαυτόν· εἰ δὲ μή,\nαὐτοῦ τι δρῶντα πυρρὸν ὄψει μʼ αὐτίκα\nὑπὸ τοῦ δέους.\nθάρρει, βάδιζʼ· ἔνδον χεσεῖ.\nδέδοικα κἀγὼ μὴ πλέον γʼ ἢ βούλομαι.\nἀλλʼ ἐγγυητάς σοι καταστήσω δύο\nἀξιόχρεως.\nμή μοι καθίστη.\nποῖ σὺ ποῖ\nχωρεῖς μετὰ ταύτης;\nοὐκ ἔγωγʼ, ἀλλʼ ἕλκομαι.\nἀτὰρ ἥτις εἶ γε, πόλλʼ ἀγαθὰ γένοιτό σοι,\nὅτι μʼ οὐπεριεῖδες ἐπιτριβέντʼ. ὦ Ἡράκλεις\nὦ Πᾶνες ὦ Κορύβαντες ὦ Διοσκόρω,\nτοῦτʼ αὖ πολὺ τούτου τὸ κακὸν ἐξωλέστερον.\nἀτὰρ τί τὸ πρᾶγμʼ ἔστʼ ἀντιβολῶ τουτί ποτε;\nπότερον πίθηκος ἀνάπλεως ψιμυθίου,\nἢ γραῦς ἀνεστηκυῖα παρὰ τῶν πλειόνων;\nμὴ σκῶπτέ μʼ ἀλλὰ δεῦρʼ ἕπου.\nδευρὶ μὲν οὖν.\nὡς οὐκ ἀφήσω σʼ οὐδέποτʼ.\nοὐδὲ μὴν ἐγώ.\nδιασπάσεσθέ μʼ ὦ κακῶς ἀπολούμεναι.\nἐμοὶ γὰρ ἀκολουθεῖν σʼ ἔδει κατὰ τὸν νόμον.\nοὐκ ἢν ἑτέρα γε γραῦς ἔτʼ αἰσχίων φανῇ.\nἢν οὖν ὑφʼ ὑμῶν πρῶτον ἀπόλωμαι κακῶς,\nφέρε πῶς ἐπʼ ἐκείνην τὴν καλὴν ἀφίξομαι;\nαὐτὸς σκόπει σύ· τάδε δέ σοι ποιητέον.\nποτέρας προτέρας οὖν κατελάσας ἀπαλλαγῶ;\nοὐκ οἶσθα; βαδιεῖ δεῦρʼ.\nἀφέτω νύν μʼ αὑτηί.\nδευρὶ μὲν οὖν ἴθʼ ὡς ἔμʼ.\nἢν ἡδί μʼ ἀφῇ.\nἀλλʼ οὐκ ἀφήσω μὰ Δία σʼ.\nοὐδὲ μὴν ἐγώ.\nχαλεπαί γʼ ἂν ἦστε γενόμεναι πορθμῆς.\nτιή;\nἕλκοντε τοὺς πλωτῆρας ἂν ἀπεκναίετε.\nσιγῇ βάδιζε δεῦρο.\nμὰ Δίʼ ἀλλʼ ὡς ἐμέ.\nτουτὶ τὸ πρᾶγμα κατὰ τὸ Καννωνοῦ σαφῶς\nψήφισμα, βινεῖν δεῖ με διαλελημμένον.\nπῶς οὖν δικωπεῖν ἀμφοτέρας δυνήσομαι;\nκαλῶς, ἐπειδὰν καταφάγῃς βολβῶν χύτραν.\nοἴμοι κακοδαίμων ἐγγὺς ἤδη τῆς θύρας\nἑλκόμενός εἰμʼ.\nἀλλʼ οὐδὲν ἔσται σοι πλέον.\nξυνεσπεσοῦμαι γὰρ μετὰ σοῦ.\nμὴ πρὸς θεῶν·\nἑνὶ γὰρ ξυνέχεσθαι κρεῖττον ἢ δυοῖν κακοῖν.\nνὴ τὴν Ἑκάτην ἐάν τε βούλῃ γʼ ἤν τέ μή.\nὦ τρισκακοδαίμων εἰ γυναῖκα δεῖ σαπρὰν\nβινεῖν ὅλην τὴν νύκτα καὶ τὴν ἡμέραν,\nκἄπειτʼ ἐπειδὰν τῆσδʼ ἀπαλλαγῶ, πάλιν\nφρύνην ἔχουσαν λήκυθον πρὸς ταῖς γνάθοις.\nἆρʼ οὐ κακοδαίμων εἰμί; βαρυδαίμων μὲν οὖν\nνὴ τὸν Δία τὸν σωτῆρʼ ἀνὴρ καὶ δυστυχής,\nὅστις τοιούτοις θηρίοις συνείρξομαι.\nὅμως δʼ ἐάν τι πολλὰ πολλάκις πάθω\nὑπὸ τοῖνδε τοῖν κασαλβάδοιν δεῦρʼ ἐσπλέων,\nθάψαι μʼ ἐπʼ αὐτῷ τῷ στόματι τῆς ἐσβολῆς,\nκαὶ τήνδʼ ἄνωθεν ἐπιπολῆς τοῦ σήματος\nζῶσαν καταπιττώσαντες εἶτα τὼ πόδε\nμολυβδοχοήσαντες κύκλῳ περὶ τὰ σφυρὰ\nἄνω ʼπιθεῖναι πρόφασιν ἀντὶ ληκύθου.\nὦ μακάριος μὲν δῆμος, εὐδαίμων δʼ ἐγώ,\nαὐτή τέ μοι δέσποινα μακαριωτάτη,\nὑμεῖς θʼ ὅσαι παρέστατʼ ἐπὶ ταῖσιν θύραις\nοἱ γείτονές τε πάντες οἵ τε δημόται,\nἐγώ τε πρὸς τούτοισιν ἡ διάκονος,\nἥτις μεμύρισμαι τὴν κεφαλὴν μυρώμασιν,\nἀγαθοῖσιν ὦ Ζεῦ· πολὺ δʼ ὑπερπέπαικεν αὖ\nτούτων ἁπάντων τὰ Θάσιʼ ἀμφορείδια.\nἐν τῇ κεφαλῇ γὰρ ἐμμένει πολὺν χρόνον·\nτὰ δʼ ἄλλʼ ἀπανθήσαντα πάντʼ ἀπέπτετο·\nὥστʼ ἐστὶ πολὺ βέλτιστα, πολὺ δῆτʼ ὦ θεοί.\nκέρασον ἄκρατον, εὐφρανεῖ τὴν νύχθʼ ὅλην\nἐκλεγομένας ὅ τι ἂν μάλιστʼ ὀσμὴν ἔχῃ.\nἀλλʼ ὦ γυναῖκες φράσατέ μοι τὸν δεσπότην,\nτὸν ἄνδρʼ, ὅπου ʼστί, τῆς ἐμῆς κεκτημένης.\nαὐτοῦ μένουσʼ ἡμῖν γʼ ἂν ἐξευρεῖν δοκεῖς.\nμάλισθʼ· ὁδὶ γὰρ ἐπὶ τὸ δεῖπνον ἔρχεται.\nὦ δέσποτʼ ὦ μακάριε καὶ τρισόλβιε.\nἐγώ;\nσὺ μέντοι νὴ Δίʼ ὥς γʼ οὐδεὶς ἀνήρ.\nτίς γὰρ γένοιτʼ ἂν μᾶλλον ὀλβιώτερος,\nὅστις πολιτῶν πλεῖον ἢ τρισμυρίων\nὄντων τὸ πλῆθος οὐ δεδείπνηκας μόνος;\nεὐδαιμονικόν γʼ ἄνθρωπον εἴρηκας σαφῶς.\nποῖ ποῖ βαδίζεις;\nἐπὶ τὸ δεῖπνον ἔρχομαι.\nνὴ τὴν Ἀφροδίτην πολύ γʼ ἁπάντων ὕστατος.\nὅμως δʼ ἐκέλευε συλλαβοῦσάν μʼ ἡ γυνὴ\nἄγειν σε καὶ τασδὶ μετὰ σοῦ τὰς μείρακας.\nοἶνος δὲ Χῖός ἐστι περιλελειμμένος\nκαὶ τἄλλʼ ἀγαθά. πρὸς ταῦτα μὴ βραδύνετε,\nκαὶ τῶν θεατῶν εἴ τις εὔνους τυγχάνει,\nκαὶ τῶν κριτῶν εἰ μή τις ἑτέρωσε βλέπει,\nἴτω μεθʼ ἡμῶν· πάντα γὰρ παρέξομεν.\nοὔκουν ἅπασι δῆτα γενναίως ἐρεῖς\nκαὶ μὴ παραλείψεις μηδένʼ, ἀλλʼ ἐλευθέρως\nκαλεῖς γέροντα μειράκιον παιδίσκον; ὡς\nτὸ δεῖπνον αὐτοῖς ἐστʼ ἐπεσκευασμένον\nἁπαξάπασιν, ἢν ἀπίωσιν οἴκαδε.\nἐγὼ δὲ πρὸς τὸ δεῖπνον ἤδη ʼπείξομαι·\nἔχω δέ τοι καὶ δᾷδα ταυτηνὶ καλῶς.\nτί δῆτα διατρίβεις ἔχων, ἀλλʼ οὐκ ἄγεις\nτασδὶ λαβών; ἐν ὅσῳ δὲ καταβαίνεις, ἐγὼ\nἐπᾴσομαι μέλος τι μελλοδειπνικόν.\nσμικρὸν δʼ ὑποθέσθαι τοῖς κριταῖσι βούλομαι.\nτοῖς σοφοῖς μὲν τῶν σοφῶν μεμνημένοις κρίνειν ἐμέ,\nτοῖς γελῶσι δʼ ἡδέως διὰ τὸν γέλων κρίνειν ἐμέ·\nσχεδὸν ἅπαντας οὖν κελεύω δηλαδὴ κρίνειν ἐμέ,\nμηδὲ τὸν κλῆρον γενέσθαι μηδὲν ἡμῖν αἴτιον,\nὅτι προείληχʼ· ἀλλὰ πάντα ταῦτα χρὴ μεμνημένους\nμὴ ʼπιορκεῖν ἀλλὰ κρίνειν τοὺς χοροὺς ὀρθῶς ἀεί,\nμηδὲ ταῖς κακαῖς ἑταίραις τὸν τρόπον προσεικέναι,\nαἳ μόνον μνήμην ἔχουσι τῶν τελευταίων ἀεί.\nὦ ὦ ὥρα δή,\nὦ φίλαι γυναῖκες, εἴπερ μέλλομεν τὸ χρῆμα δρᾶν,\nἐπὶ τὸ δεῖπνον ὑπαποκινεῖν. κρητικῶς οὖν τὼ πόδε\nκαὶ σὺ κίνει.\nτοῦτο δρῶ.\nκαὶ τάσδε νῦν\nλαγαρὰς τοῖν σκελίσκοιν τὸν ῥυθμόν.\nτάχα γὰρ ἔπεισι\nλοπαδοτεμαχοσελαχογαλεο-\nκρανιολειψανοδριμυποτριμματο-\nσιλφιοτυρομελιτοκατακεχυμενο-\nκιχλεπικοσσυφοφαττοπεριστερα-\nλεκτρυονοπτεκεφαλλιοκιγκλοπε-\nλειολαγῳοσιραιοβαφητραγα-\nνοπτερυγών· σὺ δὲ ταῦτʼ ἀκροασάμενος\nταχὺ καὶ ταχέως λαβὲ τρύβλιον·\nεἶτα λαβὼν κόνισαι\nλέκιθον, ἵνʼ ἐπιδειπνῇς·\nἀλλὰ λαιμάττουσί που.\nαἴρεσθʼ ἄνω, ἰαὶ εὐαί.\nδειπνήσομεν, εὐοῖ εὐαί,\nεὐαί, ὡς ἐπὶ νίκῃ·\nεὐαί, εὐαί, εὐαί, εὐαί.\n"};
