var sequence = {"name":"Aristophanes. Wealth","data":"\nὡς ἀργαλέον πρᾶγμʼ ἐστὶν ὦ Ζεῦ καὶ θεοὶ\nδοῦλον γενέσθαι παραφρονοῦντος δεσπότου.\nἢν γὰρ τὰ βέλτισθʼ ὁ θεράπων λέξας τύχῃ,\nδόξῃ δὲ μὴ δρᾶν ταῦτα τῷ κεκτημένῳ,\nμετέχειν ἀνάγκη τὸν θεράποντα τῶν κακῶν.\nτοῦ σώματος γὰρ οὐκ ἐᾷ τὸν κύριον\nκρατεῖν ὁ δαίμων, ἀλλὰ τὸν ἐωνημένον.\nκαὶ ταῦτα μὲν δὴ ταῦτα. τῷ δὲ Λοξίᾳ,\nὃς θεσπιῳδεῖ τρίποδος ἐκ χρυσηλάτου,\nμέμψιν δικαίαν μέμφομαι ταύτην, ὅτι\nἰατρὸς ὢν καὶ μάντις, ὥς φασιν, σοφὸς\nμελαγχολῶντʼ ἀπέπεμψέ μου τὸν δεσπότην,\nὅστις ἀκολουθεῖ κατόπιν ἀνθρώπου τυφλοῦ,\nτοὐναντίον δρῶν ἢ προσῆκʼ αὐτῷ ποιεῖν.\nοἱ γὰρ βλέποντες τοῖς τυφλοῖς ἡγούμεθα,\nοὗτος δʼ ἀκολουθεῖ, κἀμὲ προσβιάζεται,\nκαὶ ταῦτʼ ἀποκρινομένῳ τὸ παράπαν οὐδὲ γρῦ.\nἐγὼ μὲν οὖν οὐκ ἔσθʼ ὅπως σιγήσομαι,\nἢν μὴ φράσῃς ὅ τι τῷδʼ ἀκολουθοῦμέν ποτε\nὦ δέσποτʼ, ἀλλά σοι παρέξω πράγματα.\nοὐ γάρ με τυπτήσεις στέφανον ἔχοντά γε.\nμὰ Δίʼ ἀλλʼ ἀφελὼν τὸν στέφανον, ἢν λυπῇς τί με,\nἵνα μᾶλλον ἀλγῇς.\nλῆρος· οὐ γὰρ παύσομαι\nπρὶν ἂν φράσῃς μοι τίς ποτʼ ἐστὶν οὑτοσί·\nεὔνους γὰρ ὤν σοι πυνθάνομαι πάνυ σφόδρα.\nἀλλʼ οὔ σε κρύψω· τῶν ἐμῶν γὰρ οἰκετῶν\nπιστότατον ἡγοῦμαί σε καὶ κλεπτίστατον.\nἐγὼ θεοσεβὴς καὶ δίκαιος ὢν ἀνὴρ\nκακῶς ἔπραττον καὶ πένης ἦν·\nοἶδά τοι.\nἕτεροι δʼ ἐπλούτουν ἱερόσυλοι ῥήτορες\nκαὶ συκοφάνται καὶ πονηροί·\nπείθομαι.\nἐπερησόμενος οὖν ᾠχόμην ὡς τὸν θεόν,\nτὸν ἐμὸν μὲν αὐτοῦ τοῦ ταλαιπώρου σχεδὸν\nἤδη νομίζων ἐκτετοξεῦσθαι βίον,\nτὸν δʼ υἱόν, ὅσπερ ὢν μόνος μοι τυγχάνει,\nπευσόμενος εἰ χρὴ μεταβαλόντα τοὺς τρόπους\nεἶναι πανοῦργον, ἄδικον, ὑγιὲς μηδὲ ἕν,\nὡς τῷ βίῳ τοῦτʼ αὐτὸ νομίσας συμφέρειν.\nτί δῆτα Φοῖβος ἔλακεν ἐκ τῶν στεμμάτων;\nπεύσει. σαφῶς γὰρ ὁ θεὸς εἶπέ μοι τοδί·\nὅτῳ ξυναντήσαιμι πρῶτον ἐξιών,\nἐκέλευε τούτου μὴ μεθίεσθαί μʼ ἔτι,\nπείθειν δʼ ἐμαυτῷ ξυνακολουθεῖν οἴκαδε.\nκαὶ τῷ ξυναντᾷς δῆτα πρώτῳ;\nτουτῳί.\nεἶτʼ οὐ ξυνίης τὴν ἐπίνοιαν τοῦ θεοῦ\nφράζουσαν ὦ σκαιότατέ σοι σαφέστατα\nἀσκεῖν τὸν υἱὸν τὸν ἐπιχώριον τρόπον;\nτῷ τοῦτο κρίνεις;\nδῆλον ὁτιὴ καὶ τυφλῷ\nγνῶναι δοκεῖ τοῦθʼ, ὡς σφόδρʼ ἐστὶ συμφέρον\nτὸ μηδὲν ἀσκεῖν ὑγιὲς ἐν τῷ νῦν χρόνῳ.\nοὐκ ἔσθʼ ὅπως ὁ χρησμὸς ἐς τοῦτο ῥέπει,\nἀλλʼ εἰς ἕτερόν τι μεῖζον. ἢν δʼ ἡμῖν φράσῃ\nὅστις ποτʼ ἐστὶν οὑτοσὶ καὶ τοῦ χάριν\nκαὶ τοῦ δεόμενος ἦλθε μετὰ νῷν ἐνθαδί,\nπυθοιμεθʼ ἂν τὸν χρησμὸν ἡμῶν ὅ τι νοεῖ.\nἄγε δὴ σὺ πότερον σαυτὸν ὅστις εἶ φράσεις,\nἢ τἀπὶ τούτοις δρῶ; λέγειν χρὴ ταχὺ πάνυ.\nἐγὼ μὲν οἰμώζειν λέγω σοι.\nμαναθάνεις\nὅς φησιν εἶναι;\nσοὶ λέγει τοῦτʼ, οὐκ ἐμοί·\nσκαιῶς γὰρ αὐτοῦ καὶ χαλεπῶς ἐκπυνθάνει.\nἀλλʼ εἴ τι χαίρεις ἀνδρὸς εὐόρκου τρόποις,\nἐμοὶ φράσον.\nκλάειν ἔγωγέ σοι λέγω.\nδέχου τὸν ἄνδρα καὶ τὸν ὄρνιν τοῦ θεοῦ.\nοὔ τοι μὰ τὴν Δήμητρα χαιρήσεις ἔτι.\nεἰ μὴ φράσεις γάρ—\nἀπό σʼ ὀλῶ κακὸν κακῶς.\nὦ τᾶν—\nἀπαλλάχθητον ἀπʼ ἐμοῦ.\nπώμαλα.\nκαὶ μὴν ὃ λέγω βέλτιστόν ἐστʼ ὦ δέσποτα.\nἀπολῶ τὸν ἄνθρωπον κάκιστα τουτονί.\nἀναθεὶς γὰρ ἐπὶ κρημνόν τινʼ αὐτὸν καταλιπων\nἄπειμʼ, ἵνʼ ἐκεῖθεν ἐκτραχηλισθῇ πεσών.\nἀλλʼ αἶρε ταχέως.\nμηδαμῶς.\nοὔκουν ἐρεῖς;\nἀλλʼ ἢν πύθησθέ μʼ ὅστις εἴμʼ, εὖ οἶδʼ ὅτι\nκακόν τί μʼ ἐργάσεσθε κοὐκ ἀφήσετον.\nνὴ τοὺς θεοὺς ἡμεῖς γʼ, ἐὰν βούλῃ γε σύ.\nμέθεσθε νῦν μου πρῶτον.\nἤν, μεθίεμεν.\nἀκούετον δή· δεῖ γὰρ ὡς ἔοικέ με\nλέγειν ἃ κρύπτειν ἦν παρεσκευασμένος.\nἐγὼ γάρ εἰμι Πλοῦτος.\nὦ μιαρώτατε\nἀνδρῶν ἁπάντων, εἶτʼ ἐσίγας Πλοῦτος ὤν;\nσὺ Πλοῦτος, οὕτως ἀθλίως διακείμενος;\nὦ Φοῖβʼ Ἄπολλον καὶ θεοὶ καὶ δαίμονες\nκαὶ Ζεῦ, τί φῄς; ἐκεῖνος ὄντως εἶ σύ;\nναί.\nἐκεῖνος αὐτός;\nαὐτότατος.\nπόθεν οὖν φράσον\nαὐχμῶν βαδίζεις;\nἐκ Πατροκλέους ἔρχομαι,\nὃς οὐκ ἐλούσατʼ ἐξ ὅτουπερ ἐγένετο.\nτουτὶ δὲ τὸ κακὸν πῶς ἔπαθες; κάτειπέ μοι.\nὁ Ζεύς με ταῦτʼ ἔδρασεν ἀνθρώποις φθονῶν.\nἐγὼ γὰρ ὢν μειράκιον ἠπείλησʼ ὅτι\nὡς τοὺς δικαίους καὶ σοφοὺς καὶ κοσμίους\nμόνους βαδιοίμην· ὁ δέ μʼ ἐποίησεν τυφλόν,\nἵνα μὴ διαγιγνώσκοιμι τούτων μηδένα.\nοὕτως ἐκεῖνος τοῖσι χρηστοῖσι φθονεῖ.\nκαὶ μὴν διὰ τοὺς χρηστούς γε τιμᾶται μόνους\nκαὶ τοὺς δικαίους.\nὁμολογῶ σοι.\nφέρε τί οὖν;\nεἰ πάλιν ἀναβλέψειας ὥσπερ καὶ πρὸ τοῦ,\nφεύγοις ἂν ἤδη τοὺς πονηρούς;\nφήμʼ ἐγώ.\nὡς τοὺς δικαίους δʼ ἂν βαδίζοις;\nπάνυ μὲν οὖν·\nπολλοῦ γὰρ αὐτοὺς οὐχ ἑόρακά πω χρόνου.\nκαὶ θαῦμά γʼ οὐδέν· οὐδʼ ἐγὼ γὰρ ὁ βλέπων.\nἄφετόν με νῦν. ἴστον γὰρ ἤδη τἀπʼ ἐμοῦ.\nμὰ Δίʼ ἀλλὰ πολλῷ μᾶλλον ἑξόμεσθά σου.\nοὐκ ἠγόρευον ὅτι παρέξειν πράγματα\nἐμέλλετόν μοι;\nκαὶ σύ γʼ ἀντιβολῶ πιθοῦ,\nκαὶ μή μʼ ἀπολίπῃς· οὐ γὰρ εὑρήσεις ἐμοῦ\nζητῶν ἔτʼ ἄνδρα τοὺς τρόπους βελτίονα.\nμὰ τὸν Δίʼ οὐ γὰρ ἔστιν ἄλλος πλὴν ἐγώ.\nταυτὶ λέγουσι πάντες· ἡνίκʼ ἂν δέ μου\nτύχωσʼ ἀληθῶς καὶ γένωνται πλούσιοι,\nἀτεχνῶς ὑπερβάλλουσι τῇ μοχθηρίᾳ.\nἔχει μὲν οὕτως, εἰσὶ δʼ οὐ πάντες κακοί.\nμὰ Δίʼ ἀλλʼ ἁπαξάπαντες.\nοἰμώξει μακρά.\nσοὶ δʼ ὡς ἂν εἰδῇς ὅσα παρʼ ἡμῖν ἢν μένῃς\nγενήσετʼ ἀγαθά, πρόσεχε τὸν νοῦν ἵνα πύθῃ.\nοἶμαι γὰρ οἶμαι, σὺν θεῷ δʼ εἰρήσεται,\nταύτης ἀπαλλάξειν σε τῆς ὀφθαλμίας\nβλέψαι ποιήσας.\nμηδαμῶς τοῦτʼ ἐργάσῃ.\nοὐ βούλομαι γὰρ πάλιν ἀναβλέψαι.\nτί φῄς;\nἅνθρωπος οὗτός ἐστιν ἄθλιος φύσει.\nὁ Ζεὺς † μὲν οὖν εἰδὼς τὰ τούτων μῶρʼ ἔμʼ εἰ†\nπύθοιτʼ ἂν ἐπιτρίψειε.\nνῦν δʼ οὐ τοῦτο δρᾷ,\nὅστις σε προσπταίοντα περινοστεῖν ἐᾷ;\nοὐκ οἶδʼ· ἐγὼ δʼ ἐκεῖνον ὀρρωδῶ πάνυ.\nἄληθες ὦ δειλότατε πάντων δαιμόνων;\nοἴει γὰρ εἶναι τὴν Διὸς τυραννίδα\nκαὶ τοὺς κεραυνοὺς ἀξίους τριωβόλου,\nἐὰν ἀναβλέψῃς σὺ κἂν σμικρὸν χρόνον;\nἆ μὴ λέγʼ ὦ πόνηρε ταῦτʼ.\nἔχʼ ἥσυχος.\nἐγὼ γὰρ ἀποδείξω σε τοῦ Διὸς πολὺ\nμεῖζον δυνάμενον.\nἐμὲ σύ;\nνὴ τὸν οὐρανόν.\nαὐτίκα γὰρ ἄρχει διὰ τίνʼ ὁ Ζεὺς τῶν θεῶν;\nδιὰ τἀργύριον· πλεῖστον γάρ ἐστʼ αὐτῷ.\nφέρε\nτίς οὖν ὁ παρέχων ἐστὶν αὐτῷ τοῦθʼ;\nὁδί.\nθύουσι δʼ αὐτῷ διὰ τίνʼ; οὐ διὰ τουτονί;\nκαὶ νὴ Δίʼ εὔχονταί γε πλουτεῖν ἄντικρυς.\nοὔκουν ὅδʼ ἐστὶν αἴτιος καὶ ῥᾳδίως\nπαύσειεν, εἰ βούλοιτο, ταῦτʼ ἄν;\nὅτι τί δή;\nὅτι οὐδʼ ἂν εἷς θύσειεν ἀνθρώπων ἔτι,\nοὐ βοῦν ἄν, οὐχὶ ψαιστόν, οὐκ ἄλλʼ οὐδὲ ἕν,\nμὴ βουλομένου σοῦ.\nπῶς;\nὅπως; οὐκ ἔσθʼ ὅπως\nὠνήσεται δήπουθεν, ἢν σὺ μὴ παρὼν\nαὐτὸς διδῷς τἀργύριον· ὥστε τοῦ Διὸς\nτὴν δύνομιν, ἢν λυπῇ τι, καταλύσεις μόνος.\nτί λέγεις; διʼ ἐμὲ θύουσιν αὐτῷ;\nφήμʼ ἐγώ.\nκαὶ νὴ Δίʼ εἴ τί γʼ ἔστι λαμπρὸν καὶ καλὸν\nἢ χαρίεν ἀνθρώποισι, διὰ σὲ γίγνεται.\nἅπαντα τῷ πλουτεῖν γάρ ἐσθʼ ὑπήκοα.\nἔγωγέ τοι διὰ μικρὸν ἀργυρίδιον\nδοῦλος γεγένημαι, διὰ τὸ μὴ πλουτεῖν ἴσως.\nκαὶ τάς γʼ ἑταίρας φασὶ τὰς Κορινθίας,\nὅταν μὲν αὐτάς τις πένης πειρῶν τύχῃ,\nοὐδὲ προσέχειν τὸν νοῦν, ἐὰν δὲ πλούσιος,\nτὸν πρωκτὸν αὐτὰς εὐθὺς ὡς τοῦτον τρέπειν.\nκαὶ τούς γε παῖδάς φασι ταὐτὸ τοῦτο δρᾶν\nοὐ τῶν ἐραστῶν ἀλλὰ τἀργυρίου χάριν.\nοὐ τούς γε χρηστούς, ἀλλὰ τοὺς πόρνους· ἐπεὶ\nαἰτοῦσιν οὐκ ἀργύριον οἱ χρηστοί.\nτί δαί;\nὁ μὲν ἵππον ἀγαθόν, ὁ δὲ κύνας θηρευτικάς.\nαἰσχυνόμενοι γὰρ ἀργύριον αἰτεῖν ἴσως\nὀνόματι περιπέττουσι τὴν μοχθηρίαν.\nτέχναι δὲ πᾶσαι διὰ σὲ καὶ σοφίσματα\nἐν τοῖσιν ἀνθρώποισίν ἐσθʼ ηὑρημένα.\nὁ μὲν γὰρ ἡμῶν σκυτοτομεῖ καθήμενος·\nἕτερος δὲ χαλκεύει τις, ὁ δὲ τεκταίνεται·\nὁ δὲ χρυσοχοεῖ γε χρυσίον παρὰ σοῦ λαβών·\nὁ δὲ λωποδυτεῖ γε νὴ Δίʼ, ὁ δὲ τοιχωρυχεῖ·\nὁ δὲ γναφεύει γʼ·\nὁ δέ γε πλύνει κῴδια·\nὁ δὲ βυρσοδεψεῖ γʼ·\nὁ δέ γε πωλεῖ κρόμμυα·\nὁ δʼ ἁλούς γε μοιχὸς διὰ σέ που παρατίλλεται.\nοἴμοι τάλας ταυτί μʼ ἐλάνθανεν πάλαι.\nμέγας δὲ βασιλεὺς οὐχὶ διὰ τοῦτον κομᾷ;\nἐκκλησία δʼ οὐχὶ διὰ τοῦτον γίγνεται;\nτί δέ; τὰς τριήρεις οὐ σὺ πληροῖς; εἰπέ μοι.\nτὸ δʼ ἐν Κορίνθῳ ξενικὸν οὐχ οὗτος τρέφει;\nὁ Πάμφιλος δʼ οὐχι διὰ τοῦτον κλαύσεται;\nὁ βελονοπώλης δʼ οὐχὶ μετὰ τοῦ Παμφίλου;\nἈγύρριος δʼ οὐχὶ διὰ τοῦτον πέρδεται;\nΦιλέψιος δʼ οὐχ ἕνεκα σοῦ μύθους λέγει;\nἡ ξυμμαχία δʼ οὐ διὰ σὲ τοῖς Αἰγυπτίοις;\nἐρᾷ δὲ Λαῒς οὐ διὰ σὲ Φιλωνίδου;\nὁ Τιμοθέου δὲ πύργος—\nἐμπέσοι γέ σοι.\nτὰ δὲ πράγματʼ οὐχὶ διὰ σὲ πάντα πράττεται;\nμονώτατος γὰρ εἶ σὺ πάντων αἴτιος\nκαὶ τῶν κακῶν καὶ τῶν ἀγαθῶν, εὖ ἴσθʼ ὅτι.\nκρατοῦσι γοῦν κἀν τοῖς πολέμοις ἑκάστοτε,\nἐφʼ οἷς οὗτος ἐπικαθέζηται μόνον.\nἐγὼ τοσαῦτα δυνατός εἰμʼ εἷς ὢν ποιεῖν;\nκαὶ ναὶ μὰ Δία τούτων γε πολλῷ πλείονα·\nὥστʼ οὐδὲ μεστὸς σοῦ γέγονʼ οὐδεὶς πώποτε.\nτῶν μὲν γὰρ ἄλλων ἐστὶ πάντων πλησμονή,\nἔρωτος\nἄρτων\nμουσικῆς\nτραγημάτων\nτιμῆς\nπλακούντων\nἀνδραγαθίας\nἰσχάδων\nφιλοτιμίας\nμάζης\nστρατηγίας\nφακῆς·\nσοῦ δʼ ἐγένετʼ οὐδεὶς μεστὸς οὐδεπώποτε.\nἀλλʼ ἢν τάλαντά τις λάβῃ τριακαίδεκα,\nπολὺ μᾶλλον ἐπιθυμεῖ λαβεῖν ἑκκαίδεκα·\nκἂν ταῦτʼ ἀνύσηται, τετταράκοντα βούλεται,\nἤ φησιν εἶν ἀβίωτον αὑτῷ τὸν βίον.\nεὖ τοι λέγειν ἔμοιγε φαίνεσθον πάνυ·\nπλὴν ἓν μόνον δέδοικα.\nφράζε τοῦ πέρι;\nὅπως ἐγὼ τὴν δύναμιν ἣν ὑμεῖς φατε\nἔχειν με, ταύτης δεσπότης γενήσομαι.\nνὴ τὸν Δίʼ ἀλλὰ καὶ λέγουσι πάντες ὡς\nδειλότατόν ἐσθʼ ὁ Πλοῦτος.\nἥκιστʼ, ἀλλά με\nτοιχωρύχος τις διέβαλʼ. ἐσδὺς γάρ ποτε\nοὐκ εἶχεν ἐς τὴν οἰκίαν οὐδὲν λαβεῖν,\nεὑρὼν ἁπαξάπαντα κατακεκλῃμένα·\nεἶτʼ ὠνόμασέ μου τὴν πρόνοιαν δειλίαν.\nμή νυν μελέτω σοι μηδέν· ὡς ἐὰν γένῃ\nἀνὴρ πρόθυμος αὐτὸς ἐς τὰ πράγματα,\nβλέποντʼ ἀποδείξω σʼ ὀξύτερον τοῦ Λυγκέως.\nπῶς οὖν δυνήσει τοῦτο δρᾶσαι θνητὸς ὤν;\nἔχω τινʼ ἀγαθὴν ἐλπίδʼ ἐξ ὧν εἶπέ μοι\nὁ Φοῖβος αὐτὸς Πυθικὴν σείσας δάφνην.\nκἀκεῖνος οὖν σύνοιδε ταῦτα;\nφήμʼ ἐγώ.\nὁρᾶτε.\nμὴ φρόντιζε μηδὲν ὦγαθέ.\nἐγὼ γάρ, εὖ τοῦτʼ ἴσθι, κεἰ δεῖ μʼ ἀποθανεῖν,\nαὐτὸς διαπράξω ταῦτα.\nκἂν βούλῃ γʼ, ἐγώ.\nπολλοὶ δʼ ἔσονται χἄτεροι νῷν ξύμμαχοι,\nὅσοις δικαίοις οὖσιν οὐκ ἦν ἄλφιτα.\nπαπαῖ πονηρούς γʼ εἶπας ἡμῖν συμμάχους.\nοὐκ ἤν γε πλουτήσωσιν ἐξ ἀρχῆς πάλιν.\nἀλλʼ ἴθι σὺ μὲν ταχέως δραμών—\nτί δρῶ; λέγε.\nτοὺς ξυγγεώργους κάλεσον, εὑρήσεις δʼ ἴσως\nἐν τοῖς ἀγροῖς αὐτοὺς ταλαιπωρουμένους,\nὅπως ἂν ἴσον ἕκαστος ἐνταυθοῖ παρὼν\nἡμῖν μετάσχῃ τοῦδε τοῦ Πλούτου μέρος.\nκαὶ δὴ βαδίζω· τουτοδὶ τὸ κρεᾴδιον\nτῶν ἔνδοθέν τις εἰσενεγκάτω λαβών.\nἐμοὶ μελήσει τοῦτό γʼ· ἀλλʼ ἀνύσας τρέχε.\nσὺ δʼ ὦ κράτιστε Πλοῦτε πάντων δαιμόνων\nεἴσω μετʼ ἐμοῦ δεῦρʼ εἴσιθʼ· ἡ γὰρ οἰκία\nαὕτη ʼστὶν ἣν δεῖ χρημάτων σε τήμερον\nμεστὴν ποιῆσαι καὶ δικαίως κἀδίκως.\nἀλλʼ ἄχθομαι μὲν εἰσιὼν νὴ τοὺς θεοὺς\nεἰς οἰκίαν ἑκάστοτʼ ἀλλοτρίαν πάνυ·\nἀγαθὸν γὰρ ἀπέλαυσʼ οὐδὲν αὐτοῦ πώποτε.\nἢν μὲν γὰρ ὡς φειδωλὸν εἰσελθὼν τύχω,\nεὐθὺς κατώρυξέν με κατὰ τῆς γῆς κάτω·\nκἄν τις προσέλθῃ χρηστὸς ἄνθρωπος φίλος\nαἰτῶν λαβεῖν τι σμικρὸν ἀργυρίδιον,\nἔξαρνός ἐστι μηδʼ ἰδεῖν με πώποτε.\nἢν δʼ ὡς παραπλῆγʼ ἄνθρωπον εἰσελθὼν τύχω,\nπόρναισι καὶ κύβοισι παραβεβλημένος\nγυμνὸς θύραζʼ ἐξέπεσον ἐν ἀκαρεῖ χρόνου.\nμετρίου γὰρ ἀνδρὸς οὐκ ἐπέτυχες πώποτε.\nἐγὼ δὲ τούτου τοῦ τρόπου πώς εἰμʼ ἀεί,\nχαίρω τε γὰρ φειδόμενος ὡς οὐδεὶς ἀνὴρ\nπάλιν τʼ ἀναλῶν, ἡνίκʼ ἂν τούτου δέῃ.\nἀλλʼ εἰσίωμεν, ὡς ἰδεῖν σε βούλομαι\nκαὶ τὴν γυναῖκα καὶ τὸν υἱὸν τὸν μόνον,\nὃν ἑγὼ φιλῶ μάλιστα μετὰ σέ.\nπείθομαι.\nτί γὰρ ἄν τις οὐχὶ πρὸς σὲ τἀληθῆ λέγοι;\nὦ πολλὰ δὴ τῷ δεσπότῃ ταὐτὸν θύμον φαγόντες,\nἄνδρες φίλοι καὶ δημόται καὶ τοῦ πονεῖν ἐρασταί,\nἴτʼ ἐγκονεῖτε σπεύδεθʼ, ὡς ὁ καιρὸς οὐχὶ μέλλειν,\nἀλλʼ ἔστʼ ἐπʼ αὐτῆς τῆς ἀκμῆς, ᾗ δεῖ παρόντʼ ἀμύνειν.\nοὔκουν ὁρᾷς ὁρμωμένους ἡμᾶς πάλαι προθύμως,\nὡς εἰκός ἐστιν ἀσθενεῖς γέροντας ἄνδρας ἤδη;\nσὺ δʼ ἀξιοῖς ἴσως με θεῖν, πρὶν ταῦτα καὶ φράσαι μοι\nὅτου χάριν μʼ ὁ δεσπότης ὁ σὸς κέκληκε δῦρο.\nοὔκουν πάλαι δήπου λέγω; σὺ δʼ αὐτὸς οὐκ ἀκούεις.\nὁ δεσπότης γάρ φησιν ὑμᾶς ἡδέως ἅπαντας\nψυχροῦ βίου καὶ δυσκόλου ζήσειν ἀπαλλαγέντας.\nἔστιν δὲ δὴ τί καὶ πόθεν τὸ πρᾶγμα τοῦθʼ ὅ φησιν;\nἔχων ἀφῖκται δεῦρο πρεσβύτην τινʼ ὦ πόνηροι\nῥυπῶντα κυφὸν ἄθλιον ῥυσὸν μαδῶντα νωδόν·\nοἶμαι δὲ νὴ τὸν οὐρανὸν καὶ ψωλὸν αὐτὸν εἶναι.\nὦ χρυσὸν ἀγγείλας ἐπῶν πῶς φῄς; πάλιν φράσον μοι.\nδηλοῖς γὰρ αὐτὸν σωρὸν ἥκειν χρημάτων ἔχοντα.\nπρεσβυτικῶν μὲν οὖν κακῶν ἔγωγʼ ἔχοντα σωρόν.\nμῶν ἀξιοῖς φενακίσας ἔπειτʼ ἀπαλλαγῆναι\nἀζήμιος, καὶ ταῦτʼ ἐμοῦ βακτηρίαν ἔχοντος;\nπάντως γὰρ ἄνθρωπον φύσει τοιοῦτον ἐς τὰ πάντα\nἡγεῖσθέ μʼ εἶναι κοὐδὲν ἂν νομίζεθʼ ὑγιὲς εἰπεῖν;\nὡς σεμνὸς οὑπίτριπτος· αἱ κνῆμαι δέ σου βοῶσιν\nἰοὺ ἰού, τὰς χοίνικας καὶ τὰς πέδας ποθοῦσαι.\nἐν τῇ σορῷ νυνὶ λαχὸν τὸ γράμμα σου δικάζειν,\nσὺ δʼ οὐ βαδίζεις, ὁ δὲ Χάρων τὸ ξύμβολον δίδωσιν.\nδιαρραγείης, ὡς μόθων εἶ καὶ φύσει κόβαλος,\nὅστις φενακίζεις, φράσαι δʼ οὔπω τέτληκας ἡμῖν,\nοἳ πολλὰ μοχθήσαντες οὐκ οὔσης σχολῆς προθύμως\nδεῦρʼ ἤλθομεν, πολλῶν θύμων ῥίζας διεκπερῶντες.\nἀλλʼ οὐκέτʼ ἂν κρύψαιμι. τὸν Πλοῦτον γὰρ ὦνδρες ἥκει\nἄγων ὁ δεσπότης, ὃς ὑμᾶς πλουσίους ποιήσει.\nὄντως γὰρ ἔστι πλουσίοις ἡμῖν ἅπασιν εἶναι;\nνὴ τοὺς θεοὺς Μίδαις μὲν οὖν, ἢν ὦτʼ ὄνου λάβητε.\nὡς ἥδομαι καὶ τέρπομαι καὶ βούλομαι χορεῦσαι\nὑφʼ ἡδονῆς, εἴπερ λέγεις ὄντως σὺ ταῦτʼ ἀληθῆ.\nκαὶ μὴν ἐγὼ βουλήσομαι θρεττανελὸ τὸν Κύκλωπα\nμιμούμενος καὶ τοῖν ποδοῖν ὡδὶ παρενσαλεύων\nὑμᾶς ἄγειν. ἀλλʼ εἶα τέκεα θαμίνʼ ἐπαναβοῶντες\nβληχώμενοί τε προβατίων\nαἰγῶν τε κιναβρώντων μέλη\nἕπεσθʼ ἀπεψωλημένοι· τράγοι δʼ ἀκρατιεῖσθε.\nἡμεῖς δέ γʼ αὖ ζητήσομεν θρεττανελὸ τὸν Κύκλωπα\nβληχώμενοι, σὲ τουτονὶ πεινῶντα καταλαβόντες,\nπήραν ἔχοντα λάχανά τʼ ἄγρια δροσερά, κραιπαλῶντα\nἡγούμενον τοῖς προβατίοις,\nεἰκῇ δὲ καταδαρθόντα που\nμέγαν λαβόντες ἡμμένον σφηκίσκον ἐκτυφλῶσαι.\nἐγὼ δὲ τὴν Κίρκην γε τὴν τὰ φάρμακʼ ἀνακυκῶσαν,\nἣ τοὺς ἑταίρους τοῦ Φιλωνίδου ποτʼ ἐν Κορίνθῳ\nἔπεισεν ὡς ὄντας κάπρους\nμεμαγμένον σκῶρ ἐσθίειν, αὐτὴ δʼ ἔματτεν αὐτοῖς,\nμιμήσομαι πάντας τρόπους·\nὑμεῖς δὲ γρυλίζοντες ὑπὸ φιληδίας\nἕπεσθε μητρὶ χοῖροι.\nοὐκοῦν σε τὴν Κίρκην γε τὴν τὰ φάρμακʼ ἀνακυκῶσαν\nκαὶ μαγγανεύουσαν μολύνουσάν τε τοὺς ἑταίρους\nλαβόντες ὑπὸ φιληδίας\nτὸν Λαρτίου μιμούμενοι τῶν ὄρχεων κρεμῶμεν,\nμινθώσομέν θʼ ὥσπερ τράγου\nτὴν ῥῖνα· σὺ δʼ Ἀρίστυλλος ὑποχάσκων ἐρεῖς,\nἕπεσθε μητρὶ χοῖροι.\nἀλλʼ εἶα νῦν τῶν σκωμμάτων ἀπαλλαγέντες ἤδη\nὑμεῖς ἐπʼ ἄλλʼ εἶδος τρέπεσθʼ,\nἐγὼ δʼ ἰὼν ἤδη λάθρᾳ\nβουλήσομαι τοῦ δεσπότου\nλαβών τινʼ ἄρτον καὶ κρέας\nμασώμενος τὸ λοιπὸν οὕτω τῷ κόπῳ ξυνεῖναι.\nχαίρειν μὲν ὑμᾶς ἐστιν ὦνδρες δημόται\nἀρχαῖον ἤδη προσαγορεύειν καὶ σαπρόν·\nἀσπάζομαι δʼ ὁτιὴ προθύμως ἥκετε\nκαὶ συντεταμένως κοὐ κατεβλακευμένως.\nὅπως δέ μοι καὶ τἄλλα συμπαραστάται\nἔσεσθε καὶ σωτῆρες ὄντως τοῦ θεοῦ.\nθάρρει· βλέπειν γὰρ ἄντικρυς δόξεις μʼ Ἄρη.\nδεινὸν γὰρ εἰ τριωβόλου μὲν οὕνεκα\nὠστιζόμεσθʼ ἑκάστοτʼ ἐν τἠκκλησίᾳ,\nαὐτὸν δὲ τὸν Πλοῦτον παρείην τῳ λαβεῖν.\nκαὶ μὴν ὁρῶ καὶ Βλεψίδημον τουτονὶ\nπροσιόντα· δῆλος δʼ ἐστὶν ὅτι τοῦ πράγματος\nἀκήκοέν τι τῇ βαδίσει καὶ τῷ τάχει.\nτί ἂν οὖν τὸ πρᾶγμʼ εἴη; πόθεν καὶ τίνι τρόπῳ\nΧρεμύλος πεπλούτηκʼ ἐξαπίνης; οὐ πείθομαι.\nκαίτοι λόγος γʼ ἦν νὴ τὸν Ἡρακλέα πολὺς\nἐπὶ τοῖσι κουρείοισι τῶν καθημένων,\nὡς ἐξαπίνης ἀνὴρ γεγένηται πλούσιος.\nἔστιν δέ μοι τοῦτʼ αὐτὸ θαυμάσιον, ὅπως\nχρηστόν τι πράττων τοὺς φίλους μεταπέμπεται.\nοὔκουν ἐπιχώριόν γε πρᾶγμʼ ἐργάζεται.\nἀλλʼ οὐδὲν ἀποκρύψας ἐρῶ· νὴ τοὺς θεοὺς\nὦ Βλεψίδημʼ ἄμεινον ἢ χθὲς πράττομεν,\nὥστε μετέχειν ἔξεστιν· εἶ γὰρ τῶν φίλων.\nγέγονας δʼ ἀληθῶς, ὡς λέγουσι, πλούσιος;\nἔσομαι μὲν οὖν αὐτίκα μάλʼ, ἢν θεὸς θέλῃ.\nἔνι γάρ τις ἔνι κίνδυνος ἐν τῷ πράγματι.\nποῖός τις;\nοἷος;\nλέγʼ ἀνύσας ὅ τι φῄς ποτε.\nἢν μὲν κατορθώσωμεν, εὖ πράττειν ἀεί·\nἢν δὲ σφαλῶμεν, ἐπιτετρῖφθαι τὸ παράπαν.\nτουτὶ πονηρὸν φαίνεται τὸ φορτίον\nκαί μʼ οὐκ ἀρέσκει. τό τε γὰρ ἐξαίφνης ἄγαν\nοὕτως ὑπερπλουτεῖν τό τʼ αὖ δεδοικέναι\nπρὸς ἀνδρὸς οὐδὲν ὑγιές ἐστʼ εἰργασμένου.\nπῶς οὐδὲν ὑγιές;\nεἴ τι κεκλοφὼς νὴ Δία\nἐκεῖθεν ἥκεις ἀργύριον ἢ χρυσίον\nπαρὰ τοῦ θεοῦ, κἄπειτʼ ἴσως σοι μεταμέλει.\nἌπολλον ἀποτρόπαιε μὰ Δίʼ ἐγὼ μὲν οὔ.\nπαῦσαι φλυαρῶν ὦγάθʼ· οῖδα γὰρ σαφῶς.\nσὺ μηδὲν εἰς ἔμʼ ὑπονόει τοιουτονί.\nφεῦ,\nὡς οὐδὲν ἀτεχνῶς ὑγιές ἐστιν οὐδενός,\nἀλλʼ εἰσὶ τοῦ κέρδους ἅπαντες ἥττονες.\nοὔ τοι μὰ τὴν Δήμητρʼ ὑγιαίνειν μοι δοκεῖς.\nὡς πολὺ μεθέστηχʼ ὧν πρότερον εἶχεν τρόπων.\nμελαγχολᾷς ὦνθρωπε νὴ τὸν οὐρανόν.\nἀλλʼ οὐδὲ τὸ βλέμμʼ αὐτὸ κατὰ χώραν ἔχει,\nἀλλʼ ἐστὶν ἐπίδηλόν τι πεπανουργηκότι.\nσὺ μὲν οἶδʼ ὃ κρώζεις· ὡς ἐμοῦ τι κεκλοφότος\nζητεῖς μεταλαβεῖν.\nμεταλαβεῖν ζητῶ; τίνος;\nτὸ δʼ ἐστὶν οὐ τοιοῦτον ἀλλʼ ἑτέρως ἔχον.\nμῶν οὐ κέκλοφας ἀλλʼ ἥρπακας;\nκακοδαιμονᾷς.\nἀλλʼ οὐδὲ μὴν ἀπεστέρηκάς γʼ οὐδένα;\nουʼ δῆτʼ ἔγωγʼ.\nὦ Ἡράκλεις, φέρε ποῖ τις ἂν\nτράποιτο; τἀληθὲς γὰρ οὐκ ἐθέλει φράσαι.\nκατηγορεῖς γὰρ πρὶν μαθεῖν τὸ πρᾶγμά μου.\nὦ τᾶν ἐγώ τοι τοῦτʼ ἀπὸ σμικροῦ πάνυ\nἐθέλω διαπρᾶξαι πρὶν πυθέσθαι τὴν πόλιν,\nτὸ στόμʼ ἐπιβύσας κέρμασιν τῶν ῥητόρων.\nκαὶ μὴν φίλως γʼ ἄν μοι δοκεῖς νὴ τοὺς θεοὺς\nτρεῖς μνᾶς ἀναλώσας λογίσασθαι δώδεκα.\nὁρῶ τινʼ ἐπὶ τοῦ βήματος καθεδούμενον\nἱκετηρίαν ἔχοντα μετὰ τῶν παιδίων\nκαὶ τῆς γυναικός, κουʼ διοίσοντʼ ἄντικρυς\nτῶν Ἡρακλειδῶν οὐδʼ ὁτιοῦν τῶν Παμφίλου.\nοὒκ ὦ κακόδαιμον, ἀλλὰ τοὺς χρηστοὺς μόνους\nἔγωγε καὶ τοὺς δεξιοὺς καὶ σώφρονας\nἀπαρτὶ πλουτῆσαι ποιήσω.\nτί σὺ λέγεις;\nοὕτω πάνυ πολλὰ κέκλοφας;\nοἴμοι τῶν κακῶν,\nἀπολεῖς.\nσὺ μὲν οὖν σεαυτόν, ὥς γʼ ἐμοὶ δοκεῖς.\nουʼ δῆτʼ, ἐπεὶ τὸν Πλοῦτον ὦ μόχθηρε σὺ\nἔχω.\nσὺ Πλοῦτον; ποῖον;\nαὐτὸν τὸν θεόν.\nκαὶ ποῦ ʼστιν;\nἔνδον.\nποῦ;\nπαρʼ ἐμοί.\nπαρὰ σοί;\nπάνυ.\nοὐκ ἐς κόρακας; Πλοῦτος παρὰ σοί;\nνὴ τοὺς θεούς.\nλὲγεις ἀληθῆ;\nφημί.\nπρὸς τῆς Ἑστίας;\nνὴ τὸν Ποσειδῶ.\nτὸν θαλάττιον λέγεις;\nεἰ δʼ ἔστιν ἕτερός τις Ποσειδῶν, τὸν ἕτερον.\nεἶτʼ οὐ διαπέμπεις καὶ πρὸς ἡμᾶς τοὺς φίλους;\nοὐκ ἔστι πω τὰ πράγματʼ ἐν τούτῳ.\nτί φῄς;\nοὐ τῷ μεταδοῦναι;\nμὰ Δία. δεῖ γὰρ πρῶτα\nτί;\nβλέψαι ποιῆσαι νώ—\nτίνα βλέψαι; φράσον.\nτὸν Πλοῦτον ὥσπερ πρότερον ἑνί γέ τῳ τρόπῳ.\nτυφλὸς γὰρ ὄντως ἐστί;\nνὴ τὸν οὐρανόν.\nοὐκ ἐτὸς ἄρʼ ὡς ἔμʼ ἦλθεν οὐδεπώποτε.\nἀλλʼ ἢν θεοὶ θέλωσι, νῦν ἀφίξεται.\nοὔκουν ἰατρὸν εἰσάγειν ἐχρῆν τινά;\nτίς δῆτʼ ἰατρός ἐστι νῦν ἐν τῇ πόλει;\nοὔτε γὰρ ὁ μισθὸς οὐδὲν ἔστʼ οὔθʼ ἡ τέχνη.\nσκοπῶμεν.\nἀλλʼ οὐκ ἔστιν.\nοὐδ ἐμοὶ δοκεῖ.\nμὰ Δίʼ ἀλλʼ ὅπερ πάλαι παρεσκευαζόμην\nἐγώ, κατακλίνειν αὐτὸν εἰς Ἀσκληπιοῦ\nκράτιστόν ἐστι.\nπολὺ μὲν οὖν νὴ τοὺς θεούς.\nμή νυν διάτριβʼ ἀλλʼ ἄνυε πράττων ἕν γέ τι.\nκαὶ δὴ βαδίζω.\nσπεῦδέ νυν.\nτοῦτʼ αὐτὸ δρῶ.\nὦ θερμὸν ἔργον κἀνόσιον καὶ παράνομον\nτολμῶντε δρᾶν ἀνθρωπαρίω κακοδαίμονε—\nποῖ ποῖ; τί φεύγετον; οὐ μενεῖτον;\nἩράκλεις.\nἐγὼ γὰρ ὑμᾶς ἐξολῶ κακοὺς κακῶς·\nτόλμημα γὰρ τολμᾶτον οὐκ ἀνασχετόν,\nἀλλʼ οἷον οὐδεὶς ἄλλος οὐδεπώποτε\nοὔτε θεὸς οὔτʼ ἄνθρωπος· ὥστʼ ἀπολώλατον.\nσὺ δʼ εἶ τίς; ὠχρὰ μὲν γὰρ εἶναί μοι δοκεῖς.\nἴσως Ἐρινύς ἐστιν ἐκ τραγῳδίας·\nβλέπει γέ τοι μανικόν τι καὶ τραγῳδικόν.\nἀλλʼ οὐκ ἔχει γὰρ δᾷδας.\nοὐκοῦν κλαύσεται.\nὄιεσθε δʼ εἶναι τίνα με;\nπανδοκεύτριαν\nἢ λεκιθόπωλιν. οὐ γὰρ ἂν τοσουτονὶ\nἀνέκραγες ἡμῖν οὐδὲν ἠδικημένη.\nἄληθες; οὐ γὰρ δεινότατα δεδράκατον\nζητοῦντες ἐκ πάσης με χώρας ἐκβαλεῖν;\nοὔκουν ὑπόλοιπον τὸ βάραθρόν σοι γίγνεται;\nἀλλʼ ἥτις εἶ λέγειν σʼ ἐχρῆν αὐτίκα μάλα.\nἣ σφὼ ποιήσω τήμερον δοῦναι δίκην\nἀνθʼ ὧν ἐμὲ ζητεῖτον ἐνθένδʼ ἀφανίσαι.\nἆρʼ ἐστὶν ἡ καπηλὶς ἡκ τῶν γειτόνων,\nἣ ταῖς κοτύλαις ἀεί με διαλυμαίνεται;\nΠενία μὲν οὖν, ἣ σφῷν ξυνοικῶ πόλλʼ ἔτη.\nἄναξ Ἄπολλον καὶ θεοί, ποῖ τις φύγῃ;\nοὗτος τί δρᾷς; ὦ δειλότατον σὺ θηρίον·\nοὐ παραμενεῖς;\nἥκιστα πάντων.\nοὐ μενεῖς;\nἀλλʼ ἄνδρε δύο γυναῖκα φεύγομεν μίαν;\nΠενία γάρ ἐστιν ὦ πόνηρʼ, ἧς οὐδαμοῦ\nοὐδὲν πέφυκε ζῷον ἐξωλέστερον.\nστῆθʼ, ἀντιβολῶ σε, στῆθι.\nμὰ Δίʼ ἐγὼ μὲν οὔ.\nκαὶ μὴν λέγω, δεινότατον ἔργον παρὰ πολὺ\nἔργων ἁπάντων ἐργασόμεθʼ, εἰ τὸν θεὸν\nἔρημον ἀπολιπόντε ποι φευξούμεθα\nτηνδὶ δεδιότε, μηδὲ διαμαχούμεθα.\nποίοις ὅπλοισιν ἢ δυνάμει πεποιθότες;\nποῖον γὰρ οὐ θώρακα, ποίαν δʼ ἀσπίδα\nοὐκ ἐνέχυρον τίθησιν ἡ μιαρωτάτη;\nθάρρει· μόνος γὰρ ὁ θεὸς οὗτος οἶδʼ ὅτι\nτροπαῖον ἂν στήσαιτο τῶν ταύτης τρόπων.\nγρύζειν δὲ καὶ τολμᾶτον ὦ καθάρματε,\nἐπʼ αὐτοφώρῳ δεινὰ δρῶντʼ εἰλημμένω;\nσὺ δʼ ὦ κάκιστʼ ἀπολουμένη τί λοιδορεῖ\nἡμῖν προσελθοῦσʼ οὐδʼ ὁτιοῦν ἀδικουμένη;\nοὐδὲν γὰρ ὦ πρὸς τῶν θεῶν νομίζετε\nἀδικεῖν με τὸν Πλοῦτον ποιεῖν πειρωμένω\nβλέψαι πάλιν;\nτί οὖν ἀδικοῦμεν τοῦτό σε,\nεἰ πᾶσιν ἀνθρώποισιν ἐκπορίζομεν\nἀγαθόν;\nτί δʼ ἂν ὑμεῖς ἀγαθὸν ἐξεύροιθʼ;\nὅ τι;\nσὲ πρῶτον ἐκβαλόντες ἐκ τῆς Ἑλλάδος.\nἔμʼ ἐκβαλόντες; καὶ τί ἂν νομίζετον\nκακὸν ἐργάσασθαι μεῖζον ἀνθρώπους;\nὅ τι;\nεἰ τοῦτο δρᾶν μέλλοντες ἐπιλαθοίμεθα.\nκαὶ μὴν περὶ τούτου σφῷν ἐθέλω δοῦναι λόγον\nτὸ πρῶτον αὐτοῦ· κἂν μὲν ἀποφήνω μόνην\nἀγαθῶν ἁπάντων οὖσαν αἰτίαν ἐμὲ\nὑμῖν διʼ ἐμέ τε ζῶντας ὑμᾶς· εἰ δὲ μή,\nποιεῖτον ἤδη τοῦθʼ ὅ τι ἂν ὑμῖν δοκῇ.\nταυτὶ σὺ τολμᾷς ὦ μιαρωτάτη λέγειν;\nκαὶ σύ γε διδάσκου· πάνυ γὰρ οἶμαι ῥᾳδίως\nἅπανθʼ ἁμαρτάνοντά σʼ ἀποδείξειν ἐγώ,\nεἰ τοὺς δικαίους φῂς ποιήσειν πλουσίους.\nὦ τύμπανα καὶ κύφωνες οὐκ ἀρήξετε;\nοὐ δεῖ σχετλιάζειν καὶ βοᾶν πρὶν ἂν μάθῃς.\nκαὶ τίς δύναιτʼ ἂν μὴ βοᾶν ἰοὺ ἰοὺ\nτοιαῦτʼ ἀκούων;\nὅστις ἐστὶν εὖ φρονῶν.\nτί δῆτά σοι τίμημʼ ἐπιγράψω τῇ δίκῃ,\nἐὰν ἁλῷς;\nὅ τι σοι δοκεῖ.\nκαλῶς λέγεις.\nτὸ γὰρ αὔτʼ, ἐὰν ἡττᾶσθε, καὶ σφὼ δεῖ παθεῖν.\nἱκανοὺς νομίζεις δῆτα θανάτους εἴκοσιν;\nταύτῃ γε· νῷν δὲ δὔ ἀποχρήσουσιν μόνω.\nοὐκ ἂν φθάνοιτον τοῦτο πράττοντʼ, ἢ τί γʼ ἂν\nἔχοι τις ἂν δίκαιον ἀντειπεῖν ἔτι;\nἀλλʼ ἤδη χρῆν τι λέγειν ὑμᾶς σοφὸν ᾧ νικήσετε τηνδὶ\nἐν τοῖσι λόγοις ἀντιλέγοντες, μαλακὸν δʼ ἐνδώσετε μηδέν.\nφανερὸν μὲν ἔγωγʼ οἶμαι γνῶναι τοῦτʼ εἶναι πᾶσιν ὁμοίως,\nὅτι τοὺς χρηστοὺς τῶν ἀνθρώπων εὖ πράττειν ἐστὶ δίκαιον,\nτοὺς δὲ πονηροὺς καὶ τοὺς ἀθέους τούτων τἀναντία δήπου.\nτοῦτʼ οὖν ἡμεῖς ἐπιθυμοῦντες μόλις ηὕρομεν, ὥστε γενέσθαι\nβούλευμα καλὸν καὶ γενναῖον καὶ χρήσιμον εἰς ἅπαν ἔργον.\nἢν γὰρ ὁ Πλοῦτος νυνὶ βλέψῃ καὶ μὴ τυφλὸς ὢν περινοστῇ,\nὡς τοὺς ἀγαθοὺς τῶν ἀνθρώπων βαδιεῖται κοὐκ ἀπολείψει,\nτοὺς δὲ πονηροὺς καὶ τοὺς ἀθέους φευξεῖται· κᾆτα ποιήσει\nπάντας χρηστοὺς καὶ πλουτοῦντας δήπου τά τε θεῖα σέβοντας.\nκαίτοι τούτου τοῖς ἀνθρώποις τίς ἂν ἐξεύροι ποτʼ ἄμεινον;\nοὐδείς· τούτου μάρτυς ἐγώ σοι· μηδὲν ταύτην γʼ ἀνερώτα.\nὡς μὲν γὰρ νῦν ἡμῖν ὁ βίος τοῖς ἀνθρώποις διάκειται,\nτίς ἂν οὐχ ἡγοῖτʼ εἶναι μανίαν κακοδαιμονίαν τʼ ἔτι μᾶλλον;\nπολλοὶ μὲν γὰρ τῶν ἀνθρώπων ὄντες πλουτοῦσι πονηροί,\nἀδίκως αὐτὰ ξυλλεξάμενοι· πολλοὶ δʼ ὄντες πάνυ χρηστοὶ\nπράττουσι κακῶς καὶ πεινῶσιν μετὰ σοῦ τε τὰ πλεῖστα σύνεισιν.\nοὔκουν εἶναί φημʼ, εἰ παύσει ταύτην βλέψας ποθʼ ὁ Πλοῦτος,\nὁδὸν ἥντινʼ ἰὼν τοῖς ἀνθρώποις ἀγάθʼ ἄν μείζω πορίσειεν.\nἀλλʼ ὦ πάντων ῥᾷστʼ ἀνθρώπων ἀναπεισθέντʼ οὐχ ὑγιαίνειν\nδύο πρεσβύτα, ξυνθιασώτα τοῦ ληρεῖν καὶ παραπαίειν,\nεἰ τοῦτο γένοιθʼ ὃ ποθεῖθʼ ὑμεῖς, οὔ φημʼ ἂν λυσιτελεῖν σφῷν.\nεἰ γὰρ ὁ Πλοῦτος βλέψειε πάλιν διανείμειέν τʼ ἴσον αὑτόν,\nοὔτε τέχνην ἂν τῶν ἀνθρώπων οὔτʼ ἂν σοφίαν μελετῴη\nοὐδείς· ἀμφοῖν δʼ ὑμῖν τούτοιν ἀφανισθέντοιν ἐθελήσει\nτίς χαλκεύειν ἢ ναυπηγεῖν ἢ ῥάπτειν ἢ τροχοποιεῖν,\nἢ σκυτοτομεῖν ἢ πλινθουργεῖν ἢ πλύνειν ἢ σκυλοδεψεῖν,\nἢ γῆς ἀρότροις ῥήξας δάπεδον καρπὸν Δηοῦς θερίσασθαι,\nἢν ἐξῇ ζῆν ἀργοῖς ὑμῖν πάντων ἀμελοῦσιν;\nλῆρον ληρεῖς. ταῦτα γὰρ ἡμῖν πάνθʼ ὅσα νῦν δὴ κατέλεξας\nοἱ θεράποντες μοχθήσουσιν.\nπόθεν οὖν ἕξεις θεράποντας;\nὠνησόμεθʼ ἀργυρίου δήπου.\nτίς δʼ ἔσται πρῶτον ὁ πωλῶν,\nὅταν ἀργύριον κἀκεῖνος ἔχῃ;\nκερδαίνειν βουλόμενός τις\nἔμπορος ἥκων ἐκ Θετταλίας παρὰ πλείστων ἀνδραποδιστῶν.\nἀλλʼ οὐδʼ ἔσται πρῶτον ἁπάντων οὐδεὶς οὐδʼ ἀνδραποδιστὴς\nκατὰ τὸν λόγον ὃν σὺ λέγεις δήπου. τίς γὰρ πλουτῶν ἐθελήσει\nκινδυνεύων περὶ τῆς ψυχῆς τῆς αὑτοῦ τοῦτο ποιῆσαι;\nὥστʼ αὐτὸς ἀροῦν ἐπαναγκασθεὶς καὶ σκάπτειν τἄλλα τε μοχθεῖν\nὀδυνηρότερον τρίψεις βίοτον πολὺ τοῦ νῦν.\nἐς κεφαλὴν σοί.\nἔτι δʼ οὐχ ἕξεις οὔτʼ ἐν κλίνῃ καταδαρθεῖν, οὐ γὰρ ἔσονται,\nοὔτʼ ἐν δάπισιν· τίς γὰρ ὑφαίνειν ἐθελήσει χρυσίου ὄντος;\nοὔτε μύροισιν μυρίσαι στακτοῖς ὁπόταν νύμφην ἀγάγησθον.\nοὔθʼ ἱματίων βαπτῶν δαπάναις κοσμῆσαι ποικιλομόρφων.\nκαίτοι τί πλέον πλουτεῖν ἐστιν τούτων πάντων ἀποροῦντας;\nπαρʼ ἐμοῦ δʼ ἔστιν ταῦτʼ εὔπορα πάνθʼ ὑμῖν ὧν δείσθον· ἐγὼ γὰρ\nτὸν χειροτέχνην ὥσπερ δέσποινʼ ἐπαναγκάζουσα κάθημαι\nδιὰ τὴν χρείαν καὶ τὴν πενίαν ζητεῖν ὁπόθεν βίον ἕξει.\nσὺ γὰρ ἂν πορίσαι τί δύναιʼ ἀγαθὸν φῴδων ἐκ βαλανείου\nκαὶ παιδαρίων ὑποπεινώντων καὶ γραι·δίων κολοσυρτόν;\nφθειρῶν τʼ ἀριθμὸν καὶ κωνώπων καὶ ψυλλῶν οὐδὲ λέγω σοι\nὑπὸ τοῦ πλήθους, αἳ βομβοῦσαι περὶ τὴν κεφαλὴν ἀνιῶσιν,\nἐπεγείρουσαι καὶ φράζουσαι, πεινήσεις, ἀλλʼ ἐπανίστω.\nπρὸς δέ γε τούτοις ἀνθʼ ἱματίου μὲν ἔχειν ῥάκος· ἀντὶ δὲ κλίνης\nστιβάδα σχοίνων κόρεων μεστήν, ἣ τοὺς εὕδοντας ἐγείρει·\nκαὶ φορμὸν ἔχειν ἀντὶ τάπητος σαπρόν· ἀντὶ δὲ προσκεφαλαίου\nλίθον ἐυμεγέθη πρὸς τῇ κεφαλῇ· σιτεῖσθαι δʼ ἀντὶ μὲν ἄρτων\nμαλάχης πτόρθους, ἀντὶ δὲ μάζης φυλλεῖʼ ἰσχνῶν ῥαφανίδων,\nἀντὶ δὲ θράνους στάμνου κεφαλὴν κατεαγότος, ἀντὶ δὲ μάκτρας\nφιδάκνης πλευρὰν ἐρρωγυῖαν καὶ ταύτην. ἆρά γε πολλῶν\nἀγαθῶν πᾶσιν τοῖς ἀνθρὠποις ἀποφαίνω σʼ αἴτιον οὖσαν;\nσὺ μὲν οὐ τὸν ἐμὸν βίον εἴρηκας, τὸν τῶν πτωχῶν δʼ ὑπεκρούσω.\nοὐκοῦν δήπου τῆς Πτωχείας Πενίαν φαμὲν εἶναι ἀδελφήν.\nὑμεῖς γʼ οἵπερ καὶ Θρασυβούλῳ Διονύσιον εἶναι ὅμοιον.\nἀλλʼ οὐχ οὑμὸς τοῦτο πέπονθεν βίος οὐ μὰ Δίʼ, οὐδέ γε μέλλει.\nπτωχοῦ μὲν γὰρ βίος, ὃν σὺ λέγεις, ζῆν ἐστιν μηδὲν ἔχοντα·\nτοῦ δὲ πένητος ζῆν φειδόμενον καὶ τοῖς ἔργοις προς έχοντα,\nπεριγίγνεσθαι δʼ αὐτῷ μηδέν, μὴ μέντοι μηδʼ ἐπιλείπειν.\nὡς μακαρίτην ὦ Δάματερ τὸν βίον αὐτοῦ κατέλεξας,\nεἰ φεισάμενος καὶ μοχθήσας καταλείψει μηδὲ ταφῆναι.\nσκώπτειν πειρᾷ καὶ κωμῳδεῖν τοῦ σπουδάζειν ἀμελήσας,\nοὐ γιγνώσκων ὅτι τοῦ Πλούτου παρέχω βελτίονας ἄνδρας\nκαὶ τὴν γνώμην καὶ τὴν ἰδέαν. παρὰ τῷ μὲν γὰρ ποδαγρῶντες\nκαὶ γαστρώδεις καὶ παχύκνημοι καὶ πίονές εἰσιν ἀσελγῶς,\nπαρʼ ἐμοὶ δʼ ἰσχνοὶ καὶ σφηκώδεις καὶ τοῖς ἐχθροῖς ἀνιαροί.\nἀπὸ τοῦ λιμοῦ γὰρ ἴσως αὐτοῖς τὸ σφηκῶδες σὺ πορίζεις.\nπερὶ σωφροσύνης ἤδη τοίνυν περανῶ σφῷν κἀναδιδάξω\nὅτι κοσμιότης οἰκεῖ μετʼ ἐμοῦ, τοῦ Πλούτου δʼ ἐστὶι ὑβρίζειν.\nπάνυ γοῦν κλέπτειν κόσμιόν ἐστιν καὶ τοὺς τοίχους διορύττειν.\n†νὴ τὸν Δίʼ, εἰ δεῖ λαθεῖν αὐτόν, πῶς οὐχὶ κόσμιόν ἐστι;†\nσκέψαι τοίνυν ἐν ταῖς πόλεσιν τοὺς ῥήτορας, ὡς ὁπόταν μὲν\nὦσι πένητες, περὶ τὸν δῆμον καὶ τὴν πόλιν εἰσὶ δίκαιοι,\nπλουτήσαντες δʼ ἀπὸ τῶν κοινῶν παραχρῆμʼ ἄδικοι γεγένηνται,\nἐπιβουλεύουσί τε τῷ πλήθει καὶ τῷ δήμῳ πολεμοῦσιν.\nἀλλʼ οὐ ψεύδει τούτων γʼ οὐδέν, καίπερ σφόδρα βάσκανος οὖσα.\nἀτὰρ οὐχ ἧττόν γʼ οὐδὲν κλαύσει, μηδὲν ταύτῃ γε κομήσῃς,\nὁτιὴ ζητεῖς τοῦτʼ ἀναπείθειν ἡμᾶς, ὡς ἔστιν ἄμεινον\nΠενία Πλούτου.\nκαὶ σύ γʼ ἐλέγξαι μʼ οὔπω δύνασαι περὶ τούτου,\nἀλλὰ φλυαρεῖς καὶ πτερυγίζεις.\nκαὶ πῶς φεύγουσί σʼ ἅπαντες;\nὅτι βελτίους αὐτοὺς ποιῶ. σκέψασθαι δʼ ἔστι μάλιστα\nἀπὸ τῶν παίδων· τοὺς γὰρ πατέρας φεύγουσι φρονοῦντας ἄριστα\nαὐτοῖς. οὕτω διαγιγνώσκειν χαλεπὸν πρᾶγμʼ ἐστὶ δίκαιον.\nτὸν Δία φήσεις ἆρʼ οὐκ ὀρθῶς διαγιγνώσκειν τὸ κράτιστον·\nκἀκεῖνος γὰρ τὸν Πλοῦτον ἔχει.\nταύτην δʼ ἡμῖν ἀποπέμπει.\nἀλλʼ ὦ Κρονικαῖς λήμαις ὄντως λημῶντες τὰς φρένας ἄμφω,\nὁ Ζεὺς δήπου πένεται, καὶ τοῦτʼ ἤδη φανερῶς σε διδάξω.\nεἰ γὰρ ἐπλούτει, πῶς ἂν ποιῶν τὸν Ὀλυμπικὸν αὐτὸς ἀγῶνα\nἵνα τοὺς Ἕλληνας ἅπαντας ἀεὶ διʼ ἔτους πέμπτου ξυναγείρει,\nἀνεκήρυττεν τῶν ἀσκητῶν τοὺς νικῶντας στεφανώσας\nκοτίνου στεφάνῳ; καίτοι χρυσῷ μᾶλλον ἐχρῆν, εἴπερ ἐπλούτει.\nοὐκοῦν τούτῳ δήπου δηλοῖ τιμῶν τὸν Πλοῦτον ἐκεῖνος·\nφειδόμενος γὰρ καὶ βουλόμενος τούτου μηδὲν δαπανᾶσθαι,\nλήροις ἀναδῶν τοὺς νικῶντας τὸν Πλοῦτον ἐᾷ παρʼ ἑαυτῷ.\nπολὺ τῆς Πενίας πρᾶγμʼ αἴσχιον ζητεῖς αὐτῷ περιάψαι,\nεἰ πλούσιος ὢν ἀνελεύθερός ἐσθʼ οὑτωσὶ καὶ φιλοκερδής.\nἀλλὰ σέ γʼ ὁ Ζεὺς ἐξολέσειεν κοτίνου στεφάνῳ στεφανώσας.\nτὸ γὰρ ἀντιλέγειν τολμᾶν ὑμᾶς ὡς οὐ πάντʼ ἔστʼ ἀγάθʼ ὑμῖν\nδιὰ τὴν Πενίαν.\nπαρὰ τῆς Ἑκάτης ἔξεστιν τοῦτο πυθέσθαι,\nεἴτε τὸ πλουτεῖν εἴτε τὸ πεινῆν βέλτιον. φησὶ γὰρ αὕτη\nτοὺς μὲν ἔχοντας καὶ πλουτοῦντας δεῖπνον κατὰ μῆνʼ ἀποπέμπειν,\nτοὺς δὲ πένητας τῶν ἀνθρώπων ἁρπάζειν πρὶν καταθεῖναι.\nἀλλὰ φθείρου καὶ μὴ γρύξῃς\nἔτι μηδʼ ὁτιοῦν.\nοὐ γὰρ πείσεις, οὐδʼ ἢν πείσῃς.\nὦ πόλις Ἄργους, κλύεθʼ οἷα λέγει.\nΠαύσωνα κάλει τὸν ξύσσιτον.\nτί πάθω τλήμων;\nἔρρʼ ἐς κόρακας θᾶττον ἀφʼ ἡμῶν.\nεἶμι δὲ ποῖ γῆς;\nἐς τὸν κύφωνʼ· ἀλλʼ οὐ μέλλειν\nχρῆν σʼ, ἀλλʼ ἀνύειν.\nἦ μὴν ὑμεῖς γʼ ἔτι μʼ ἐνταυθοῖ\nμεταπέμψεσθον.\nτότε νοστήσεις· νῦν δὲ φθείρου.\nκρεῖττον γάρ μοι πλουτεῖν ἐστίν,\nσὲ δʼ ἐᾶν κλάειν μακρὰ τὴν κεφαλήν.\nνὴ Δίʼ ἐγὼ γοῦν ἐθέλω πλουτῶν\nεὐωχεῖσθαι μετὰ τῶν παίδων\nτῆς τε γυναικός, καὶ λουσάμενος\nλιπαρὸς χωρῶν ἐκ βαλανείου\nτῶν χειροτεχνῶν\nκαὶ τῆς Πενίας καταπαρδεῖν.\nαὕτη μὲν ἡμῖν ἡπίτριπτος οἴχεται.\nἐγὼ δὲ καὶ σύ γʼ ὡς τάχιστα τὸν θεὸν\nἐγκατακλινοῦντʼ ἄγωμεν εἰς Ἀσκληπιοῦ.\nκαὶ μὴ διατρίβωμέν γε, μὴ πάλιν τις αὖ\nἐλθὼν διακωλύσῃ τι τῶν προὔργου ποιεῖν.\nπαῖ Καρίων τὰ στρώματʼ ἐκφέρειν σʼ ἐχρῆν\nαὐτόν τʼ ἄγειν τὸν Πλοῦτον, ὡς νομίζεται,\nκαὶ τἄλλʼ ὅσʼ ἐστὶν ἔνδον ηὐτρεπισμένα.\nὦ πλεῖστα Θησείοις μεμυστιλημένοι\nγέροντες ἄνδρες ἐπʼ ὀλιγίστοις ἀλφίτοις,\nὡς εὐτυχεῖθʼ, ὡς μακαρίως πεπράγατε,\nἄλλοι θʼ ὅσοις μέτεστι τοῦ χρηστοῦ τρόπου.\nτί δʼ ἔστιν ὦ βέλτιστε τῶν σαυτοῦ φίλων;\nφαίνει γὰρ ἥκειν ἄγγελος χρηστοῦ τινος.\nὁ δεσπότης πέπραγεν εὐτυχέστατα,\nμᾶλλον δʼ ὁ Πλοῦτος αὐτός· ἀντὶ γὰρ τυφλοῦ\nἐξωμμάτωται καὶ λελάμπρυνται κόρας,\nἈσκληπιοῦ παιῶνος εὐμενοῦς τυχών.\nλέγεις μοι χαράν, λέγεις μοι βοάν.\nπάρεστι χαίρειν, ἤν τε βούλησθʼ ἤν τε μή.\nἀναβοάσομαι τὸν εὔπαιδα καὶ\nμέγα βροτοῖσι φέγγος Ἀσκληπιόν.\nτίς ἡ βοή ποτʼ ἐστίν; ἆρʼ ἀγγέλλεται\nχρηστόν τι; τοῦτο γὰρ ποθοῦσʼ ἐγὼ πάλαι\nἔνδον κάθημαι περιμένουσα τουτονί.\nταχέως ταχέως φέρʼ οἶνον ὦ δέσποινʼ, ἵνα\nκαὐτὴ πίῃς· φιλεῖς δὲ δρῶσʼ αὐτὸ σφόδρα·\nὡς ἀγαθὰ συλλήβδην ἅπαντά σοι φέρω.\nκαὶ ποῦ στιν;\nἐν τοῖς λεγομένοις εἴσει τάχα.\nπέραινε τοίνυν ὅ τι λέγεις ἀνύσας ποτέ.\nἄκουε τοίνυν, ὡς ἐγὼ τὰ πράγματα\nἐκ τῶν ποδῶν ἐς τὴν κεφαλήν σοι πάντʼ ἐρῶ.\nμὴ δῆτʼ ἔμοιγʼ ἐς τὴν κεφαλήν.\nμὴ τἀγαθὰ\nἃ νῦν γεγένηται;\nμὴ μὲν οὖν τὰ πράγματα.\nὡς γὰρ τάχιστʼ ἀφικόμεθα πρὸς τὸν θεὸν\nἄγοντες ἄνδρα τότε μὲν ἀθλιώτατον\nνῦν δʼ εἴ τινʼ ἄλλον μακάριον κεὐδαίμονα,\nπρῶτον μὲν αὐτὸν ἐπὶ θάλατταν ἤγομεν,\nἔπειτʼ ἐλοῦμεν.\nνὴ Δίʼ εὐδαίμων ἄρʼ ἦν\nἀνὴρ γέρων ψυχρᾷ θαλάττῃ λούμενος.\nἔπειτα πρὸς τὸ τέμενος ᾖμεν τοῦ θεοῦ.\nἐπεὶ δὲ βωμῷ πόπανα καὶ προθύματα\nκαθωσιώθη πέλανος Ἡφαίστου φλογί,\nκατεκλίναμεν τὸν Πλοῦτον, ὥσπερ εἰκὸς ἦν·\nἡμῶν δʼ ἕκαστος στιβάδα παρεκαττύετο.\nἦσαν δέ τινες κἄλλοι δεόμενοι τοῦ θεοῦ;\nεἷς μέν γε Νεοκλείδης, ὅς ἐστι μὲν τυφλός,\nκλέπτων δὲ τοὺς βλέποντας ὑπερηκόντικεν·\nἕτεροί τε πολλοὶ παντοδαπὰ νοσήματα\nἔχοντες· ὡς δὲ τοὺς λύχνους ἀποσβέσας\nἡμῖν παρήγγειλεν καθεύδειν τοῦ θεοῦ\nὁ πρόπολος, εἰπών, ἤν τις αἴσθηται ψόφου\nσιγᾶν, ἅπαντες κοσμίως κατεκείμεθα.\nκἀγὼ καθεύδειν οὐκ ἐδυνάμην, ἀλλά με\nἀθάρης χύτρα τις ἐξέπληττε κειμένη\nὀλίγον ἄπωθεν τῆς κεφαλῆς του γρᾳδίου,\nἐφʼ ἣν ἐπεθύμουν δαιμονίως ἐφερπύσαι.\nἔπειτʼ ἀναβλέψας ὁρῶ τὸν ἱερέα\nτοὺς φθοῖς ἀφαρπάζοντα καὶ τὰς ἰσχάδας\nἀπὸ τῆς τραπέζης τῆς ἱερᾶς· μετὰ τοῦτο δὲ\nπεριῆλθε τοὺς βωμοὺς ἅπαντας ἐν κύκλῳ,\nεἴ που πόπανον εἴη τι καταλελειμμένον·\nἔπειτα ταῦθʼ ἥγιζεν ἐς σάκταν τινά.\nκἀγὼ νομίσας πολλὴν ὁσίαν τοῦ πράγματος\nἐπὶ τὴν χύτραν τῆς ἀθάρης ἀνίσταμαι.\nταλάντατʼ ἀνδρῶν οὐκ ἐδεδοίκεις τὸν θεόν;\nνὴ τοὺς θεοὺς ἔγωγε μὴ φθάσειέ με\nἐπὶ τὴν χύτραν ἐλθὼν ἔχων τὰ στέμματα·\nὁ γὰρ ἱερεὺς αὐτοῦ με προὐδιδάξατο.\nτὸ γρᾴδιον δʼ ὡς ᾔσθετο δή μου τὸν ψόφον,\nἄρασʼ ὑφῄρει· κᾆτα συρίξας ἐγὼ\nὀδὰξ ἐλαβόμην ὡς παρείας ὢν ὄφις.\nἡ δʼ εὐθέως τὴν χεῖρα πάλιν ἀνέσπασεν,\nκατέκειτο δʼ αὑτὴν ἐντυλίξασʼ ἡσυχῇ\nὑπὸ τοῦ δέους βδέουσα δριμύτερον γαλῆς.\nκἀγὼ τότʼ ἤδη τῆς ἀθάρης πολλὴν ἔφλων·\nἔπειτʼ ἐπειδὴ μεστὸς ἦν, ἀνεπαλλόμην.\nὁ δὲ θεὸς ὑμῖν οὐ προσῄειν;\nοὐδέπω.\nμετὰ τοῦτο δʼ ἤδη καὶ γέλοιον δῆτά τι\nἐποίησα. προσιόντος γὰρ αὐτοῦ μέγα πάνυ\nἀπέπαρδον· ἡ γαστὴρ γὰρ ἐπεφύσητό μου.\nἦ πού σε διὰ τοῦτʼ εὐθὺς ἐβδελύττετο.\nοὔκ, ἀλλʼ Ἰασὼ μέν τις ἀκολουθοῦσʼ ἅμα\nὑπηρυθρίασε χἠ Πανάκειʼ ἀπεστράφη\nτὴν ῥῖνʼ ἐπιλαβοῦσʼ· οὐ λιβανωτὸν γὰρ βδέω.\nαὐτὸς δʼ ἐκεῖνος;\nοὐ μὰ Δίʼ οὐδʼ ἐφρόντισεν.\nλέγεις ἄγροικον ἄρα σύ γʼ εἶναι τὸν θεόν.\nμὰ Δίʼ οὐκ ἔγωγʼ, ἀλλὰ σκατοφάγον.\nαἲ τάλαν.\nμετὰ ταῦτʼ ἐγὼ μὲν εὐθὺς ἐνεκαλυψάμην\nδείσας, ἐκεῖνος δʼ ἐν κύκλῳ τὰ νοσήματα\nσκοπῶν περιῄει πάντα κοσμίως πάνυ.\nἔπειτα παῖς αὐτῷ λίθινον θυείδιον\nπαρέθηκε καὶ δοίδυκα καὶ κιβώτιον.\nλίθινον;\nμὰ Δίʼ οὐ δῆτʼ οὐχὶ τό γε κιβώτιον.\nσὺ δὲ πῶς ἑώρας ὦ κάκιστʼ ἀπολούμενε,\nὃς ἐγκεκαλύφθαι φῄς;\nδιὰ τοῦ τριβωνίου·\nὀπὰς γὰρ εἶχεν οὐκ ὀλίγας μὰ τὸν Δία.\nπρῶτον δὲ πάντων τῷ Νεοκλείδῃ φάρμακον\nκαταπλαστὸν ἐνεχείρησε τρίβειν, ἐμβαλὼν\nσκορόδων κεφαλὰς τρεῖς Τηνίων. ἔπειτʼ ἔφλα\nἐν τῇ θυείᾳ συμπαραμιγνύων ὀπὸν\nκαὶ σχῖνον· εἶτʼ ὄξει διέμενος Σφηττίῳ\nκατέπλασεν αὐτοῦ τὰ βλέφαρʼ ἐκστρέψας, ἵνα\nὀδυνῷτο μᾶλλον. ὁ δὲ κεκραγὼς καὶ βοῶν\nἔφευγʼ ἀνᾴξας· ὁ δὲ θεὸς γελάσας ἔφη·\nἐνταῦθα νῦν κάθησο καταπεπλασμένος,\nἵνʼ ὑπομνύμενον παύσω σε τὰς ἐκκλησίας.\nὡς φιλόπολίς τίς ἐσθʼ ὁ δαίμων καὶ σοφός.\nμετὰ τοῦτο τῷ Πλούτωνι παρεκαθέζετο,\nκαὶ πρῶτα μὲν δὴ τῆς κεφαλῆς ἐφήψατο,\nἔπειτα καθαρὸν ἡμιτύβιον λαβὼν\nτὰ βλέφαρα περιέψησεν· ἡ Πανάκεια δὲ\nκατεπέτασʼ αὐτοῦ τὴν κεφαλὴν φοινικίδι\nκαὶ πᾶν τὸ πρόσωπον· εἶθʼ ὁ θεὸς ἐπόππυσεν.\nἐξῃξάτην οὖν δύο δράκοντʼ ἐκ τοῦ νεὼ\nὑπερφυεῖς τὸ μέγεθος.\nὦ φίλοι θεοί.\nτούτω δʼ ὑπὸ τὴν φοινικίδʼ ὑποδύνθʼ ἡσυχῇ\nτὰ βλέφαρα περιέλειχον, ὥς γʼ ἐμοὶ δοκεῖ·\nκαὶ πρίν σε κοτύλας ἐκπιεῖν οἴνου δέκα,\nὁ Πλοῦτος ὦ δέσποινʼ ἀνειστήκει βλέπων·\nἐγὼ δὲ τὼ χεῖρʼ ἀνεκρότησʼ ὑφʼ ἡδονῆς\nτὸν δεσπότην τʼ ἤγειρον. ὁ θεὸς δʼ εὐθέως\nἠφάνισεν αὑτὸν οἵ τʼ ὄφεις ἐς τὸν νεών.\nοἱ δʼ ἐγκατακείμενοι παρʼ αὐτῷ πῶς δοκεῖς\nτὸν Πλοῦτον ἠσπάζοντο καὶ τὴν νύχθʼ ὅλην\nἐγρηγόρεσαν, ἕως διέλαμψεν ἡμέρα.\nἐγὼ δʼ ἐπῄνουν τὸν θεὸν πάνυ σφόδρα,\nὅτι βλέπειν ἐποίησε τὸν Πλοῦτον ταχύ,\nτὸν δὲ Νεοκλείδην μᾶλλον ἐποίησεν τυφλόν.\nὅσην ἔχεις τὴν δύναμιν ὦναξ δέσποτα.\nἀτὰρ φράσον μοι, ποῦʼ σθʼ ὁ Πλοῦτος;\nἔρχεται.\nἀλλʼ ἦν περὶ αὐτὸν ὄχλος ὑπερφυὴς ὅσος.\nοἱ γὰρ δίκαιοι πρότερον ὄντες καὶ βίον\nἔχοντες ὀλίγον αὐτὸν ἠσπάζοντο καὶ\nἐδεξιοῦνθʼ ἅπαντες ὑπὸ τῆς ἡδονῆς·\nὅσοι δʼ ἐπλούτουν οὐσίαν τʼ εἶχον συχνὴν\nοὐκ ἐκ δικαίου τὸν βίον κεκτημένοι,\nὀφρῦς ξυνῆγον ἐσκυθρώπαζόν θʼ ἅμα.\nοἱ δʼ ἠκολούθουν κατόπιν ἐστεφανωμένοι\nγελῶντες εὐφημοῦντες· ἐκτυπεῖτο δὲ\nἐμβὰς γερόντων εὐρύθμοις προβήμασιν.\nἀλλʼ εἶʼ ἁπαξάπαντες ἐξ ἑνὸς λόγου\nὀρχεῖσθε καὶ σκιρτᾶτε καὶ χορεύετε·\nοὐδεὶς γὰρ ὑμῖν εἰσιοῦσιν ἀγγελεῖ,\nὡς ἄλφιτʼ οὐκ ἔνεστιν ἐν τῷ θυλάκῳ.\nνὴ τὴν Ἑκάτην κἀγὼ δʼ ἀναδῆσαι βούλομαι\nεὐαγγέλιά σε κριβανωτῶν ὁρμαθῷ\nτοιαῦτʼ ἀπαγγείλαντα.\nμή νυν μέλλʼ ἔτι,\nὡς ἅνδρες ἐγγύς εἰσιν ἤδη τῶν θυρῶν.\nφέρε νυν ἰοῦσʼ εἴσω κομίσω καταχύσματα\nὥσπερ νεωνήτοισιν ὀφθαλμοῖς ἐγώ.\nἐγὼ δʼ ἀπαντῆσαί γʼ ἐκείνοις βούλομαι.\nκαὶ προσκυνῶ γε πρῶτα μὲν τὸν ἥλιον,\nἔπειτα σεμνῆς Παλλάδος κλεινὸν πέδον\nχώραν τε πᾶσαν Κέκροπος ἥ μʼ ἐδέξατο.\nαἰσχύνομαι δὲ τὰς ἐμαυτοῦ συμφοράς,\nοἵοις ἄρʼ ἀνθρώποις ξυνὼν ἐλάνθανον,\nτοὺς ἀξίους δὲ τῆς ἐμῆς ὁμιλίας\nἔφευγον, εἰδὼς οὐδέν· ὦ τλήμων ἐγώ,\nὡς οὔτʼ ἐκεῖνʼ ἄρʼ οὔτε ταῦτʼ ὀρθῶς ἔδρων·\nἀλλʼ αὐτὰ πάντα πάλιν ἀναστρέψας ἐγὼ\nδείξω τὸ λοιπὸν πᾶσιν ἀνθρώποις ὅτι\nἄκων ἐμαυτὸν τοῖς πονηροῖς ἐπεδίδουν.\nβάλλʼ ἐς κόρακας· ὡς χαλεπόν εἰσιν οἱ φίλοι\nοἱ φαινόμενοι παραχρῆμʼ ὅταν πράττῃ τις εὖ.\nνύττουσι γὰρ καὶ φλῶσι τἀντικνήμια,\nἐνδεικνύμενος ἔκαστος εὔνοιάν τινα.\nἐμὲ γὰρ τίς οὐ προσεῖπε; ποῖος οὐκ ὄχλος\nπεριεστεφάνωσεν ἐν ἀγορᾷ πρεσβυτικός;\nὦ φίλτατʼ ἀνδρῶν καὶ σὺ καὶ σὺ χαίρετε.\nφέρε νυν, νόμος γάρ ἐστι, τὰ καταχύσματα\nταυτὶ καταχέω σου λαβοῦσα.\nμηδαμῶς.\nἐμοῦ γὰρ εἰσιόντος ἐς τὴν οἰκίαν\nπρώτιστα καὶ βλέψαντος οὐδὲν ἐκφέρειν\nπρεπῶδές ἐστιν, ἀλλὰ μᾶλλον ἐσφέρειν.\nεἶτʼ οὐχὶ δέξει δῆτα τὰ καταχύσματα;\nἔνδον γε παρὰ τὴν ἑστίαν, ὥσπερ νόμος·\nἔπειτα καὶ τὸν φόρτον ἐκφύγοιμεν ἄν.\nοὐ γὰρ πρεπῶδές ἐστι τῷ διδασκάλῳ\nἰσχάδια καὶ τρωγάλια τοῖς θεωμένοις\nπροβαλόντʼ ἐπὶ τούτοις εἶτʼ ἀναγκάζειν γελᾶν.\nεὖ πάνυ λέγεις· ὡς Δεξίνικός γʼ οὑτοσὶ\nἀνίσταθʼ ὡς ἁρπασόμενος τὰς ἰσχάδας.\nὡς ἡδὺ πράττειν ὦνδρές ἐστʼ εὐδαιμόνως,\nκαὶ ταῦτα μηδὲν ἐξενεγκόντʼ οἴκοθεν.\nἡμῖν γὰρ ἀγαθῶν σωρὸς ἐς τὴν οἰκίαν\nἐπεσπέπαικεν οὐδὲν ἠδικηκόσιν.\nοὕτω τὸ πλουτεῖν ἐστιν ἡδὺ πρᾶγμα δή.\nἡ μὲν σιπύη μεστή ʼστι λευκῶν ἀλφίτων,\nοἱ δʼ ἀμφορῆς οἴνου μέλανος ἀνθοσμίου.\nἅπαντα δʼ ἡμῖν ἀργυρίου καὶ χρυσίου\nτὰ σκευάρια πλήρη ʼστίν, ὥστε θαυμάσαι.\nτὸ φρέαρ δʼ ἐλαίου μεστόν· αἱ δὲ λήκυθοι\nμύρου γέμουσι, τὸ δʼ ὑπερῷον ἰσχάδων.\nὀξὶς δὲ πᾶσα καὶ λοπάδιον καὶ χύτρα\nχαλκῆ γέγονε· τοὺς δὲ πινακίσκους τοὺς σαπροὺς\nτοὺς ἰχθυηροὺς ἀργυροῦς πάρεσθʼ ὁρᾶν.\nὁ δʼ ἰπνὸς γέγονʼ ἡμῖν ἐξαπίνης ἐλεφάντινος.\nστατῆρσι δʼ οἱ θεράποντες ἀρτιάζομεν\nχρυσοῖς· ἀποψώμεσθα δʼ οὐ λίθοις ἔτι,\nἀλλὰ σκοροδίοις ὑπὸ τρυφῆς ἑκάστοτε.\nκαὶ νῦν ὁ δεσπότης μὲν ἔνδον βουθυτεῖ\nὗν καὶ τράγον καὶ κριὸν ἐστεφανωμένος·\nἐμὲ δʼ ἐξέπεμψεν ὁ καπνός. οὐχ οἷός τε γὰρ\nἔνδον μένειν ἦν. ἔδακνε γὰρ τὰ βλέφαρά μου.\nἕπου μετʼ ἐμοῦ παιδάριον, ἵνα πρὸς τὸν θεὸν\nἴωμεν.\nἔα τίς ἔσθʼ ὁ προσιὼν οὑτοσί;\nἀνὴρ πρότερον μὲν ἄθλιος, νῦν δʼ εὐτυχής.\nδῆλον ὅτι τῶν χρηστῶν τις, ὡς ἔοικας, εἶ.\nμάλιστʼ.\nἔπειτα τοῦ δέει;\nπρὸς τὸν θεὸν\nἥκω· μεγάλων γάρ μοὐστὶν ἀγαθῶν αἴτιος.\nἐγὼ γὰρ ἱκανὴν οὐσίαν παρὰ τοῦ πατρὸς\nλαβὼν ἐπήρκουν τοῖς δεομένοις τῶν φίλων,\nεἶναι νομίζων χρήσιμον πρὸς τὸν βίον.\nἦ πού σε ταχέως ἐπέλιπεν τὰ χρήματα.\nκομιδῇ μὲν οὖν.\nοὐκοῦν μετὰ ταῦτʼ ἦσθʼ ἄθλιος.\nκομιδῇ μὲν οὖν. κἀγὼ μὲν ᾤμην οὓς τέως\nεὐηργέτησα δεομένους ἕξειν φίλους\nὄντως βεβαίους, εἰ δεηθείην ποτέ·\nοἱ δʼ ἐξετρέποντο κοὐκ ἐδόκουν ὁρᾶν μʼ ἔτι.\nκαὶ κατεγέλων δʼ εὖ οἶδʼ ὅτι.\nκομιδῇ μὲν οὖν·\nαὐχμὸς γὰρ ὢν τῶν σκευαρίων μʼ ἀπώλεσεν.\nἀλλʼ οὐχὶ νῦν.\nἀνθʼ ὧν ἐγὼ πρὸς τὸν θεὸν\nπροσευξόμενος ἥκω δικαίως ἐνθάδε.\nτὸ τριβώνιον δὲ τί δύναται πρὸς τῶν θεῶν,\nὃ φέρει μετὰ σοῦ τὸ παιδάριον τουτί; φράσον.\nκαὶ τοῦτʼ ἀναθήσων ἔρχομαι πρὸς τὸν θεόν.\nμῶν οὖν ἐμυήθης δῆτʼ ἐν αὐτῷ τὰ μεγάλα;\nοὐκ ἀλλʼ ἐνερρίγωσʼ ἔτη τριακαίδεκα.\nτὰ δʼ ἐμβάδια;\nκαὶ ταῦτα συνεχειμάζετο.\nκαὶ ταῦτʼ ἀναθήσων ἔφερες οὖν;\nνὴ τὸν Δία.\nχαρίεντά γʼ ἥκεις δῶρα τῷ θεῷ φέρων.\nοἴμοι κακοδαίμων, ὡς ἀπόλωλα δείλαιος,\nκαὶ κακοδαίμων καὶ τετράκις καὶ πεντάκις\nκαὶ δωδεκάκις καὶ μυριάκις· ἰοὺ ἰού.\nοὕτω πολυφόρῳ συγκέκραμαι δαίμονι.\nἌπολλον ἀποτρόπαιε καὶ θεοὶ φίλοι,\nτί ποτʼ ἐστὶν ὅ τι πέπονθεν ἅνθρωπος κακόν;\nοὐ γὰρ σχέτλια πέπονθα νυνὶ πράγματα,\nἀπολωλεκὼς ἅπαντα τἀκ τῆς οἰκίας\nδιὰ τὸν θεὸν τοῦτον, τὸν ἐσόμενον τυφλὸν\nπάλιν αὖθις, ἤνπερ μὴ ʼλλίπωσιν αἱ δίκαι;\nἐγὼ σχεδὸν τὸ πρᾶγμα γιγνώσκειν δοκῶ.\nπροσέρχεται γάρ τις κακῶς πράττων ἀνήρ,\nἔοικε δʼ εἶναι τοῦ πονηροῦ κόμματος.\nνὴ Δία καλῶς τοίνυν ποιῶν ἀπόλλυται.\nποῦ ποῦ ʼσθʼ ὁ μόνος ἅπαντας ἡμᾶς πλουσίους\nὑποσχόμενος οὗτος ποιήσειν εὐθέως,\nεἰ πάλιν ἀναβλέψειεν ἐξ ἀρχῆς; ὁ δὲ\nπολὺ μᾶλλον ἐνίους ἐστὶν ἐξολωλεκώς.\nκαὶ τίνα δέδρακε δῆτα τοῦτʼ;\nἐμὲ τουτονί.\nἦ τῶν πονηρῶν ἦσθα καὶ τοιχωρύχων;\nμὰ Δίʼ οὐ μὲν οὖν ἔσθʼ ὑγιὲς ὑμῶν οὐδενός,\nκοὐκ ἔσθʼ ὅπως οὐκ ἔχετέ μου τὰ χρήματα.\nὡς σοβαρὸς ὦ Δάματερ εἰσελήλυθεν\nὁ συκοφάντης. δῆλον ὅτι βουλιμιᾷ.\nσὺ μὲν εἰς ἀγορὰν ἰὼν ταχέως οὐκ ἂν φθάνοις·\nἐπὶ τοῦ τροχοῦ γὰρ δεῖ σʼ ἐκεῖ στρεβλούμενον\nεἰπεῖν ἃ πεπανούργηκας.\nοἰμώξἄρα σύ.\nνὴ τὸν Δία τὸν σωτῆρα πολλοῦ γʼ ἄξιος\nἅπασι τοῖς Ἕλλησιν ὁ θεός ἐσθʼ ὅτι\nτοὺς συκοφάντας ἐξολεῖ κακοὺς κακῶς.\nοἴμοι τάλας· μῶν καὶ σὺ μετέχων καταγελᾷς;\nἐπεὶ πόθεν θοἰμάτιον εἴληφας τοδί;\nἐχθὲς δʼ ἔχοντʼ εἶδόν σʼ ἐγὼ τριβώνιον.\nοὐδὲν προτιμῶ σου. φορῶ γὰρ πριάμενος\nτὸν δακτύλιον τονδὶ παρʼ Εὐδάμου δραχμῆς.\n† ἀλλʼ οὐκ ἔνεστι συκοφάντου δήγματος.†\nἆρʼ οὐχ ὕβρις ταῦτʼ ἐστὶ πολλή; σκώπτετον,\nὅ τι δὲ ποιεῖτον ἐνθάδʼ οὐκ εἰρήκατον.\nοὐκ ἐπʼ ἀγαθῷ γὰρ ἐνθάδʼ ἐστὸν οὐδενί.\nμὰ τὸν Δίʼ οὔκουν τῷ γε σῷ, σάφʼ ἴσθʼ ὅτι.\nἀπὸ τῶν ἐμῶν γὰρ ναὶ μὰ Δία δειπνήσετον.\nὡς δὴ ʼπʼ ἀληθείᾳ σὺ μετὰ τοῦ μάρτυρος\nδιαρραγείης μηδενός γʼ ἐμπλήμενος.\nἀρνεῖσθον; ἔνδον ἐστὶν ὦ μιαρωτάτω\nπολὺ χρῆμα τεμαχῶν καὶ κρεῶν ὠπτημένων.\nὓ ὗ ὓ ὗ ὓ ὗ ὓ ὗ ὓ ὗ ὓ ὗ.\nκακόδαιμον ὀσφραίνει τι;\nτοῦ ψύχους γʼ ἴσως\nἐπεὶ τοιοῦτόν γʼ ἀμπέχεται τριβώνιον.\nταῦτʼ οὖν ἀνασχέτʼ ἐστὶν ὦ Ζεῦ καὶ θεοί,\nτούτους ὑβρίζειν εἰς ἔμʼ; οἴμʼ ὡς ἄχθομαι\nὅτι χρηστὸς ὢν καὶ φιλόπολις πάσχω κακῶς.\nσὺ φιλόπολις καὶ χρηστός;\nὡς οὐδείς γʼ ἀνήρ.\nκαὶ μὴν ἐπερωτηθεὶς ἀπόκριναί μοι.\nτὸ τί;\nγεωργὸς εἶ;\nμελαγχολᾶν μʼ οὕτως οἴει;\nἀλλʼ ἔμπορος;\nναί, σκήπτομαί γʼ, ὅταν τύχω.\nτί δαί; τέχνην τινʼ ἔμαθες;\nοὐ μὰ τὸν Δία.\nπῶς οὖν διέζης ἢ πόθεν μηδὲν ποιῶν;\nτῶν τῆς πόλεώς εἰμʼ ἐπιμελητὴς πραγμάτων\nκαὶ τῶν ἰδίων πάντων.\nσύ; τί μαθών;\nβούλομαι.\nπῶς οὖν ἂν εἴης χρηστὸς ὦ τοιχωρύχε,\nεἴ σοι προσῆκον μηδὲν εἶτʼ ἀπεχθάνει;\nοὐ γὰρ προσήκει τὴν ἐμαυτοῦ μοι πόλιν\nεὐεργετεῖν ὦ κέπφε καθʼ ὅσον ἂν σθένω;\nεὐεργετεῖν οὖν ἐστι τὸ πολυπραγμονεῖν;\nτὸ μὲν οὖν βοηθεῖν τοῖς νόμοις τοῖς κειμένοις\nκαὶ μὴ ʼπιτρέπειν ἐάν τις ἐξαμαρτάνῃ.\nοὔκουν δικαστὰς ἐξεπίτηδες ἡ πόλις\nἄρχειν καθίστησιν;\nκατηγορεῖ δὲ τίς;\nὁ βουλόμενος.\nοὐκοῦν ἐκεῖνός εἰμʼ ἐγώ,\nὥστʼ εἰς ἔμʼ ἥκει τῆς πόλεως τὰ πράγματα.\nνὴ Δία πονηρόν γʼ ἆρα προστάτην ἔχει.\nἐκεῖνο δʼ οὐ βούλοιʼ ἄν, ἡσυχίαν ἔχων\nζῆν ἀργός;\nἀλλὰ προβατίου βίον λέγεις,\nεἰ μὴ φανεῖται διατριβή τις τῷ βίῳ.\nοὐδʼ ἂν μεταμάθοις;\nοὐδʼ ἂν εἰ δοίης γέ μοι\nτὸν Πλοῦτον αὐτὸν καὶ τὸ Βάττου σίλφιον.\nκατάθου ταχέως θοἰμάτιον.\nοὗτος, σοὶ λέγει.\nἔπειθʼ ὑπόλυσαι.\nταῦτα πάντα σοὶ λέγει.\nκαὶ μὴν προσελθέτω πρὸς ἔμʼ ὑμῶν ἐνθαδὶ\nὁ βουλόμενος.\nοὐκοῦν ἐκεῖνός εἰμʼ ἐγώ.\nοἴμοι τάλας ἀποδύομαι μεθʼ ἡμέραν.\nσὺ γὰρ ἀξιοῖς τἀλλότρια πράττων ἐσθίειν.\nὁρᾷς ἃ ποιεῖς; ταῦτʼ ἐγὼ μαρτύρομαι.\nἀλλʼ οἴχεται φεύγων ὃν ἦγες μάρτυρα.\nοἴμοι περιείλημμαι μόνος.\nνυνὶ βοᾷς;\nοἴμοι μάλʼ αὖθις.\nδὸς σύ μοι τὸ τριβώνιον,\nἵνʼ ἀμφιέσω τὸν συκοφάντην τουτονί.\nμὴ δῆθʼ· ἱερὸν γάρ ἐστι τοῦ Πλούτου πάλαι.\nἔπειτα ποῦ κάλλιον ἀνατεθήσεται\nἢ περὶ πονηρὸν ἄνδρα καὶ τοιχωρύχον;\nΠλοῦτον δὲ κοσμεῖν ἱματίοις σεμνοῖς πρέπει.\nτοῖς δʼ ἐμβαδίοις τί χρήσεταί τις; εἰπέ μοι.\nκαὶ ταῦτα πρὸς τὸ μέτωπον αὐτίκα δὴ μάλα\nὥσπερ κοτίνῳ προσπατταλεύσω τουτῳί.\nἄπειμι· γιγνώσκω γὰρ ἥττων ὢν πολὺ\nὑμῶν· ἐὰν δὲ σύζυγον λάβω τινὰ\nκαὶ σύκινον, τοῦτον τὸν ἰσχυρὸν θεὸν\nἐγὼ ποιήσω τήμερον δοῦναι δίκην,\nὁτιὴ καταλύει περιφανῶς εἶς ὢν μόνος\nτὴν δημοκρατίαν, οὔτε τὴν βουλὴν πιθὼν\nτὴν τῶν πολιτῶν οὔτε τὴν ἐκκλησίαν.\nκαὶ μὴν ἐπειδὴ τὴν πανοπλίαν τὴν ἐμὴν\nἔχων βαδίζεις, ἐς τὸ βαλανεῖον τρέχε·\nἔπειτʼ ἐκεῖ κορυφαῖος ἑστηκὼς θέρου.\nκἀγὼ γὰρ εἶχον τὴν στάσιν ταύτην ποτέ.\nἀλλʼ ὁ βαλανεὺς ἕλξει θύραζʼ αὐτὸν λαβὼν\nτῶν ὀρχιπέδων· ἰδὼν γὰρ αὐτὸν γνώσεται\nὅτι ἔστʼ ἐκείνου τοῦ πονηροῦ κόμματος.\nνὼ δʼ εἰσίωμεν, ἵνα προσεύξῃ τὸν θεόν.\nἆρʼ ὦ φίλοι γέροντες ἐπὶ τὴν οἰκίαν\nἀφίγμεθʼ ὄντως τοῦ νέου τούτου θεοῦ,\nἢ τῆς ὁδοῦ τὸ παράπαν ἡμαρτήκαμεν;\nἀλλʼ ἴσθʼ ἐπʼ αὐτὰς τὰς θύρας ἀφιγμένη\nὦ μειρακίσκη· πυνθάνει γὰρ ὡρικῶς.\nφέρε νυν ἐγὼ τῶν ἔνδοθεν καλέσω τινά.\nμὴ δῆτʼ· ἐγὼ γὰρ αὐτὸς ἐξελήλυθα.\nἀλλʼ ὅ τι μάλιστʼ ἐλήλυθας λέγειν σʼ ἐχρῆν.\nπέπονθα δεινὰ καὶ παράνομʼ ὦ φίλτατε·\nἀφʼ οὗ γὰρ ὁ θεὸς οὗτος ἤρξατο βλέπειν,\nἀβίωτον εἶναί μοι πεποίηκε τὸν βίον.\nτί δʼ ἔστιν; ἦ που καὶ σὺ συκοφάντρια\nεν ταῖς γυναιξὶν ἦσθα;\nμὰ Δίʼ ἐγὼ μὲν οὔ.\nἀλλʼ οὐ λαχοῦσʼ ἔπινες ἐν τῷ γράμματι;\nσκώπτεις· ἐγὼ δὲ κατακέκνισμαι δειλάκρα.\nοὔκουν ἐρεῖς ἀνύσασα τὸν κνισμὸν τίνα;\nἄκουέ νυν. ἦν μοί τι μειράκιον φίλον,\nπενιχρὸν μέν, ἄλλως δʼ εὐπρόσωπον καὶ καλὸν\nκαὶ χρηστόν· εἰ γάρ του δεηθείην ἐγώ,\nἅπαντʼ ἐποίει κοσμίως μοι καὶ καλῶς·\nἐγὼ δʼ ἐκείνῳ πάντα ταῦθʼ ὑπηρέτουν.\nτί δʼ ἦν ὅ τι σου μάλιστʼ ἐδεῖθʼ ἑκάστοτε;\nοὐ πολλά· καὶ γὰρ ἐκνομίως μʼ ᾐσχύνετο.\nἀλλʼ ἀργυρίου δραχμὰς ἂν ᾔτησʼ εἴκοσιν\nεἰς ἱμάτιον, ὀκτὼ δʼ ἂν εἰς ὑποδήματα·\nκαὶ ταῖς ἀδελφαῖς ἀγοράσαι χιτώνιον\nἐκέλευσεν ἂν τῇ μητρί θʼ ἱματίδιον·\nπυρῶν τʼ ἂν ἐδεήθη μεδίμνων τεττάρων.\nοὐ πολλὰ τοίνυν μὰ τὸν Ἀπόλλω ταῦτά γε\nεἴρηκας, ἀλλὰ δῆλον ὅτι σʼ ᾐσχύνετο.\nκαὶ ταῦτα τοίνυν οὐχ ἕνεκα μισητίας\nαἰτεῖν μʼ ἔφασκεν, ἀλλὰ φιλίας οὕνεκα,\nἵνα τοὐμὸν ἱμάτιον φορῶν μεμνῇτό μου.\nλέγεις ἐρῶντʼ ἄνθρωπον ἐκνομιώτατα.\nἀλλʼ οὐχὶ νῦν ὁ βδελυρὸς ἔτι τὸν νοῦν ἔχει\nτὸν αὐτόν, ἀλλὰ πολὺ μεθέστηκεν πάνυ.\nἐμοῦ γὰρ αὐτῷ τὸν πλακοῦντα τουτονὶ\nκαὶ τἄλλα τἀπὶ τοῦ πίνακος τραγήματα\nἐπόντα πεμψάσης ὑπειπούσης θʼ ὅτι\nεἰς ἑσπέραν ἥξοιμι—\nτί σʼ ἔδρασʼ; εἰπέ μοι.\nἄμητα προσαπέπεμψεν ἡμῖν τουτονί,\nἐφʼ ᾧ τʼ ἐκεῖσε μηδέποτέ μʼ ἐλθεῖν ἔτι,\nκαὶ πρὸς ἐπὶ τούτοις εἶπεν ἀποπέμπων ὅτι\nπάλαι ποτʼ ἦσαν ἄλκιμοι Μιλήσιοι.\nδῆλον ὅτι τοὺς τρόπους τις οὐ μοχθηρὸς ἦν,\nἔπειτα πλουτῶν οὐκέθʼ ἥδεται φακῇ·\nπρὸ τοῦ δʼ ὑπὸ τῆς πενίας ἅπανθʼ ὑπήσθιεν.\nκαὶ μὴν πρὸ τοῦ γʼ ὁσημέραι νὴ τὼ θεὼ\nἐπὶ τὴν θύραν ἐβάδιζεν ἀεὶ τὴν ἐμήν.\nἐπʼ ἐκφοράν;\nμὰ Δίʼ ἀλλὰ τῆς φωνῆς μόνον\nἐρῶν ἀκοῦσαι.\nτοῦ λαβεῖν μὲν οὖν χάριν.\nκαὶ νὴ Δίʼ εἰ λυπουμένην γʼ αἴσθοιτό με,\nνηττάριον ἂν καὶ φάττιον ὑπεκορίζετο.\nἔπειτʼ ἴσως ᾔτει σʼ ἂν εἰς ὑποδήματα.\nμυστηρίοις δὲ τοῖς μεγάλοις ὀχουμένην\nἐπὶ τῆς ἁμάξης ὅτι προσέβλεψέν μέ τις,\nἐτυπτόμην διὰ τοῦθʼ ὅλην τὴν ἡμέραν.\nοὕτω σφόδρα ζηλότυπος ὁ νεανίσκος ἦν.\nμόνος γὰρ ἥδεθʼ, ὡς ἔοικεν, ἐσθίων.\nκαὶ τάς γε χεῖρας παγκάλας ἔχειν μʼ ἔθη.\nὁπότε προτείνοιέν γε δραχμὰς εἴκοσιν.\nὄζειν τε τῆς χρόας ἔφασκεν ἡδύ μου.\nεἰ Θάσιον ἐνέχεις, εἰκότως γε νὴ Δία.\nτὸ βλέμμα θʼ ὡς ἔχοιμι μαλακὸν καὶ καλόν.\nοὐ σκαιὸς ἦν ἄνθρωπος, ἀλλʼ ἠπίστατο\nγραὸς καπρώσης τἀφόδια κατεσθίειν.\nταῦτʼ οὖν ὁ θεὸς ὦ φίλʼ ἄνερ οὐκ ὀρθῶς ποιεῖ,\nφάσκων βοηθεῖν τοῖς ἀδικουμένοις ἀεί.\nτί γὰρ ποιήσει; φράζε, καὶ πεπράξεται.\nἀναγκάσαι δίκαιόν ἐστι νὴ Δία\nτὸν εὖ παθόνθʼ ὑπʼ ἐμοῦ πάλιν μʼ ἀντευποιεῖν,\nἢ μηδʼ ὁτιοῦν ἀγαθὸν δίκαιόν ἐστʼ ἔχειν.\nοὔκουν καθʼ ἑκάστην ἀπεδίδου τὴν νύκτα σοι;\nἀλλʼ οὐδέποτέ με ζῶσαν ἀπολείψειν ἔφη.\nὀρθῶς γε· νῦν δέ γʼ οὐκέτι ζῆν σʼ οἴεται.\nὑπὸ τοῦ γὰρ ἄλγους κατατέτηκʼ ὦ φίλτατε.\nοὐκ ἀλλὰ κατασέσηπας, ὥς γʼ ἐμοὶ δοκεῖς.\nδιὰ δακτυλίου μὲν οὖν ἔμεγʼ ἂν διελκύσαις.\nεἰ τυγχάνοι γʼ ὁ δακτύλιος ὢν τηλία.\nκαὶ μὴν τὸ μειράκιον τοδὶ προσέρχεται,\nοὗπερ πάλαι κατηγοροῦσα τυγχάνω·\nἔοικε δʼ ἐπὶ κῶμον βαδίζειν.\nφαίνεται.\nστέφανόν γέ τοι καὶ δᾷδʼ ἔχων πορεύεται.\nἀσπάζομαί σε.\nτί φησιν;\nἀρχαία φίλη,\nπολιὰ γεγένησαι ταχύ γε νὴ τὸν οὐρανόν.\nτάλαινʼ ἐγὼ τῆς ὕβρεος ἧς ὑβρίζομαι.\nἔοικε διὰ πολλοῦ χρόνου σʼ ἑορακέναι.\nποίου χρόνου ταλάνταθʼ, ὃς παρʼ ἐμοὶ χθὲς ἦν;\nτοὐναντίον πέπονθε τοῖς πολλοῖς ἄρα·\nμεθύων γάρ, ὡς ἔικεν, ὀξύτερον βλέπει.\nοὔκ, ἀλλʼ ἀκόλαστός ἐστιν ἀεὶ τοὺς τρόπους.\nὦ Ποντοπόσειδον καὶ θεοὶ πρεσβυτικοί,\nἐν τῷ προσώπῳ τῶν ῥυτίδων ὅσας ἔχει.\nἆ ἆ,\nτὴν δᾷδα μή μοι πρόσφερʼ.\nεὖ μέντοι λέγει.\nἐὰν γὰρ αὐτὴν εἷς μόνος σπινθὴρ λάβῃ\nὥσπερ παλαιὰν εἰρεσιώνην καύσεται.\nβούλει διὰ χρόνου πρός με παῖσαι;\nποῖ τάλαν;\nαὐτοῦ, λαβοῦσα κάρυα.\nπαιδιὰν τίνα;\nπόσους ἔχεις ὀδόντας.\nἀλλὰ γνώσομαι\nκἄγωγʼ· ἔχει γὰρ τρεῖς ἴσως ἢ τέτταρας.\nἀπότεισον· ἕνα γὰρ γόμφιον μόνον φορεῖ.\nταλάντατʼ ἀνδρῶν οὐχ ὑγιαίνειν μοι δοκεῖς,\nπλυνόν με ποιῶν ἐν τοσούτοις ἀνδράσιν.\nὄναιο μέντἄν, εἴ τις ἐκπλύνειέ σε.\nοὐ δῆτʼ, ἐπεὶ νῦν μὲν καπηλικῶς ἔχει,\nεἰ δʼ ἐκπλυνεῖται τοῦτο τὸ ψιμύθιον,\nὄψει κατάδηλα τοῦ προσώπου τὰ ῥάκη.\nγέρων ἀνὴρ ὢν οὐχ ὑγιαίνειν μοι δοκεῖς.\nπειρᾷ μὲν οὖν ἴσως σε καὶ τῶν τιτθίων\nἐφάπτεταί σου λανθάνειν δοκῶν ἐμέ.\nμὰ τὴν Ἀφροδίτην οὐκ ἐμοῦ γʼ ὦ βδελυρὲ σύ.\nμὰ τὴν Ἑκάτην οὐ δῆτα· μαινοίμην γὰρ ἄν.\nἀλλʼ ὦ νεανίσκʼ οὐκ ἐῶ τὴν μείρακα\nμισεῖν σε ταύτην.\nἀλλʼ ἔγωγʼ ὑπερφιλῶ.\nκαὶ μὴν κατηγορεῖ γέ σου.\nτί κατηγορεῖ;\nεἶναί σʼ ὑβριστήν φησι καὶ λέγειν ὅτι\nπάλαι ποτʼ ἦσαν ἄλκιμοι Μιλήσιοι.\nἐγὼ περὶ ταύτης οὐ μαχοῦμαί σοι.\nτὸ τί;\nαἰσχυνόμενος τὴν ἡλικίαν τὴν σήν, ἐπεὶ\nοὐκ ἄν ποτʼ ἄλλῳ τοῦτʼ ἐπέτρεψʼ ἐγὼ ποιεῖν·\nνῦν δʼ ἄπιθι χαίρων συλλαβὼν τὴν μείρακα.\nοἶδʼ οἶδα τὸν νοῦν· οὐκέτʼ ἀξιοῖς ἴσως\nεἶναι μετʼ αὐτῆς.\nὁ δʼ ἐπιτρέψων ἐστὶ τίς;\nοὐκ ἂν διαλεχθείην διεσπλεκωμένῃ\nὑπὸ μυρίων ἐτῶν γε καὶ τρισχιλίων.\nὅμως δʼ ἐπειδὴ καὶ τὸν οἶνον ἠξίους\nπίνειν, συνεκποτέʼ ἐστί σοι καὶ τὴν τρύγα.\nἀλλʼ ἔστι κομιδῇ τρὺξ παλαιὰ καὶ σαπρά.\nοὐκοῦν τρύγοιπος ταῦτα πάντʼ ἰάσεται.\nἀλλʼ εἴσιθʼ εἴσω· τῷ θεῷ γὰρ βούλομαι\nἐλθὼν ἀναθεῖναι τοὺς στεφάνους τούσδʼ οὓς ἔχω.\nἐγὼ δέ γʼ αὐτῷ καὶ φράσαι τι βούλομαι.\nἐγὼ δέ γʼ οὐκ εἴσειμι.\nθάρρει, μὴ φοβοῦ.\nοὐ γὰρ βιάσεται.\nπάνυ καλῶς τοίνυν λέγεις.\nἱκανὸν γὰρ αὐτὴν πρότερον ὑπεπίττουν χρόνον.\nβάδιζʼ· ἐγὼ δέ σου κατόπιν εἰσέρχομαι.\nὡς εὐτόνως ὦ Ζεῦ βασιλεῦ τὸ γρᾴδιον\nὥσπερ λεπὰς τῷ μειρακίῳ προσείχετο.\nτίς ἔσθʼ ὁ κόπτων τὴν θύραν; τουτὶ τί ἦν;\nοὐδεὶς ἔοικεν· ἀλλὰ δῆτα τὸ θύριον\nφθεγγόμενον ἄλλως κλαυσιᾷ.\nσέ τοι λέγω,\nὁ Καρίων, ἀνάμεινον.\nοὗτος εἰπέ μοι,\nσὺ τὴν θύραν ἔκοπτες οὑτωσὶ σφόδρα;\nμὰ Δίʼ ἀλλʼ ἔμελλον· εἶτʼ ἀνέῳξάς με φθάσας.\nἀλλʼ ἐκκάλει τὸν δεσπότην τρέχων ταχύ,\nἒπειτα τὴν γυναῖκα καὶ τὰ παιδία,\nἔπειτα τοὺς θεράποντας, εἶτα τὴν κύνα,\nἔπειτα σαυτόν, εἶτα τὴν ὗν.\nεἰπέ μοι,\nτί δʼ ἔστιν;\nὁ Ζεὺς ὦ πόνηρε βούλεται\nἐς ταὐτὸν ὑμᾶς συγκυκήσας τρύβλιον\nἁπαξάπαντας ἐς τὸ βάραθρον ἐμβαλεῖν.\nἡ γλῶττα τῷ κήρυκι τούτων τέμνεται.\nἀτὰρ διὰ τί δὴ ταῦτʼ ἐπιβουλεύει ποιεῖν\nἡμᾶς;\nὁτιὴ δεινότατα πάντων πραγμάτων\nεἴργασθʼ. ἀφʼ οὗ γὰρ ἤρξατʼ ἐξ ἀρχῆς βλέπειν\nὁ Πλοῦτος, οὐδεὶς οὐ λιβανωτόν, οὐ δάφνην,\nοὐ ψαιστόν, οὐχ ἱερεῖον, οὐκ ἄλλʼ οὐδὲ ἓν\nἡμῖν ἔτι θύει τοῖς θεοῖς.\nμὰ Δίʼ οὐδέ γε\nθύσει. κακῶς γὰρ ἐπεμελεῖσθʼ ἡμῶν τότε.\nκαὶ τῶν μὲν ἄλλων μοι θεῶν ἧττον μέλει,\nἐγὼ δʼ ἀπόλωλα κἀπιτέτριμμαι.\nσωφρονεῖς.\nπρότερον γὰρ εἶχον μὲν παρὰ ταῖς καπηλίσιν\nπάντʼ ἀγάθʼ ἕωθεν εὐθύς, οἰνοῦτταν μέλι\nἰσχάδας, ὅσʼ εἰκός ἐστιν Ἑρμῆν ἐσθίειν·\nνυνὶ δὲ πεινῶν ἀναβάδην ἀναπαύομαι.\nοὔκουν δικαίως, ὅστις ἐποίεις ζημίαν\nἐνίοτε τοιαῦτʼ ἀγάθʼ ἔχων;\nοἴμοι τάλας,\nοἴμοι πλακοῦντος τοῦ νʼ τετράδι πεπεμμένου.\nποθεῖς τὸν οὐ παρόντα καὶ μάτην καλεῖς.\nοἴμοι δὲ κωλῆς ἣν ἐγὼ κατήσθιον.\nἀσκωλίαζʼ ἐνταῦθα πρὸς τὴν αἰθρίαν.\nσπλάγχνων τε θερμῶν ὧν ἐγὼ κατήσθιον.\nὀδύνη σε περὶ τὰ σπλάγχνʼ ἔοικέ τι στρέφειν.\nοἴμοι δὲ κύλικος ἴσον ἴσῳ κεκραμένης.\nταύτην ἐπιπιὼν ἀποτρέχων οὐκ ἂν φθάνοις.\nἆρʼ ὠφελήσαις ἄν τι τὸν σαυτοῦ φίλον;\nεἴ του δέει γʼ ὧν δυνατός εἰμί σʼ ὠφελεῖν.\nεἴ μοι πορίσας ἄρτον τινʼ εὖ πεπεμμένον\nδοίης καταφαγεῖν καὶ κρέας νεανικὸν\nὧν θύεθʼ ὑμεῖς ἔνδον.\nἀλλʼ οὐκ ἐκφορά.\nκαὶ μὴν ὁπότε τι σκευάριον τοῦ δεσπότου\nὑφέλοιʼ, ἐγώ σε λανθάνειν ἐποίουν ἀεί.\nἐφʼ ᾧ τε μετέχειν καὐτὸς ὦ τοιχωρύχε.\nἧκεν γὰρ ἄν σοι ναστὸς εὖ πεπεμμένος.\nἔπειτα τοῦτόν γʼ αὐτὸς ἂν κατήσθιες.\nοὐ γὰρ μετεῖχες τὰς ἴσας πληγὰς ἐμοί,\nὁπότε τι ληφθείην πανουργήσας ἐγώ.\nμὴ μνησικακήσῃς, εἰ σὺ Φυλὴν κατέλαβες.\nἀλλὰ ξύνοικον πρὸς θεῶν δέξασθέ με.\nἔπειτʼ ἀπολιπὼν τοὺς θεοὺς ἐνθάδε μενεῖς;\nτὰ γὰρ παρʼ ὑμῖν ἐστι βελτίω πολύ.\nτί δέ; ταὐτομολεῖν ἀστεῖον εἶναί σοι δοκεῖ;\nπατρὶς γάρ ἐστι πᾶσʼ ἵνʼ ἂν πράττῃ τις εὖ.\nτί δῆτʼ ἂν εἴης ὄφελος ἡμῖν ἐνθάδʼ ὤν;\nπαρὰ τὴν θύραν στροφαῖον ἱδρύσασθέ με.\nστροφαῖον; ἀλλʼ οὐκ ἔργον ἔστʼ οὐδὲν στροφῶν.\nἀλλʼ ἐμπολαῖον.\nἀλλὰ πλουτοῦμεν· τί οὖν\nἙρμῆν παλιγκάπηλον ἡμᾶς δεῖ τρέφειν;\nἀλλὰ δόλιον τοίνυν.\nδόλιον; ἥκιστά γε·\nοὐ γὰρ δόλου νῦν ἔργον, ἀλλʼ ἁπλῶν τρόπων.\nἀλλʼ ἡγεμόνιον.\nἀλλʼ ὁ θεὸς ἤδη βλέπει,\nὥσθʼ ἡγεμόνος οὐδὲν δεησόμεσθʼ ἔτι.\nἐναγώνιος τοίνυν ἔσομαι. τί δῆτʼ ἐρεῖς;\nΠλούτῳ γάρ ἐστι τοῦτο συμφορώτατον\nποιεῖν ἀγῶνας μουσικοὺς καὶ γυμνικούς.\nὡς ἀγαθόν ἐστʼ ἐπωνυμίας πολλὰς ἔχειν·\nοὗτος γὰρ ἐξηύρηκεν αὑτῷ βιότιον.\nοὐκ ἐτὸς ἅπαντες οἱ δικάζοντες θαμὰ\nσπεύδουσιν ἐν πολλοῖς γεγράφθαι γράμμασιν.\nοὐκοῦν ἐπὶ τούτοις εἰσίω;\nκαὶ πλῦνέ γε\nαὐτὸς προσελθὼν πρὸς τὸ φρέαρ τὰς κοιλίας,\nἵνʼ εὐθέως διακονικὸς εἶναι δοκῇς.\nτίς ἂν φράσειε ποῦ ʼστι Χρεμύλος μοι σαφῶς;\nτί δʼ ἔστιν ὦ βέλτιστε;\nτί γὰρ ἀλλʼ ἢ κακῶς;\nἀφʼ οὗ γὰρ ὁ Πλοῦτος οὗτος ἤρξατο βλέπειν,\nἀπόλωλʼ ὑπὸ λιμοῦ. καταφαγεῖν γὰρ οὐκ ἔχω,\nκαὶ ταῦτα τοῦ σωτῆρος ἱερεὺς ὢν Διός.\nἡ δʼ αἰτία τίς ἐστιν ὦ πρὸς τῶν θεῶν;\nθύειν ἔτʼ οὐδεὶς ἀξιοῖ.\nτίνος οὕνεκα;\nὅτι πάντες εἰσὶ πλούσιοι· καίτοι τότε,\nὅτʼ εἶχον οὐδέν, ὁ μὲν ἂν ἥκων ἔμπορος\nἔθυσεν ἱερεῖόν τι σωθείς, ὁ δέ τις ἂν\nδίκην ἀποφυγών, ὁ δʼ ἂν ἐκαλλιερεῖτό τις\nκἀμέ γʼ ἐκάλει τὸν ἱερέα· νῦν δʼ οὐδὲ εἷς\nθύει τὸ παράπαν οὐδὲν οὐδʼ εἰσέρχεται,\nπλὴν ἀποπατησόμενοί γε πλεῖν ἢ μύριοι.\nοὔκουν τὰ νομιζόμενα σὺ τούτων λαμβάνεις;\nτὸν οὖν Δία τὸν σωτῆρα καὐτός μοι δοκῶ\nχαίρειν ἐάσας ἐνθάδʼ αὐτοῦ καταμένειν.\nθάρρει· καλῶς ἔσται γάρ, ἢν θεὸς θέλῃ.\nὁ Ζεὺς ὁ σωτὴρ γὰρ πάρεστιν ἐνθάδε,\nαὐτόματος ἥκων.\nπάντʼ ἀγαθὰ τοίνυν λέγεις.\nἱδρυσόμεθʼ οὖν αὐτίκα μάλʼ, ἀλλὰ περίμενε\nτὸν Πλοῦτον, οὗπερ πρότερον ἦν ἱδρυμένος\nτὸν ὀπισθόδομον ἀεὶ φυλάττων τῆς θεοῦ.\nἀλλʼ ἐκδότω τις δεῦρο δᾷδας ἡμμένας,\nἵνʼ ἔχων προηγῇ τῷ θεῷ σύ.\nπάνυ μὲν οὖν\nδρᾶν ταῦτα χρή.\nτὸν Πλοῦτον ἔξω τις κάλει.\nἐγὼ δὲ τί ποιῶ;\nτὰς χύτρας, αἷς τὸν θεὸν\nἱδρυσόμεθα, λαβοῦσʼ ἐπὶ τῆς κεφαλῆς φέρε\nσεμνῶς· ἔχουσα δʼ ἦλθες αὐτὴ ποικίλα.\nὧν δʼ οὕνεκʼ ἦλθον;\nπάντα σοι πεπράξεται.\nἥξει γὰρ ὁ νεανίσκος ὡς σʼ εἰς ἑσπέραν.\nἀλλʼ εἴ γε μέντοι νὴ Δίʼ ἐγγυᾷ σύ μοι\nἥξειν ἐκεῖνον ὡς ἔμʼ, οἴσω τὰς χύτρας.\nκαὶ μὴν πολὺ τῶν ἄλλων χυτρῶν τἀναντία\nαὗται ποιοῦσι· ταῖς μὲν ἄλλαις γὰρ χύτραις\nἡ γραῦς ἔπεστʼ ἀνωτάτω, ταύτης δὲ νῦν\nτῆς γραὸς ἐπιπολῆς ἔπεισιν αἱ χύτραι.\nοὐκ ἔτι τοίνυν εἰκὸς μέλλειν οὐδʼ ἡμᾶς, ἀλλʼ ἀναχωρεῖν\nἐς τοὔπισθεν· δεῖ γὰρ κατόπιν τούτων ᾄδοντας ἕπεσθαι.\n"};
