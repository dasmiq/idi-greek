var sequence = {"name":"Hesiod. Theogony","data":"Μουσάων Ἑλικωνιάδων ἀρχώμεθʼ ἀείδειν,\nαἵθʼ Ἑλικῶνος ἔχουσιν ὄρος μέγα τε ζάθεόν τε\nκαί τε περὶ κρήνην ἰοειδέα πόσσʼ ἁπαλοῖσιν\nὀρχεῦνται καὶ βωμὸν ἐρισθενέος Κρονίωνος.\nκαί τε λοεσσάμεναι τέρενα χρόα Περμησσοῖο\nἢ Ἵππου κρήνης ἢ Ὀλμειοῦ ζαθέοιο\nἀκροτάτῳ Ἑλικῶνι χοροὺς ἐνεποιήσαντο\nκαλούς, ἱμερόεντας· ἐπερρώσαντο δὲ ποσσίν.\nἔνθεν ἀπορνύμεναι, κεκαλυμμέναι ἠέρι πολλῇ,\nἐννύχιαι στεῖχον περικαλλέα ὄσσαν ἱεῖσαι,\nὑμνεῦσαι Δία τʼ αἰγίοχον καὶ πότνιαν Ἥρην\nἈργεΐην, χρυσέοισι πεδίλοις ἐμβεβαυῖαν,\nκούρην τʼ αἰγιόχοιο Διὸς γλαυκῶπιν Ἀθήνην\nΦοῖβόν τʼ Ἀπόλλωνα καὶ Ἄρτεμιν ἰοχέαιραν\nἠδὲ Ποσειδάωνα γεήοχον, ἐννοσίγαιον,\nκαὶ Θέμιν αἰδοίην ἑλικοβλέφαρόν τʼ Ἀφροδίτην\nἭβην τε χρυσοστέφανον καλήν τε Διώνην\nΛητώ τʼ Ἰαπετόν τε ἰδὲ Κρόνον ἀγκυλομήτην\nἨῶ τʼ Ἠέλιόν τε μέγαν λαμπράν τε Σελήνην\nΓαῖάν τʼ Ὠκεανόν τε μέγαν καὶ Νύκτα μέλαιναν\nἄλλων τʼ ἀθανάτων ἱερὸν γένος αἰὲν ἐόντων.\nαἵ νύ ποθʼ Ἡσίοδον καλὴν ἐδίδαξαν ἀοιδήν,\nἄρνας ποιμαίνονθʼ Ἑλικῶνος ὕπο ζαθέοιο.\nτόνδε δέ με πρώτιστα θεαὶ πρὸς μῦθον ἔειπον,\nΜοῦσαι Ὀλυμπιάδες, κοῦραι Διὸς αἰγιόχοιο·\nποιμένες ἄγραυλοι, κάκʼ ἐλέγχεα, γαστέρες\nοἶον,\nἴδμεν ψεύδεα πολλὰ λέγειν ἐτύμοισιν ὁμοῖα,\nἴδμεν δʼ, εὖτʼ ἐθέλωμεν, ἀληθέα γηρύσασθαι.\nὣς ἔφασαν κοῦραι μεγάλου Διὸς ἀρτιέπειαι·\nκαί μοι σκῆπτρον ἔδον δάφνης ἐριθηλέος ὄζον\nδρέψασαι, θηητόν· ἐνέπνευσαν δέ μοι αὐδὴν\nθέσπιν, ἵνα κλείοιμι τά τʼ ἐσσόμενα πρό τʼ ἐόντα.\nκαί μʼ ἐκέλονθʼ ὑμνεῖν μακάρων γένος αἰὲν ἐόντων,\nσφᾶς δʼ αὐτὰς πρῶτόν τε καὶ ὕστατον αἰὲν ἀείδειν.\nἀλλὰ τί ἦ μοι ταῦτα περὶ δρῦν ἢ περὶ πέτρην;\nτύνη, Μουσάων ἀρχώμεθα, ταὶ Διὶ πατρὶ\nὑμνεῦσαι τέρπουσι μέγαν νόον ἐντὸς Ὀλύμπου,\nεἰρεῦσαι τά τʼ ἐόντα τά τʼ ἐσσόμενα πρό τʼ ἐόντα,\nφωνῇ ὁμηρεῦσαι· τῶν δʼ ἀκάματος ῥέει αὐδὴ\nἐκ στομάτων ἡδεῖα· γελᾷ δέ τε δώματα πατρὸς\nΖηνὸς ἐριγδούποιο θεᾶν ὀπὶ λειριοέσσῃ\nσκιδναμένῃ· ἠχεῖ δὲ κάρη νιφόεντος Ὀλύμπου\nδώματά τʼ ἀθανάτων. αἳ δʼ ἄμβροτον ὄσσαν ἱεῖσαι\nθεῶν γένος αἰδοῖον πρῶτον κλείουσιν ἀοιδῇ\nἐξ ἀρχῆς, οὓς Γαῖα καὶ Οὐρανὸς εὐρὺς ἔτικτεν,\nοἵ τʼ ἐκ τῶν ἐγένοντο θεοί, δωτῆρες ἐάων.\nδεύτερον αὖτε Ζῆνα, θεῶν πατέρʼ ἠδὲ καὶ ἀνδρῶν,\nἀρχόμεναί θʼ ὑμνεῦσι καὶ ἐκλήγουσαι ἀοιδῆς,\nὅσσον φέρτατός ἐστι θεῶν κράτεί τε μέγιστος.\nαὖτις δʼ ἀνθρώπων τε γένος κρατερῶν τε Γιγάντων\nὑμνεῦσαι τέρπουσι Διὸς νόον ἐντὸς Ὀλύμπου\nΜοῦσαι Ὀλυμπιάδες, κοῦραι Διὸς αἰγιόχοιο.\nτὰς ἐν Πιερίῃ Κρονίδῃ τέκε πατρὶ μιγεῖσα\nΜνημοσύνη, γουνοῖσιν Ἐλευθῆρος μεδέουσα,\nλησμοσύνην τε κακῶν ἄμπαυμά τε μερμηράων.\nἐννέα γάρ οἱ νυκτὸς ἐμίσγετο μητίετα Ζεὺς\nνόσφιν ἀπʼ ἀθανάτων ἱερὸν λέχος εἰσαναβαίνων·\nἀλλʼ ὅτε δή ῥʼ ἐνιαυτὸς ἔην, περὶ δʼ ἔτραπον ὧραι\nμηνῶν φθινόντων, περὶ δʼ ἤματα πόλλʼ ἐτελέσθη,\nἣ δʼ ἔτεκʼ ἐννέα κούρας ὁμόφρονας, ᾗσιν ἀοιδὴ\nμέμβλεται ἐν στήθεσσιν, ἀκηδέα θυμὸν ἐχούσαις,\nτυτθὸν ἀπʼ ἀκροτάτης κορυφῆς νιφόεντος Ὀλύμπου.\nἔνθα σφιν λιπαροί τε χοροὶ καὶ δώματα καλά.\nπὰρ δʼ αὐτῇς Χάριτές τε καὶ Ἵμερος οἰκίʼ ἔχουσιν\nἐν θαλίῃς· ἐρατὴν δὲ διὰ στόμα ὄσσαν ἱεῖσαι\nμέλπονται πάντων τε νόμους καὶ ἤθεα κεδνὰ\nἀθανάτων κλείουσιν, ἐπήρατον ὄσσαν ἱεῖσαι.\nαἳ τότʼ ἴσαν πρὸς Ὄλυμπον ἀγαλλόμεναι ὀπὶ καλῇ,\nἀμβροσίῃ μολπῇ· περὶ δʼ ἴαχε γαῖα μέλαινα\nὑμνεύσαις, ἐρατὸς δὲ ποδῶν ὕπο δοῦπος ὀρώρει\nνισσομένων πατέρʼ εἰς ὅν· ὃ δʼ οὐρανῷ ἐμβασιλεύει,\nαὐτὸς ἔχων βροντὴν ἠδʼ αἰθαλόεντα κεραυνόν,\nκάρτει νικήσας πατέρα Κρόνον· εὖ δὲ ἕκαστα\nἀθανάτοις διέταξεν ὁμῶς καὶ ἐπέφραδε τιμάς.\nταῦτʼ ἄρα Μοῦσαι ἄειδον, Ὀλύμπια δώματʼ\nἔχουσαι,\nἐννέα θυγατέρες μεγάλου Διὸς ἐκγεγαυῖαι,\nΚλειώ τʼ Εὐτέρπη τε Θάλειά τε Μελπομέενη τε\nΤερψιχόρη τʼ Ἐρατώ τε Πολύμνιά τʼ Οὐρανίη τε\nΚαλλιόπη θʼ· ἣ δὲ προφερεστάτη ἐστὶν ἁπασέων.\nἣ γὰρ καὶ βασιλεῦσιν ἅμʼ αἰδοίοισιν ὀπηδεῖ.\nὅν τινα τιμήσωσι Διὸς κοῦραι μεγάλοιο\nγεινόμενόν τε ἴδωσι διοτρεφέων βασιλήων,\nτῷ μὲν ἐπὶ γλώσσῃ γλυκερὴν χείουσιν ἐέρσην,\nτοῦ δʼ ἔπεʼ ἐκ στόματος ῥεῖ μείλιχα· οἱ δέ τε λαοὶ\nπάντες ἐς αὐτὸν ὁρῶσι διακρίνοντα θέμιστας\nἰθείῃσι δίκῃσιν· ὃ δʼ ἀσφαλέως ἀγορεύων\nαἶψά κε καὶ μέγα νεῖκος ἐπισταμένως κατέπαυσεν·\nτοὔνεκα γὰρ βασιλῆες ἐχέφρονες, οὕνεκα λαοῖς\nβλαπτομένοις ἀγορῆφι μετάτροπα ἔργα τελεῦσι\nῥηιδίως, μαλακοῖσι παραιφάμενοι ἐπέεσσιν.\nἐρχόμενον δʼ ἀνʼ ἀγῶνα θεὸν ὣς ἱλάσκονται\nαἰδοῖ μειλιχίῃ, μετὰ δὲ πρέπει ἀγρομένοισιν·\nτοίη Μουσάων ἱερὴ δόσις ἀνθρώποισιν.\nἐκ γάρ τοι Μουσέων καὶ ἑκηβόλου Ἀπόλλωνος\nἄνδρες ἀοιδοὶ ἔασιν ἐπὶ χθόνα καὶ κιθαρισταί,\nἐκ δὲ Διὸς βασιλῆες· ὃ δʼ ὄλβιος, ὅν τινα Μοῦσαι\nφίλωνται· γλυκερή οἱ ἀπὸ στόματος ῥέει αὐδή.\nεἰ γάρ τις καὶ πένθος ἔχων νεοκηδέι θυμῷ\nἄζηται κραδίην ἀκαχήμενος, αὐτὰρ ἀοιδὸς\nΜουσάων θεράπων κλέεα προτέρων ἀνθρώπων\nὑμνήσῃ μάκαράς τε θεούς, οἳ Ὄλυμπον ἔχουσιν,\nαἶψʼ ὅ γε δυσφροσυνέων ἐπιλήθεται οὐδέ τι κηδέων\nμέμνηται· ταχέως δὲ παρέτραπε δῶρα θεάων.\nχαίρετε, τέκνα Διός, δότε δʼ ἱμερόεσσαν\nἀοιδήν.\nκλείετε δʼ ἀθανάτων ἱερὸν γένος αἰὲν ἐόντων,\nοἳ Γῆς τʼ ἐξεγένοντο καὶ Οὐρανοῦ ἀστερόεντος,\nΝυκτός τε δνοφερῆς, οὕς θʼ ἁλμυρὸς ἔτρεφε Πόντος.\nεἴπατε δʼ, ὡς τὰ πρῶτα θεοὶ καὶ γαῖα γένοντο\nκαὶ ποταμοὶ καὶ πόντος ἀπείριτος, οἴδματι θυίων,\nἄστρα τε λαμπετόωντα καὶ οὐρανὸς εὐρὺς ὕπερθεν\nοἵ τʼ ἐκ τῶν ἐγένοντο θεοί, δωτῆρες ἐάων\nὥς τʼ ἄφενος δάσσαντο καὶ ὡς τιμὰς διέλοντο\nἠδὲ καὶ ὡς τὰ πρῶτα πολύπτυχον ἔσχον Ὄλυμπον.\nταῦτά μοι ἔσπετε Μοῦσαι, Ὀλύμπια δώματʼ ἔχουσαι\nἐξ ἀρχῆς, καὶ εἴπαθʼ, ὅ τι πρῶτον γένετʼ αὐτῶν.\nἦ τοι μὲν πρώτιστα Χάος γένετʼ, αὐτὰρ ἔπειτα\nΓαῖʼ εὐρύστερνος, πάντων ἕδος ἀσφαλὲς αἰεὶ\nἀθανάτων, οἳ ἔχουσι κάρη νιφόεντος Ὀλύμπου,\nΤάρταρά τʼ ἠερόεντα μυχῷ χθονὸς εὐρυοδείης,\nἠδʼ Ἔρος, ὃς κάλλιστος ἐν ἀθανάτοισι θεοῖσι,\nλυσιμελής, πάντων δὲ θεῶν πάντων τʼ ἀνθρώπων\nδάμναται ἐν στήθεσσι νόον καὶ ἐπίφρονα βουλήν.\nἐκ Χάεος δʼ Ἔρεβός τε μέλαινά τε Νὺξ ἐγένοντο·\nΝυκτὸς δʼ αὖτʼ Αἰθήρ τε καὶ Ἡμέρη ἐξεγένοντο,\nοὓς τέκε κυσαμένη Ἐρέβει φιλότητι μιγεῖσα.\nΓαῖα δέ τοι πρῶτον μὲν ἐγείνατο ἶσον ἑαυτῇ\nΟὐρανὸν ἀστερόενθʼ, ἵνα μιν περὶ πάντα καλύπτοι,\nὄφρʼ εἴη μακάρεσσι θεοῖς ἕδος ἀσφαλὲς αἰεί.\nγείνατο δʼ Οὔρεα μακρά, θεῶν χαρίεντας ἐναύλους,\nΝυμφέων, αἳ ναίουσιν ἀνʼ οὔρεα βησσήεντα.\nἣ δὲ καὶ ἀτρύγετον πέλαγος τέκεν, οἴδματι θυῖον,\nΠόντον, ἄτερ φιλότητος ἐφιμέρου· αὐτὰρ ἔπειτα\nΟὐρανῷ εὐνηθεῖσα τέκʼ Ὠκεανὸν βαθυδίνην,\nΚοῖόν τε Κρῖόν θʼ Ὑπερίονά τʼ Ἰαπετόν τε\nΘείαν τε Ῥείαν τε Θέμιν τε Μνημοσύνην τε\nΦοίβην τε χρυσοστέφανον Τηθύν τʼ ἐρατεινήν.\nτοὺς δὲ μέθʼ ὁπλότατος γένετο Κρόνος ἀγκυλομήτης,\nδεινότατος παίδων· θαλερὸν δʼ ἤχθηρε τοκῆα.\nγείνατο δʼ αὖ Κύκλωπας ὑπέρβιον ἦτορ ἔχοντας,\nΒρόντην τε Στερόπην τε καὶ Ἄργην ὀβριμόθυμον,\nοἳ Ζηνὶ βροντήν τε δόσαν τεῦξάν τε κεραυνόν.\nοἳ δή τοι τὰ μὲν ἄλλα θεοῖς ἐναλίγκιοι ἦσαν,\nμοῦνος δʼ ὀφθαλμὸς μέσσῳ ἐνέκειτο μετώπῳ.\nΚύκλωπες δʼ ὄνομʼ ἦσαν ἐπώνυμον, οὕνεκʼ ἄρα σφέων\nκυκλοτερὴς ὀφθαλμὸς ἕεις ἐνέκειτο μετώπῳ·\nἰσχὺς δʼ ἠδὲ βίη καὶ μηχαναὶ ἦσαν ἐπʼ ἔργοις.\nἄλλοι δʼ αὖ Γαίης τε καὶ Οὐρανοῦ ἐξεγένοντο\nτρεῖς παῖδες μεγάλοι τε καὶ ὄβριμοι, οὐκ ὀνομαστοί,\nΚόττος τε Βριάρεώς τε Γύης θʼ, ὑπερήφανα τέκνα.\nτῶν ἑκατὸν μὲν χεῖρες ἀπʼ ὤμων ἀίσσοντο,\nἄπλαστοι, κεφαλαὶ δὲ ἑκάστῳ πεντήκοντα\nἐξ ὤμων ἐπέφυκον ἐπὶ στιβαροῖσι μέλεσσιν·\nἰσχὺς δʼ ἄπλητος κρατερὴ μεγάλῳ ἐπὶ εἴδει.\nὅσσοι γὰρ Γαίης τε καὶ Οὐρανοῦ ἐξεγένοντο,\nδεινότατοι παίδων, σφετέρῳ δʼ ἤχθοντο τοκῆι\nἐξ ἀρχῆς· καὶ τῶν μὲν ὅπως τις πρῶτα γένοιτο,\nπάντας ἀποκρύπτασκε, καὶ ἐς φάος οὐκ ἀνίεσκε,\nΓαίης ἐν κευθμῶνι, κακῷ δʼ ἐπετέρπετο ἔργῳ\nΟὐρανός. ἣ δʼ ἐντὸς στοναχίζετο Γαῖα πελώρη\nστεινομένη· δολίην δὲ κακήν τʼ ἐφράσσατο τέχνην.\nαἶψα δὲ ποιήσασα γένος πολιοῦ ἀδάμαντος\nτεῦξε μέγα δρέπανον καὶ ἐπέφραδε παισὶ φίλοισιν·\nεἶπε δὲ θαρσύνουσα, φίλον τετιημένη ἦτορ·\nπαῖδες ἐμοὶ καὶ πατρὸς ἀτασθάλου, αἴ κʼ\nἐθέλητε\nπείθεσθαι, πατρός κε κακὴν τισαίμεθα λώβην\nὑμετέρου· πρότερος γὰρ ἀεικέα μήσατο ἔργα.\nὣς φάτο· τοὺς δʼ ἄρα πάντας ἕλεν δέος, οὐδέ\nτις αὐτῶν\nφθέγξατο. θαρσήσας δὲ μέγας Κρόνος ἀγκυλομήτης\nἂψ αὖτις μύθοισι προσηύδα μητέρα κεδνήν·\nμῆτερ, ἐγώ κεν τοῦτό γʼ ὑποσχόμενος\nτελέσαιμι\nἔργον, ἐπεὶ πατρός γε δυσωνύμου οὐκ ἀλεγίζω\nἡμετέρου· πρότερος γὰρ ἀεικέα μήσατο ἔργα.\nὣς φάτο· γήθησεν δὲ μέγα φρεσὶ Γαῖα πελώρη·\nεἷσε δέ μιν κρύψασα λόχῳ· ἐνέθηκε δὲ χερσὶν\nἅρπην καρχαρόδοντα· δόλον δʼ ὑπεθήκατο πάντα.\nἦλθε δὲ νύκτʼ ἐπάγων μέγας Οὐρανός, ἀμφὶ δὲ\nΓαίῃ\nἱμείρων φιλότητος ἐπέσχετο καί ῥʼ ἐτανύσθη\nπάντη· ὃ δʼ ἐκ λοχέοιο πάις ὠρέξατο χειρὶ\nσκαιῇ, δεξιτερῇ δὲ πελώριον ἔλλαβεν ἅρπην\nμακρὴν καρχαρόδοντα, φίλου δʼ ἀπὸ μήδεα πατρὸς\nἐσσυμένως ἤμησε, πάλιν δʼ ἔρριψε φέρεσθαι\nἐξοπίσω· τὰ μὲν οὔ τι ἐτώσια ἔκφυγε χειρός·\nὅσσαι γὰρ ῥαθάμιγγες ἀπέσσυθεν αἱματόεσσαι,\nπάσας δέξατο Γαῖα· περιπλομένων δʼ ἐνιαυτῶν\nγείνατʼ Ἐρινῦς τε κρατερὰς μεγάλους τε Γίγαντας,\nτεύχεσι λαμπομένους, δολίχʼ ἔγχεα χερσὶν ἔχοντας,\nΝύμφας θʼ ἃς Μελίας καλέουσʼ ἐπʼ ἀπείρονα γαῖαν.\nμήδεα δʼ ὡς τὸ πρῶτον ἀποτμήξας ἀδάμαντι\nκάββαλʼ ἀπʼ ἠπείροιο πολυκλύστῳ ἐνὶ πόντῳ,\nὣς φέρετʼ ἂμ πέλαγος πουλὺν χρόνον, ἀμφὶ δὲ λευκὸς\nἀφρὸς ἀπʼ ἀθανάτου χροὸς ὤρνυτο· τῷ δʼ ἔνι κούρη\nἐθρέφθη· πρῶτον δὲ Κυθήροισιν ζαθέοισιν\nἔπλητʼ, ἔνθεν ἔπειτα περίρρυτον ἵκετο Κύπρον.\nἐκ δʼ ἔβη αἰδοίη καλὴ θεός, ἀμφὶ δὲ ποίη\nποσσὶν ὕπο ῥαδινοῖσιν ἀέξετο· τὴν δʼ Ἀφροδίτην\nἀφρογενέα τε θεὰν καὶ ἐυστέφανον Κυθέρειαν\nκικλῄσκουσι θεοί τε καὶ ἀνέρες, οὕνεκʼ ἐν ἀφρῷ\nθρέφθη· ἀτὰρ Κυθέρειαν, ὅτι προσέκυρσε Κυθήροις·\nΚυπρογενέα δʼ, ὅτι γέντο πολυκλύστῳ ἐνὶ Κύπρῳ·\nἠδὲ φιλομμηδέα, ὅτι μηδέων ἐξεφαάνθη.\nτῇ δʼ Ἔρος ὡμάρτησε καὶ Ἵμερος ἕσπετο καλὸς\nγεινομένῃ τὰ πρῶτα θεῶν τʼ ἐς φῦλον ἰούσῃ.\nταύτην δʼ ἐξ ἀρχῆς τιμὴν ἔχει ἠδὲ λέλογχε\nμοῖραν ἐν ἀνθρώποισι καὶ ἀθανάτοισι θεοῖσι,\nπαρθενίους τʼ ὀάρους μειδήματά τʼ ἐξαπάτας τε\nτέρψιν τε γλυκερὴν φιλότητά τε μειλιχίην τε.\nτοὺς δὲ πατὴρ Τιτῆνας ἐπίκλησιν καλέεσκε\nπαῖδας νεικείων μέγας Οὐρανός, οὓς τέκεν αὐτός·\nφάσκε δὲ τιταίνοντας ἀτασθαλίῃ μέγα ῥέξαι\nἔργον, τοῖο δʼ ἔπειτα τίσιν μετόπισθεν ἔσεσθαι.\nνὺξ δʼ ἔτεκεν στυγερόν τε Μόρον καὶ Κῆρα\nμέλαιναν\nκαὶ Θάνατον, τέκε δʼ Ὕπνον, ἔτικτε δὲ φῦλον Ὀνείρων·\nδεύτερον αὖ Μῶμον καὶ Ὀιζὺν ἀλγινόεσσαν\nοὔ τινι κοιμηθεῖσα θεὰ τέκε Νὺξ ἐρεβεννή,\nἙσπερίδας θʼ, ᾗς μῆλα πέρην κλυτοῦ Ὠκεανοῖο\nχρύσεα καλὰ μέλουσι φέροντά τε δένδρεα καρπόν.\nκαὶ Μοίρας καὶ Κῆρας ἐγείνατο νηλεοποίνους,\nΚλωθώ τε Λάχεσίν τε καὶ Ἄτροπον, αἵτε βροτοῖσι\nγεινομένοισι διδοῦσιν ἔχειν ἀγαθόν τε κακόν τε,\nαἵτʼ ἀνδρῶν τε θεῶν τε παραιβασίας ἐφέπουσιν·\nοὐδέ ποτε λήγουσι θεαὶ δεινοῖο χόλοιο,\nπρίν γʼ ἀπὸ τῷ δώωσι κακὴν ὄπιν, ὅς τις ἁμάρτῃ.\nτίκτε δὲ καὶ Νέμεσιν, πῆμα θνητοῖσι βροτοῖσι,\nΝὺξ ὀλοή· μετὰ τὴν δʼ Ἀπάτην τέκε καὶ Φιλότητα\nΓῆράς τʼ οὐλόμενον, καὶ Ἔριν τέκε καρτερόθυμον.\nαὐτὰρ Ἔρις στυγερὴ τέκε μὲν Πόνον ἀλγινόεντα\nΛήθην τε Λιμόν τε καὶ Ἄλγεα δακρυόεντα\nὙσμίνας τε Μάχας τε Φόνους τʼ Ἀνδροκτασίας τε\nΝείκεά τε ψευδέας τε Λόγους Ἀμφιλλογίας τε\nΔυσνομίην τʼ Ἄτην τε, συνήθεας ἀλλήλῃσιν,\nὍρκον θʼ, ὃς δὴ πλεῖστον ἐπιχθονίους ἀνθρώπους\nπημαίνει, ὅτε κέν τις ἑκὼν ἐπίορκον ὀμόσσῃ.\nΝηρέα δʼ ἀψευδέα καὶ ἀληθέα γείνατο Πόντος,\nπρεσβύτατον παίδων· αὐτὰρ καλέουσι γέροντα,\nοὕνεκα νημερτής τε καὶ ἤπιος, οὐδὲ θεμιστέων\nλήθεται, ἀλλὰ δίκαια καὶ ἤπια δήνεα οἶδεν·\nαὖτις δʼ αὖ Θαύμαντα μέγαν καὶ ἀγήνορα Φόρκυν\nΓαίῃ μισγόμενος καὶ Κητὼ καλλιπάρῃον\nΕὐρυβίην τʼ ἀδάμαντος ἐνὶ φρεσὶ θυμὸν ἔχουσαν.\nΝηρῆος δʼ ἐγένοντο μεγήρατα τέκνα θεάων\nπόντῳ ἐν ἀτρυγέτῳ καὶ Δωρίδος ἠυκόμοιο,\nκούρης Ὠκεανοῖο, τελήεντος ποταμοῖο,\nΠλωτώ τʼ Εὐκράντη τε Σαώ τʼ Ἀμφιτρίτη τε\nΕὐδώρη τε Θέτις τε Γαλήνη τε Γλαύκη τε\nΚυμοθόη Σπειώ τε Θόη θʼ Ἀλίη τʼ ἐρόεσσα\nΠασιθέη τʼ Ἐρατώ τε καὶ Εὐνίκη ῥοδόπηχυς\nκαὶ Μελίτη χαρίεσσα καὶ Εὐλιμένη καὶ Ἀγαυὴ\nΔωτώ τε Πρωτώ τε Φέρουσά τε Δυναμένη τε\nΝησαίη τε καὶ Ἀκταίη καὶ Πρωτομέδεια\nΔωρὶς καὶ Πανόπεια καὶ εὐειδὴς Γαλάτεια\nἹπποθόη τʼ ἐρόεσσα καὶ Ἱππονόη ῥοδόπηχυς\nΚυμοδόκη θʼ, ἣ κύματʼ ἐν ἠεροειδέι πόντῳ\nπνοιάς τε ζαέων ἀνέμων σὺν Κυματολήγῃ\nῥεῖα πρηΰνει καὶ ἐυσφύρῳ Ἀμφιτρίτῃ,\nΚυμώ τʼ Ἠιόνη τε ἐυστέφανός θʼ Ἁλιμήδη\nΓλαυκονόμη τε φιλομμειδὴς καὶ Ποντοπόρεια\nΛηαγόρη τε καὶ Εὐαγόρη καὶ Λαομέδεια\nΠουλυνόη τε καὶ Αὐτονόη καὶ Λυσιάνασσα\nΕὐάρνη τε φυήν τʼ ἐρατὴ καὶ εἶδος ἄμωμος\nκαὶ Ψαμάθη χαρίεσσα δέμας δίη τε Μενίππη\nΝησώ τʼ Εὐπόμπη τε Θεμιστώ τε Προνόη τε\nΝημερτής θʼ, ἣ πατρὸς ἔχει νόον ἀθανάτοιο.\nαὗται μὲν Νηρῆος ἀμύμονος ἐξεγένοντο\nκοῦραι πεντήκοντα, ἀμύμονα ἔργα ἰδυῖαι.\nΘαύμας δʼ Ὠκεανοῖο βαθυρρείταο θύγατρα\nἠγάγετʼ Ἠλέκτρην· ἣ δʼ ὠκεῖαν τέκεν Ἶριν\nἠυκόμους θʼ Ἁρπυίας Ἀελλώ τʼ Ὠκυπέτην τε,\nαἵ ῥʼ ἀνέμων πνοιῇσι καὶ οἰωνοῖς ἅμʼ ἕπονται\nὠκείῃς πτερύγεσσι· μεταχρόνιαι γὰρ ἴαλλον.\nΦόρκυϊ δʼ αὖ Κητὼ Γραίας τέκε καλλιπαρῄους\nἐκ γενετῆς πολιάς, τὰς δὴ Γραίας καλέουσιν\nἀθάνατοί τε θεοὶ χαμαὶ ἐρχόμενοί τʼ ἄνθρωποι,\nΠεμφρηδώ τʼ ἐύπεπλον Ἐνυώ τε κροκόπεπλον,\nΓοργούς θʼ, αἳ ναίουσι πέρην κλυτοῦ Ὠκεανοῖο\nἐσχατιῇ πρὸς Νυκτός, ἵνʼ Ἑσπερίδες λιγύφωνοι,\nΣθεννώ τʼ Εὐρυάλη τε Μέδουσά τε λυγρὰ παθοῦσα.\nἣ μὲν ἔην θνητή, αἳ δʼ ἀθάνατοι καὶ ἀγήρῳ,\nαἱ δύο· τῇ δὲ μιῇ παρελέξατο Κυανοχαίτης\nἐν μαλακῷ λειμῶνι καὶ ἄνθεσιν εἰαρινοῖσιν.\nτῆς δʼ ὅτε δὴ Περσεὺς κεφαλὴν ἀπεδειροτόμησεν,\nἔκθορε Χρυσαωρ τε μέγας καὶ Πήγασος ἵππος.\nτῷ μὲν ἐπώνυμον ἦεν, ὅτʼ Ὠκεανοῦ περὶ πηγὰς\nγένθʼ, ὃ δʼ ἄορ χρύσειον ἔχων μετὰ χερσὶ φίλῃσιν.\nχὠ μὲν ἀποπτάμενος προλιπὼν χθόνα, μητέρα μήλων,\nἵκετʼ ἐς ἀθανάτους· Ζηνὸς δʼ ἐν δώμασι ναίει\nβροντήν τε στεροπήν τε φέρων Διὶ μητιόεντι.\nΧρυσάωρ δʼ ἔτεκεν τρικέφαλον Γηρυονῆα\nμιχθεὶς Καλλιρόῃ κούρῃ κλυτοῦ Ὠκεανοῖο.\nτὸν μὲν ἄρʼ ἐξενάριξε βίη Ἡρακληείη\nβουσὶ παρʼ εἰλιπόδεσσι περιρρύτῳ εἰν Ἐρυθείῃ\nἤματι τῷ ὅτε περ βοῦς ἤλασεν εὐρυμετώπους\nΤίρυνθʼ εἰς ἱερὴν διαβὰς πόρον Ὠκεανοῖο\nὌρθον τε κτείνας καὶ βουκόλον Εὐρυτίωνα\nσταθμῷ ἐν ἠερόεντι πέρην κλυτοῦ Ὠκεανοῖο.\nἣ δʼ ἔτεκʼ ἄλλο πέλωρον ἀμήχανον, οὐδὲν\nἐοικὸς\nθνητοῖς ἀνθρώποις οὐδʼ ἀθανάτοισι θεοῖσιν,\nσπῆι ἔνι γλαφυρῷ θείην κρατερόφρονʼ Ἔχιδναν,\nἥμισυ μὲν νύμφην ἑλικώπιδα καλλιπάρῃον,\nἥμισυ δʼ αὖτε πέλωρον ὄφιν δεινόν τε μέγαν τε\nαἰόλον ὠμηστὴν ζαθέης ὑπὸ κεύθεσι γαίης.\nἔνθα δέ οἱ σπέος ἐστὶ κάτω κοίλῃ ὑπὸ πέτρῃ\nτηλοῦ ἀπʼ ἀθανάτων τε θεῶν θνητῶν τʼ ἀνθρώπων·\nἔνθʼ ἄρα οἱ δάσσαντο θεοὶ κλυτὰ δώματα ναίειν.\nἣ δʼ ἔρυτʼ εἰν Ἀρίμοισιν ὑπὸ χθονὶ λυγρὴ Ἔχιδνα,\nἀθάνατος νύμφη καὶ ἀγήραος ἤματα πάντα.\nτῇ δὲ Τυφάονά φασι μιγήμεναι ἐν φιλότητι\nδεινόν θʼ ὑβριστήν τʼ ἄνομόν θʼ ἑλικώπιδι κούρῃ·\nἣ δʼ ὑποκυσαμένη τέκετο κρατερόφρονα τέκνα.\nὌρθον μὲν πρῶτον κύνα γείνατο Γηρυονῆι·\nδεύτερον αὖτις ἔτικτεν ἀμήχανον, οὔ τι φατειὸν\nΚέρβερον ὠμηστήν, Ἀίδεω κύνα χαλκεόφωνον,\nπεντηκοντακέφαλον, ἀναιδέα τε κρατερόν τε·\nτὸ τρίτον Ὕδρην αὖτις ἐγείνατο λυγρὰ ἰδυῖαν\nΛερναίην, ἣν θρέψε θεὰ λευκώλενος Ἥρη\nἄπλητον κοτέουσα βίῃ Ἡρακληείῃ.\nκαὶ τὴν μὲν Διὸς υἱὸς ἐνήρατο νηλέι χαλκῷ\nἈμφιτρυωνιάδης σὺν ἀρηιφίλῳ Ἰολάῳ\nΗρακλέης βουλῇσιν Ἀθηναίης ἀγελείης.\nἣ δὲ Χίμαιραν ἔτικτε πνέουσαν ἀμαιμάκετον πῦρ,\nδεινήν τε μεγάλην τε ποδώκεά τε κρατερήν τε·\nτῆς δʼ ἦν τρεῖς κεφαλαί· μία μὲν χαροποῖο λέοντος,\nἣ δὲ χιμαίρης, ἣ δʼ ὄφιος, κρατεροῖο δράκοντος,\nπρόσθε λέων, ὄπιθεν δὲ δράκων, μέσση δὲ χίμαιρα,\nδεινὸν ἀποπνείουσα πυρὸς μένος αἰθομένοιο.\nτὴν μὲν Πήγασος εἷλε καὶ ἐσθλὸς Βελλεροφόντης.\nἣ δʼ ἄρα Φῖκʼ ὀλοὴν τέκε Καδμείοισιν ὄλεθρον\nὍρθῳ ὑποδμηθεῖσα Νεμειαῖόν τε λέοντα,\nτόν ῥʼ Ἥρη θρέψασα Διὸς κυδρὴ παράκοιτις\nγουνοῖσιν κατένασσε Νεμείης, πῆμʼ ἀνθρώποις.\nἔνθʼ ἄρʼ ὃ οἰκείων ἐλεφαίρετο φῦλʼ ἀνθρώπων,\nκοιρανέων Τρητοῖο Νεμείης ἠδʼ Ἀπέσαντος·\nἀλλά ἑ ἲς ἐδάμασσε βίης Ἡρακληείης.\nΚητὼ δʼ ὁπλότατον Φόρκυι φιλότητι μιγεῖσα\nγείνατο δεινὸν ὄφιν, ὃς ἐρεμνῆς κεύθεσι γαίης\nπείρασιν ἐν μεγάλοις παγχρύσεα μῆλα φυλάσσει.\nτοῦτο μὲν ἐκ Κητοῦς καὶ Φόρκυνος γένος ἐστίν.\nΤηθὺς δʼ Ὠκεανῷ Ποταμοὺς τέκε δινήεντας,\nΝεῖλόν τʼ Ἀλφειόν τε καὶ Ἠριδανὸν βαθυδίνην\nΣτρυμόνα Μαίανδρόν τε καὶ Ἴστρον καλλιρέεθρον\nΦᾶσίν τε Ῥῆσόν τʼ Ἀχελώιόν τʼ ἀργυροδίνην\nΝέσσον τε Ῥοδίον θʼ Ἁλιάκμονά θʼ Ἑπτάπορόν τε\nΓρήνικόν τε καὶ Αἴσηπον θεῖόν τε Σιμοῦντα\nΠηνειόν τε καὶ Ἕρμον ἐυρρείτην τε Κάικον\nΣαγγάριόν τε μέγαν Λάδωνά τε Παρθένιόν τε\nΕὔηνόν τε καὶ Ἄρδησκον θεῖόν τε Σκάμανδρον.\nτίκτε δὲ θυγατέρων ἱερὸν γένος, αἳ κατὰ γαῖαν\nἄνδρας κουρίζουσι σὺν Ἀπόλλωνι ἄνακτι\nκαὶ Ποταμοῖς, ταύτην δὲ Διὸς πάρα μοῖραν ἔχουσι,\nΠειθώ τʼ Ἀδμήτη τε Ἰάνθη τʼ Ἠλέκτρη τε\nΔωρίς τε Πρυμνώ τε καὶ Οὐρανίη θεοειδὴς\nἹππώ τε Κλυμένη τε Ῥόδειά τε Καλλιρόη τε\nΖευξώ τε Κλυτίη τε Ἰδυῖά τε Πασιθόη τε\nΠληξαύρη τε Γαλαξαύρη τʼ ἐρατή τε Διώνη\nΜηλόβοσίς τε Φόη τε καὶ εὐειδὴς Πολυδώρη\nΚερκηίς τε φυὴν ἐρατὴ Πλουτώ τε βοῶπις\nΠερσηίς τʼ Ἰάνειρά τʼ Ἀκάστη τε Ξάνθη τε\nΠετραίη τʼ ἐρόεσσα Μενεσθώ τʼ Εὐρώπη τε\nΜῆτίς τʼ Εὐρυνόμη τε Τελεστώ τε Κροκοπεπλος\nΧρυσηίς τʼ Ἀσίη τε καὶ ἱμερόεσσα Καλυψὼ\nΕὐδώρη τε Τύχη τε καὶ Ἀμφιρὼ Ὠκυρόη τε\nκαὶ Στύξ, ἣ δή σφεων προφερεστάτη ἐστὶν ἁπασέων.\nαὗται δʼ Ὠκεανοῦ καὶ Τηθύος ἐξεγένοντο\nπρεσβύταται κοῦραι· πολλαί γε μέν εἰσι καὶ ἄλλαι.\nτρὶς γὰρ χίλιαί εἰσι τανύσφυροι Ὠκεανῖναι,\nαἵ ῥα πολυσπερέες γαῖαν καὶ βένθεα λίμνης\nπάντη ὁμῶς ἐφέπουσι, θεάων ἀγλαὰ τέκνα.\nτόσσοι δʼ αὖθʼ ἕτεροι ποταμοὶ καναχηδὰ ῥέοντες,\nυἱέες Ὠκεανοῦ, τοὺς γείνατο πότνια Τηθύς·\nτῶν ὄνομʼ ἀργαλέον πάντων βροτὸν ἀνέρʼ ἐνισπεῖν,\nοἳ δὲ ἕκαστοι ἴσασιν, ὅσοι περιναιετάωσιν.\nθεία δʼ Ἠέλιόν τε μέγαν λαμπράν τε Σελήνην\nἨῶ θʼ, ἣ πάντεσσιν ἐπιχθονίοισι φαείνει\nἀθανάτοις τε θεοῖσι, τοὶ οὐρανὸν εὐρὺν ἔχουσι,\nγείναθʼ ὑποδμηθεῖσʼ Ὑπερίονος ἐν φιλότητι.\nΚρίῳ δʼ Εὐρυβίν τέκεν ἐν φιλότητι μιγεῖσα\nἈστραῖόν τε μέγαν Πάλλαντά τε δῖα θεάων\nΠέρσην θʼ, ὃς καὶ πᾶσι μετέπρεπεν ἰδμοσύνῃσιν.\nἈστραίῳ δʼ Ἠὼς ἀνέμους τέκε καρτεροθύμους,\nἀργέστην Ζέφυρον Βορέην τʼ αἰψηροκέλευθον\nκαὶ Νότον, ἐν φιλότητι θεὰ θεῷ εὐνηθεῖσα.\nτοὺς δὲ μέτʼ ἀστέρα τίκτεν Ἑωσφόρον Ἠριγένεια\nἄστρα τε λαμπετόωντα, τά τʼ οὐρανὸς ἐστεφάνωται.\nΣτὺξ δʼ ἔτεκʼ Ὠκεανοῦ θυγάτηρ Πάλλαντι\nμιγεῖσα\nΖῆλον καὶ Νίκην καλλίσφυρον ἐν μεγάροισιν·\nκαὶ Κράτος ἠδὲ Βίην ἀριδείκετα γείνατο τέκνα,\nτῶν οὐκ ἔστʼ ἀπάνευθε Διὸς δόμος, οὐδέ τις ἕδρη,\nοὐδʼ ὁδός, ὅππη μὴ κείνοις θεὸς ἡγεμονεύῃ,\nἀλλʼ αἰεὶ πὰρ Ζηνὶ βαρυκτύπῳ ἑδριόωνται.\nὣς γὰρ ἐβούλευσεν Στὺξ ἄφθιτος Ὠκεανίνη\nἤματι τῷ, ὅτε πάντας Ὀλύμπιος ἀστεροπητὴς\nἀθανάτους ἐκάλεσσε θεοὺς ἐς μακρὸν Ὄλυμπον,\nεἶπε δʼ, ὃς ἂν μετὰ εἷο θεῶν Τιτῆσι μάχοιτο,\nμή τινʼ ἀπορραίσειν γεράων, τιμὴν δὲ ἕκαστον\nἑξέμεν, ἣν τὸ πάρος γε μετʼ ἀθανάτοισι θεοῖσιν\nτὸν δʼ ἔφαθʼ, ὅστις ἄτιμος ὑπὸ Κρόνου ἠδʼ ἀγέραστος,\nτιμῆς καὶ γεράων ἐπιβησέμεν, ἧ θέμις ἐστίν.\nἦλθε δʼ ἄρα πρώτη Στὺξ ἄφθιτος Οὔλυμπόνδε\nσὺν σφοῖσιν παίδεσσι φίλου διὰ μήδεα πατρός.\nτὴν δὲ Ζεὺς τίμησε, περισσὰ δὲ δῶρα δέδωκεν.\nαὐτὴν μὲν γὰρ ἔθηκε θεῶν μέγαν ἔμμεναι ὅρκον,\nπαῖδας δʼ ἤματα πάντα ἑοῦ μεταναιέτας εἶναι.\nὣς δʼ αὔτως πάντεσσι διαμπερές, ὥς περ ὑπέστη,\nἐξετέλεσσʼ· αὐτὸς δὲ μέγα κρατεῖ ἠδὲ ἀνάσσει.\nφοίβη δʼ αὖ Κοίου πολυήρατον ἦλθεν ἐς εὐνήν·\nκυσαμένη δὴ ἔπειτα θεὰ θεοῦ ἐν φιλότητι\nΛητὼ κυανόπεπλον ἐγείνατο, μείλιχον αἰεί,\nἤπιον ἀνθρώποισι καὶ ἀθανάτοισι θεοῖσιν,\nμείλιχον ἐξ ἀρχῆς, ἀγανώτατον ἐντὸς Ὀλύμπου.\nγείνατο δʼ Ἀστερίην ἐυώνυμον, ἥν ποτε Πέρσης\nἠγάγετʼ ἐς μέγα δῶμα φίλην κεκλῆσθαι ἄκοιτιν.\nἢ δʼ ὑποκυσαμένη Ἑκάτην τέκε, τὴν περὶ πάντων\nΖεὺς Κρονίδης τίμησε· πόρεν δέ οἱ ἀγλαὰ δῶρα,\nμοῖραν ἔχειν γαίης τε καὶ ἀτρυγέτοιο θαλάσσης.\nἣ δὲ καὶ ἀστερόεντος ἀπʼ οὐρανοῦ ἔμμορε τιμῆς\nἀθανάτοις τε θεοῖσι τετιμένη ἐστὶ μάλιστα.\nκαὶ γὰρ νῦν, ὅτε πού τις ἐπιχθονίων ἀνθρώπων\nἔρδων ἱερὰ καλὰ κατὰ νόμον ἱλάσκηται,\nκικλῄσκει Ἑκάτην. πολλή τέ οἱ ἕσπετο τιμὴ\nῥεῖα μάλʼ, ᾧ πρόφρων γε θεὰ ὑποδέξεται εὐχάς,\nκαί τέ οἱ ὄλβον ὀπάζει, ἐπεὶ δύναμίς γε πάρεστιν.\nὅσσοι γὰρ Γαίης τε καὶ Οὐρανοῦ ἐξεγένοντο\nκαὶ τιμὴν ἔλαχον, τούτων ἔχει αἶσαν ἁπάντων.\nοὐδέ τί μιν Κρονίδης ἐβιήσατο οὐδέ τʼ ἀπηύρα,\nὅσσʼ ἔλαχεν Τιτῆσι μετὰ προτέροισι θεοῖσιν,\nἀλλʼ ἔχει, ὡς τὸ πρῶτον ἀπʼ ἀρχῆς ἔπλετο δασμός,\nκαὶ γέρας ἐν γαίῃ τε καὶ οὐρανῷ ἠδὲ θαλάσσῃ·\nοὐδʼ, ὅτι μουνογενής, ἧσσον θεὰ ἔμμορε τιμῆς,\nἀλλʼ ἔτι καὶ πολὺ μᾶλλον, ἐπεὶ Ζεὺς τίεται αὐτήν.\nᾧ δʼ ἐθέλει, μεγάλως παραγίγνεται ἠδʼ ὀνίνησιν·\nἔν τε δίκῃ βασιλεῦσι παρʼ αἰδοίοισι καθίζει,\nἔν τʼ ἀγορῇ λαοῖσι μεταπρέπει, ὅν κʼ ἐθέλῃσιν·\nἠδʼ ὁπότʼ ἐς πόλεμον φθεισήνορα θωρήσσωνται\nἀνέρες, ἔνθα θεὰ παραγίγνεται, οἷς κʼ ἐθέλῃσι\nνίκην προφρονέως ὀπάσαι καὶ κῦδος ὀρέξαι.\nἐσθλὴ δʼ αὖθʼ ὁπότʼ ἄνδρες ἀεθλεύωσιν ἀγῶνι,\nἔνθα θεὰ καὶ τοῖς παραγίγνεται ἠδʼ ὀνίνησιν·\nνικήσας δὲ βίῃ καὶ κάρτεϊ καλὸν ἄεθλον\nῥεῖα φέρει χαίρων τε, τοκεῦσι δὲ κῦδος ὀπάζει.\nἐσθλὴ δʼ ἱππήεσσι παρεστάμεν, οἷς κʼ ἐθέλῃσιν.\nκαὶ τοῖς, οἳ γλαυκὴν δυσπέμφελον ἐργάζονται,\nεὔχονται δʼ Ἑκάτῃ καὶ ἐρικτύπῳ Ἐννοσιγαίῳ,\nῥηιδίως ἄγρην κυδρὴ θεὸς ὤπασε πολλήν,\nῥεῖα δʼ ἀφείλετο φαινομένην, ἐθέλουσά γε θυμῷ.\nἐσθλὴ δʼ ἐν σταθμοῖσι σὺν Ἑρμῇ ληίδʼ ἀέξειν·\nβουκολίας δʼ ἀγέλας τε καὶ αἰπόλια πλατέʼ αἰγῶν\nποίμνας τʼ εἰροπόκων ὀίων, θυμῷ γʼ ἐθέλουσα,\nἐξ ὀλίγων βριάει κἀκ πολλῶν μείονα θῆκεν.\nοὕτω τοι καὶ μουνογενὴς ἐκ μητρὸς ἐοῦσα\nπᾶσι μετʼ ἀθανάτοισι τετίμηται γεράεσσιν.\nθῆκε δέ μιν Κρονίδης κουροτρόφον, οἳ μετʼ ἐκείνην\nὀφθαλμοῖσιν ἴδοντο φάος πολυδερκέος Ἠοῦς.\nοὕτως ἐξ ἀρχῆς κουροτρόφος, αἳ δέ τε τιμαί.\nῬείη δὲ δμηθεῖσα Κρόνῳ τέκε φαίδιμα τέκνα,\nἹστίην Δήμητρα καὶ Ἥρην χρυσοπέδιλον\nἴφθιμόν τʼ Ἀίδην, ὃς ὑπὸ χθονὶ δώματα ναίει\nνηλεὲς ἦτορ ἔχων, καὶ ἐρίκτυπον Ἐννοσίγαιον\nΖῆνά τε μητιόεντα, θεῶν πατέρʼ ἠδὲ καὶ ἀνδρῶν,\nτοῦ καὶ ὑπὸ βροντῆς πελεμίζεται εὐρεῖα χθών.\nκαὶ τοὺς μὲν κατέπινε μέγας Κρόνος, ὥς τις ἕκαστος\nνηδύος ἐξ ἱερῆς μητρὸς πρὸς γούναθʼ ἵκοιτο,\nτὰ φρονέων, ἵνα μή τις ἀγαυῶν Οὐρανιώνων\nἄλλος ἐν ἀθανάτοισιν ἔχοι βασιληίδα τιμήν.\nπεύθετο γὰρ Γαίης τε καὶ Οὐρανοῦ ἀστερόεντος,\nοὕνεκά οἱ πέπρωτο ἑῷ ὑπὸ παιδὶ δαμῆναι\nκαὶ κρατερῷ περ ἐόντι, Διὸς μεγάλου διὰ βουλάς·\nτῷ ὅ γʼ ἄρʼ οὐκ ἀλαὸς σκοπιὴν ἔχεν, ἀλλὰ δοκεύων\nπαῖδας ἑοὺς κατέπινε· Ῥέην δʼ ἔχε πένθος ἄλαστον.\nἀλλʼ ὅτε δὴ Δίʼ ἔμελλε θεῶν πατέρʼ ἠδὲ καὶ ἀνδρῶν\nτέξεσθαι, τότʼ ἔπειτα φίλους λιτάνευε τοκῆας\nτοὺς αὐτῆς, Γαῖάν τε καὶ Οὐρανὸν ἀστερόεντα,\nμῆτιν συμφράσσασθαι, ὅπως λελάθοιτο τεκοῦσα\nπαῖδα φίλον, τίσαιτο δʼ ἐρινῦς πατρὸς ἑοῖο\nπαίδων θʼ, οὓς κατέπινε μέγας Κρόνος ἀγκυλομήτης.\nοἳ δὲ θυγατρὶ φίλῃ μάλα μὲν κλύον ἠδʼ ἐπίθοντο,\nκαί οἱ πεφραδέτην, ὅσα περ πέπρωτο γενέσθαι\nἀμφὶ Κρόνῳ βασιλῆι καὶ υἱέι καρτεροθύμῳ.\nπέμψαν δʼ ἐς Λύκτον, Κρήτης ἐς πίονα δῆμον,\nὁππότʼ ἄρʼ ὁπλότατον παίδων τέξεσθαι ἔμελλε,\nΖῆνα μέγαν· τὸν μέν οἱ ἐδέξατο Γαῖα πελώρη\nΚρήτῃ ἐν εὐρείῃ τραφέμεν ἀτιταλλέμεναί τε.\nἔνθα μιν ἷκτο φέρουσα θοὴν διὰ νύκτα μέλαιναν\nπρώτην ἐς Λύκτον· κρύψεν δέ ἑ χερσὶ λαβοῦσα\nἄντρῳ ἐν ἠλιβάτῳ, ζαθέης ὑπὸ κεύθεσι γαίης,\nΑἰγαίῳ ἐν ὄρει πεπυκασμένῳ ὑλήεντι.\nτῷ δὲ σπαργανίσασα μέγαν λίθον ἐγγυάλιξεν\nΟὐρανίδῃ μέγʼ ἄνακτι, θεῶν προτέρῳ βασιλῆι.\nτὸν τόθʼ ἑλὼν χείρεσσιν ἑὴν ἐσκάτθετο νηδὺν\nσχέτλιος· οὐδʼ ἐνόησε μετὰ φρεσίν, ὥς οἱ ὀπίσσω\nἀντὶ λίθου ἑὸς υἱὸς ἀνίκητος καὶ ἀκηδὴς\nλείπεθʼ, ὅ μιν τάχʼ ἔμελλε βίῃ καὶ χερσὶ δαμάσσας\nτιμῆς ἐξελάειν, ὃ δʼ ἐν ἀθανάτοισι ἀνάξειν.\nκαρπαλίμως δʼ ἄρʼ ἔπειτα μένος καὶ φαίδιμα\nγυῖα\nηὔξετο τοῖο ἄνακτος· ἐπιπλομένων δʼ ἐνιαυτῶν\nΓαίης ἐννεσίῃσι πολυφραδέεσσι δολωθεὶς\nὃν γόνον ἄψ ἀνέηκε μέγας Κρόνος ἀγκυλομήτης\nνικηθεὶς τέχνῃσι βίηφί τε παιδὸς ἑοῖο.\nπρῶτον δʼ ἐξέμεσεν λίθον, ὃν πύματον κατέπινεν·\nτὸν μὲν Ζεὺς στήριξε κατὰ χθονὸς εὐρυοδείης\nΠυθοῖ ἐν ἠγαθέῃ γυάλοις ὕπο Παρνησοῖο\nσῆμʼ ἔμεν ἐξοπίσω, θαῦμα θνητοῖσι βροτοῖσιν.\nλῦσε δὲ πατροκασιγνήτους ὀλοῶν ὑπὸ δεσμῶν\nΟὐρανίδας, οὓς δῆσε πατὴρ ἀεσιφροσύνῃσιν·\nοἳ οἱ ἀπεμνήσαντο χάριν ἐυεργεσιάων,\nδῶκαν δὲ βροντὴν ἠδʼ αἰθαλόεντα κεραυνὸν\nκαὶ στεροπήν· τὸ πρὶν δὲ πελώρη Γαῖα κεκεύθει·\nτοῖς πίσυνος θνητοῖσι καὶ ἀθανάτοισιν ἀνάσσει.\nκούρην δʼ Ἰαπετὸς καλλίσφυρον Ὠκεανίνην\nἠγάγετο Κλυμένην καὶ ὁμὸν λέχος εἰσανέβαινεν.\nἣ δέ οἱ Ἄτλαντα κρατερόφρονα γείνατο παῖδα·\nτίκτε δʼ ὑπερκύδαντα Μενοίτιον ἠδὲ Προμηθέα\nποικίλον αἰολόμητιν, ἁμαρτίνοόν τʼ Ἐπιμηθέα\nὃς κακὸν ἐξ ἀρχῆς γένετʼ ἀνδράσιν ἀλφηστῇσιν·\nπρῶτος γάρ ῥα Διὸς πλαστὴν ὑπέδεκτο γυναῖκα\nπαρθένον. ὑβριστὴν δὲ Μενοίτιον εὐρύοπα Ζεὺς\nεἰς Ἔρεβος κατέπεμψε βαλὼν ψολόεντι κεραυνῷ\nεἵνεκʼ ἀτασθαλίης τε καὶ ἠνορέης ὑπερόπλου.\nἌτλας δʼ οὐρανὸν εὐρὺν ἔχει κρατερῆς ὑπʼ ἀνάγκης\nπείρασιν ἐν γαίης, πρόπαρ Εσπερίδων λιγυφώνων,\nἑστηὼς κεφαλῇ τε καὶ ἀκαμάτῃσι χέρεσσιν·\nταύτην γάρ οἱ μοῖραν ἐδάσσατο μητίετα Ζεύς.\nδῆσε δʼ ἀλυκτοπέδῃσι Προμηθέα ποικιλόβουλον\nδεσμοῖς ἀργαλέοισι μέσον διὰ κίονʼ ἐλάσσας·\nκαί οἱ ἐπʼ αἰετὸν ὦρσε τανύπτερον· αὐτὰρ ὅ γʼ ἧπαρ\nἤσθιεν ἀθάνατον, τὸ δʼ ἀέξετο ἶσον ἁπάντη\nνυκτός ὅσον πρόπαν ἦμαρ ἔδοι τανυσίπτερος ὄρνις.\nτὸν μὲν ἄρʼ Ἀλκμήνης καλλισφύρου ἄλκιμος υἱὸς\nἩρακλέης ἔκτεινε, κακὴν δʼ ἀπὸ νοῦσον ἄλαλκεν\nἸαπετιονίδῃ καὶ ἐλύσατο δυσφροσυνάων\nοὐκ ἀέκητι Ζηνὸς Ὀλυμπίου ὑψιμέδοντος,\nὄφρʼ Ἡρακλῆος Θηβαγενέος κλέος εἴη\nπλεῖον ἔτʼ ἢ τὸ πάροιθεν ἐπὶ χθόνα πουλυβότειραν.\nταῦτʼ ἄρα ἁζόμενος τίμα ἀριδείκετον υἱόν·\nκαί περ χωόμενος παύθη χόλου, ὃν πρὶν ἔχεσκεν,\nοὕνεκʼ ἐρίζετο βουλὰς ὑπερμενέι Κρονίωνι.\nκαὶ γὰρ ὅτʼ ἐκρίνοντο θεοὶ θνητοί τʼ ἄνθρωποι\nΜηκώνῃ, τότʼ ἔπειτα μέγαν βοῦν πρόφρονι θυμῷ\nδασσάμενος προέθηκε, Διὸς νόον ἐξαπαφίσκων.\nτοῖς μὲν γὰρ σάρκας τε καὶ ἔγκατα πίονα δημῷ\nἐν ῥινῷ κατέθηκε καλύψας γαστρὶ βοείῃ,\nτῷ δʼ αὖτʼ ὀστέα λευκὰ βοὸς δολίῃ ἐπὶ τέχνῃ\nεὐθετίσας κατέθηκε καλύψας ἀργέτι δημῷ.\nδὴ τότε μιν προσέειπε πατὴρ ἀνδρῶν τε θεῶν τε·\nἸαπετιονίδη, πάντων ἀριδείκετʼ ἀνάκτων,\nὦ πέπον, ὡς ἑτεροζήλως διεδάσσαο μοίρας.\nὣς φάτο κερτομέων Ζεὺς ἄφθιτα μήδεα εἰδώς.\nτὸν δʼ αὖτε προσέειπε Προμηθεὺς ἀγκυλομήτης\nἦκʼ ἐπιμειδήσας, δολίης δʼ οὐ λήθετο τέχνης·\nζεῦ κύδιστε μέγιστε θεῶν αἰειγενετάων,\nτῶν δʼ ἕλεʼ, ὁπποτέρην σε ἐνὶ φρεσὶ θυμὸς ἀνώγει.\nΦῆ ῥα δολοφρονέων· Ζεὺς δʼ ἄφθιτα μήδεα εἰδὼς\nγνῶ ῥʼ οὐδʼ ἠγνοίησε δόλον· κακὰ δʼ ὄσσετο θυμῷ\nθνητοῖς ἀνθρώποισι, τὰ καὶ τελέεσθαι ἔμελλεν.\nχερσὶ δʼ ὅ γʼ ἀμφοτέρῃσιν ἀνείλετο λευκὸν ἄλειφαρ.\nχώσατο δὲ φρένας ἀμφί, χόλος δέ μιν ἵκετο θυμόν,\nὡς ἴδεν ὀστέα λευκὰ βοὸς δολίῃ ἐπὶ τέχνῃ.\nἐκ τοῦ δʼ ἀθανάτοισιν ἐπὶ χθονὶ φῦλʼ ἀνθρώπων\nκαίουσʼ ὀστέα λευκὰ θυηέντων ἐπὶ βωμῶν.\nτὸν δὲ μέγʼ ὀχθήσας προσέφη νεφεληγερέτα Ζεύς·\nἸαπετιονίδη, πάντων πέρι μήδεα εἰδώς,\nὦ πέπον, οὐκ ἄρα πω δολίης ἐπιλήθεο τέχνης.\nὣς φάτο χωόμενος Ζεὺς ἄφθιτα μήδεα εἰδώς·\nἐκ τούτου δὴ ἔπειτα δόλου μεμνημένος αἰεὶ\nοὐκ ἐδίδου Μελίῃσι πυρὸς μένος ἀκαμάτοιο\nθνητοῖς ἀνθρώποις, οἳ ἐπὶ χθονὶ ναιετάουσιν.\nἀλλά μιν ἐξαπάτησεν ἐὺς πάις Ἰαπετοῖο\nκλέψας ἀκαμάτοιο πυρὸς τηλέσκοπον. αὐγὴν\nἐν κοΐλῳ νάρθηκι· δάκεν δέ ἑ νειόθι θυμόν,\nΖῆνʼ ὑψιβρεμέτην, ἐχόλωσε δέ μιν φίλον ἦτορ,\nὡς ἴδʼ ἐν ἀνθρώποισι πυρὸς τηλέσκοπον αὐγήν.\nαὐτίκα δʼ ἀντὶ πυρὸς τεῦξεν κακὸν ἀνθρώποισιν·\nγαίης γὰρ σύμπλασσε περικλυτὸς Ἀμφιγυήεις\nπαρθένῳ αἰδοίῃ ἴκελον Κρονίδεω διὰ βουλάς.\nζῶσε δὲ καὶ κόσμησε θεὰ γλαυκῶπις Ἀθήνη\nἀργυφέη ἐσθῆτι· κατὰ κρῆθεν δὲ καλύπτρην\nδαιδαλέην χείρεσσι κατέσχεθε, θαῦμα ἰδέσθαι·\nἀμφὶ δέ οἱ στεφάνους, νεοθηλέος ἄνθεα ποίης,\nἱμερτοὺς περίθηκε καρήατι Παλλὰς Ἀθήνη.\nἀμφὶ δέ οἱ στεφάνην χρυσέην κεφαλῆφιν ἔθηκε,\nτὴν αὐτὸς ποίησε περικλυτὸς Ἀμφιγυήεις\nἀσκήσας παλάμῃσι, χαριζόμενος Διὶ πατρί.\nτῇ δʼ ἐνὶ δαίδαλα πολλὰ τετεύχατο, θαῦμα ἰδέσθαι,\nκνώδαλʼ, ὅσʼ ἤπειρος πολλὰ τρέφει ἠδὲ θάλασσα,\nτῶν ὅ γε πόλλʼ ἐνέθηκε,—χάρις δʼ ἀπελάμπετο πολλή,—\nθαυμάσια, ζῴοισιν ἐοικότα φωνήεσσιν.\nαὐτὰρ ἐπεὶ δὴ τεῦξε καλὸν κακὸν ἀντʼ ἀγαθοῖο.\nἐξάγαγʼ, ἔνθα περ ἄλλοι ἔσαν θεοὶ ἠδʼ ἄνθρωποι,\nκόσμῳ ἀγαλλομένην γλαυκώπιδος ὀβριμοπάτρης.\nθαῦμα δʼ ἔχʼ ἀθανάτους τε θεοὺς θνητούς τʼ ἀνθρώπους,\nὡς εἶδον δόλον αἰπύν, ἀμήχανον ἀνθρώποισιν.\nἐκ τῆς γὰρ γένος ἐστὶ γυναικῶν θηλυτεράων,\nτῆς γὰρ ὀλώιόν ἐστι γένος καὶ φῦλα γυναικῶν,\nπῆμα μέγʼ αἳ θνητοῖσι μετʼ ἀνδράσι ναιετάουσιν\nοὐλομένης πενίης οὐ σύμφοροι, ἀλλὰ κόροιο.\nὡς δʼ ὁπότʼ ἐν σμήνεσσι κατηρεφέεσσι μέλισσαι\nκηφῆνας βόσκωσι, κακῶν ξυνήονας ἔργων—\nαἳ μέν τε πρόπαν ἦμαρ ἐς ἠέλιον καταδύντα\nἠμάτιαι σπεύδουσι τιθεῖσί τε κηρία λευκά,\nοἳ δʼ ἔντοσθε μένοντες ἐπηρεφέας κατὰ σίμβλους\nἀλλότριον κάματον σφετέρην ἐς γαστέρʼ ἀμῶνται—\nὣς δʼ αὔτως ἄνδρεσσι κακὸν θνητοῖσι γυναῖκας\nΖεὺς ὑψιβρεμέτης θῆκεν, ξυνήονας ἔργων\nἀργαλέων· ἕτερον δὲ πόρεν κακὸν ἀντʼ ἀγαθοῖο·\nὅς κε γάμον φεύγων καὶ μέρμερα ἔργα γυναικῶν\nμὴ γῆμαι ἐθέλῃ, ὀλοὸν δʼ ἐπὶ γῆρας ἵκοιτο\nχήτεϊ γηροκόμοιο· ὅ γʼ οὐ βιότου ἐπιδευὴς\nζώει, ἀποφθιμένου δὲ διὰ κτῆσιν δατέονται\nχηρωσταί· ᾧ δʼ αὖτε γάμου μετὰ μοῖρα γένηται,\nκεδνὴν δʼ ἔσχεν ἄκοιτιν ἀρηρυῖαν πραπίδεσσι,\nτῷ δέ τʼ ἀπʼ αἰῶνος κακὸν ἐσθλῷ ἀντιφερίζει\nἐμμενές· ὃς δέ κε τέτμῃ ἀταρτηροῖο γενέθλης,\nζώει ἐνὶ στήθεσσιν ἔχων ἀλίαστον ἀνίην\nθυμῷ καὶ κραδίῃ, καὶ ἀνήκεστον κακόν ἐστιν.\nὣς οὐκ ἔστι Διὸς κλέψαι νόον οὐδὲ παρελθεῖν.\nοὐδὲ γὰρ Ἰαπετιονίδης ἀκάκητα Προμηθεὺς\nτοῖό γʼ ὑπεξήλυξε βαρὺν χόλον, ἀλλʼ ὑπʼ ἀνάγκης\nκαὶ πολύιδριν ἐόντα μέγας κατὰ δεσμὸς ἐρύκει.\nΒριάρεῳ δʼ ὡς πρῶτα πατὴρ ὠδύσσατο θυμῷ\nΚόττῳ τʼ ἠδὲ Γύῃ, δῆσεν κρατερῷ ἐνὶ δεσμῷ\nἠνορέην ὑπέροπλον ἀγώμενος ἠδὲ καὶ εἶδος\nκαὶ μέγεθος· κατένασσε δʼ ὑπὸ χθονὸς εὐρυοδείης.\nἔνθʼ οἵ γʼ ἄλγεʼ ἔχοντες ὑπὸ χθονὶ ναιετάοντες\nεἵατʼ ἐπʼ ἐσχατιῇ, μεγάλης ἐν πείρασι γαίης,\nδηθὰ μάλʼ ἀχνύμενοι, κραδίῃ μέγα πένθος ἔχοντες.\nἀλλά σφεας Κρονίδης τε καὶ ἀθάνατοι θεοὶ ἄλλοι,\nοὓς τέκεν ἠύκομος Ῥείη Κρόνου ἐν φιλότητι,\nΓαίης φραδμοσύνῃσιν ἀνήγαγον ἐς φάος αὖτις·\nαὐτὴ γάρ σφιν ἅπαντα διηνεκέως κατέλεξε\nσὺν κείνοις νίκην τε καὶ ἀγλαὸν εὖχος ἀρέσθαι.\nδηρὸν γὰρ μάρναντο πόνον θυμαλγέʼ ἔχοντες\nΤιτῆνές τε θεοὶ καὶ ὅσοι Κρόνου ἐξεγένοντο,\nἀντίον ἀλλήλοισι διὰ κρατερὰς ὑσμίνας,\nοἳ μὲν ἀφʼ ὑψηλῆς Ὄθρυος Τιτῆνες ἀγαυοί,\nοἳ δʼ ἄρʼ ἀπʼ Οὐλύμποιο θεοί, δωτῆρες ἐάων,\nοὓς τέκεν ἠύκομος Ῥείη Κρόνῳ εὐνηθεῖσα.\nοἵ ῥα τότʼ ἀλλήλοισι χόλον θυμαλγέʼ ἔχοντες\nσυνεχέως ἐμάχοντο δέκα πλείους ἐνιαυτούς·\nοὐδέ τις ἦν ἔριδος χαλεπῆς λύσις οὐδὲ τελευτὴ\nοὐδετέροις, ἶσον δὲ τέλος τέτατο πτολέμοιο.\nἀλλʼ ὅτε δὴ κείνοισι παρέσχεθεν ἄρμενα πάντα,\nνέκταρ τʼ ἀμβροσίην τε, τά περ θεοὶ αὐτοὶ ἔδουσι,\nπάντων ἐν στήθεσσιν ἀέξετο θυμὸς ἀγήνωρ.\nὡς νέκταρ τʼ ἐπάσαντο καὶ ἀμβροσίην ἐρατεινήν,\nδὴ τότε τοῖς μετέειπε πατὴρ ἀνδρῶν τε θεῶν τε·\nκέκλυτε μευ, Γαίης τε καὶ Οὐρανοῦ ἀγλαὰ\nτέκνα,\nὄφρʼ εἴπω, τά με θυμὸς ἐνὶ στήθεσσι κελεύει.\nἤδη γὰρ μάλα δηρὸν ἐναντίοι ἀλλήλοισι\nνίκης καὶ κράτεος πέρι μαρνάμεθʼ ἤματα πάντα\nΤιτῆνές τε θεοὶ καὶ ὅσοι Κρόνου ἐκγενόμεσθα.\nὑμεῖς δὲ μεγάλην τε βίην καὶ χεῖρας ἀάπτους\nφαίνετε Τιτήνεσσιν ἐναντίοι ἐν δαῒ λυγρῇ\nμνησάμενοι φιλότητος ἐνηέος, ὅσσα παθόντες\nἐς φάος ἂψ ἀφίκεσθε δυσηλεγέος ὑπὸ δεσμοῦ\nἡμετέρας διὰ βουλὰς ὑπὸ ζόφου ἠερόεντος.\nὣς φάτο· τὸν δʼ ἐξαῦτις ἀμείβετο Κόττος\nἀμύμων·\nΔαιμόνιʼ, οὐκ ἀδάητα πιφαύσκεαι· ἀλλὰ καὶ\nαὐτοὶ\nἴδμεν, ὅ τοι περὶ μὲν πραπίδες, περὶ δʼ ἐστὶ νόημα,\nἀλκτὴρ δʼ ἀθανάτοισιν ἀρῆς γένεο κρυεροῖο.\nσῇσι δʼ ἐπιφροσύνῃσιν ὑπὸ ζόφου ἠερόεντος\nἄψορρον δʼ† ἐξαῦτις ἀμειλίκτων ὑπὸ δεσμῶν\nἠλύθομεν, Κρόνου υἱὲ ἄναξ, ἀνάελπτα παθόντες.\nτῷ καὶ νῦν ἀτενεῖ τε νόῳ καὶ ἐπίφρονι βουλῇ\nῥυσόμεθα κράτος ὑμὸν ἐν αἰνῇ δηϊοτῆτι\nμαρνάμενοι Τιτῆσιν ἀνὰ κρατερὰς ὑσμίνας.\nὣς φάτʼ· ἐπῄνεσσαν δὲ θεοί, δωτῆρες ἐάων,\nμῦθον ἀκούσαντες· πολέμου δʼ ἐλιλαίετο θυμὸς\nμᾶλλον ἔτʼ ἢ τὸ πάροιθε· μάχην δʼ ἀμέγαρτον ἔγειραν\nπάντες, θήλειαι τε καὶ ἄρσενες, ἤματι κείνῳ,\nΤιτῆνές τε θεοὶ καὶ ὅσοι Κρόνου ἐξεγένοντο,\nοὕς τε Ζεὺς Ἐρέβευσφιν ὑπὸ χθονὸς ἧκε φόωσδε\nδεινοί τε κρατεροί τε, βίην ὑπέροπλον ἔχοντες.\nτῶν ἑκατὸν μὲν χεῖρες ἀπʼ ὤμων ἀίσσοντο\nπᾶσιν ὁμῶς, κεφαλαὶ δὲ ἑκάστῳ πεντήκοντα\nἐξ ὤμων ἐπέφυκον ἐπὶ στιβαροῖσι μέλεσσιν.\nοἳ τότε Τιτήνεσσι κατέσταθεν ἐν δαῒ λυγρῇ\nπέτρας ἠλιβάτους στιβαρῇς ἐν χερσὶν ἔχοντες.\nΤιτῆνες δʼ ἑτέρωθεν ἐκαρτύναντο φάλαγγας\nπροφρονέως, χειρῶν τε βίης θʼ ἅμα ἔργον ἔφαινον\nἀμφότεροι· δεινὸν δὲ περίαχε πόντος ἀπείρων,\nγῆ δὲ μέγʼ ἐσμαράγησεν, ἐπέστενε δʼ οὐρανὸς εὐρὺς\nσειόμενος, πεδόθεν δὲ τινάσσετο μακρὸς Ὄλυμπος\nῥιπῇ ὕπʼ ἀθανάτων, ἔνοσις δʼ ἵκανε βαρεῖα\nΤάρταρον ἠερόεντα, ποδῶν τʼ αἰπεῖα ἰωὴ\nἀσπέτου ἰωχμοῖο βολάων τε κρατεράων·\nὣς ἄρʼ ἐπʼ ἀλλήλοις ἵεσαν βέλεα στονόεντα.\nφωνὴ δʼ ἀμφοτέρων ἵκετʼ οὐρανὸν ἀστερόεντα\nκεκλομένων· οἳ δὲ ξύνισαν μεγάλῳ ἀλαλητῷ.\nοὐδʼ ἄρʼ ἔτι Ζεὺς ἴσχεν ἑὸν μένος, ἀλλά νυ τοῦ\nγε\nεἶθαρ μὲν μένεος πλῆντο φρένες, ἐκ δέ τε πᾶσαν\nφαῖνε βίην· ἄμυδις δʼ ἄρʼ ἀπʼ οὐρανοῦ ἠδʼ ἀπʼ Ὀλύμπου\nἀστράπτων ἔστειχε συνωχαδόν· οἱ δὲ κεραυνοὶ\nἴκταρ ἅμα βροντῇ τε καὶ ἀστεροπῇ ποτέοντο\nχειρὸς ἄπο στιβαρῆς, ἱερὴν φλόγα εἰλυφόωντες\nταρφέες· ἀμφὶ δὲ γαῖα φερέσβιος ἐσμαράγιζε\nκαιομένη, λάκε δʼ ἀμφὶ πυρὶ μεγάλʼ ἄσπετος ὕλη.\nἔζεε δὲ χθὼν πᾶσα καὶ Ὠκεανοῖο ῥέεθρα\nπόντος τʼ ἀτρύγετος· τοὺς δʼ ἄμφεπε θερμὸς ἀυτμὴ\nΤιτῆνας χθονίους, φλὸξ δʼ αἰθέρα δῖαν ἵκανεν\nἄσπετος, ὄσσε δʼ ἄμερδε καὶ ἰφθίμων περ ἐόντων\nαὐγὴ μαρμαίρουσα κεραυνοῦ τε στεροπῆς τε.\nκαῦμα δὲ θεσπέσιον κάτεχεν Χάος· εἴσατο δʼ ἄντα\nὀφθαλμοῖσιν ἰδεῖν ἠδʼ οὔασι ὄσσαν ἀκοῦσαι\nαὔτως, ὡς εἰ Γαῖα καὶ Οὐρανὸς εὐρὺς ὕπερθε\nπίλνατο· τοῖος γάρ κε μέγας ὑπὸ δοῦπος ὀρώρει\nτῆς μὲν ἐρειπομένης, τοῦ δʼ ὑψόθεν ἐξεριπόντος·\nτόσσος δοῦπος ἔγεντο θεῶν ἔριδι ξυνιόντων.\nσὺν δʼ ἄνεμοι ἔνοσίν τε κονίην τʼ ἐσφαράγιζον\nβροντήν τε στεροπήν τε καὶ αἰθαλόεντα κεραυνόν,\nκῆλα Διὸς μεγάλοιο, φέρον δʼ ἰαχήν τʼ ἐνοπήν τε\nἐς μέσον ἀμφοτέρων· ὄτοβος δʼ ἄπλητος ὀρώρει\nσμερδαλέης ἔριδος, κάρτος δʼ ἀνεφαίνετο ἔργων.\nἐκλίνθη δὲ μάχη· πρὶν δʼ ἀλλήλοις ἐπέχοντες\nἐμμενέως ἐμάχοντο διὰ κρατερὰς ὑσμίνας.\nοἳ δʼ ἄρʼ ἐνὶ πρώτοισι μάχην δριμεῖαν ἔγειραν\nΚόττος τε Βριάρεώς τε Γύης τʼ ἄατος πολέμοιο,\nοἵ ῥα τριηκοσίας πέτρας στιβαρῶν ἀπὸ χειρῶν\nπέμπον ἐπασσυτέρας, κατὰ δʼ ἐσκίασαν βελέεσσι\nΤιτῆνας, καὶ τοὺς μὲν ὑπὸ χθονὸς εὐρυοδείης\nπέμψαν καὶ δεσμοῖσιν ἐν ἀργαλέοισιν ἔδησαν\nχερσὶν νικήσαντες ὑπερθύμους περ ἐόντας,\nτόσσον ἔνερθʼ ὑπὸ γῆς, ὅσον οὐρανός ἐστʼ ἀπὸ γαίης·\nτόσσον γάρ τʼ ἀπὸ γῆς ἐς Τάρταρον ἠερόεντα.\nἐννέα γὰρ νύκτας τε καὶ ἤματα χάλκεος ἄκμων\nοὐρανόθεν κατιὼν δεκάτῃ κʼ ἐς γαῖαν ἵκοιτο·\nἐννέα δʼ αὖ νύκτας τε καὶ ἤματα χάλκεος ἄκμων\nἐκ γαίης κατιὼν δεκάτῃ κʼ ἐς Τάρταρον ἵκοι.\nτὸν πέρι χάλκεον ἕρκος ἐλήλαται· ἀμφὶ δέ μιν νὺξ\nτριστοιχεὶ κέχυται περὶ δειρήν· αὐτὰρ ὕπερθεν\nγῆς ῥίζαι πεφύασι καὶ ἀτρυγέτοιο θαλάσσης.\nἔνθα θεοὶ Τιτῆνες ὑπὸ ζόφῳ ἠερόεντι\nκεκρύφαται βουλῇσι Διὸς νεφεληγερέταο\nχώρῳ ἐν εὐρώεντι, πελώρης ἔσχατα γαίης.\nτοῖς οὐκ ἐξιτόν ἐστι. θύρας δʼ ἐπέθηκε Ποσειδέων\nχαλκείας, τεῖχος δὲ περοίχεται ἀμφοτέρωθεν.\nἔνθα Γύης Κόττος τε καὶ Ὀβριάρεως μεγάθυμος\nναίουσιν, φύλακες πιστοὶ Διὸς αἰγιόχοιο.\nἔνθα δὲ γῆς δνοφερῆς καὶ Ταρτάρου ἠερόεντος\nπόντου τʼ ἀτρυγέτοιο καὶ οὐρανοῦ ἀστερόεντος\nἑξείης πάντων πηγαὶ καὶ πείρατʼ ἔασιν\nἀργαλέʼ εὐρώεντα, τά τε στυγέουσι θεοί περ,\nχάσμα μέγʼ, οὐδέ κε πάντα τελεσφόρον εἰς ἐνιαυτὸν\nοὖδας ἵκοιτʼ, εἰ πρῶτα πυλέων ἔντοσθε γένοιτο,\nἀλλά κεν ἔνθα καὶ ἔνθα φέροι πρὸ θύελλα θυέλλῃ\nἀργαλέη· δεινὸν δὲ καὶ ἀθανάτοισι θεοῖσι\nτοῦτο τέρας. Νυκτὸς δʼ ἐρεβεννῆς οἰκία δεινὰ\nἕστηκεν νεφέλῃς κεκαλυμμένα κυανέῃσιν.\nτῶν πρόσθʼ Ἰαπετοῖο πάις ἔχει οὐρανὸν εὐρὺν\nἑστηὼς κεφαλῇ τε καὶ ἀκαμάτῃσι χέρεσσιν\nἀστεμφέως, ὅθι Νύξ τε καὶ Ἡμέρη ἆσσον ἰοῦσαι\nἀλλήλας προσέειπον, ἀμειβόμεναι μέγαν οὐδὸν\nχάλκεον· ἣ μὲν ἔσω καταβήσεται, ἣ δὲ θύραζε\nἔρχεται, οὐδέ ποτʼ ἀμφοτέρας δόμος ἐντὸς ἐέργει,\nἀλλʼ αἰεὶ ἑτέρη γε δόμων ἔκτοσθεν ἐοῦσα\nγαῖαν ἐπιστρέφεται, ἣ δʼ αὖ δόμου ἐντὸς ἐοῦσα\nμίμνει τὴν αὐτῆς ὥρην ὁδοῦ, ἔστʼ ἂν ἵκηται,\nἣ μὲν ἐπιχθονίοισι φάος πολυδερκὲς ἔχουσα,\nἣ δʼ Ὕπνον μετὰ χερσί, κασίγνητον Θανάτοιο.\nΝὺξ ὀλοή, νεφέλῃ κεκαλυμμένη ἠεροειδεῖ.\nἔνθα δὲ Νυκτὸς παῖδες ἐρεμνῆς οἰκίʼ ἔχουσιν,\nὝπνος καὶ Θάνατος, δεινοὶ θεοί· οὐδέ ποτʼ αὐτοὺς\nἨέλιος φαέθων ἐπιδέρκεται ἀκτίνεσσιν\nοὐρανὸν εἲς ἀνιὼν οὐδʼ οὐρανόθεν καταβαίνων.\nτῶν δʼ ἕτερος γαῖάν τε καὶ εὐρέα νῶτα θαλάσσης\nἥσυχος ἀνστρέφεται καὶ μείλιχος ἀνθρώποισι,\nτοῦ δὲ σιδηρέη μὲν κραδίη, χάλκεον δέ οἱ ἦτορ\nνηλεὲς ἐν στήθεσσιν· ἔχει δʼ ὃν πρῶτα λάβῃσιν\nἀνθρώπων· ἐχθρὸς δὲ καὶ ἀθανάτοισι θεοῖσιν.\nἔνθα θεοῦ χθονίου πρόσθεν δόμοι ἠχήεντες\nἰφθίμου τʼ Ἀίδεω καὶ ἐπαινῆς Περσεφονείης\nἑστᾶσιν, δεινὸς δὲ κύων προπάροιθε φυλάσσει\nνηλειής, τέχνην δὲ κακὴν ἔχει· ἐς μὲν ἰόντας\nσαίνει ὁμῶς οὐρῇ τε καὶ οὔασιν ἀμφοτέροισιν,\nἐξελθεῖν δʼ οὐκ αὖτις ἐᾷ πάλιν, ἀλλὰ δοκεύων\nἐσθίει, ὅν κε λάβῃσι πυλέων ἔκτοσθεν ἰόντα.\nἰφθίμου τʼ Ἀίδεω καὶ ἐπαινῆς Περσεφονείης.\nἔνθα δὲ ναιετάει στυγερὴ θεὸς ἀθανάτοισι,\nδεινὴ Στύξ, θυγάτηρ ἀψορρόου Ὠκεανοῖο\nπρεσβυτάτη· νόσφιν δὲ θεῶν κλυτὰ δώματα ναίει\nμακρῇσιν πέτρῃσι κατηρεφέʼ· ἀμφὶ δὲ πάντη\nκίοσιν ἀργυρέοισι πρὸς οὐρανὸν ἐστήρικται.\nπαῦρα δὲ Θαύμαντος θυγάτηρ πόδας ὠκέα Ἶρις\nἀγγελίην πωλεῖται ἐπʼ εὐρέα νῶτα θαλάσσης.\nὁππότʼ ἔρις καὶ νεῖκος ἐν ἀθανάτοισιν ὄρηται\nκαί ῥʼ ὅστις ψεύδηται Ὀλύμπια δώματʼ ἐχόντων,\nΖεὺς δέ τε Ἶριν ἔπεμψε θεῶν μέγαν ὅρκον ἐνεῖκαι\nτηλόθεν ἐν χρυσέῃ προχόῳ πολυώνυμον ὕδωρ\nψυχρόν, ὅτʼ ἐκ πέτρης καταλείβεται ἠλιβάτοιο\nὑψηλῆς· πολλὸν δὲ ὑπὸ χθονὸς εὐρυοδείης\nἐξ ἱεροῦ ποταμοῖο ῥέει διὰ νύκτα μέλαιναν\nὨκεανοῖο κέρας· δεκάτη δʼ ἐπὶ μοῖρα δέδασται·\nἐννέα μὲν περὶ γῆν τε καὶ εὐρέα νῶτα θαλάσσης\nδίνῃς ἀργυρέῃς εἱλιγμένος εἰς ἅλα πίπτει,\nἣ δὲ μίʼ ἐκ πέτρης προρέει μέγα πῆμα θεοῖσιν.\nὅς κεν τὴν ἐπίορκον ἀπολλείψας ἐπομόσσῃ\nἀθανάτων, οἳ ἔχουσι κάρη νιφόεντος Ὀλύμπου,\nκεῖται νήυτμος τετελεσμένον εἰς ἐνιαυτόν·\nοὐδέ ποτʼ ἀμβροσίης καὶ νέκταρος ἔρχεται ἆσσον\nβρώσιος, ἀλλά τε κεῖται ἀνάπνευστος καὶ ἄναυδος\nστρωτοῖς ἐν λεχέεσσι, κακὸν δέ ἑ κῶμα καλύπτει.\nαὐτὰρ ἐπεὶ νοῦσον τελέσῃ μέγαν εἰς ἐνιαυτόν,\nἄλλος γʼ ἐξ ἄλλου δέχεται χαλεπώτερος ἄεθλος.\nεἰνάετες δὲ θεῶν ἀπαμείρεται αἰὲν ἐόντων,\nοὐδέ ποτʼ ἐς βουλὴν ἐπιμίσγεται οὐδʼ ἐπὶ δαῖτας\nἐννέα πάντα ἔτεα· δεκάτῳ δʼ ἐπιμίσγεται αὖτις\nεἴρας ἐς ἀθανάτων, οἳ Ὀλύμπια δώματʼ ἔχουσιν.\nτοῖον ἄρʼ ὅρκον ἔθεντο θεοὶ Στυγὸς ἄφθιτον ὕδωρ\nὠγύγιον, τὸ δʼ ἵησι καταστυφέλου διὰ χώρου.\nἔνθα δὲ γῆς δνοφερῆς καὶ Ταρτάρου ἠερόεντος\nπόντου τʼ ἀτρυγέτοιο καὶ οὐρανοῦ ἀστερόεντος\nἑξείης πάντων πηγαὶ καὶ πείρατʼ ἔασιν\nἀργαλέʼ εὐρώεντα, τά τε στυγέουσι θεοί περ.\nἔνθα δὲ μαρμάρεαί τε πύλαι καὶ χάλκεος οὐδὸς\nἀστεμφής, ῥίζῃσι διηνεκέεσσιν ἀρηρώς,\nαὐτοφυής· πρόσθεν δὲ θεῶν ἔκτοσθεν ἁπάντων\nΤιτῆνες ναίουσι, πέρην Χάεος ζοφεροῖο.\nαὐτὰρ ἐρισμαράγοιο Διὸς κλειτοὶ ἐπίκουροι\nδώματα ναιετάουσιν ἐπʼ Ὠκεανοῖο θεμέθλοις,\nΚόττος τʼ ἠδὲ Γύης· Βριάρεών γε μὲν ἠὺν ἐόντα\nγαμβρὸν ἑὸν ποίησε βαρύκτυπος Ἐννοσίγαιος,\nδῶκε δὲ Κυμοπόλειαν ὀπυίειν, θυγατέρα ἥν.\nαὐτὰρ ἐπεὶ Τιτῆνας ἀπʼ οὐρανοῦ ἐξέλασεν Ζεύς,\nὁπλότατον τέκε παῖδα Τυφωέα Γαῖα πελώρη\nΤαρτάρου ἐν φιλότητι διὰ χρυσέην Ἀφροδίτην·\nοὗ χεῖρες μὲν ἔασιν ἐπʼ ἰσχύι, ἔργματʼ ἔχουσαι,\nκαὶ πόδες ἀκάματοι κρατεροῦ θεοῦ· ἐκ δέ οἱ ὤμων\nἣν ἑκατὸν κεφαλαὶ ὄφιος, δεινοῖο δράκοντος,\nγλώσσῃσιν δνοφερῇσι λελιχμότες, ἐκ δέ οἱ ὄσσων\nθεσπεσίῃς κεφαλῇσιν ὑπʼ ὀφρύσι πῦρ ἀμάρυσσεν·\nπασέων δʼ ἐκ κεφαλέων πῦρ καίετο δερκομένοιο·\nφωναὶ δʼ ἐν πάσῃσιν ἔσαν δεινῇς κεφαλῇσι\nπαντοίην ὄπʼ ἰεῖσαι ἀθέσφατον· ἄλλοτε μὲν γὰρ\nφθέγγονθʼ ὥστε θεοῖσι συνιέμεν, ἄλλοτε δʼ αὖτε\nταύρου ἐριβρύχεω, μένος ἀσχέτου, ὄσσαν ἀγαύρου,\nἄλλοτε δʼ αὖτε λέοντος ἀναιδέα θυμὸν ἔχοντος,\nἄλλοτε δʼ αὖ σκυλάκεσσιν ἐοικότα, θαύματʼ ἀκοῦσαι,\nἄλλοτε δʼ αὖ ῥοίζεσχʼ, ὑπὸ δʼ ἤχεεν οὔρεα μακρά.\nκαί νύ κεν ἔπλετο ἔργον ἀμήχανον ἤματι κείνῳ\nκαί κεν ὅ γε θνητοῖσι καὶ ἀθανάτοισιν ἄναξεν,\nεἰ μὴ ἄρʼ ὀξὺ νόησε πατὴρ ἀνδρῶν τε θεῶν τε.\nσκληρὸν δʼ ἐβρόντησε καὶ ὄβριμον, ἀμφὶ δὲ γαῖα\nσμερδαλέον κονάβησε καὶ οὐρανὸς εὐρὺς ὕπερθε\nπόντος τʼ Ὠκεανοῦ τε ῥοαὶ καὶ Τάρταρα γαίης.\nποσσὶ δʼ ὕπʼ ἀθανάτοισι μέγας πελεμίζετʼ Ὄλυμπος\nὀρνυμένοιο ἄνακτος· ἐπεστενάχιζε δὲ γαῖα.\nκαῦμα δʼ ὑπʼ ἀμφοτέρων κάτεχεν ἰοειδέα πόντον\nβροντῆς τε στεροπῆς τε, πυρός τʼ ἀπὸ τοῖο πελώρου,\nπρηστήρων ἀνέμων τε κεραυνοῦ τε φλεγέθοντος.\nἔζεε δὲ χθὼν πᾶσα καὶ οὐρανὸς ἠδὲ θάλασσα·\nθυῖε δʼ ἄρʼ ἀμφʼ ἀκτὰς περί τʼ ἀμφί τε κύματα μακρὰ\nῥιπῇ ὕπʼ ἀθανάτων, ἔνοσις δʼ ἄσβεστος ὀρώρει·\nτρέε δʼ Ἀίδης, ἐνέροισι καταφθιμένοισιν ἀνάσσων,\nΤιτῆνές θʼ ὑποταρτάριοι, Κρόνον ἀμφὶς ἐόντες,\nἀσβέστου κελάδοιο καὶ αἰνῆς δηιοτῆτος.\nΖεὺς δʼ ἐπεὶ οὖν κόρθυνεν ἑὸν μένος, εἵλετο δʼ ὅπλα,\nβροντήν τε στεροπήν τε καὶ αἰθαλόεντα κεραυνόν,\nπλῆξεν ἀπʼ Οὐλύμποιο ἐπάλμενος· ἀμφὶ δὲ πάσας\nἔπρεσε θεσπεσίας κεφαλὰς δεινοῖο πελώρου.\nαὐτὰρ ἐπεὶ δή μιν δάμασεν πληγῇσιν ἱμάσσας,\nἤριπε γυιωθείς, στενάχιζε δὲ γαῖα πελώρη.\nφλὸξ δὲ κεραυνωθέντος ἀπέσσυτο τοῖο ἄνακτος\nοὔρεος ἐν βήσσῃσιν ἀιδνῇς παιπαλοέσσῃς,\nπληγέντος. πολλὴ δὲ πελώρη καίετο γαῖα\nἀτμῇ θεσπεσίῃ καὶ ἐτήκετο κασσίτερος ὣς\nτέχνῃ ὕπʼ αἰζηῶν ἐν ἐυτρήτοις χοάνοισι\nθαλφθείς, ἠὲ σίδηρος, ὅ περ κρατερώτατός ἐστιν.\nοὔρεος ἐν βήσσῃσι δαμαζόμενος πυρὶ κηλέῳ\nτήκεται ἐν χθονὶ δίῃ ὑφʼ Ἡφαιστου παλάμῃσιν.\nὣς ἄρα τήκετο γαῖα σέλαι πυρὸς αἰθομένοιο.\nῥῖψε δέ μιν θυμῷ ἀκαχὼν ἐς Τάρταρον εὐρύν.\nἐκ δὲ Τυφωέος ἔστʼ ἀνέμων μένος ὑγρὸν ἀέντων,\nνόσφι Νότου Βορέω τε καὶ ἀργέστεω Ζεφύροιο·\nοἵ γε μὲν ἐκ θεόφιν γενεή, θνητοῖς μέγʼ ὄνειαρ·\nοἱ δʼ ἄλλοι μαψαῦραι ἐπιπνείουσι θάλασσαν·\nαἳ δή τοι πίπτουσαι ἐς ἠεροειδέα πόντον,\nπῆμα μέγα θνητοῖσι, κακῇ θυίουσιν ἀέλλῃ·\nἄλλοτε δʼ ἄλλαι ἄεισι διασκιδνᾶσί τε νῆας\nναύτας τε φθείρουσι· κακοῦ δʼ οὐ γίγνεται ἀλκὴ\nἀνδράσιν, οἳ κείνῃσι συνάντωνται κατὰ πόντον·\nαἳ δʼ αὖ καὶ κατὰ γαῖαν ἀπείριτον ἀνθεμόεσσαν\nἔργʼ ἐρατὰ φθείρουσι χαμαιγενέων ἀνθρώπων\nπιμπλεῖσαι κόνιός τε καὶ ἀργαλέου κολοσυρτοῦ.\nαὐτὰρ ἐπεί ῥα πόνον μάκαρες θεοὶ ἐξετέλεσσαν,\nΤιτήνεσσι δὲ τιμάων κρίναντο βίηφι,\nδή ῥα τότʼ ὤτρυνον βασιλευέμεν ἠδὲ ἀνάσσειν\nΓαίης φραδμοσύνῃσιν Ὀλύμπιον εὐρύοπα Ζῆν\nἀθανάτων· ὃ δὲ τοῖσιν ἑὰς διεδάσσατο τιμάς.\nΖεὺς δὲ θεῶν βασιλεὺς πρώτην ἄλοχον θέτο\nΜῆτιν\nπλεῖστα τε ἰδυῖαν ἰδὲ θνητῶν ἀνθρώπων.\nἀλλʼ ὅτε δὴ ἄρʼ ἔμελλε θεὰν γλαυκῶπιν Ἀθήνην\nτέξεσθαι, τότʼ ἔπειτα δόλῳ φρένας ἐξαπατήσας\nαἱμυλίοισι λόγοισιν ἑὴν ἐσκάτθετο νηδὺν\nΓαίης φραδμοσύνῃσι καὶ Οὐρανοῦ ἀστερόεντος.\nτὼς γάρ οἱ φρασάτην, ἵνα μὴ βασιληίδα τιμὴν\nἄλλος ἔχοι Διὸς ἀντὶ θεῶν αἰειγενετάων.\nἐκ γὰρ τῆς εἵμαρτο περίφρονα τέκνα γενέσθαι·\nπρώτην μὲν κούρην γλαυκώπιδα Τριτογένειαν\nἶσον ἔχουσαν πατρὶ μένος καὶ ἐπίφρονα βουλήν.\nαὐτὰρ ἔπειτʼ ἄρα παῖδα θεῶν βασιλῆα καὶ ἀνδρῶν\nἤμελλεν τέξεσθαι, ὑπέρβιον ἦτορ ἔχοντα·\nἀλλʼ ἄρα μιν Ζεὺς πρόσθεν ἑὴν ἐσκάτθετο νηδύν,\nὡς δή οἱ φράσσαιτο θεὰ ἀγαθόν τε κακόν τε.\nδεύτερον ἠγάγετο λιπαρὴν Θέμιν, ἣ τέκεν Ὥρας,\nΕὐνουμίην τε Δίκην τε καὶ Εἰρήνην τεθαλυῖαν,\nαἳ ἔργʼ ὠρεύουσι καταθνητοῖσι βροτοῖσι,\nΜοίρας θʼ, ᾗ πλείστην τιμὴν πόρε μητίετα Ζεύς,\nΚλωθώ τε Λάχεσίν τε καὶ Ἄτροπον, αἵτε διδοῦσι\nθνητοῖς ἀνθρώποισιν ἔχειν ἀγαθόν τε κακόν τε.\nτρεῖς δέ οἱ Εὐρυνομη Χάριτας τέκε\nκαλλιπαρῄους,\nὨκεανοῦ κούρη, πολυήρατον εἶδος ἔχουσα,\nἈγλαΐην τε καὶ Εὐφροσύνην Θαλίην τʼ ἐρατεινήν·\nτῶν καὶ ἀπὸ βλεφάρων ἔρος εἴβετο δερκομενάων\nλυσιμελής· καλὸν δέ θʼ ὑπʼ ὀφρύσι δερκιόωνται.\nαὐτὰρ ὁ Δήμητρος πολυφόρβης ἐς λέχος ἦλθεν,\nἣ τέκε Περσεφόνην λευκώλενον, ἣν Ἀιδωνεὺς\nἥρπασε ἧς παρὰ μητρός· ἔδωκε δὲ μητίετα Ζεύς.\nμνημοσύνης δʼ ἐξαῦτις ἐράσσατο καλλικόμοιο,\nἐξ ἧς οἱ Μοῦσαι χρυσάμπυκες ἐξεγένοντο\nἐννέα, τῇσιν ἅδον θαλίαι καὶ τέρψις ἀοιδῆς.\nΛητὼ δʼ Ἀπόλλωνα καὶ Ἄρτεμιν ἰοχέαιραν,\nἱμερόεντα γόνον περὶ πάντων Οὐρανιώνων,\nγείνατʼ ἄρʼ αἰγιόχοιο Διὸς φιλότητι μιγεῖσα.\nλοισθοτάτην δʼ Ἥρην θαλερὴν ποιήσατʼ ἄκοιτιν·\nἣ δʼ Ἥβην καὶ Ἄρηα καὶ Εἰλείθυιαν ἔτικτε\nμιχθεῖσʼ ἐν φιλότητι θεῶν βασιλῆι καὶ ἀνδρῶν.\nαὐτὸς δʼ ἐκ κεφαλῆς γλαυκώπιδα Τριτογένειαν\nδεινὴν ἐγρεκύδοιμον ἀγέστρατον Ἀτρυτώνην\nπότνιαν, ᾗ κέλαδοί τε ἅδον πόλεμοί τε μάχαι τε,\nἭρη δʼ Ἥφαιστον κλυτὸν οὐ φιλότητι μιγεῖσα\nγείνατο, καὶ ζαμένησε καὶ ἤρισε ᾧ παρακοίτῃ,\nἐκ πάντων τέχνῃσι κεκασμένον Οὐρανιώνων.\nἭρη δὲ ζαμένησε καὶ ἤρισε ᾧ παρακοίτῃ.\nἐκ ταύτης δʼ ἔριδος ἣ μὲν τέκε φαίδιμον υἱὸν\nἭφαιστον, φιλότητος ἄτερ Διὸς αἰγιόχοιο,\nἐκ πάντων παλάμῃσι κεκασμένον Οὐρανιώνων·\nαὐτὰρ ὅ γʼ Ὠκεανοῦ καὶ Τηθύος ἠυκόμοιο\nκούρῃ νόσφʼ Ἥρης παρελέξατο καλλιπαρήῳ,\nἐξαπαφὼν Μῆτιν καίπερ πολυδήνεʼ ἐοῦσαν.\nσυμμάρψας δʼ ὅ γε χερσὶν ἑὴν ἐγκάτθετο νηδὺν\nδείσας, μὴ τέξῃ κρατερώτερον ἄλλο κεραυνοῦ.\nτοὔνεκά μιν Κρονίδης ὑψίζυγος αἰθέρι ναίων\nκάππιεν ἐξαπίνης· ἣ δʼ αὐτίκα Παλλάδʼ Ἀθήνην\nκύσατο· τὴν μὲν ἔτικτε πατὴρ ἀνδρῶν τε θεῶν τε\nπὰρ κορυφὴν Τρίτωνος ἐπʼ ὄχθῃσιν ποταμοῖο.\nΜῆτις δʼ αὖτε Ζηνὸς ὑπὸ σπλάγχνοις λελαθυῖα\nἧστο, Ἀθηναίης μήτηρ, τέκταινα δικαίων\nπλεῖστα θεῶν τε ἰδυῖα καταθνητῶν τʼ ἀνθρώπων,\nἔνθα θεὰ παρέδεκτο ὅθεν παλάμαις περὶ πάντων\nἀθανάτων ἐκέκασθʼ οἳ Ὀλύμπια δώματʼ ἔχουσιν,\nαἰγίδα ποιήσασα φοβέστρατον ἔντος Ἀθήνης·\nσὺν τῇ ἐγείνατό μιν πολεμήια τεύχεʼ ἔχουσαν.\nἘκ δʼ Ἀμφιτρίτης καὶ ἐρικτύπου Ἐννοσιγαίου\nΤρίτων εὐρυβίης γένετο μέγας, ὅστε θαλάσσης\nπυθμένʼ ἔχων παρὰ μητρὶ φίλῃ καὶ πατρὶ ἄνακτι\nναίει χρύσεα δῶ, δεινὸς θεός. αὐτὰρ Ἄρηι\nῥινοτόρῳ Κυθέρεια Φόβον καὶ Δεῖμον ἔτικτε\nδεινούς, οἵτʼ ἀνδρῶν πυκινὰς κλονέουσι φάλαγγας\nἐν πολέμῳ κρυόεντι σὺν Ἄρηι πτολιπόρθῳ,\nἉρμονίην θʼ, ἣν Κάδμος ὑπέρθυμος θέτʼ ἄκοιτιν.\nΖηνὶ δʼ ἄρʼ Ἀτλαντὶς Μαίη τέκε κύδιμον Ἑρμῆν,\nκήρυκʼ ἀθανάτων, ἱερὸν λέχος εἰσαναβᾶσα.\nΚαδμείη δʼ ἄρα οἱ Σεμέλη τέκε φαίδιμον υἱὸν\nμιχθεῖσʼ ἐν φιλότητι, Διώνυσον πολυγηθέα,\nἀθάνατον θνητή· νῦν δʼ ἀμφότεροι θεοί εἰσιν.\nἈλκμήνη δʼ ἄρʼ ἔτικτε βίην Ἡρακληείην\nμιχθεῖσʼ ἐν φιλότητι Διὸς νεφεληγερέταο.\nἀγλαΐην δʼ Ἥφαιστος, ἀγακλυτὸς ἀμφιγυήεις,\nὁπλοτάτην Χαρίτων θαλερὴν ποιήσατʼ ἄκοιτιν.\nχρυσοκόμης δὲ Διώνυσος ξανθὴν Ἀριάδνην,\nκούρην Μίνωος, θαλερὴν ποιήσατʼ ἄκοιτιν.\nτὴν δέ οἱ ἀθάνατον καὶ ἀγήρω θῆκε Κρονίων.\nἥβην δʼ Ἀλκμήνης καλλισφύρου ἄλκιμος υἱός,\nἲς Ἡρακλῆος, τελέσας στονόεντας ἀέθλους,\nπαῖδα Διὸς μεγάλοιο καὶ Ἥρης χρυσοπεδίλου,\nαἰδοίην θέτʼ ἄκοιτιν ἐν Οὐλύμπῳ νιφόεντι,\nὄλβιος, ὃς μέγα ἔργον ἐν ἀθανάτοισιν ἀνύσσας\nναίει ἀπήμαντος καὶ ἀγήραος ἤματα πάντα.\nἠελίῳ δʼ ἀκάμαντι τέκεν κλυτὸς Ὠκεανίνη\nΠερσηὶς Κίρκην τε καὶ Αἰήτην βασιλῆα.\nΑἰήτης δʼ υἱὸς φαεσιμβρότου Ἠελίοιο\nκούρην Ὠκεανοῖο τελήεντος ποταμοῖο\nγῆμε θεῶν βουλῇσιν Ἰδυῖαν καλλιπάρῃον.\nἣ δέ οἱ Μήδειαν ἐύσφυρον ἐν φιλότητι\nγείναθʼ ὑποδμηθεῖσα διὰ χρυσέην Ἀφροδίτην.\nὑμεῖς μὲν νῦν χαίρετʼ, Ὀλύμπια δώματʼ\nἔχοντες,\nνῆσοί τʼ ἤπειροί τε καὶ ἁλμυρὸς ἔνδοθι πόντος.\nνῦν δὲ θεάων φῦλον ἀείσατε, ἡδυέπειαι\nΜοῦσαι Ὀλυμπιάδες, κοῦραι Διὸς αἰγιόχοιο,\nὅσσαι δὴ θνητοῖσι παρʼ ἀνδράσιν εὐνηθεῖσαι\nἀθάναται γείναντο θεοῖς ἐπιείκελα τέκνα.\nΔημήτηρ μὲν Πλοῦτον ἐγείνατο, δῖα θεάων,\nἸασίωνʼ ἥρωι μιγεῖσʼ ἐρατῇ φιλότητι\nνειῷ ἔνι τριπόλῳ, Κρήτης ἐν πίονι δήμῳ,\nἐσθλόν, ὃς εἶσʼ ἐπὶ γῆν τε καὶ εὐρέα νῶτα θαλάσσης\nπάντη· τῷ δὲ τυχόντι καὶ οὗ κʼ ἐς χεῖρας ἵκηται,\nτὸν δʼ ἀφνειὸν ἔθηκε, πολὺν δέ οἱ ὤπασεν ὄλβον.\nΚάδμῳ δʼ Ἁρμονίη, θυγάτηρ χρυσέης Ἀφροδιτης,\nἸνὼ καὶ Σεμέλην καὶ Ἀγαυὴν καλλιπάρῃον\nΑὐτονόην θʼ, ἣν γῆμεν Ἀρισταῖος βαθυχαίτης,\nγείνατο καὶ Πολύδωρον ἐυστεφάνῳ ἐνὶ Θήβῃ.\nκούρη δʼ Ὠκεανοῦ, Χρυσάορι καρτεροθύμῳ\nμιχθεῖσʼ ἐν φιλότητι πολυχρύσου Ἀφροδίτης,\nΚαλλιρόη τέκε παῖδα βροτῶν κάρτιστον ἁπάντων,\nΓηρυονέα, τὸν κτεῖνε βίη Ἡρακληείη\nβοῶν ἕνεκʼ εἰλιπόδων ἀμφιρρύτῳ εἰν Ἐρυθείῃ.\nΤιθωνῷ δʼ Ἠὼς τέκε Μέμνονα χαλκοκορυστήν,\nΑἰθιόπων βασιλῆα, καὶ Ἠμαθίωνα ἄνακτα.\nαὐτὰρ ὑπαὶ Κεφάλῳ φιτύσατο φαίδιμον υἱόν,\nἴφθιμον Φαέθοντα, θεοῖς ἐπιείκελον ἄνδρα.\nτόν ῥα νέον τέρεν ἄνθος ἔχοντʼ ἐρικυδέος ἥβης\nπαῖδʼ ἀταλὰ φρονέοντα φιλομμειδὴς Ἀφροδίτη\nὦρτʼ ἀναρεψαμένη, καί μιν ζαθέοις ἐνὶ νηοῖς\nνηοπόλον νύχιον ποιήσατο, δαίμονα δῖον.\nκούρην δʼ Αἰήταο διοτρεφέος βασιλῆος\nΑἰσονίδης βουλῇσι θεῶν αἰειγενετάων\nἦγε παρʼ Αἰήτεω, τελέσας στονόεντας ἀέθλους,\nτοὺς πολλοὺς ἐπέτελλε μέγας βασιλεὺς ὑπερήνωρ,\nὑβριστὴς Πελίης καὶ ἀτάσθαλος, ὀβριμοεργός.\nτοὺς τελέσας Ἰαωλκὸν ἀφίκετο, πολλὰ μογήσας,\nὠκείης ἐπὶ νηὸς ἄγων ἑλικώπιδα κούρην\nΑἰσονίδης, καί μιν θαλερὴν ποιήσατʼ ἄκοιτιν.\nκαί ῥʼ ἥ γε δμηθεῖσʼ ὑπʼ Ἰήσονι, ποιμένι λαῶν,\nΜήδειον τέκε παῖδα, τὸν οὔρεσιν ἔτρεφε Χείρων\nΦιλυρίδης· μεγάλου δὲ Διὸς νόος ἐξετελεῖτο.\nαὐτὰρ Νηρῆος κοῦραι,· ἁλίοιο γέροντος,\nἦ τοι μὲν Φῶκον Ψαμάθη τέκε δῖα θεάων\nΑἰακοῦ ἐν φιλότητι διὰ χρυσέην Ἀφροδίτην,\nΠηλέι δὲ δμηθεῖσα θεὰ Θέτις ἀργυρόπεζα\nγείνατʼ Ἀχιλλῆα ῥηξήνορα θυμολέοντα.\nΑἰνείαν δʼ ἄρʼ ἔτικτεν ἐυστέφανος Κυθέρεια\nἈγχίσῃ ἥρωι μιγεῖσʼ ἐρατῇ φιλότητι\nἼδης ἐν κορυφῇσι πολυπτύχου ὑληέσσης.\nΚίρκη δʼ, Ἠελίου θυγάτηρ Ὑπεριονίδαο,\nγείνατʼ Ὀδυσσῆος ταλασίφρονος ἐν φιλότητι\nἌγριον ἠδὲ Λατῖνον ἀμύμονά τε κρατερόν τε·\nΤηλέγονον δʼ ἄρʼ ἔτικτε διὰ χρυσέην Ἀφροδίτην.\nοἳ δή τοι μάλα τῆλε μυχῷ νήσων ἱεράων\nπᾶσιν Τυρσηνοῖσιν ἀγακλειτοῖσιν ἄνασσον.\nΝαυσίθοον δʼ Ὀδυσῆι Καλυψὼ δῖα θεάων\nγείνατο Ναυσίνοόν τε μιγεῖσʼ ἐρατῇ φιλότητι.\nαὗται μὲν θνητοῖσι παρʼ ἀνδράσιν εὐνηθεῖσαι\nἀθάναται γείναντο θεοῖς ἐπιείκελα τέκνα.\nνῦν δὲ γυναικῶν φῦλον ἀείσατε, ἡδυέπειαι\nΜοῦσαι Ὀλυμπιάδες, κοῦραι Διὸς αἰγιόχοιο.\n"};
