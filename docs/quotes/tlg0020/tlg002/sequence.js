var sequence = {"name":"Hesiod. Works and Days","data":"μοῦσαι Πιερίηθεν ἀοιδῇσιν κλείουσαι\nδεῦτε, Δίʼ ἐννέπετε, σφέτερον πατέρʼ ὑμνείουσαι·\nὅντε διὰ βροτοὶ ἄνδρες ὁμῶς ἄφατοί τε φατοί τε,\nῥητοί τʼ ἄρρητοί τε Διὸς μεγάλοιο ἕκητι.\nῥέα μὲν γὰρ βριάει, ῥέα δὲ βριάοντα χαλέπτει,\nῥεῖα δʼ ἀρίζηλον μινύθει καὶ ἄδηλον ἀέξει,\nῥεῖα δέ τʼ ἰθύνει σκολιὸν καὶ ἀγήνορα κάρφει\nΖεὺς ὑψιβρεμέτης, ὃς ὑπέρτατα δώματα ναίει.\nκλῦθι ἰδὼν ἀίων τε, δίκῃ δʼ ἴθυνε θέμιστας\nτύνη· ἐγὼ δέ κε, Πέρση, ἐτήτυμα μυθησαίμην.\nοὐκ ἄρα μοῦνον ἔην Ἐρίδων γένος, ἀλλʼ ἐπὶ γαῖαν\nεἰσὶ δύω· τὴν μέν κεν ἐπαινέσσειε νοήσας,\nἣ δʼ ἐπιμωμητή· διὰ δʼ ἄνδιχα θυμὸν ἔχουσιν.\nἣ μὲν γὰρ πόλεμόν τε κακὸν καὶ δῆριν ὀφέλλει,\nσχετλίη· οὔτις τήν γε φιλεῖ βροτός, ἀλλʼ ὑπʼ ἀνάγκης\nἀθανάτων βουλῇσιν Ἔριν τιμῶσι βαρεῖαν.\nτὴν δʼ ἑτέρην προτέρην μὲν ἐγείνατο Νὺξ ἐρεβεννή,\nθῆκε δέ μιν Κρονίδης ὑψίζυγος, αἰθέρι ναίων,\nγαίης ἐν ῥίζῃσι, καὶ ἀνδράσι πολλὸν ἀμείνω·\nἥτε καὶ ἀπάλαμόν περ ὁμῶς ἐπὶ ἔργον ἔγειρεν.\nεἰς ἕτερον γάρ τίς τε ἰδὼν ἔργοιο χατίζει\nπλούσιον, ὃς σπεύδει μὲν ἀρώμεναι ἠδὲ φυτεύειν\nοἶκόν τʼ εὖ θέσθαι· ζηλοῖ δέ τε γείτονα γείτων\nεἰς ἄφενος σπεύδοντʼ· ἀγαθὴ δʼ Ἔρις ἥδε βροτοῖσιν.\nκαὶ κεραμεὺς κεραμεῖ κοτέει καὶ τέκτονι τέκτων,\nκαὶ πτωχὸς πτωχῷ φθονέει καὶ ἀοιδὸς ἀοιδῷ.\nὦ Πέρση, σὺ δὲ ταῦτα τεῷ ἐνικάτθεο θυμῷ,\nμηδέ σʼ Ἔρις κακόχαρτος ἀπʼ ἔργου θυμὸν ἐρύκοι\nνείκεʼ ὀπιπεύοντʼ ἀγορῆς ἐπακουὸν ἐόντα.\nὤρη γάρ τʼ ὀλίγη πέλεται νεικέων τʼ ἀγορέων τε,\nᾧτινι μὴ βίος ἔνδον ἐπηετανὸς κατάκειται\nὡραῖος, τὸν γαῖα φέρει, Δημήτερος ἀκτήν.\nτοῦ κε κορεσσάμενος νείκεα καὶ δῆριν ὀφέλλοις\nκτήμασʼ ἐπʼ ἀλλοτρίοις· σοὶ δʼ οὐκέτι δεύτερον ἔσται\nὧδʼ ἔρδειν· ἀλλʼ αὖθι διακρινώμεθα νεῖκος\nἰθείῃσι δίκῃς, αἵ τʼ ἐκ Διός εἰσιν ἄρισται.\nἤδη μὲν γὰρ κλῆρον ἐδασσάμεθʼ, ἀλλὰ τὰ πολλὰ\nἁρπάζων ἐφόρεις μέγα κυδαίνων βασιλῆας\nδωροφάγους, οἳ τήνδε δίκην ἐθέλουσι δίκασσαι.\nνήπιοι, οὐδὲ ἴσασιν ὅσῳ πλέον ἥμισυ παντὸς\nοὐδʼ ὅσον ἐν μαλάχῃ τε καὶ ἀσφοδέλῳ μέγʼ ὄνειαρ.\nκρύψαντες γὰρ ἔχουσι θεοὶ βίον ἀνθρώποισιν·\nῥηιδίως γάρ κεν καὶ ἐπʼ ἤματι ἐργάσσαιο,\nὥστε σε κεἰς ἐνιαυτὸν ἔχειν καὶ ἀεργὸν ἐόντα·\nαἶψά κε πηδάλιον μὲν ὑπὲρ καπνοῦ καταθεῖο,\nἔργα βοῶν δʼ ἀπόλοιτο καὶ ἡμιόνων ταλαεργῶν.\nἀλλὰ Ζεὺς ἔκρυψε χολωσάμενος φρεσὶν ᾗσιν,\nὅττι μιν ἐξαπάτησε Προμηθεὺς ἀγκυλομήτης·\nτοὔνεκʼ ἄρʼ ἀνθρώποισιν ἐμήσατο κήδεα λυγρά.\nκρύψε δὲ πῦρ· τὸ μὲν αὖτις ἐὺς πάις Ἰαπετοῖο\nἔκλεψʼ ἀνθρώποισι Διὸς πάρα μητιόεντος\nἐν κοῒλῳ νάρθηκι λαθὼν Δία τερπικέραυνον.\nτὸν δὲ χολωσάμενος προσέφη νεφεληγερέτα Ζευς·\nἸαπετιονίδη, πάντων πέρι μήδεα εἰδώς,\nχαίρεις πῦρ κλέψας καὶ ἐμὰς φρένας ἠπεροπεύσας,\nσοί τʼ αὐτῷ μέγα πῆμα καὶ ἀνδράσιν ἐσσομένοισιν.\nτοῖς δʼ ἐγὼ ἀντὶ πυρὸς δώσω κακόν, ᾧ κεν ἅπαντες\nτέρπωνται κατὰ θυμὸν ἑὸν κακὸν ἀμφαγαπῶντες.\nὣς ἔφατʼ· ἐκ δʼ ἐγέλασσε πατὴρ ἀνδρῶν τε θεῶν τε.\nἭφαιστον δʼ ἐκέλευσε περικλυτὸν ὅττι τάχιστα\nγαῖαν ὕδει φύρειν, ἐν δʼ ἀνθρώπου θέμεν αὐδὴν\nκαὶ σθένος, ἀθανάτῃς δὲ θεῇς εἰς ὦπα ἐίσκειν\nπαρθενικῆς καλὸν εἶδος ἐπήρατον· αὐτὰρ Ἀθήνην\nἔργα διδασκῆσαι, πολυδαίδαλον ἱστὸν ὑφαίνειν·\nκαὶ χάριν ἀμφιχέαι κεφαλῇ χρυσέην Ἀφροδίτην\nκαὶ πόθον ἀργαλέον καὶ γυιοβόρους μελεδώνας·\nἐν δὲ θέμεν κύνεόν τε νόον καὶ ἐπίκλοπον ἦθος\nἙρμείην ἤνωγε, διάκτορον Ἀργεϊφόντην.\nὣς ἔφαθʼ· οἳ δʼ ἐπίθοντο Διὶ Κρονίωνι ἄνακτι.\nαὐτίκα δʼ ἐκ γαίης πλάσσεν κλυτὸς Ἀμφιγυήεις\nπαρθένῳ αἰδοίῃ ἴκελον Κρονίδεω διὰ βουλάς·\nζῶσε δὲ καὶ κόσμησε θεὰ γλαυκῶπις Ἀθήνη·\nἀμφὶ δέ οἱ Χάριτές τε θεαὶ καὶ πότνια Πειθὼ\nὅρμους χρυσείους ἔθεσαν χροΐ· ἀμφὶ δὲ τήν γε\nὯραι καλλίκομοι στέφον ἄνθεσιν εἰαρινοῖσιν·\nπάντα δέ οἱ χροῒ κόσμον ἐφήρμοσε Παλλὰς Ἀθήνη.\nἐν δʼ ἄρα οἱ στήθεσσι διάκτορος Ἀργεϊφόντης\nψεύδεά θʼ αἱμυλίους τε λόγους καὶ ἐπίκλοπον ἦθος\nτεῦξε Διὸς βουλῇσι βαρυκτύπου· ἐν δʼ ἄρα φωνὴν\nθῆκε θεῶν κῆρυξ, ὀνόμηνε δὲ τήνδε γυναῖκα\nΠανδώρην, ὅτι πάντες Ὀλύμπια δώματʼ ἔχοντες\nδῶρον ἐδώρησαν, πῆμʼ ἀνδράσιν ἀλφηστῇσιν.\nαὐτὰρ ἐπεὶ δόλον αἰπὺν ἀμήχανον ἐξετέλεσσεν,\nεἰς Ἐπιμηθέα πέμπε πατὴρ κλυτὸν Ἀργεϊφόντην\nδῶρον ἄγοντα, θεῶν ταχὺν ἄγγελον· οὐδʼ Ἐπιμηθεὺς\nἐφράσαθʼ, ὥς οἱ ἔειπε Προμηθεὺς μή ποτε δῶρον\nδέξασθαι πὰρ Ζηνὸς Ὀλυμπίου, ἀλλʼ ἀποπέμπειν\nἐξοπίσω, μή πού τι κακὸν θνητοῖσι γένηται.\nαὐτὰρ ὃ δεξάμενος, ὅτε δὴ κακὸν εἶχʼ, ἐνόησεν.\nΠρὶν μὲν γὰρ ζώεσκον ἐπὶ χθονὶ φῦλʼ ἀνθρώπων\nνόσφιν ἄτερ τε κακῶν καὶ ἄτερ χαλεποῖο πόνοιο\nνούσων τʼ ἀργαλέων, αἵ τʼ ἀνδράσι Κῆρας ἔδωκαν.\nαἶψα γὰρ ἐν κακότητι βροτοὶ καταγηράσκουσιν.\nἀλλὰ γυνὴ χείρεσσι πίθου μέγα πῶμʼ ἀφελοῦσα\nἐσκέδασʼ· ἀνθρώποισι δʼ ἐμήσατο κήδεα λυγρά.\nμούνη δʼ αὐτόθι Ἐλπὶς ἐν ἀρρήκτοισι δόμοισιν\nἔνδον ἔμιμνε πίθου ὑπὸ χείλεσιν, οὐδὲ θύραζε\nἐξέπτη· πρόσθεν γὰρ ἐπέλλαβε πῶμα πίθοιο\nαἰγιόχου βουλῇσι Διὸς νεφεληγερέταο.\nἄλλα δὲ μυρία λυγρὰ κατʼ ἀνθρώπους ἀλάληται·\nπλείη μὲν γὰρ γαῖα κακῶν, πλείη δὲ θάλασσα·\nνοῦσοι δʼ ἀνθρώποισιν ἐφʼ ἡμέρῃ, αἳ δʼ ἐπὶ νυκτὶ\nαὐτόματοι φοιτῶσι κακὰ θνητοῖσι φέρουσαι\nσιγῇ, ἐπεὶ φωνὴν ἐξείλετο μητίετα Ζεύς.\nοὕτως οὔτι πη ἔστι Διὸς νόον ἐξαλέασθαι.\nεἰ δʼ ἐθέλεις, ἕτερόν τοι ἐγὼ λόγον ἐκκορυφώσω\nεὖ καὶ ἐπισταμένως· σὺ δʼ ἐνὶ φρεσὶ βάλλεο σῇσιν.\nὡς ὁμόθεν γεγάασι θεοὶ θνητοί τʼ ἄνθρωποι.\nχρύσεον μὲν πρώτιστα γένος μερόπων ἀνθρώπων\nἀθάνατοι ποίησαν Ὀλύμπια δώματʼ ἔχοντες.\nοἳ μὲν ἐπὶ Κρόνου ἦσαν, ὅτʼ οὐρανῷ ἐμβασίλευεν·\nὥστε θεοὶ δʼ ἔζωον ἀκηδέα θυμὸν ἔχοντες\nνόσφιν ἄτερ τε πόνων καὶ ὀιζύος· οὐδέ τι δειλὸν\nγῆρας ἐπῆν, αἰεὶ δὲ πόδας καὶ χεῖρας ὁμοῖοι\nτέρποντʼ ἐν θαλίῃσι κακῶν ἔκτοσθεν ἁπάντων·\nθνῇσκον δʼ ὥσθʼ ὕπνῳ δεδμημένοι· ἐσθλὰ δὲ πάντα\nτοῖσιν ἔην· καρπὸν δʼ ἔφερε ζείδωρος ἄρουρα\nαὐτομάτη πολλόν τε καὶ ἄφθονον· οἳ δʼ ἐθελημοὶ\nἥσυχοι ἔργʼ ἐνέμοντο σὺν ἐσθλοῖσιν πολέεσσιν.\nἀφνειοὶ μήλοισι, φίλοι μακάρεσσι θεοῖσιν.\nαὐτὰρ ἐπεὶ δὴ τοῦτο γένος κατὰ γαῖʼ ἐκάλυψε,—\nτοὶ μὲν δαίμονες ἁγνοὶ ἐπιχθόνιοι καλέονται\nἐσθλοί, ἀλεξίκακοι, φύλακες θνητῶν ἀνθρώπων,\nοἵ ῥα φυλάσσουσίν τε δίκας καὶ σχέτλια ἔργα\nἠέρα ἑσσάμενοι πάντη φοιτῶντες ἐπʼ αἶαν,\nπλουτοδόται· καὶ τοῦτο γέρας βασιλήιον ἔσχον—,\nδεύτερον αὖτε γένος πολὺ χειρότερον μετόπισθεν\nἀργύρεον ποίησαν Ὀλύμπια δώματʼ ἔχοντες,\nχρυσέῳ οὔτε φυὴν ἐναλίγκιον οὔτε νόημα.\nἀλλʼ ἑκατὸν μὲν παῖς ἔτεα παρὰ μητέρι κεδνῇ\nἐτρέφετʼ ἀτάλλων, μέγα νήπιος, ᾧ ἐνὶ οἴκῳ.\nἀλλʼ ὅτʼ ἄρʼ ἡβήσαι τε καὶ ἥβης μέτρον ἵκοιτο,\nπαυρίδιον ζώεσκον ἐπὶ χρόνον, ἄλγεʼ ἔχοντες\nἀφραδίῃς· ὕβριν γὰρ ἀτάσθαλον οὐκ ἐδύναντο\nἀλλήλων ἀπέχειν, οὐδʼ ἀθανάτους θεραπεύειν\nἤθελον οὐδʼ ἔρδειν μακάρων ἱεροῖς ἐπὶ βωμοῖς,\nἣ θέμις ἀνθρώποις κατὰ ἤθεα. τοὺς μὲν ἔπειτα\nΖεὺς Κρονίδης ἔκρυψε χολούμενος, οὕνεκα τιμὰς\nοὐκ ἔδιδον μακάρεσσι θεοῖς, οἳ Ὄλυμπον ἔχουσιν.\nαὐτὰρ ἐπεὶ καὶ τοῦτο γένος κατὰ γαῖʼ ἐκάλυψε,—\nτοὶ μὲν ὑποχθόνιοι μάκαρες θνητοῖς καλέονται,\nδεύτεροι, ἀλλʼ ἔμπης τιμὴ καὶ τοῖσιν ὀπηδεῖ—,\nΖεὺς δὲ πατὴρ τρίτον ἄλλο γένος μερόπων ἀνθρώπων\nχάλκειον ποίησʼ, οὐκ ἀργυρέῳ οὐδὲν ὁμοῖον,\nἐκ μελιᾶν, δεινόν τε καὶ ὄβριμον· οἷσιν Ἄρηος\nἔργʼ ἔμελεν στονόεντα καὶ ὕβριες· οὐδέ τι σῖτον\nἤσθιον, ἀλλʼ ἀδάμαντος ἔχον κρατερόφρονα θυμόν,\nἄπλαστοι· μεγάλη δὲ βίη καὶ χεῖρες ἄαπτοι\nἐξ ὤμων ἐπέφυκον ἐπὶ στιβαροῖσι μέλεσσιν.\nὧν δʼ ἦν χάλκεα μὲν τεύχεα, χάλκεοι δέ τε οἶκοι\nχαλκῷ δʼ εἰργάζοντο· μέλας δʼ οὐκ ἔσκε σίδηρος.\nκαὶ τοὶ μὲν χείρεσσιν ὕπο σφετέρῃσι δαμέντες\nβῆσαν ἐς εὐρώεντα δόμον κρυεροῦ Αίδαο\nνώνυμνοι· θάνατος δὲ καὶ ἐκπάγλους περ ἐόντας\nεἷλε μέλας, λαμπρὸν δʼ ἔλιπον φάος ἠελίοιο.\nαὐτὰρ ἐπεὶ καὶ τοῦτο γένος κατὰ γαῖʼ ἐκάλυψεν,\nαὖτις ἔτʼ ἄλλο τέταρτον ἐπὶ χθονὶ πουλυβοτείρῃ\nΖεὺς Κρονίδης ποίησε, δικαιότερον καὶ ἄρειον,\nἀνδρῶν ἡρώων θεῖον γένος, οἳ καλέονται\nἡμίθεοι, προτέρη γενεὴ κατʼ ἀπείρονα γαῖαν.\nκαὶ τοὺς μὲν πόλεμός τε κακὸς καὶ φύλοπις αἰνή,\nτοὺς μὲν ὑφʼ ἑπταπύλῳ Θήβῃ, Καδμηίδι γαίῃ,\nὤλεσε μαρναμένους μήλων ἕνεκʼ Οἰδιπόδαο,\nτοὺς δὲ καὶ ἐν νήεσσιν ὑπὲρ μέγα λαῖτμα θαλάσσης\nἐς Τροίην ἀγαγὼν Ἑλένης ἕνεκʼ ἠυκόμοιο.\nἔνθʼ ἤτοι τοὺς μὲν θανάτου τέλος ἀμφεκάλυψε,\nτοῖς δὲ δίχʼ ἀνθρώπων βίοτον καὶ ἤθεʼ ὀπάσσας\nΖεὺς Κρονίδης κατένασσε πατὴρ ἐς πείρατα γαίης.\nκαὶ τοὶ μὲν ναίουσιν ἀκηδέα θυμὸν ἔχοντες\nἐν μακάρων νήσοισι παρʼ Ὠκεανὸν βαθυδίνην,\nὄλβιοι ἥρωες, τοῖσιν μελιηδέα καρπὸν\nτρὶς ἔτεος θάλλοντα φέρει ζείδωρος ἄρουρα.\nτηλοῦ ἀπʼ ἀθανάτων· τοῖσιν Κρόνος ἐμβασιλεύει.\nτοῦ γὰρ δεσμὸν ἔλυσε πατὴρ ἀνδρῶν τε θεῶν τε.\nτοῖσι δʼ ὁμῶς νεάτοις τιμὴ καὶ κῦδος ὀπηδεῖ.\nΠέμπτον δʼ αὖτις ἔτʼ ἄλλο γένος θῆκʼ εὐρύοπα Ζεὺς\nἀνδρῶν, οἳ γεγάασιν ἐπὶ χθονὶ πουλυβοτείρῃ.\nμηκέτʼ ἔπειτʼ ὤφελλον ἐγὼ πέμπτοισι μετεῖναι\nἀνδράσιν, ἀλλʼ ἢ πρόσθε θανεῖν ἢ ἔπειτα γενέσθαι.\nνῦν γὰρ δὴ γένος ἐστὶ σιδήρεον· οὐδέ ποτʼ ἦμαρ\nπαύονται καμάτου καὶ ὀιζύος, οὐδέ τι νύκτωρ\nφθειρόμενοι. χαλεπὰς δὲ θεοὶ δώσουσι μερίμνας·\nἀλλʼ ἔμπης καὶ τοῖσι μεμείξεται ἐσθλὰ κακοῖσιν.\nΖεὺς δʼ ὀλέσει καὶ τοῦτο γένος μερόπων ἀνθρώπων,\nεὖτʼ ἂν γεινόμενοι πολιοκρόταφοι τελέθωσιν.\nοὐδὲ πατὴρ παίδεσσιν ὁμοίιος οὐδέ τι παῖδες,\nοὐδὲ ξεῖνος ξεινοδόκῳ καὶ ἑταῖρος ἑταίρῳ,\nοὐδὲ κασίγνητος φίλος ἔσσεται, ὡς τὸ πάρος περ.\nαἶψα δὲ γηράσκοντας ἀτιμήσουσι τοκῆας·\nμέμψονται δʼ ἄρα τοὺς χαλεποῖς βάζοντες ἔπεσσι\nσχέτλιοι οὐδὲ θεῶν ὄπιν εἰδότες· οὐδέ κεν οἵ γε\nγηράντεσσι τοκεῦσιν ἀπὸ θρεπτήρια δοῖεν\nχειροδίκαι· ἕτερος δʼ ἑτέρου πόλιν ἐξαλαπάξει.\nοὐδέ τις εὐόρκου χάρις ἔσσεται οὔτε δικαίου\nοὔτʼ ἀγαθοῦ, μᾶλλον δὲ κακῶν ῥεκτῆρα καὶ ὕβριν\nἀνέρες αἰνήσουσι· δίκη δʼ ἐν χερσί, καὶ αἰδὼς\nοὐκ ἔσται· βλάψει δʼ ὁ κακὸς τὸν ἀρείονα φῶτα\nμύθοισιν σκολιοῖς ἐνέπων, ἐπὶ δʼ ὅρκον ὀμεῖται.\nζῆλος δʼ ἀνθρώποισιν ὀιζυροῖσιν ἅπασι\nδυσκέλαδος κακόχαρτος ὁμαρτήσει, στυγερώπης.\nκαὶ τότε δὴ πρὸς Ὄλυμπον ἀπὸ χθονὸς εὐρυοδείης\nλευκοῖσιν φάρεσσι καλυψαμένα χρόα καλὸν\nἀθανάτων μετὰ φῦλον ἴτον προλιπόντʼ ἀνθρώπους\nΑἰδὼς καὶ Νέμεσις· τὰ δὲ λείψεται ἄλγεα λυγρὰ\nθνητοῖς ἀνθρώποισι· κακοῦ δʼ οὐκ ἔσσεται ἀλκή.\nνῦν δʼ αἶνον βασιλεῦσιν ἐρέω φρονέουσι καὶ αὐτοῖς·\nὧδʼ ἴρηξ προσέειπεν ἀηδόνα ποικιλόδειρον\nὕψι μάλʼ ἐν νεφέεσσι φέρων ὀνύχεσσι μεμαρπώς·\nἣ δʼ ἐλεόν, γναμπτοῖσι πεπαρμένη ἀμφʼ ὀνύχεσσι,\nμύρετο· τὴν ὅγʼ ἐπικρατέως πρὸς μῦθον ἔειπεν·\nδαιμονίη, τί λέληκας; ἔχει νύ σε πολλὸν ἀρείων·\nτῇ δʼ εἶς, ᾗ σʼ ἂν ἐγώ περ ἄγω καὶ ἀοιδὸν ἐοῦσαν·\nδεῖπνον δʼ, αἴ κʼ ἐθέλω, ποιήσομαι ἠὲ μεθήσω.\nἄφρων δʼ, ὅς κʼ ἐθέλῃ πρὸς κρείσσονας ἀντιφερίζειν·\nνίκης τε στέρεται πρός τʼ αἴσχεσιν ἄλγεα πάσχει.\nὣς ἔφατʼ ὠκυπέτης ἴρηξ, τανυσίπτερος ὄρνις.\nὦ Πέρση, σὺ δʼ ἄκουε δίκης, μηδʼ ὕβριν ὄφελλε·\nὕβρις γάρ τε κακὴ δειλῷ βροτῷ· οὐδὲ μὲν ἐσθλὸς\nῥηιδίως φερέμεν δύναται, βαρύθει δέ θʼ ὑπʼ αὐτῆς\nἐγκύρσας ἄτῃσιν· ὁδὸς δʼ ἑτέρηφι παρελθεῖν\nκρείσσων ἐς τὰ δίκαια· Δίκη δʼ ὑπὲρ Ὕβριος ἴσχει\nἐς τέλος ἐξελθοῦσα· παθὼν δέ τε νήπιος ἔγνω.\nαὐτίκα γὰρ τρέχει Ὅρκος ἅμα σκολιῇσι δίκῃσιν.\nτῆς δὲ Δίκης ῥόθος ἑλκομένης, ᾗ κʼ ἄνδρες ἄγωσι\nδωροφάγοι, σκολιῇς δὲ δίκῃς κρίνωσι θέμιστας.\nἣ δʼ ἕπεται κλαίουσα πόλιν καὶ ἤθεα λαῶν,\nἠέρα ἑσσαμένη, κακὸν ἀνθρώποισι φέρουσα,\nοἵ τε μιν ἐξελάσωσι καὶ οὐκ ἰθεῖαν ἔνειμαν.\nΟἳ δὲ δίκας ξείνοισι καὶ ἐνδήμοισι διδοῦσιν\nἰθείας καὶ μή τι παρεκβαίνουσι δικαίου,\nτοῖσι τέθηλε πόλις, λαοὶ δʼ ἀνθεῦσιν ἐν αὐτῇ·\nεἰρήνη δʼ ἀνὰ γῆν κουροτρόφος, οὐδέ ποτʼ αὐτοῖς\nἀργαλέον πόλεμον τεκμαίρεται εὐρύοπα Ζεύς·\nοὐδέ ποτʼ ἰθυδίκῃσι μετʼ ἀνδράσι λιμὸς ὀπηδεῖ\nοὐδʼ ἄτη, θαλίῃς δὲ μεμηλότα ἔργα νέμονται.\nτοῖσι φέρει μὲν γαῖα πολὺν βίον, οὔρεσι δὲ δρῦς\nἄκρη μέν τε φέρει βαλάνους, μέσση δὲ μελίσσας·\nεἰροπόκοι δʼ ὄιες μαλλοῖς καταβεβρίθασιν·\nτίκτουσιν δὲ γυναῖκες ἐοικότα τέκνα γονεῦσιν·\nθάλλουσιν δʼ ἀγαθοῖσι διαμπερές· οὐδʼ ἐπὶ νηῶν\nνίσσονται, καρπὸν δὲ φέρει ζείδωρος ἄρουρα.\nοἷς δʼ ὕβρις τε μέμηλε κακὴ καὶ σχέτλια ἔργα,\nτοῖς δὲ δίκην Κρονίδης τεκμαίρεται εὐρύοπα Ζεύς.\nπολλάκι καὶ ξύμπασα πόλις κακοῦ ἀνδρὸς ἀπηύρα,\nὅς κεν ἀλιτραίνῃ καὶ ἀτάσθαλα μηχανάαται.\nτοῖσιν δʼ οὐρανόθεν μέγʼ ἐπήγαγε πῆμα Κρονίων\nλιμὸν ὁμοῦ καὶ λοιμόν· ἀποφθινύθουσι δὲ λαοί.\nοὐδὲ γυναῖκες τίκτουσιν, μινύθουσι δὲ οἶκοι\nΖηνὸς φραδμοσύνῃσιν Ὀλυμπίου· ἄλλοτε δʼ αὖτε\nἢ τῶν γε στρατὸν εὐρὺν ἀπώλεσεν ἢ ὅ γε τεῖχος\nἢ νέας ἐν πόντῳ Κρονίδης ἀποαίνυται αὐτῶν.\nὦ βασιλῆς, ὑμεῖς δὲ καταφράζεσθε καὶ αὐτοὶ\nτήνδε δίκην· ἐγγὺς γὰρ ἐν ἀνθρώποισιν ἐόντες\nἀθάνατοι φράζονται, ὅσοι σκολιῇσι δίκῃσιν\nἀλλήλους τρίβουσι θεῶν ὄπιν οὐκ ἀλέγοντες.\nτρὶς γὰρ μύριοί εἰσιν ἐπὶ χθονὶ πουλυβοτείρῃ\nἀθάνατοι Ζηνὸς φύλακες θνητῶν ἀνθρώπων·\nοἵ ῥα φυλάσσουσίν τε δίκας καὶ σχέτλια ἔργα\nἠέρα ἑσσάμενοι, πάντη φοιτῶντες ἐπʼ αἶαν.\nἡ δέ τε παρθένος ἐστὶ Δίκη, Διὸς ἐκγεγαυῖα,\nκυδρή τʼ αἰδοίη τε θεῶν, οἳ Ὄλυμπον ἔχουσιν.\nκαί ῥʼ ὁπότʼ ἄν τίς μιν βλάπτῃ σκολιῶς ὀνοτάζων,\nαὐτίκα πὰρ Διὶ πατρὶ καθεζομένη Κρονίωνι\nγηρύετʼ ἀνθρώπων ἄδικον νόον, ὄφρʼ ἀποτίσῃ\nδῆμος ἀτασθαλίας βασιλέων, οἳ λυγρὰ νοεῦντες\nἄλλῃ παρκλίνωσι δίκας σκολιῶς ἐνέποντες.\nταῦτα φυλασσόμενοι, βασιλῆς, ἰθύνετε †δίκας\nδωροφάγοι, σκολιέων δὲ δικέων ἐπὶ πάγχυ λάθεσθε.\nοἷ γʼ αὐτῷ κακὰ τεύχει ἀνὴρ ἄλλῳ κακὰ τεύχων,\nἡ δὲ κακὴ βουλὴ τῷ βουλεύσαντι κακίστη.\nπάντα ἰδὼν Διὸς ὀφθαλμὸς καὶ πάντα νοήσας\nκαί νυ τάδʼ, αἴ κʼ ἐθέλῃσʼ, ἐπιδέρκεται, οὐδέ ἑ λήθει,\nοἵην δὴ καὶ τήνδε δίκην πόλις ἐντὸς ἐέργει.\nνῦν δὴ ἐγὼ μήτʼ αὐτὸς ἐν ἀνθρώποισι δίκαιος\nεἴην μήτʼ ἐμὸς υἱός· ἐπεὶ κακὸν ἄνδρα δίκαιον\nἔμμεναι, εἰ μείζω γε δίκην ἀδικώτερος ἕξει·\nἀλλὰ τά γʼ οὔ πω ἔολπα τελεῖν Δία μητιόεντα.\nὦ Πέρση, σὺ δὲ ταῦτα μετὰ φρεσὶ βάλλεο σῇσι,\nκαὶ νυ δίκης ἐπάκουε, βίης δʼ ἐπιλήθεο πάμπαν.\nτόνδε γὰρ ἀνθρώποισι νόμον διέταξε Κρονίων\nἰχθύσι μὲν καὶ θηρσὶ καὶ οἰωνοῖς πετεηνοῖς\nἐσθέμεν ἀλλήλους, ἐπεὶ οὐ δίκη ἐστὶ μετʼ αὐτοῖς·\nἀνθρώποισι δʼ ἔδωκε δίκην, ἣ πολλὸν ἀρίστη\nγίγνεται· εἰ γάρ τίς κʼ ἐθέλῃ τὰ δίκαιʼ ἀγορεῦσαι\nγιγνώσκων, τῷ μέν τʼ ὄλβον διδοῖ εὐρύοπα Ζεύς·\nὃς δέ κε μαρτυρίῃσι ἑκὼν ἐπίορκον ὀμόσσας\nψεύσεται, ἐν δὲ δίκην βλάψας νήκεστον ἀασθῇ,\nτοῦ δέ τʼ ἀμαυροτέρη γενεὴ μετόπισθε λέλειπται·\nἀνδρὸς δʼ εὐόρκου γενεὴ μετόπισθεν ἀμείνων.\nσοὶ δʼ ἐγὼ ἐσθλὰ νοέων ἐρέω, μέγα νήπιε Πέρση.\nτὴν μέν τοι κακότητα καὶ ἰλαδὸν ἔστιν ἑλέσθαι\nῥηιδίως· λείη μὲν ὁδός, μάλα δʼ ἐγγύθι ναίει·\nτῆς δʼ ἀρετῆς ἱδρῶτα θεοὶ προπάροιθεν ἔθηκαν\nἀθάνατοι· μακρὸς δὲ καὶ ὄρθιος οἶμος ἐς αὐτὴν\nκαὶ τρηχὺς τὸ πρῶτον· ἐπὴν δʼ εἰς ἄκρον ἵκηται,\nῥηιδίη δὴ ἔπειτα πέλει, χαλεπή περ ἐοῦσα.\nοὗτος μὲν πανάριστος, ὃς αὐτὸς πάντα νοήσῃ\nφρασσάμενος, τά κʼ ἔπειτα καὶ ἐς τέλος ᾖσιν ἀμείνω·\nἐσθλὸς δʼ αὖ κἀκεῖνος, ὃς εὖ εἰπόντι πίθηται·\nὃς δέ κε μήτʼ αὐτὸς νοέῃ μήτʼ ἄλλου ἀκούων\nἐν θυμῷ βάλληται, ὃ δʼ αὖτʼ ἀχρήιος ἀνήρ.\nἀλλὰ σύ γʼ ἡμετέρης μεμνημένος αἰὲν ἐφετμῆς\nἐργάζευ, Πέρση, δῖον γένος, ὄφρα σε λιμὸς\nἐχθαίρῃ, φιλέῃ δέ σʼ ἐυστέφανος Δημήτηρ\nαἰδοίη, βιότου δὲ τεὴν πιμπλῇσι καλιήν·\nλιμὸς γάρ τοι πάμπαν ἀεργῷ σύμφορος ἀνδρί.\nτῷ δὲ θεοὶ νεμεσῶσι καὶ ἀνέρες, ὅς κεν ἀεργὸς\nζώῃ, κηφήνεσσι κοθούροις εἴκελος ὀργήν,\nοἵ τε μελισσάων κάματον τρύχουσιν ἀεργοὶ\nἔσθοντες· σοὶ δʼ ἔργα φίλʼ ἔστω μέτρια κοσμεῖν,\nὥς κέ τοι ὡραίου βιότου πλήθωσι καλιαί.\nἐξ ἔργων δʼ ἄνδρες πολύμηλοί τʼ ἀφνειοί τε·\nκαὶ ἐργαζόμενοι πολὺ φίλτεροι ἀθανάτοισιν.\nἔργον δʼ οὐδὲν ὄνειδος, ἀεργίη δέ τʼ ὄνειδος.\nεἰ δέ κε ἐργάζῃ, τάχα σε ζηλώσει ἀεργὸς\nπλουτεῦντα· πλούτῳ δʼ ἀρετὴ καὶ κῦδος ὀπηδεῖ.\nδαίμονι δʼ οἷος ἔησθα, τὸ ἐργάζεσθαι ἄμεινον,\nεἴ κεν ἀπʼ ἀλλοτρίων κτεάνων ἀεσίφρονα θυμὸν\nεἰς ἔργον τρέψας μελετᾷς βίου, ὥς σε κελεύω.\nαἰδὼς δʼ οὐκ ἀγαθὴ κεχρημένον ἄνδρα κομίζει,\nαἰδώς, ἥ τʼ ἄνδρας μέγα σίνεται ἠδʼ ὀνίνησιν.\nαἰδώς τοι πρὸς ἀνολβίῃ, θάρσος δὲ πρὸς ὄλβῳ.\nχρήματα δʼ οὐχ ἁρπακτά, θεόσδοτα πολλὸν ἀμείνω.\nεἰ γάρ τις καὶ χερσὶ βίῃ μέγαν ὄλβον ἕληται,\nἢ ὅ γʼ ἀπὸ γλώσσης ληίσσεται, οἷά τε πολλὰ\nγίγνεται, εὖτʼ ἂν δὴ κέρδος νόον ἐξαπατήσῃ\nἀνθρώπων, αἰδῶ δέ τʼ ἀναιδείη κατοπάζῃ·\nῥεῖα δέ μιν μαυροῦσι θεοί, μινύθουσι δὲ οἶκον\nἀνέρι τῷ, παῦρον δέ τʼ ἐπὶ χρόνον ὄλβος ὀπηδεῖ.\nἶσον δʼ ὅς θʼ ἱκέτην ὅς τε ξεῖνον κακὸν ἔρξῃ,\nὅς τε κασιγνήτοιο ἑοῦ ἀνὰ δέμνια βαίνῃ\nκρυπταδίης εὐνῆς ἀλόχου, παρακαίρια ῥέζων,\nὅς τέ τευ ἀφραδίῃς ἀλιταίνεται ὀρφανὰ τέκνα,\nὅς τε γονῆα γέροντα κακῷ ἐπὶ γήραος οὐδῷ\nνεικείῃ χαλεποῖσι καθαπτόμενος ἐπέεσσιν·\nτῷ δʼ ἦ τοι Ζεὺς αὐτὸς ἀγαίεται, ἐς δὲ τελευτὴν\nἔργων ἀντʼ ἀδίκων χαλεπὴν ἐπέθηκεν ἀμοιβήν.\nἀλλὰ σὺ τῶν μὲν πάμπαν ἔεργʼ ἀεσίφρονα θυμόν.\nκὰδ δύναμιν δʼ ἔρδειν ἱέρʼ ἀθανάτοισι θεοῖσιν\nἁγνῶς καὶ καθαρῶς, ἐπὶ δʼ ἀγλαὰ μηρία καίειν·\nἄλλοτε δὲ σπονδῇσι θύεσσί τε ἱλάσκεσθαι,\nἠμὲν ὅτʼ εὐνάζῃ καὶ ὅτʼ ἂν φάος ἱερὸν ἔλθῃ,\nὥς κέ τοι ἵλαον κραδίην καὶ θυμὸν ἔχωσιν,\nὄφρʼ ἄλλων ὠνῇ κλῆρον, μὴ τὸν τεὸν ἄλλος.\nτὸν φιλέοντʼ ἐπὶ δαῖτα καλεῖν, τὸν δʼ ἐχθρὸν ἐᾶσαι·\nτὸν δὲ μάλιστα καλεῖν, ὅς τις σέθεν ἐγγύθι ναίει·\nεἰ γάρ τοι καὶ χρῆμʼ ἐγχώριον ἄλλο γένηται,\nγείτονες ἄζωστοι ἔκιον, ζώσαντο δὲ πηοί.\nπῆμα κακὸς γείτων, ὅσσον τʼ ἀγαθὸς μέγʼ ὄνειαρ.\nἔμμορέ τοι τιμῆς, ὅς τʼ ἔμμορε γείτονος ἐσθλοῦ.\nοὐδʼ ἂν βοῦς ἀπόλοιτʼ, εἰ μὴ γείτων κακὸς εἴη.\nεὖ μὲν μετρεῖσθαι παρὰ γείτονος, εὖ δʼ ἀποδοῦναι,\nαὐτῷ τῷ μέτρῳ, καὶ λώιον, αἴ κε δύνηαι,\nὡς ἂν χρηίζων καὶ ἐς ὕστερον ἄρκιον εὕρῃς.\nμὴ κακὰ κερδαίνειν· κακὰ κέρδεα ἶσʼ ἀάτῃσιν.\nτὸν φιλέοντα φιλεῖν, καὶ τῷ προσιόντι προσεῖναι.\nκαὶ δόμεν, ὅς κεν δῷ, καὶ μὴ δόμεν, ὅς κεν μὴ δῷ.\nδώτῃ μέν τις ἔδωκεν, ἀδώτῃ δʼ οὔτις ἔδωκεν.\nδὼς ἀγαθή, ἅρπαξ δὲ κακή, θανάτοιο δότειρα.\nὃς μὲν γάρ κεν ἀνὴρ ἐθέλων, ὅ γε, κεἰ μέγα δοίη,\nχαίρει τῷ δώρῳ καὶ τέρπεται ὃν κατὰ θυμόν·\nὃς δέ κεν αὐτὸς ἕληται ἀναιδείηφι πιθήσας,\nκαί τε σμικρὸν ἐόν, τό γʼ ἐπάχνωσεν φίλον ἦτορ.\nὃς δʼ ἐπʼ ἐόντι φέρει, ὃ δʼ ἀλέξεται αἴθοπα λιμόν·\nεἰ γάρ κεν καὶ σμικρὸν ἐπὶ σμικρῷ καταθεῖο\nκαὶ θαμὰ τοῦτʼ ἔρδοις, τάχα κεν μέγα καὶ τὸ γένοιτο.\nοὐδὲ τό γʼ ἐν οἴκῳ κατακείμενον ἀνέρα κήδει.\nοἴκοι βέλτερον εἶναι, ἐπεὶ βλαβερὸν τὸ θύρηφιν.\nἐσθλὸν μὲν παρεόντος ἑλέσθαι, πῆμα δὲ θυμῷ\nχρηίζειν ἀπεόντος, ἅ σε φράζεσθαι ἄνωγα.\nἀρχομένου δὲ πίθου καὶ λήγοντος κορέσασθαι,\nμεσσόθι φείδεσθαι· δειλὴ δʼ ἐνὶ πυθμένι φειδώ.\nμισθὸς δʼ ἀνδρὶ φίλῳ εἰρημένος ἄρκιος ἔστω.\nκαί τε κασιγνήτῳ γελάσας ἐπὶ μάρτυρα θέσθαι.\nπίστεις γάρ τοι ὁμῶς καὶ ἀπιστίαι ὤλεσαν ἄνδρας.\nμὴ δὲ γυνή σε νόον πυγοστόλος ἐξαπατάτω\nαἱμύλα κωτίλλουσα, τεὴν διφῶσα καλιήν.\nὃς δὲ γυναικὶ πέποιθε, πέποιθʼ ὅ γε φηλήτῃσιν.\nμουνογενὴς δὲ πάις εἴη πατρώιον οἶκον\nφερβέμεν ὣς γὰρ πλοῦτος ἀέξεται ἐν μεγάροισιν.\nγηραιὸς δὲ θάνοις ἕτερον παῖδʼ ἐγκαταλείπων.\nῥεῖα δέ κεν πλεόνεσσι πόροι Ζεὺς ἄσπετον ὄλβον.\nπλείων μὲν πλεόνων μελέτη, μείζων δʼ ἐπιθήκη.\nσοὶ δʼ εἰ πλούτου θυμὸς ἐέλδεται ἐν φρεσὶν ᾗσιν,\nὧδʼ ἔρδειν, καὶ ἔργον ἐπʼ ἔργῳ ἐργάζεσθαι.\nπληιάδων Ἀτλαγενέων ἐπιτελλομενάων\nἄρχεσθʼ ἀμήτου, ἀρότοιο δὲ δυσομενάων.\nαἳ δή τοι νύκτας τε καὶ ἤματα τεσσαράκοντα\nκεκρύφαται, αὖτις δὲ περιπλομένου ἐνιαυτοῦ\nφαίνονται τὰ πρῶτα χαρασσομένοιο σιδήρου.\nοὗτός τοι πεδίων πέλεται νόμος, οἵ τε θαλάσσης\nἐγγύθι ναιετάουσʼ, οἵ τʼ ἄγκεα βησσήεντα,\nπόντου κυμαίνοντος ἀπόπροθι, πίονα χῶρον\nναίουσιν· γυμνὸν σπείρειν, γυμνὸν δὲ βοωτεῖν,\nγυμνὸν δʼ ἀμάειν, εἴ χʼ ὥρια πάντʼ ἐθέλῃσθα\nἔργα κομίζεσθαι Δημήτερος· ὥς τοι ἕκαστα\nὥριʼ ἀέξηται, μή πως τὰ μέταζε χατίζων\nπτώσσῃς ἀλλοτρίους οἴκους καὶ μηδὲν ἀνύσσῃς.\nὡς καὶ νῦν ἐπʼ ἔμʼ ἦλθες· ἐγὼ δέ τοι οὐκ ἐπιδώσω\nοὐδʼ ἐπιμετρήσω· ἐργάζευ, νήπιε Πέρση,\nἔργα, τά τʼ ἀνθρώποισι θεοὶ διετεκμήραντο,\nμή ποτε σὺν παίδεσσι γυναικί τε θυμὸν ἀχεύων\nζητεύῃς βίοτον κατὰ γείτονας, οἳ δʼ ἀμελῶσιν.\nδὶς μὲν γὰρ καὶ τρὶς τάχα τεύξεαι· ἢν δʼ ἔτι λυπῇς,\nχρῆμα μὲν οὐ πρήξεις, σὺ δʼ ἐτώσια πόλλʼ ἀγορεύσεις·\nἀχρεῖος δʼ ἔσται ἐπέων νομός. ἀλλά σʼ ἄνωγα\nφράζεσθαι χρειῶν τε λύσιν λιμοῦ τʼ ἀλεωρήν.\nοἶκον μὲν πρώτιστα γυναῖκά τε βοῦν τʼ ἀροτῆρα,\nκτητήν, οὐ γαμετήν, ἥτις καὶ βουσὶν ἕποιτο,\nχρήματα δʼ ἐν οἴκῳ πάντʼ ἄρμενα ποιήσασθαι,\nμὴ σὺ μὲν αἰτῇς ἄλλον, ὃ δʼ ἀρνῆται, σὺ δὲ τητᾷ,\nἡ δʼ ὥρη παραμείβηται, μινύθῃ δὲ τὸ ἔργον.\nμηδʼ ἀναβάλλεσθαι ἔς τʼ αὔριον ἔς τε ἔνηφιν·\nοὐ γὰρ ἐτωσιοεργὸς ἀνὴρ πίμπλησι καλιὴν\nοὐδʼ ἀναβαλλόμενος· μελέτη δὲ τὸ ἔργον ὀφέλλει·\nαἰεὶ δʼ ἀμβολιεργὸς ἀνὴρ ἄτῃσι παλαίει.\nἦμος δὴ λήγει μένος ὀξέος ἠελίοιο\nκαύματος ἰδαλίμου, μετοπωρινὸν ὀμβρήσαντος\nΖηνὸς ἐρισθενέος, μετὰ δὲ τρέπεται βρότεος χρὼς\nπολλὸν ἐλαφρότερος· δὴ γὰρ τότε Σείριος ἀστὴρ\nβαιὸν ὑπὲρ κεφαλῆς κηριτρεφέων ἀνθρώπων\nἔρχεται ἠμάτιος, πλεῖον δέ τε νυκτὸς ἐπαυρεῖ·\nτῆμος ἀδηκτοτάτη πέλεται τμηθεῖσα σιδήρῳ\nὕλη, φύλλα δʼ ἔραζε χέει, πτόρθοιό τε λήγει·\nτῆμος ἄρʼ ὑλοτομεῖν μεμνημένος ὥρια ἔργα.\nὄλμον μὲν τριπόδην τάμνειν, ὕπερον δὲ τρίπηχυν,\nἄξονα δʼ ἑπταπόδην· μάλα γάρ νύ τοι ἄρμενον οὕτω·\nεἰ δέ κεν ὀκταπόδην, ἀπὸ καὶ σφῦράν κε τάμοιο.\nτρισπίθαμον δʼ ἄψιν τάμνειν δεκαδώρῳ ἀμάξῃ.\nπόλλʼ ἐπικαμπύλα κᾶλα· φέρειν δὲ γύην, ὅτʼ ἂν εὕρῃς,\nἐς οἶκον, κατʼ ὄρος διζήμενος ἢ κατʼ ἄρουραν,\nπρίνινον· ὃς γὰρ βουσὶν ἀροῦν ὀχυρώτατός ἐστιν,\nεὖτʼ ἂν Ἀθηναίης δμῷος ἐν ἐλύματι πήξας\nγόμφοισιν πελάσας προσαρήρεται ἱστοβοῆι.\nδοιὰ δὲ θέσθαι ἄροτρα, πονησάμενος κατὰ οἶκον,\nαὐτόγυον καὶ πηκτόν, ἐπεὶ πολὺ λώιον οὕτω·\nεἴ χʼ ἕτερον ἄξαις, ἕτερόν κʼ ἐπὶ βουσὶ βάλοιο.\nδάφνης δʼ ἢ πτελέης ἀκιώτατοι ἱστοβοῆες,\nδρυὸς ἔλυμα, γύης πρίνου· βόε δʼ ἐνναετήρω\nἄρσενε κεκτῆσθαι, τῶν γὰρ σθένος οὐκ ἀλαπαδνόν,\nἥβης μέτρον ἔχοντε· τὼ ἐργάζεσθαι ἀρίστω.\nοὐκ ἂν τώ γʼ ἐρίσαντε ἐν αὔλακι κὰμ μὲν ἄροτρον\nἄξειαν, τὸ δὲ ἔργον ἐτώσιον αὖθι λίποιεν.\nτοῖς δʼ ἅμα τεσσαρακονταετὴς αἰζηὸς ἕποιτο\nἄρτον δειπνήσας τετράτρυφον, ὀκτάβλωμον,\nὃς ἔργου μελετῶν ἰθεῖάν κʼ αὔλακʼ ἐλαύνοι,\nμηκέτι παπταίνων μεθʼ ὁμήλικας, ἀλλʼ ἐπὶ ἔργῳ\nθυμὸν ἔχων· τοῦ δʼ οὔτι νεώτερος ἄλλος ἀμείνων\nσπέρματα δάσσασθαι καὶ ἐπισπορίην ἀλέασθαι.\nκουρότερος γὰρ ἀνὴρ μεθʼ ὁμήλικας ἐπτοίηται.\nφράζεσθαι δʼ, εὖτʼ ἂν γεράνου φωνὴν ἐπακούσῃς\nὑψόθεν ἐκ νεφέων ἐνιαύσια κεκληγυίης·\nἥτʼ ἀρότοιό τε σῆμα φέρει καὶ χείματος ὥρην\nδεικνύει ὀμβρηροῦ· κραδίην δʼ ἔδακʼ ἀνδρὸς ἀβούτεω·\nδὴ τότε χορτάζειν ἕλικας βόας ἔνδον ἐόντας·\nῥηίδιον γὰρ ἔπος εἰπεῖν· βόε δὸς καὶ ἄμαξαν·\nῥηίδιον δʼ ἀπανήνασθαι· πάρα ἔργα βόεσσιν.\nφησὶ δʼ ἀνὴρ φρένας ἀφνειὸς πήξασθαι ἄμαξαν,\nνήπιος, οὐδὲ τὸ οἶδʼ· ἑκατὸν δέ τε δούρατʼ ἀμάξης,\nτῶν πρόσθεν μελέτην ἐχέμεν οἰκήια θέσθαι.\nεὖτʼ ἂν δὲ πρώτιστʼ ἄροτος θνητοῖσι φανείῃ,\nδὴ τότʼ ἐφορμηθῆναι ὁμῶς δμῶές τε καὶ αὐτὸς\nαὔην καὶ διερὴν ἀρόων ἀρότοιο καθʼ ὥρην,\nπρωὶ μάλα σπεύδων, ἵνα τοι πλήθωσιν ἄρουραι.\nἦρι πολεῖν· θέρεος δὲ νεωμένη οὔ σʼ ἀπατήσει.\nνειὸν δὲ σπείρειν ἔτι κουφίζουσαν ἄρουραν·\nνειὸς ἀλεξιάρη παίδων εὐκηλήτειρα.\nεὔχεσθαι δὲ Διὶ χθονίῳ Δημήτερί θʼ ἁγνῇ,\nἐκτελέα βρίθειν Δημήτερος ἱερὸν ἀκτήν,\nἀρχόμενος τὰ πρῶτʼ ἀρότου, ὅτʼ ἂν ἄκρον ἐχέτλης\nχειρὶ λαβὼν ὅρπηκα βοῶν ἐπὶ νῶτον ἵκηαι\nἔνδρυον ἑλκόντων μεσάβων. ὁ δὲ τυτθὸς ὄπισθε\nδμῷος ἔχων μακέλην πόνον ὀρνίθεσσι τιθείη\nσπέρμα κατακρύπτων· ἐυθημοσύνη γὰρ ἀρίστη\nθνητοῖς ἀνθρώποις, κακοθημοσύνη δὲ κακίστη.\nὧδέ κεν ἀδροσύνῃ στάχυες νεύοιεν ἔραζε,\nεἰ τέλος αὐτὸς ὄπισθεν Ὀλύμπιος ἐσθλὸν ὀπάζοι,\nἐκ δʼ ἀγγέων ἐλάσειας ἀράχνια· καί σε ἔολπα\nγηθήσειν βιότου αἰρεύμενον ἔνδον ἐόντος.\nεὐοχθέων δʼ ἵξεαι πολιὸν ἔαρ, οὐδὲ πρὸς ἄλλους\nαὐγάσεαι· σέο δʼ ἄλλος ἀνὴρ κεχρημένος ἔσται.\nεἰ δέ κεν ἠελίοιο τροπῇς ἀρόῳς χθόνα δῖαν,\nἥμενος ἀμήσεις ὀλίγον περὶ χειρὸς ἐέργων,\nἀντία δεσμεύων κεκονιμένος, οὐ μάλα χαίρων,\nοἴσεις δʼ ἐν φορμῷ· παῦροι δέ σε θηήσονται.\nἄλλοτε δʼ ἀλλοῖος Ζηνὸς νόος αἰγιόχοιο,\nἀργαλέος δʼ ἄνδρεσσι καταθνητοῖσι νοῆσαι.\nεἰ δέ κεν ὄψʼ ἀρόσῃς, τόδε κέν τοι φάρμακον εἴη·\nἦμος κόκκυξ κοκκύζει δρυὸς ἐν πετάλοισι\nτὸ πρῶτον, τέρπει δὲ βροτοὺς ἐπʼ ἀπείρονα γαῖαν,\nτῆμος Ζεὺς ὕοι τρίτῳ ἤματι μηδʼ ἀπολήγοι,\nμήτʼ ἄρʼ ὑπερβάλλων βοὸς ὁπλὴν μήτʼ ἀπολείπων·\nοὕτω κʼ ὀψαρότης πρῳηρότῃ ἰσοφαρίζοι.\nἐν θυμῷ δʼ εὖ πάντα φυλάσσεο· μηδέ σε λήθοι\nμήτʼ ἔαρ γιγνόμενον πολιὸν μήθʼ ὥριος ὄμβρος.\nπὰρ δʼ ἴθι χάλκειον θῶκον καὶ ἐπαλέα λέσχην\nὥρῃ χειμερίῃ, ὁπότε κρύος ἀνέρα ἔργων\nἰσχάνει, ἔνθα κʼ ἄοκνος ἀνὴρ μέγα οἶκον ὀφέλλοι,\nμή σε κακοῦ χειμῶνος ἀμηχανίη καταμάρψῃ\nσὺν πενίῃ, λεπτῇ δὲ παχὺν πόδα χειρὶ πιέζῃς.\nπολλὰ δʼ ἀεργὸς ἀνήρ, κενεὴν ἐπὶ ἐλπίδα μίμνων,\nχρηίζων βιότοιο, κακὰ προσελέξατο θυμῷ.\nἐλπὶς δʼ οὐκ ἀγαθὴ κεχρημένον ἄνδρα κομίζει,\nἥμενον ἐν λέσχῃ, τῷ μὴ βίος ἄρκιος εἴη.\nδείκνυε δὲ δμώεσσι θέρευς ἔτι μέσσου ἐόντος·\nοὐκ αἰεὶ θέρος ἐσσεῖται, ποιεῖσθε καλιάς.\nμῆνα δὲ Ληναιῶνα, κάκʼ ἤματα, βουδόρα πάντα,\nτοῦτον ἀλεύασθαι, καὶ πηγάδας, αἵτʼ ἐπὶ γαῖαν\nπνεύσαντος Βορέαο δυσηλεγέες τελέθουσιν,\nὅστε διὰ Θρῄκης ἱπποτρόφου εὐρέι πόντῳ\nἐμπνεύσας ὤρινε· μέμυκε δὲ γαῖα καὶ ὕλη·\nπολλὰς δὲ δρῦς ὑψικόμους ἐλάτας τε παχείας\nοὔρεος ἐν βήσσῃς πιλνᾷ χθονὶ πουλυβοτείρῃ\nἐμπίπτων, καὶ πᾶσα βοᾷ τότε νήριτος ὕλη.\nθῆρες δὲ φρίσσουσʼ, οὐρὰς δʼ ὑπὸ μέζεʼ ἔθεντο,\nτῶν καὶ λάχνῃ δέρμα κατάσκιον· ἀλλά νυ καὶ τῶν\nψυχρὸς ἐὼν διάησι δασυστέρνων περ ἐόντων.\nκαί τε διὰ ῥινοῦ βοὸς ἔρχεται, οὐδέ μιν ἴσχει·\nκαί τε διʼ αἶγα ἄησι τανύτριχα· πώεα δʼ οὔ τι,\nοὕνεκʼ ἐπηεταναὶ τρίχες αὐτῶν, οὐ διάησιν\nἲς ἀνέμου Βορέου· τροχαλὸν δὲ γέροντα τίθησιν.\nκαὶ διὰ παρθενικῆς ἁπαλόχροος οὐ διάησιν,\nἥτε δόμων ἔντοσθε φίλῃ παρὰ μητέρι μίμνει\nοὔ πω ἔργα ἰδυῖα πολυχρύσου Ἀφροδίτης·\nεὖ τε λοεσσαμένη τέρενα χρόα καὶ λίπʼ ἐλαίῳ\nχρισαμένη μυχίη καταλέξεται ἔνδοθι οἴκου\nἤματι χειμερίῳ, ὅτʼ ἀνόστεος ὃν πόδα τένδει\nἔν τʼ ἀπύρῳ οἴκῳ καὶ ἤθεσι λευγαλέοισιν.\nοὐδέ οἱ ἠέλιος δείκνυ νομὸν ὁρμηθῆναι·\nἀλλʼ ἐπὶ κυανέων ἀνδρῶν δῆμόν τε πόλιν τε\nστρωφᾶται, βράδιον δὲ Πανελλήνεσσι φαείνει.\nκαὶ τότε δὴ κεραοὶ καὶ νήκεροι ὑληκοῖται\nλυγρὸν μυλιόωντες ἀνὰ δρία βησσήεντα\nφεύγουσιν· καὶ πᾶσιν ἐνὶ φρεσὶ τοῦτο μέμηλεν,\nὡς σκέπα μαιόμενοι πυκινοὺς κευθμῶνας ἔχωσι\nκαὶ γλάφυ πετρῆεν· τότε δὴ τρίποδι βροτῷ ἶσοι,\nοὗ τʼ ἐπὶ νῶτα ἔαγε, κάρη δʼ εἰς οὖδας ὁρᾶται,\nτῷ ἴκελοι φοιτῶσιν, ἀλευόμενοι νίφα λευκήν.\nκαὶ τότε ἕσσασθαι ἔρυμα χροός, ὥς σε κελεύω,\nχλαῖνάν τε μαλακὴν καὶ τερμιόεντα χιτῶνα·\nστήμονι δʼ ἐν παύρῳ πολλὴν κρόκα μηρύσασθαι·\nτὴν περιέσσασθαι, ἵνα τοι τρίχες ἀτρεμέωσι,\nμηδʼ ὀρθαὶ φρίσσωσιν ἀειρόμεναι κατὰ σῶμα.\nἀμφὶ δὲ ποσσὶ πέδιλα βοὸς ἶφι κταμένοιο\nἄρμενα δήσασθαι, πίλοις ἔντοσθε πυκάσσας.\nπρωτογόνων δʼ ἐρίφων, ὁπότʼ ἂν κρύος ὥριον ἔλθῃ,\nδέρματα συρράπτειν νεύρῳ βοός, ὄφρʼ ἐπὶ νώτῳ\nὑετοῦ ἀμφιβάλῃ ἀλέην· κεφαλῆφι δʼ ὕπερθεν\nπῖλον ἔχειν ἀσκητόν, ἵνʼ οὔατα μὴ καταδεύῃ·\nψυχρὴ γάρ τʼ ἠὼς πέλεται Βορέαο πεσόντος\nἠώιος δʼ ἐπὶ γαῖαν ἀπʼ οὐρανοῦ ἀστερόεντος\nἀὴρ πυροφόρος τέταται μακάρων ἐπὶ ἔργοις·\nὅστε ἀρυσάμενος ποταμῶν ἄπο αἰεναόντων,\nὑψοῦ ὑπὲρ γαίης ἀρθεὶς ἀνέμοιο θυέλλῃ\nἄλλοτε μέν θʼ ὕει ποτὶ ἕσπερον, ἄλλοτʼ ἄησι\nπυκνὰ Θρηικίου Βορέου νέφεα κλονέοντος.\nτὸν φθάμενος ἔργον τελέσας οἶκόνδε νέεσθαι,\nμή ποτέ σʼ οὐρανόθεν σκοτόεν νέφος ἀμφικαλύψῃ,\nχρῶτα δὲ μυδαλέον θήῃ κατά θʼ εἵματα δεύσῃ.\nἀλλʼ ὑπαλεύασθαι· μεὶς γὰρ χαλεπώτατος οὗτος,\nχειμέριος, χαλεπὸς προβάτοις, χαλεπὸς δʼ ἀνθρώποις.\nτῆμος τὤμισυ βουσίν, ἐπʼ ἀνέρι δὲ πλέον εἴη\nἁρμαλιῆς· μακραὶ γὰρ ἐπίρροθοι εὐφρόναι εἰσίν.\nταῦτα φυλασσόμενος τετελεσμένον εἰς ἐνιαυτὸν\nἰσοῦσθαι νύκτας τε καὶ ἤματα, εἰσόκεν αὖτις\nγῆ πάντων μήτηρ καρπὸν σύμμικτον ἐνείκῃ.\nεὖτʼ ἂν δʼ ἑξήκοντα μετὰ τροπὰς ἠελίοιο\nχειμέριʼ ἐκτελέσῃ Ζεὺς ἤματα, δή ῥα τότʼ ἀστὴρ\nἈρκτοῦρος προλιπὼν ἱερὸν ῥόον Ὠκεανοῖο\nπρῶτον παμφαίνων ἐπιτέλλεται ἀκροκνέφαιος.\nτὸν δὲ μέτʼ ὀρθογόη Πανδιονὶς ὦρτο χελιδὼν\nἐς φάος ἀνθρώποις, ἔαρος νέον ἱσταμένοιο.\nτὴν φθάμενος οἴνας περταμνέμεν· ὣς γὰρ ἄμεινον.\nἀλλʼ ὁπότʼ ἂν φερέοικος ἀπὸ χθονὸς ἂμ φυτὰ βαίνῃ\nΠληιάδας φεύγων, τότε δὴ σκάφος οὐκέτι οἰνέων·\nἀλλʼ ἅρπας τε χαρασσέμεναι καὶ δμῶας ἐγείρειν·\nφεύγειν δὲ σκιεροὺς θώκους καὶ ἐπʼ ἠόα κοῖτον\nὥρῃ ἐν ἀμήτου, ὅτε τʼ ἠέλιος χρόα κάρφει.\nτημοῦτος σπεύδειν καὶ οἴκαδε καρπὸν ἀγινεῖν\nὄρθρου ἀνιστάμενος, ἵνα τοι βίος ἄρκιος εἴη.\nἠὼς γὰρ ἔργοιο τρίτην ἀπομείρεται αἶσαν,\nἠώς τοι προφέρει μὲν ὁδοῦ, προφέρει δὲ καὶ ἔργου,\nἠώς, ἥτε φανεῖσα πολέας ἐπέβησε κελεύθου\nἀνθρώπους πολλοῖσί τʼ ἐπὶ ζυγὰ βουσὶ τίθησιν.\nἦμος δὲ σκόλυμός τʼ ἀνθεῖ καὶ ἠχέτα τέττιξ\nδενδρέῳ ἐφεζόμενος λιγυρὴν καταχεύετʼ ἀοιδὴν\nπυκνὸν ὑπὸ πτερύγων, θέρεος καματώδεος ὥρῃ,\nτῆμος πιόταταί τʼ αἶγες καὶ οἶνος ἄριστος,\nμαχλόταται δὲ γυναῖκες, ἀφαυρότατοι δέ τοι ἄνδρες\nεἰσίν, ἐπεὶ κεφαλὴν καὶ γούνατα Σείριος ἄζει,\nαὐαλέος δέ τε χρὼς ὑπὸ καύματος· ἀλλὰ τότʼ ἤδη\nεἴη πετραίη τε σκιὴ καὶ βίβλινος οἶνος,\nμάζα τʼ ἀμολγαίη γάλα τʼ αἰγῶν σβεννυμενάων,\nκαὶ βοὸς ὑλοφάγοιο κρέας μή πω τετοκυίης\nπρωτογόνων τʼ ἐρίφων· ἐπὶ δʼ αἴθοπα πινέμεν οἶνον,\nἐν σκιῇ ἑζόμενον, κεκορημένον ἦτορ ἐδωδῆς,\nἀντίον ἀκραέος Ζεφύρου τρέψαντα πρόσωπα,\nκρήνης τʼ αἰενάου καὶ ἀπορρύτου, ἥτʼ ἀθόλωτος,\nτρὶς ὕδατος προχέειν, τὸ δὲ τέτρατον ἱέμεν οἴνου.\nδμωσὶ δʼ ἐποτρύνειν Δημήτερος ἱερὸν ἀκτὴν\nδινέμεν, εὖτʼ ἂν πρῶτα φανῇ σθένος Ὠαρίωνος,\nχώρῳ ἐν εὐαέι καὶ ἐυτροχάλῳ ἐν ἀλωῇ.\nμέτρῳ δʼ εὖ κομίσασθαι ἐν ἄγγεσιν· αὐτὰρ ἐπὴν δὴ\nπάντα βίον κατάθηαι ἐπάρμενον ἔνδοθι οἴκου,\nθῆτά τʼ ἄοικον ποιεῖσθαι καὶ ἄτεκνον ἔριθον\nδίζησθαι κέλομαι· χαλεπὴ δʼ ὑπόπορτις ἔριθος·\nκαὶ κύνα καρχαρόδοντα κομεῖν, μὴ φείδεο σίτου,\nμή ποτέ σʼ ἡμερόκοιτος ἀνὴρ ἀπὸ χρήμαθʼ ἕληται.\nχόρτον δʼ ἐσκομίσαι καὶ συρφετόν, ὄφρα τοι εἴη\nβουσὶ καὶ ἡμιόνοισιν ἐπηετανόν. αὐτὰρ ἔπειτα\nδμῶας ἀναψῦξαι φίλα γούνατα καὶ βόε λῦσαι.\nεὖτʼ ἂν δʼ Ὠαρίων καὶ Σείριος ἐς μέσον ἔλθῃ\nοὐρανόν, Ἀρκτοῦρον δʼ ἐσίδῃ ῥοδοδάκτυλος Ηώς,\nὦ Πέρση, τότε πάντας ἀποδρέπεν οἴκαδε βότρυς·\nδεῖξαι δʼ ἠελίῳ δέκα τʼ ἤματα καὶ δέκα νύκτας,\nπέντε δὲ συσκιάσαι, ἕκτῳ δʼ εἰς ἄγγεʼ ἀφύσσαι\nδῶρα Διωνύσου πολυγηθέος. αὐτὰρ ἐπὴν δὴ\nΠληιάδες θʼ Ὑάδες τε τό τε σθένος Ὠαρίωνος\nδύνωσιν, τότʼ ἔπειτʼ ἀρότου μεμνημένος εἶναι\nὡραίου· πλειὼν δὲ κατὰ χθονὸς ἄρμενος εἶσιν.\nεἰ δέ σε ναυτιλίης δυσπεμφέλου ἵμερος αἱρεῖ,\nεὖτʼ ἂν Πληιάδες σθένος ὄβριμον Ὠαρίωνος\nφεύγουσαι πίπτωσιν ἐς ἠεροειδέα πόντον,\nδὴ τότε παντοίων ἀνέμων θυίουσιν ἀῆται·\nκαὶ τότε μηκέτι νῆας ἔχειν ἐνὶ οἴνοπι πόντῳ,\nγῆν ἐργάζεσθαι μεμνημένος, ὥς σε κελεύω.\nνῆα δʼ ἐπʼ ἠπείρου ἐρύσαι πυκάσαι τε λίθοισι\nπάντοθεν, ὄφρʼ ἴσχωσʼ ἀνέμων μένος ὑγρὸν ἀέντων,\nχείμαρον ἐξερύσας, ἵνα μὴ πύθῃ Διὸς ὄμβρος.\nὅπλα δʼ ἐπάρμενα πάντα τεῷ ἐγκάτθεο οἴκῳ\nεὐκόσμως στολίσας νηὸς πτερὰ ποντοπόροιο·\nπηδάλιον δʼ ἐυεργὲς ὑπὲρ καπνοῦ κρεμάσασθαι.\nαὐτὸς δʼ ὡραῖον μίμνειν πλόον, εἰσόκεν ἔλθῃ·\nκαὶ τότε νῆα θοὴν ἅλαδʼ ἑλκέμεν, ἐν δέ τε φόρτον\nἄρμενον ἐντύνασθαι, ἵνʼ οἴκαδε κέρδος ἄρηαι,\nὥς περ ἐμός τε πατὴρ καὶ σός, μέγα νήπιε Πέρσῃ,\nπλωίζεσκʼ ἐν νηυσί, βίου κεχρημένος ἐσθλοῦ·\nὅς ποτε καὶ τῇδʼ ἦλθε, πολὺν διὰ πόντον ἀνύσσας,\nΚύμην Αἰολίδα προλιπών, ἐν νηὶ μελαίνῃ·\nοὐκ ἄφενος φεύγων οὐδὲ πλοῦτόν τε καὶ ὄλβον,\nἀλλὰ κακὴν πενίην, τὴν Ζεὺς ἄνδρεσσι δίδωσιν·\nνάσσατο δʼ ἄγχʼ Ἑλικῶνος ὀιζυρῇ ἐνὶ κώμῃ,\nἌσκρῃ, χεῖμα κακῇ, θέρει ἀργαλέῃ, οὐδέ ποτʼ ἐσθλῇ.\nτύνη δʼ, ὦ Πέρση, ἔργων μεμνημένος εἶναι\nὡραίων πάντων, περὶ ναυτιλίης δὲ μάλιστα.\nνῆʼ ὀλίγην αἰνεῖν, μεγάλῃ δʼ ἐνὶ φορτία θέσθαι.\nμείζων μὲν φόρτος, μεῖζον δʼ ἐπὶ κέρδεϊ κέρδος\nἔσσεται, εἴ κʼ ἄνεμοί γε κακὰς ἀπέχωσιν ἀήτας.\nεὖτʼ ἂν ἐπʼ ἐμπορίην τρέψας ἀεσίφρονα θυμὸν\nβούληαι χρέα τε προφυγεῖν καὶ λιμὸν ἀτερπέα,\nδείξω δή τοι μέτρα πολυφλοίσβοιο θαλάσσης,\nοὔτε τι ναυτιλίης σεσοφισμένος οὔτε τι νηῶν.\nοὐ γάρ πώ ποτε νηί γʼ ἐπέπλων εὐρέα πόντον,\nεἰ μὴ ἐς Εὔβοιαν ἐξ Αὐλίδος, ᾗ ποτʼ Ἀχαιοὶ\nμείναντες χειμῶνα πολὺν σὺν λαὸν ἄγειραν\nἙλλάδος ἐξ ἱερῆς Τροίην ἐς καλλιγύναικα.\nἔνθα δʼ ἐγὼν ἐπʼ ἄεθλα δαΐφρονος Ἀμφιδάμαντος\nΧαλκίδα τʼ εἲς ἐπέρησα· τὰ δὲ προπεφραδμένα πολλὰ\nἄεθλʼ ἔθεσαν παῖδες μεγαλήτορος· ἔνθα μέ φημι\nὕμνῳ νικήσαντα φέρειν τρίποδʼ ὠτώεντα.\nτὸν μὲν ἐγὼ Μούσῃς Ἑλικωνιάδεσσʼ ἀνέθηκα,\nἔνθα με τὸ πρῶτον λιγυρῆς ἐπέβησαν ἀοιδῆς.\nτόσσον τοι νηῶν γε πεπείρημαι πολυγόμφων·\nἀλλὰ καὶ ὣς ἐρέω Ζηνὸς νόον αἰγιόχοιο·\nΜοῦσαι γάρ μʼ ἐδίδαξαν ἀθέσφατον ὕμνον ἀείδειν.\nἤματα πεντήκοντα μετὰ τροπὰς ἠελίοιο,\nἐς τέλος ἐλθόντος θέρεος καματώδεος ὥρης,\nὡραῖος πέλεται θνητοῖς πλόος· οὔτε κε νῆα\nκαυάξαις οὔτʼ ἄνδρας ἀποφθείσειε θάλασσα,\nεἰ δὴ μὴ πρόφρων γε Ποσειδάων ἐνοσίχθων\nἢ Ζεὺς ἀθανάτων βασιλεὺς ἐθέλῃσιν ὀλέσσαι·\nἐν τοῖς γὰρ τέλος ἐστὶν ὁμῶς ἀγαθῶν τε κακῶν τε.\nτῆμος δʼ εὐκρινέες τʼ αὖραι καὶ πόντος ἀπήμων·\nεὔκηλος τότε νῆα θοὴν ἀνέμοισι πιθήσας\nἑλκέμεν ἐς πόντον φόρτον τʼ ἐς πάντα τίθεσθαι,\nσπεύδειν δʼ ὅττι τάχιστα πάλιν οἶκόνδε νέεσθαι·\nμηδὲ μένειν οἶνόν τε νέον καὶ ὀπωρινὸν ὄμβρον\nκαὶ χειμῶνʼ ἐπιόντα Νότοιό τε δεινὰς ἀήτας,\nὅστʼ ὤρινε θάλασσαν ὁμαρτήσας Διὸς ὄμβρῳ\nπολλῷ ὀπωρινῷ, χαλεπὸν δέ τε πόντον ἔθηκεν.\nἄλλος δʼ εἰαρινὸς πέλεται πλόος ἀνθρώποισιν·\nἦμος δὴ τὸ πρῶτον, ὅσον τʼ ἐπιβᾶσα κορώνη\nἴχνος ἐποίησεν, τόσσον πέταλʼ ἀνδρὶ φανείῃ\nἐν κράδῃ ἀκροτάτῃ, τότε δʼ ἄμβατός ἐστι θάλασσα·\nεἰαρινὸς δʼ οὗτος πέλεται πλόος. οὔ μιν ἔγωγε\nαἴνημʼ· οὐ γὰρ ἐμῷ θυμῷ κεχαρισμένος ἐστίν·\nἁρπακτός· χαλεπῶς κε φύγοις κακόν· ἀλλά νυ καὶ τὰ\nἄνθρωποι ῥέζουσιν ἀιδρείῃσι νόοιο·\nχρήματα γὰρ ψυχὴ πέλεται δειλοῖσι βροτοῖσιν.\nδεινὸν δʼ ἐστὶ θανεῖν μετὰ κύμασιν. ἀλλά σʼ ἄνωγα\nφράζεσθαι τάδε πάντα μετὰ φρεσίν, ὡς ἀγορεύω.\nμηδʼ ἐν νηυσὶν ἅπαντα βίον κοΐλῃσι τίθεσθαι·\nἀλλὰ πλέω λείπειν, τὰ δὲ μείονα φορτίζεσθαι.\nδεινὸν γὰρ πόντου μετὰ κύμασι πήματι κύρσαι.\nδεινὸν δʼ, εἴ κʼ ἐπʼ ἄμαξαν ὑπέρβιον ἄχθος ἀείρας\nἄξονα. καυάξαις καὶ φορτία μαυρωθείη.\nμέτρα φυλάσσεσθαι· καιρὸς δʼ ἐπὶ πᾶσιν ἄριστος.\nὡραῖος δὲ γυναῖκα τεὸν ποτὶ οἶκον ἄγεσθαι,\nμήτε τριηκόντων ἐτέων μάλα πόλλʼ ἀπολείπων\nμήτʼ ἐπιθεὶς μάλα πολλά· γάμος δέ τοι ὥριος οὗτος·\nἡ δὲ γυνὴ τέτορʼ ἡβώοι, πέμπτῳ δὲ γαμοῖτο.\nπαρθενικὴν δὲ γαμεῖν, ὥς κʼ ἤθεα κεδνὰ διδάξῃς.\nτὴν δὲ μάλιστα γαμεῖν, ἥ τις σέθεν ἐγγύθι ναίει,\nπάντα μάλʼ ἀμφιιδών, μὴ γείτοσι χάρματα γήμῃς.\nοὐ μὲν γάρ τι γυναικὸς ἀνὴρ ληίζετʼ ἄμεινον\nτῆς ἀγαθῆς, τῆς δʼ αὖτε κακῆς οὐ ῥίγιον ἄλλο,\nδειπνολόχης· ἥτʼ ἄνδρα καὶ ἴφθιμόν περ ἐόντα\nεὕει ἄτερ δαλοῖο καὶ ὠμῷ γήραϊ δῶκεν.\nεὖ δʼ ὄπιν ἀθανάτων μακάρων πεφυλαγμένος εἶναι.\nμηδὲ κασιγνήτῳ ἶσον ποιεῖσθαι ἑταῖρον·\nεἰ δέ κε ποιήσῃς, μή μιν πρότερος κακὸν ἔρξῃς.\nμηδὲ ψεύδεσθαι γλώσσης χάριν· εἰ δὲ σέ γʼ ἄρχῃ\nἤ τι ἔπος εἰπὼν ἀποθύμιον ἠὲ καὶ ἔρξας,\nδὶς τόσα τίνυσθαι μεμνημένος· εἰ δὲ σέ γʼ αὖτις\nἡγῆτʼ ἐς φιλότητα, δίκην δʼ ἐθέλῃσι παρασχεῖν,\nδέξασθαι· δειλός τοι ἀνὴρ φίλον ἄλλοτε ἄλλον\nποιεῖται, σὲ δὲ μή τι νόον κατελεγχέτω εἶδος.\nμηδὲ πολύξεινον μηδʼ ἄξεινον καλέεσθαι,\nμηδὲ κακῶν ἕταρον μηδʼ ἐσθλῶν νεικεστῆρα.\nμηδέ ποτʼ οὐλομένην πενίην θυμοφθόρον ἀνδρὶ\nτέτλαθʼ ὀνειδίζειν, μακάρων δόσιν αἰὲν ἐόντων.\nγλώσσης τοι θησαυρὸς ἐν ἀνθρώποισιν ἄριστος\nφειδωλῆς, πλείστη δὲ χάρις κατὰ μέτρον ἰούσης.\nεἰ δὲ κακὸν εἴποις, τάχα κʼ αὐτὸς μεῖζον ἀκούσαις.\nμηδὲ πολυξείνου δαιτὸς δυσπέμφελος εἶναι\nἐκ κοινοῦ· πλείστη δὲ χάρις, δαπάνη τʼ ὀλιγίστη.\nμηδέ ποτʼ ἐξ ἠοῦς Διὶ λειβέμεν αἴθοπα οἶνον\nχερσὶν ἀνίπτοισιν μηδʼ ἄλλοις ἀθανάτοισιν·\nοὐ γὰρ τοί γε κλύουσιν, ἀποπτύουσι δέ τʼ ἀράς.\nμηδʼ ἄντʼ ἠελίου τετραμμένος ὀρθὸς ὀμιχεῖν·\nαὐτὰρ ἐπεί κε δύῃ, μεμνημένος, ἔς τʼ ἀνιόντα·\nμήτʼ ἐν ὁδῷ μήτʼ ἐκτὸς ὁδοῦ προβάδην οὐρήσῃς\nμηδʼ ἀπογυμνωθείς· μακάρων τοι νύκτες ἔασιν·\nἑζόμενος δʼ ὅ γε θεῖος ἀνήρ, πεπνυμένα εἰδώς,\nἢ ὅ γε πρὸς τοῖχον πελάσας ἐυερκέος αὐλῆς.\nμηδʼ αἰδοῖα γονῇ πεπαλαγμένος ἔνδοθι οἴκου\nἱστίῃ ἐμπελαδὸν παραφαινέμεν, ἀλλʼ ἀλέασθαι.\nμηδʼ ἀπὸ δυσφήμοιο τάφου ἀπονοστήσαντα\nσπερμαίνειν γενεήν, ἀλλʼ ἀθανάτων ἀπὸ δαιτός.\nμηδέ ποτʼ αἰενάων ποταμῶν καλλίρροον ὕδωρ\nποσσὶ περᾶν, πρίν γʼ εὔξῃ ἰδὼν ἐς καλὰ ῥέεθρα,\nχεῖρας νιψάμενος πολυηράτῳ ὕδατι λευκῷ.\nὃς ποταμὸν διαβῇ κακότητʼ ἰδὲ χεῖρας ἄνιπτος,\nτῷ δὲ θεοὶ νεμεσῶσι καὶ ἄλγεα δῶκαν ὀπίσσω.\nμηδʼ ἀπὸ πεντόζοιο θεῶν ἐν δαιτὶ θαλείῃ\nαὖον ἀπὸ χλωροῦ τάμνειν αἴθωνι σιδήρῳ.\nμηδέ ποτʼ οἰνοχόην τιθέμεν κρητῆρος ὕπερθε\nπινόντων· ὀλοὴ γὰρ ἐπʼ αὐτῷ μοῖρα τέτυκται.\nμηδὲ δόμον ποιῶν ἀνεπίξεστον καταλείπειν,\nμή τοι ἐφεζομένη κρώξῃ λακέρυζα κορώνη.\nμηδʼ ἀπὸ χυτροπόδων ἀνεπιρρέκτων ἀνελόντα\nἔσθειν μηδὲ λόεσθαι· ἐπεὶ καὶ τοῖς ἔνι ποινή.\nμηδʼ ἐπʼ ἀκινήτοισι καθιζέμεν, οὐ γὰρ ἄμεινον,\nπαῖδα δυωδεκαταῖον, ὅτʼ ἀνέρʼ ἀνήνορα ποιεῖ,\nμηδὲ δυωδεκάμηνον· ἴσον καὶ τοῦτο τέτυκται.\nμηδὲ γυναικείῳ λουτρῷ χρόα φαιδρύνεσθαι\nἀνέρα· λευγαλέη γὰρ ἐπὶ χρόνον ἔστʼ ἐπὶ καὶ τῷ\nποινή. μηδʼ ἱεροῖσιν ἐπʼ αἰθομένοισι κυρήσας\nμωμεύειν ἀίδηλα· θεός νύ τι καὶ τὰ νεμεσσᾷ.\nμηδέ ποτʼ ἐν προχοῇς ποταμῶν ἅλαδε προρεόντων\nμηδʼ ἐπὶ κρηνάων οὐρεῖν, μάλα δʼ ἐξαλέασθαι·\nμηδʼ ἐναποψύχειν· τὸ γὰρ οὔ τοι λώιόν ἐστιν.\nὧδʼ ἔρδειν· δεινὴν δὲ βροτῶν ὑπαλεύεο φήμην.\nφήμη γάρ τε κακὴ πέλεται, κούφη μὲν ἀεῖραι\nῥεῖα μάλʼ, ἀργαλέη δὲ φέρειν, χαλεπὴ δʼ ἀποθέσθαι.\nφήμη δʼ οὔτις πάμπαν ἀπόλλυται, ἥν τινα πολλοὶ\nλαοὶ φημίξωσι· θεός νύ τίς ἐστι καὶ αὐτή.\nἬματα δʼ ἐκ Διόθεν πεφυλαγμένος εὖ κατὰ μοῖραν\nπεφραδέμεν δμώεσσι· τριηκάδα μηνὸς ἀρίστην\nἔργα τʼ ἐποπτεύειν ἠδʼ ἁρμαλιὴν δατέασθαι.\nαἵδε γὰρ ἡμέραι εἰσὶ Διὸς πάρα μητιόεντος,\nεὖτʼ ἂν ἀληθείην λαοὶ κρίνοντες ἄγωσιν.\nΠρῶτον ἔνη τετράς τε καὶ ἑβδόμη ἱερὸν ἦμαρ·\nτῇ γὰρ Ἀπόλλωνα χρυσάορα γείνατο Λητώ·\nὀγδοάτη δʼ ἐνάτη τε, δύω γε μὲν ἤματα μηνὸς\nἔξοχʼ ἀεξομένοιο βροτήσια ἔργα πένεσθαι·\nἑνδεκάτη δὲ δυωδεκάτη τʼ, ἄμφω γε μὲν ἐσθλαί,\nἠμὲν ὄις πείκειν ἠδʼ εὔφρονα καρπὸν ἀμᾶσθαι·\nἡ δὲ δυωδεκάτη τῆς ἑνδεκάτης μέγʼ ἀμείνων·\nτῇ γάρ τοι νῇ νήματʼ ἀερσιπότητος ἀράχνης\nἤματος ἐκ πλείου, ὅτε ἴδρις σωρὸν ἀμᾶται·\nτῇ δʼ ἱστὸν στήσαιτο γυνὴ προβάλοιτό τε ἔργον.\nΜηνὸς δʼ ἱσταμένου τρισκαιδεκάτην ἀλέασθαι\nσπέρματος ἄρξασθαι· φυτὰ δʼ ἐνθρέψασθαι ἀρίστη.\nἕκτη δʼ ἡ μέσση μάλʼ ἀσύμφορός ἐστι φυτοῖσιν,\nἀνδρογόνος δʼ ἀγαθή· κούρῃ δʼ οὐ σύμφορός ἐστιν,\nοὔτε γενέσθαι πρῶτʼ οὔτʼ ἂρ γάμου ἀντιβολῆσαι.\nοὐδὲ μὲν ἡ πρώτη ἕκτη κούρῃ γε γενέσθαι\nἄρμενος, ἀλλʼ ἐρίφους τάμνειν καὶ πώεα μήλων\nσηκόν τʼ ἀμφιβαλεῖν ποιμνήιον ἤπιον ἦμαρ·\nἐσθλὴ δʼ ἀνδρογόνος· φιλέοι δʼ ὅ γε κέρτομα βάζειν\nψεύδεά θʼ αἱμυλίους τε λόγους κρυφίους τʼ ὀαρισμούς.\nμηνὸς δʼ ὀγδοάτῃ κάπρον καὶ βοῦν ἐρίμυκον\nταμνέμεν, οὐρῆας δὲ δυωδεκάτῃ ταλαεργούς.\nεἰκάδι δʼ ἐν μεγάλῃ, πλέῳ ἤματι, ἵστορα φῶτα\nγείνασθαι· μάλα γάρ τε νόον πεπυκασμένος ἐστίν.\nἐσθλὴ δʼ ἀνδρογόνος δεκάτη, κούρῃ δέ τε τετρὰς\nμέσση· τῇ δέ τε μῆλα καὶ εἰλίποδας ἕλικας βοῦς\nκαὶ κύνα καρχαρόδοντα καὶ οὐρῆας ταλαεργοὺς\nπρηΰνειν ἐπὶ χεῖρα τιθείς. πεφύλαξο δὲ θυμῷ\nτετράδʼ ἀλεύασθαι φθίνοντός θʼ ἱσταμένου τε\nἄλγεʼ ἃ θυμβορεῖ μάλα γὰρ τετελεσμένον ἦμαρ.\nἘν δὲ τετάρτῃ μηνὸς ἄγεσθαι οἶκον ἄκοιτιν\nοἰωνοὺς κρίνας, οἳ ἐπʼ ἔργματι τούτῳ ἄριστοι.\nπέμπτας δʼ ἐξαλέασθαι, ἐπεὶ χαλεπαί τε καὶ αἰναί·\nἐν πέμπτῃ γάρ φασιν Ἐρινύας ἀμφιπολεύειν\nὍρκον γεινόμενον, τὸν Ἔρις τέκε πῆμʼ ἐπιόρκοις.\nΜέσσῃ δʼ ἑβδομάτῃ Δημήτερος ἱερὸν ἀκτὴν\nεὖ μάλʼ ὀπιπεύοντα ἐυτροχάλῳ ἐν ἀλωῇ\nβαλλέμεν, ὑλοτόμον τε ταμεῖν θαλαμήια δοῦρα\nνήιά τε ξύλα πολλά, τά τʼ ἄρμενα νηυσὶ πέλονται.\nτετράδι δʼ ἄρχεσθαι νῆας πήγνυσθαι ἀραιάς.\nεἰνὰς δʼ ἡ μέσση ἐπὶ δείελα λώιον ἦμαρ,\nπρωτίστη δʼ εἰνὰς παναπήμων ἀνθρώποισιν·\nἐσθλὴ μὲν γάρ θʼ ἥ γε φυτευέμεν ἠδὲ γενέσθαι\nἀνέρι τʼ ἠδὲ γυναικί· καὶ οὔποτε πάγκακον ἦμαρ.\nπαῦροι δʼ αὖτε ἴσασι τρισεινάδα μηνὸς ἀρίστην\nἄρξασθαί τε πίθου καὶ ἐπὶ ζυγὸν αὐχένι θεῖναι\nβουσὶ καὶ ἡμιόνοισι καὶ ἵπποις ὠκυπόδεσσι,\nνῆα πολυκλήιδα θοὴν εἰς οἴνοπα πόντον\nεἰρύμεναι· παῦροι δέ τʼ ἀληθέα κικλῄσκουσιν.\nτετράδι δʼ οἶγε πίθον· περὶ πάντων ἱερὸν ἦμαρ\nμέσση· παῦροι δʼ αὖτε μετʼ εἰκάδα μηνὸς ἀρίστην\nἠοῦς γιγνομένης· ἐπὶ δείελα δʼ ἐστὶ χερείων.\nαἵδε μὲν ἡμέραι εἰσιν ἐπιχθονίοις μέγʼ ὄνειαρ,\nαἱ δʼ ἄλλαι μετάδουποι, ἀκήριοι, οὔ τι φέρουσαι.\nἄλλος δʼ ἀλλοίην αἰνεῖ, παῦροι δὲ ἴσασιν.\nἄλλοτε μητρυιὴ πέλει ἡμέρη, ἄλλοτε μήτηρ.\nτάων εὐδαίμων τε καὶ ὄλβιος, ὃς τάδε πάντα\nεἰδὼς ἐργάζηται ἀναίτιος ἀθανάτοισιν,\nὄρνιθας κρίνων καὶ ὑπερβασίας ἀλεείνων.\n"};
