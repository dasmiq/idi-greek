var sequence = {"name":"Nicander of Colophon. Theriaca","data":"Ῥεῖά κέ τοι μορφάς τε σίνη τ’ ὀλοφώια θηρῶν\nἀπροϊδῆ τύψαντα λύσιν θ’ ἑτεραλκέα κήδευς,\nφίλ’ Ἑρμησιάναξ, πολέων κυδίστατε παῶν,\nἔμπεδα φωνήσαιμι· σὲ δ’ ἂν πολύεργος ἀροτρεὺς\nβουκαῖός τ’ ἀλέγοι καὶ ὀροιτύπος, εὖτε καθ’ ὕλην\nἢ καὶ ἀροτρεύοντι βάλῃ ἔπι λοιγὸν ὀδόντα,\nτοῖα περιφρασθέντος ἀλεξητήρια νούσων.\nἈλλ’ ἤτοι κακοεργὰ φαλάγγια, σὺν καὶ ἀνιγροὺς\nἑρπηστὰς ἔχιάς τε καὶ ἄχθεα μυρία γαίης\nΤιτήνων ἐνέπουσιν ἀφ’ αἵματος, εἰ ἐτεόν περ\nἈσκραῖος μυχάτοιο Μελισσήεντος ἐπ’ ὄχθαις\nἩσίοδος κατέλεξε παρ’ ὕδασι Περμησσοῖο.\nΤὸν δὲ χαλαζήεντα κόρη Τιτηνὶς ἀνῆκε\nσκορπίον, ἐκ κέντροιο τεθηγμένον, ἦμος ἐπέχρα\nΒοιωτῷ τεύχουσα κακὸν μόρον Ὠαρίωνι,\nἀχράντων ὅτε χερσὶ θεῆς ἐδράξατο πέπλων·\nαὐτὰρ ὅγε στιβαροῖο κατὰ σφυρὸν ἥλασεν ἴχνευς,\nσκορπίος ἀπροϊδὴς ὀλίγῳ ὑπὸ λᾶι λοχήσας·\nτοῦ δὲ τέρας περίσημον ὑπ’ ἀστέρας ἀπλανὲς αὔτως\nοἷα κυνηλατέοντος ἀείδελον ἐστήρικται.\nἈλλὰ σύ γε σταθμοῖο καὶ αὐλίου ἑρπετὰ φύγδην\nῥηιδίως ἐκ πάντα διώξεαι, ἢ ἀπ’ ἐρίπνης,\nἠὲ καὶ αὐτοπόνοιο χαμευνάδος, ἦμος ἀν’ ἀγροὺς\nφεύγων αὐαλέου θέρεος πυρόεσσαν ἀϋτμὴν\nαἴθριος ἐν καλάμῃ στορέσας ἀκρέσπερος εὕδῃς,\nἢ καὶ ἀν’ ὑδρήεντα παρὲκ λόφον, ἢ ἐνὶ βήσσης\nἐσχατιῇ, ὅθι πλεῖστα κινώπετα βόσκεται ὕλην,\n[δρυμοὺς καὶ λασιῶνας ἀμορβαίους τε χαράδρας]\nκαί τε παρὲξ λιστρωτὸν ἅλω δρόμον, ἠδ’ ἵνα ποίη\nπρῶτα κυϊσκομένη σκιάει χλοάοντας ἰάμνους,\nτῆμος ὅτ’ ἀζαλέων φολίδων ἀπεδύσατο γῆρας\nμῶλυς ἐπιστείβων, ὅτε φωλεὸν εἴαρι φεύγων\nὄμμασιν ἀμβλώσσει, μαράθου δέ ἑ νήχυτος ὅρπηξ\nβοσκηθεὶς ὠκύν τε καὶ αὐγήεντα τίθησι.\nΘιβρὴν δ’ ἐξελάσεις ὀφίων ἐπιλωβέα κῆρα,\nκαπνείων ἐλάφοιο πολυγλώχινα κεραίην,\nἄλλοτε δ’ ἀζαλέην δαίων ἐγγαγίδα πέτρην,\nἣν οὐδὲ κρατεροῖο πυρὸς περικαίνυται ὁρμή·\nἐν δὲ πολυσχιδέος βλήτρου πυρὶ βάλλεο χαίτην·\nἢ σύ γε καχρυόεσσαν ἑλὼν πυριθαλπέα ῥίζαν\nκαρδάμῳ ἀμμίγδην ἰσοελκέι· μίσγε δ’ ἔνοδμον\nζορκὸς ἐνὶ πλάστιγγι νέον κέρας ἀσκελὲς ἱστὰς,\nκαί τε μελανθείου βαρυαέος, ἄλλοτε θείου,\nἄλλοτε δ’ ἀσφάλτοιο φέρων ἰσοαχθέα μοῖραν·\nἠὲ σύ γε Θρήισσαν ἐνιφλέξαις πυρὶ λᾶαν,\nἥ θ’ ὕδατι βρεχθεῖσα σελάσσεται, ἔσβεσε δ’ αὐγὴν,\nτυτθὸν ὅτ’ ὀδμήσαιτο ἐπιχρανθέντος ἐλαίου.\nΤὴν δ’ ἀπὸ Θρηικίου νομέες ποταμοῖο φέρονται,\nὃν Πόντον καλέουσι· τόθι Θρήικες ἀμολγοί,\nκριοφάγοι μήλοισιν ἀεργηλοῖσιν ἕπονται.\nΝαὶ μὴν καὶ βαρύοδμος ἐπὶ φλογὶ ζωγρηθεῖσα\nχαλβάνη, ἄκνηστίς τε, καὶ ἡ πριόνεσσι τομαίη\nκέδρος, πουλυόδουσι καταψηχθεῖσα γενείοις,\nἐν φλογιῇ καπνηλὸν ἄγει καὶ φύξιον ὀδμήν.\nΤοῖς δὴ χηραμὰ κοῖλα καὶ ὑληώρεας εὐνὰς\nκεινώσεις, δαπέδῳ δὲ πεσὼν ὕπνοιο κορέσσῃ.\nΕἰ δὲ τὰ μὲν καμάτου ἐπιδεύεται, ἄγχι δέ τοι νὺξ\nαὖλιν ἄγει, κοίτου δὲ λιλαίεαι ἔργον ἀνύσσας,\nτῆμος δὴ ποταμοῖο πολυρραγέος κατὰ δίνας\nὑδρηλὴν καλάμινθον ὀπάζεο χαιτήεσσαν·\nπολλὴ γὰρ λιβάσιν παραέξεται, ἀμφί τε χείλη\nἔρσεται, ἀγλαύροισιν ἀγαλλομένη ποταμοῖσιν.\nἪ σύ γ’ ὑποστορέσαιο λύγον πολυανθέα κόψας,\n64ἢ πόλιον βαρύοδμον, ὃ δὴ ῥίγιστον ὄδωδεν·\nὣς δ’ αὔτως ἐχίειον, ὀριγανόεσσά τε χαίτη,\nναὶ μὴν ἁβροτόνοιο, τό τ’ ἄγριον οὔρεσι θάλλει\nἀργεννὴν ὑπὸ πέζαν, ἢ ἑρπύλλοιο νομαίου,\nὅς τε φιλόζωος νοτερὴν ἐπιβόσκεται αἶαν\nῥιζοβόλος, λασίοισιν ἀεὶ φύλλοισι κατήρης.\nΦράζεσθαι δ’ ἐπέοικε χαμαιζήλοιο κονύζης\nἄγνου τε βρύα λευκὰ, καὶ ἐμπρίοντ’ ὀνόγυρον·\nαὕτως δὲ τρήχοντα ταμὼν ἄπο κλήματα σίδης,\nἠὲ καὶ ἀσφοδέλοιο νέον πολυαυξέα μόσχον,\nτρύχνον τε, σκύρα τ’ ἐχθρὰ, τά τ’ εἴαρι σίνατο βούτην,\nἦμος ὅταν σκυρόωσι βόες καυλεῖα φαγοῦσαι·\nναὶ μὴν πευκεδάνοιο βαρυπνόου, οὗ τε καὶ ὀδμὴ\nθηρί ’ ἀποσσεύει τε καὶ ἀντιόωντα διώκει.\nΚαὶ τὰ μὲν εἰκαίῃ παράθου ἀγραυλέι κοίτῃ,\nἄλλα δὲ φωλειοῖς· τὰ δὲ διπλάσσαιο χεείαις.\nΕἴ γε μὲν, ἐς τεῦχος κεραμήιον ἠὲ καὶ ὄλπην\nκεδρίδας ἐνθρύπτων λιπάοις εὐήρεα γυῖα,\nἢ καὶ πευκεδάνοιο βαρυπνόου, ἄλλοτ’ ὀρείου\nαὖα καταψήχοιο λίπει ἔνι φύλλα κονύζης·\nαὕτως δ’ ἀλθήεντ’ ἐλελίσφακον, ἐν δέ τε ῥίζαν\nσιλφίου, ἣν κνηστῆρι κατατρίψειαν ὀδόντες. —\nΠολλάκι καὶ βροτέην σιάλων ὑποέτρεσαν ὀδμήν. —\nΕἰ δὲ σύ γε τρίψας ὀλίγῳ ἐν βάμματι κάμπην\nκηπαίην, δροσόεσσαν, ἐπὶ χλωρηίδα νώτῳ,\nἠὲ καὶ ἀγριάδος μαλάχης ἐγκύμονι κάρφει\nγυῖα πέριξ λιπάσειας, ἀναίμακτός κεν ἰαύοις.\nΨήχεο δ’ ἐν στέρνῳ προβαλὼν μυλόεντι θυείης>\nἐν μέν θ’ ἁβροτάνοιο δύω κομόωντας ὀράμνους\nκαρδάμου ἀμμίγδην· — ὀδελοῦ δέ οἱ αἴσιος ὁλκή· —\nἐν δὲ χεροπληθῆ καρπὸν νεοθηλέα δαυχνοῦ\nλειαίνειν τριπτῆρι· τὰ δὲ τροχοειδέα πλάσσων,\nτέρσαι ὑποσκιόεντι βαλὼν ἀνεμώδεϊ χώρῳ·\nαὖα δ’ ἐν ὄλπῃ θρύπτε, καὶ αὐτίκα γυῖα λιπαίνοις.\nΕἴ γε μὲν ἐκ τριόδοιο μεμιγμένα κνώδαλα χύτρῳ\nζωὰ, νέον θορνύντα, καὶ ἐν θρόνα τοιάδε βάλλῃς,\nδήεις οὐλομένῃσιν ἀλεξητήριον ἄταις·\nἐν μὲν γὰρ μυελοῖο νεοσφαγέος ἐλάφοιο\nδραχμάων τρίφατον δεκάδος καταβάλλεο βρῖθος,\nἐν δὲ τρίτην μοῖραν ῥοδέου χοὸς, ἥν τε θυωροὶ\nπρώτην μεσσατίην τε πολύτριπτον καλέονται·\nἰσόμορον δ’ ὠμοῖο χέειν ἀργῆτος ἐλαίου,\nτετράμορον κηροῖο· τὰ δ’ ἐν περιηγέι γάστρῃ\nθάλπε κατασπέρχων, ἔστ’ ἂν περὶ σάρκες ἀκάνθης\nμελδόμεναι θρύπτωνται· ἔπειτα δὲ λάζεο τυκτὴν\nεὐεργῆ λάκτιν, τὰ δὲ μυρία πάντα ταράσσειν\nσυμφύρδην ὀφίεσσιν· ἑκὰς δ’ ἀπόερσον ἀκάνθας·\nκαὶ γὰρ ταῖς κακοεργὸς ὁμῶς ἐνιτέτροφεν ἰός.\nγυῖα δὲ πάντα λίπαζε καὶ εἰς ὁδὸν, ἢ ἐπὶ κοῖτον,\nἢ ὅταν αὐαλέου θέρεος μεθ’ ἁλώια ἔργα\nζωσάμενος θρίναξι βαθὺν διακρίνεαι ἄντλον.\nΕἰ δέ που ἐν δακέεσσιν ἀφαρμάκτῳ χροῒ κύρσῃς>\nἄκμηνος σίτων, ὅτε δὴ κακὸν ἄνδρας ἰάπτει,\nαἶψά κεν ἡμετέρῃσιν ἐρωήσειας ἐφετμαῖς.\nΤῶν ἤτοι θήλεια παλίγκοτος ἀντομένοισι\nδάχματι, πλειοτέρη δὲ καὶ ὁλκαίην ἐπὶ σειρήν·\nτούνεκα καὶ θανάτοιο θοώτερος ἵξεται αἶσα.\nἈλλ’ ἤτοι θέρεος βλαβερὸν δάκος ἐξαλέασθαι\nΠληιάδων φάσιας δεδοκημένον, αἵ θ’ ὑπὸ ταύρου\nἀλκαίην ψαίρουσαι ὀλίζωνες φορέονται·\nἢ ὅτε σὺν τέκνοισι θερειομένοισιν ἀβοσκὴς\nφωλειοῦ λοχάδην ὑπὸ γωλεὰ διψὰς ἰαύῃ·\nἢ ὅτε λίπτῃσιν μεθ’ ἑὸν νομὸν, ἢ ἐπὶ κοῖτον\nἐκ νομοῦ ὑπνώουσα κίῃ κεκορημένη ὕλης.\nΜὴ σύ γ’ ἐνὶ τριόδοισι τύχοις, ὅτε δάχμα πεφυζὼς\nπερκνὸς ἔχις θυίῃσι τυπῇ ψολόεντος ἐχίδνης·\nἡνίκα θορνυμένου ἔχιος θαλερῷ κυνόδοντι\nθουρὰς ἀμὺξ ἐμφῦσα κάρην ἀπέκοψεν ὁμεύνου,\nοἱ δὲ πατρὸς λώβην μετεκίαθον αὐτίκα τυτθοὶ\nγεινόμενοι ἐχιῆες, ἐπεὶ διὰ μητρὸς ἀραιὴν\nγαστέρ’ ἀναβρώσαντες ἀμήτορες ἐξεγένοντο·\nοἴη γὰρ βαρύθει ὑπὸ κύματος, οἱ δὲ καθ’ ὕλην\nὠοτόκοι ὄφιες λεπυρὴν θάλπουσι γενέθλην·\nμήδ’ ὅτε ῥικνῆεν φολίδων περὶ γῆρας ἀμέρσας\nἂψ ἀναφοιτήσῃ νεαρῇ κεχαρημένος ἥβῃ·\nἢ ὁπότε σκαρθμοὺς ἐλάφων ὀχεῇσιν ἀλύξας\nἀνδρὸς ἐνισκίμψῃ χολόων γυιοφθόρον ἰόν·\nἔξοχα γὰρ δολιχοῖσι κινωπησταῖς κοτέουσι\nνεβροτόκοι καὶ ζόρκες· ἀνιχνεύουσι δὲ πάντη\nτρόχμαλά θ’ αἱμασιάς τε καὶ ἰλυοὺς ἐρέθοντες,\nσμερδαλέῃ μυκτῆρος ἐπισπέρχοντες ἀυτμῇ.\nΝαὶ μὴν καὶ νιφόεσσα φέρει δυσπαίπαλος Ὄθρυς\nφοινὰ δάκη, κοίλη τε φάραγξ καὶ τρηχέες ἀγμοὶ,\nκαὶ λέπας ὑλῆεν· τόθι δίψιος ἐμβατέει σήψ.\nΧροιὴν δ’ ἀλλόφατόν τε καὶ οὐ μίαν οἰαδὸν ἴσχει,\nαἰὲν ἐειδόμενος χώρῳ, ἵνα χηραμὰ τεύξῃ.\nΤῶν οἱ μὲν λιθάδας τε καὶ ἕρμακας ἐνναίοντες\nπαυρότεροι, τρηχεῖς δὲ καὶ ἔκπυροι· οὔ κεν ἐκείνων\nἀνδράσι δάχμα πέλει μεταμώνιον, ἀλλὰ κάκηθες·\nἄλλος δ’ αὖ κόχλοισι δομὴν ἰνδάλλεται αἴης·\nἄλλῳ δ’ ἐγχλοάουσα λοπὶς περιμήκεα κύκλον\nποικίλον αἰόλλει· πολέες δ’ ἀμάθοισι μιγέντες\nσπείρῃ λεπραίνονται ἀλινδόμενοι ψαμάθοισι.\nΦράζεο δ’ αὐαλέαις μὲν ἐπιφρικτὴν φολίδεσσιν\nἀσπίδα φοινήεσσαν, ἀμυδρότατον δάκος ἄλλων.\n[τῇ μὲν γάρ τε κέλευθος ὁμῶς κατ’ ἐναντίον ἕρπει]\n[ἀτραπὸν ὁλκαίην δολιχῷ μηρύγματι γαστρός.]\nἫ καὶ σμερδαλέον μὲν ἔχει δέμας, ἐν δὲ κελεύθῳ\nνωχελὲς ἐξ ὁλκοῖο φέρει βάρος, ὑπναλέῳ δὲ\nαἰὲν ἐπιλλίζουσα φαείνεται ἐνδυκὲς ὄσσῳ·\nἀλλ’ ὅταν ἢ δοῦπον νέον οὔασιν ἠέ τιν’ αὐγὴν\nἀθρήσῃ, νωθρὴ μὲν ἀπὸ ῥέθεος βάλεν ὕπνον,\nὁλκῷ δὲ τροχόεσσαν ἅλων εἱλίξατο γαίῃ,\nλευγαλέον δ’ ἀνὰ μέσσα κάρη πεφρικὸς ἀείρει.\nΤῆς ἤτοι μῆκος μὲν, ὃ κύντατον ἔτρεφεν αἶα,\nὀργυιῇ μετρητόν· ἀτὰρ περιφαίνεται εὖρος,\nὅσσον τ’ αἰγανέης δορατοξόος ἤνυσε τέκτων\nεἰς ἐνοπὴν ταύρων τε βαρυφθόγγων τε λεόντων.\nΧροιὴ δ’ ἄλλοτε μὲν ψαφαροῖς ἐπιδέδρομε νώτοις\nἢ περὶ μηλινόεσσα καὶ αἰόλος, ἄλλοτε τεφρὴ,\nπολλάκι δ’ αἰθαλόεσσα, μελαινομένην ὑπὸ βώλῳ\nΑἰθιόπων οἵην τε πολύστονος εἰς ἅλα Νεῖλος\nπλησάμενος κατέχευεν ἄσιν, προὔτυψε δὲ πόντῳ.\nΔοιοὶ δὲ σκυνίοισιν ὑπερφαίνουσι μέτωπον\nοἷα τύλοι, τὸ δ’ ἔνερθεν ὑπαιφοινίσσεται ὄθμα\nπολλὸν ὑπὸ σπείρης, ψαφαρὸς δ’ ἀναπίμπραται αὐχὴν\nἄκριτα ποιφύσσοντος, ὅτ’ ἀντομένοισιν ὁδουρὸς\nἄιδα προσμάξηται ἐπὶ ζαμενὲς κοτέουσα.\nΤῆς ἤτοι πίσυρες κοῖλοι ὑπένερθεν ὀδόντες\nἀγκύλοι ἐν γναθμοῖς δολιχήρεες ἐρρίζωνται\nἰοδόκοι, μύχατος δὲ χιτὼν ὑμένεσσι καλύπτει·\nἔνθεν ἀμείλικτον γυίοις ἐνερεύγεται ἰόν.\nἘχθρῶν που τέρα κεῖνα καρήασιν ἐμπελάσειε·\nσαρκὶ γὰρ οὔτ’ ἐπὶ δάχμα φαείνεται, οὔτε δυσαλθὲς\nοἶδος ἐπιφλέγεται, καμάτου δ’ ἄτερ ὄλλυται ἀνήρ·\nὑπνηλὸν δ’ ἐπὶ νῶκαρ ἄγει βιότοιο τελευτήν. —\nἸχνεύμων δ’ ἄρα μοῦνος ἀκήριος ἀσπίδος ὁρμὴν\nἠμὲν ὅτ’ ἐς μόθον εἶσιν, ἀλεύεται, ἡδ’ ὅτε λυγρὰ\nθαλπούσης ὄφιος κηριτρόφου ὤεα γαίῃ\nπάντα διεσκήνιψε, καὶ ἐξ ὑμένων ἐτίναξε\nδαρδάπτων, ὀλοοῖς δὲ συνερραθάγησεν ὀδοῦσι.\nΜορφὴ δ’ ἰχνευτᾶο κινωπέτου οἷον ἀμυδρῆς\nἴκτιδος, ἥ τ’ ὄρνισι κατοικιδίῃσιν ὄλεθρον\nμαίεται, ἐξ ὕπνοιο συναρπάζουσα πετεύρων,\nἔνθα λέχος τεύχονται ἐπίκριοι ἢ καὶ ἀφαυρὰ\nτέκνα τιθαιβώσσουσιν ὑπὸ πλευρῇσι θέρουσαι.\nἈλλ’ ὅταν Αἰγύπτοιο παρὰ θρυόεντας ἰάμνους\nἀσπίσι μῶλον ἔχωσιν ἀθέσφατον εἱλικοέσσαις,\nαὐτίχ’ ὃ μὲν ποταμόνδε καθήλατο, τύψε δὲ κώλοις\nτάρταρον ἰλυόεσσαν, ἄφαρ δ’ ἐφορύξατο γυῖα\nπηλῷ, ἀλινδηθεὶς ὀλίγον δέμας, εἰσόκε λάχνην\nσείριος ἀζήνῃ, τεύξῃ δ’ ἄγναπτον ὀδόντι.\nΤῆμος δ’ ἠὲ κάρην λιχμήρεος ἑρπηστᾶο\nσμερδαλέης ἔβρυξεν ἐπάλμενος, ἠὲ καὶ οὐρῆς\nἁρπάξας βρυόεντος ἔσω ποταμοῖο κύλισεν.\nΕὖ δ’ ἂν ἐχιδνήεσσαν ἴδοις πολυδευκέα μορφὴν,\nἄλλοτε μὲν δολιχὴν, ὁτὲ παυράδα· τοῖον ἀέξει\nΕὐρώπη τ’ Ἀσίη τε· τὰ δ’ οὐκ ἐπιείκελα δήεις.\nἬτοι ἀν’ Εὐρώπην μὲν ὀλίζονα, καί θ’ ὑπὲρ ἄκρους\nῥώθωνας κεραοί τε καὶ ἀργίλιπες τελέθουσιν,\nαἳ μὲν ὑπὸ Σκείρωνος ὄρη Παμβώνιά τ’ αἴπη,\nῬυπαῖον, Κόρακός τε πάγον, πολιόν τ’ Ἀσέληνον·\nἈσὶς δ’ ὀργυιόεντα καὶ ἐς πλέον ἑρπετὰ βόσκει,\nοἷα περὶ τρηχὺν Βουκάρτερον, ἢ καὶ ἐρυμνὸς\nΑἰσαγέης πρηὼν καὶ Κέρκαφος ἐντὸς ἐέργει.\nΤῶν ἤτοι βρεχμοὶ μὲν ἐπὶ πλάτος, ἡδ’ ὑπὲρ ἄκρον\nὁλκαῖον σπείρης κολοβὴν ἐπελίσσεται οὐρὴν,\nἀργαλέαις φρίσσουσαν ἐπηετανὸν φολίδεσσι·\nνωθεῖ δ’ ἔνθα καὶ ἔνθα διὰ δρυμὰ νίσσεται ὁλκῷ.\nΠᾶς δέ τοι ὀξυκάρηνος ἰδεῖν ἔχις, ἄλλοτε μῆκος\nμάσσων, ἄλλοτε παῦρος· ἀκιδνότερος δὲ κατ’ εὖρος\nνηδύος, ἡ δὲ μύουρος ὑφ’ ἀλκαίη τετάνυσται,\nἴσως μὲν πεδανὴ δολιχοῦ ὑπὸ πείρασιν ὁλκοῦ,\nἴσως δ’ ἐκ φολίδων τετρυμένη· αὐτὰρ ἐνωπῆς\nγλήνεα φοινίσσει τεθοωμένος, ὀξὺ δὲ δικρῇ\nγλώσσῃ λιχμάζων νέατον σκωλύπτεται οὐρήν.\nΚωκυτὸν δ’ ἐχιαῖον ἐπικλείουσιν ὁδῖται.\nΤοῦ μὲν ὑπὲρ κυνόδοντε δύω χροῒ τεκμαίρονται\nἰὸν ἐρευγόμενοι· πλέονες δέ τοι αἰὲν ἐχίδνης.\nΟὔλῳ γὰρ στομίῳ ἐμφύεται, ἀμφὶ δὲ σαρκὶ\nῥεῖά κεν εὐρυνθέντας ἐπιφράσσαιο χαλινούς.\nΤῆς καὶ ἀπὸ πληγῆς φέρεται λίπει εἴκελος ἰχώρ,\nἄλλοτε δ’ αἱματόεις, τοτὲ δ’ ἄχροος· ἡ δ’ ἐπί οἱ σὰρξ\nπολλάκι μὲν χλοάουσα βαρεῖ ἀναδέδρομεν οἴδει,\nἄλλοτε φοινίσσουσα, τότ’ εἴδεται ἄντα πελιδνή·\nἄλλοτε δ’ ὑδατόεν κυέει βάρος· αἱ δὲ χαμηλαὶ\nπομφόλυγες ὡς εἴ τε περὶ φλύκταιναι ἀραιαὶ\nοἷα πυρικμήτοιο χροὸς πλαδόωσιν ὕπερθεν.\nΣηπεδόνες δέ οἱ ἀμφὶς ἐπίδρομοι, αἱ μὲν ἄτερθεν,\nαἱ δὲ κατὰ πληγὴν ἰοειδέα λοιγὸν ἔασι.\nΠᾶν δ’ ἐπί οἱ δριμεῖα δέμας καταβόσκεται ἄτη\nὀξέα πυρπολέουσα· κατ’ ἀσφάραγον δέ τε λυγμοὶ\nκίονά τε ξυνιόντες ἐπασσύτεροι κλονέουσιν.\nἈμφὶ καὶ εἰλίγγοις δέμας ἄχθεται· αἶψα δὲ γυίοις\nἀδρανίη βαρύθουσα καὶ ἰξύι μέρμερος ἵζει·\nἐν δὲ κάρῃ σκοτόεν βάρος ἵσταται· αὐτὰρ ὃ κάμνων\nἄλλοτε μὲν δίψῃ φάρυγα ξηραίνεται αὔῃ\nπολλάκι δ’ ἐξ ὀνύχων ἴσχει κρύος, ἀμφὶ δὲ γυίοις\nχειμερίη ζαλόωσα πέριξ βέβριθε χάλαζα.\nΠολλάκι δὴ χολόεντας ἀπήρυγε νηδύος ὄγκους\nὠχραίνων δέμας ἀμφίς· ὁ δὲ νοτέων περὶ γυίοις\nψυχρότερος νιφετοῖο βολῆς περιχεύεται ἱδρώς.\nΧροιὴν δ’ ἄλλοτε μὲν μολίβου ζοφοειδέος ἴσχει,\nἄλλοτε δ’ ἠερόεσσα, τότ’ ἄνθεσιν εἴσατο χαλκοῦ.\nΕὖ δ’ ἂν καὶ δολόεντα μάθοις ἐπιόντα κεράστην\nἠύτ’ ἔχιν· τῷ γάρ τε δομὴν ἰνδάλλεται ἴσην.\nἬτοι ὁ μὲν κόλος ἐστίν, ὁ δ’ αὖ κεράεσσι πεποιθὼς,\nἄλλοτε μὲν πισύρεσσιν, ὅτ’ ἐν δοιοῖσι κεράστης,\nχροιῇ δ’ ἐν ψαφαρῇ λεπρύνεται, ἐν δ’ ἀμάθοισιν\nἢ καὶ ἀματροχιῇσι κατὰ στίβον ἐνδυκὲς αὔει.\nΤῶν ἤτοι σπείρῃσιν ὃ μὲν θοὸς ἀντία θύνει\nἀτραπὸν ἰθεῖαν δολιχῷ μηρύγματι γαστρός·\nαὐτὰρ ὅγε σκαιὸς μεσάτῳ ἐπαλίνδεται ὁλκῷ,\nοἶμον ὁδοιπλανέων σκολιὴν τετρηχότι νώτῳ,\nτράμπιδος ὁλκαίης ἀκάτῳ ἴσος, ἥ τε δι’ ἅλμης\nπλευρὸν ὅλον βάπτουσα κακοσταθέοντος ἀήτεω\nεἰς ἄνεμον βεβίηται ἀπόκρουστος λιβὸς οὔρῳ.\nΤοῦ μὲν, ὅτ’ ἐμβρύξῃσιν, ἀεικέλιον περὶ νύχμα,\nἥλῳ ἐειδόμενον τυλόεν πέλει· αἱ δὲ πελιδναὶ\nφλύκταιναι πέμφιξιν ἐειδόμεναι ὑετοῖο\nδάχμα πέρι πλάζονται, ἀμυδρήεσσαι ἐς ὠπήν.\nἬτοι ἀφαυρότερον τελέει πόνον, ἐννέα δ’ αὐγὰς\nἠελίου μογέων ἐπιόσσεται, οἷσι κεράστης\nοὐλόμενος κακοεργὸν ἐνιχραύσῃ κυνόδοντα.\nΔιπλῷ δ’ ἐν βουβῶνι καὶ ἰγνύσιν ἀσκελὲς αὔτως\nμόχθος ἐνιτρέφεται, πελιὸς δέ οἱ ἐμφέρεται χρώς·\nτῶν δέ τε καμνόντων ὀλίγος περὶ ἄψεα θυμὸς\nλείπεται ἐκ καμάτοιο· μόλις γε μὲν ἔκφυγον αἶσαν.\nΣῆμα δέ τοι δάκεος αἱμορρόου αὖτις ἐνίσπω,\nὅς τε κατ’ ἀμβαθμοὺς πετρώδεας αἰὲν ἰαύει,\nτρηχὺν ὑπάρπεζον θαλάμην ὀλιγήρεα τεύχων·\nἔνθ’ εἰλυθμὸν ἔχεσκεν, ἐπεί τ’ ἐκορέσσατο φορβῆς.\nΜήκει μὲν ποδὸς ἴχνος ἰσάζεται, αὐτὰρ ἐπ’ εὖρος\nτέτρυται μύουρος ἀπὸ φλογέοιο καρήνου,\nἄλλοτε μὲν χροιῇ ψολόεις, ὁτὲ δ’ ἔμπαλιν αἰθός.\nΔειρὴν δ’ ἐσφήκωται ἅλις, πεδανὴ δέ οἱ οὐρὴ\nζαχρειὲς θλιφθεῖσα παρομφάλιος τετάνυσται.\nΤοῦ μὲν ὑπὸ νιφόεντα κεράστα δοιὰ μετώπῳ\nἔγκειται πάρνοψι φάη λογάδας τι προσεικῆ·\nσμερδαλέον δ’ ἐπί οἱ λαμυρὸν πέφρικε κάρηνον.\nΔοχμὰ δ’ ἐπισκάζων ὀλίγον δέμας οἷα κεράστης\nμέσσου ὅγ’ ἐκ νώτου βαιὸν πλόον αἰὲν ὀκέλλει,\nγαίῃ ἐπιθλίβων νηδὺν, φολίσιν δὲ καὶ οἴμῳ\nπαῦρον ὑποψοφέων καλάμης χύσιν οἷα διέρπει.\nΝύχματι δ’ ἀρχομένῳ μὲν ἐπιτρέχει ἄχροον οἶδος\nκυάνεον· κραδίῃ δὲ κακὸν περιτέτροφεν ἄλγος·\nγαστὴρ δ’ ὑδατόεσσα διέσσυτο, νυκτὶ δὲ πρώτῃ\nαἷμα διὲκ ῥινῶν τε καὶ αὐχένος ἠδὲ δι’ ὤτων\nπιδύεται, χολόεντι νέον πεφορυγμένον ἰῷ·\nοὖρα δὲ φοινίσσοντα παρέδραμεν· αἱ δ’ ἐπὶ γυίοις\nὠτειλαὶ ῥήγνυνται, ἐπειγόμεναι χροὸς ἄτῃ.\nΜή ποτέ τοι θήλει’ αἱμορροῒς ἰὸν ἐνείη·\nτῆς γὰρ ὀδαξαμένης τὰ μὲν ἀθρόα πίμπραται οὖλα\nῥιζόθεν, ἐξ ὀνύχων δὲ κατείβεται ἀσταγὲς αἶμα·\nοἱ δὲ φόνῳ μυδόεντες ἀναπλείουσιν ὀδόντες.\nΕἰ δ’ ἔτυμον, Τροίηθεν ἰοῦσ’ ἐχαλέψατο φύλοις\nΑἰνελένη, ὅτε νῆα πολύστροιβον παρὰ Νεῖλον\nἔστησαν βορέαο κακὴν προφυγόντες ὁμοκλήν,\nἦμος ἀποψύχοντα κυβερνητῆρα Κάνωβον\nΘώνιος ἐν ψαμάθοις ἀθρήσατο· τύψε γὰρ εὐνῇ\nαὐχέν’ ἀποθλιφθεῖσα καὶ ἐν βαρὺν ἤρυγεν ἰὸν\nαἱμοροῒς θήλεια, κακὸν δέ οἱ ἔχραε κοῖτον.\nΤῷ δ’ Ἑλένη μέσον ὁλκὸν ἐνέθλασε, θραῦσε δ’ ἀκάνθης\nδεσμὰ πέριξ νωταία, ῥάχις δ’ ἐξέδραμε γυίων.\nἘξόθεν αἱμορόοι σκολιοπλανέες τε κεράσται\nοἶοι χωλεύουσι κακηπελίῃ βαρύθοντες.\nΕὖ δ’ ἂν σηπεδόνος γνοίης δέμας, ἄλλο μὲν εἴδει\nαἱμορόῳ σύμμορφον, ἀτὰρ στίβον ἀντί’ ὀκέλλει·\nκαὶ κεράων δ’ ἔμπλην δέμας ἄμμορον, ἡ δέ νυ χροιὴ\nοἵη περ τάπιδος λασίῳ ἐπιδέδρομε τέρφει·\nκράατι δ’ ἐμβαρύθει, ἐλάχεια δὲ φαίνεται οὐρὴ\nἐσσυμένῃ· σκολιὴν γὰρ ὁμῶς ἐπιτείνεται ἄκρην.\nΤῆς δ’ ἤτοι ὀλοὸν καὶ ἐπώδυνον ἔπλετο ἕλκος\nσηπεδόνος, νέμεται δὲ μέλας ὀλοφώιος ἰὸς\nπᾶν δέμας, αὐαλέῃ δὲ περὶ χροῒ καρφομένη θρὶξ\nσκίδναται, ὡς γήρεια καταψηχθέντος ἀκάνθης·\nἐκ μὲν γὰρ κεφαλῆς τε καὶ ὀφρύος ἀνδρὶ τυπέντι\nῥαίονται, βλεφάρων δὲ μέλαιν’ ἐξέφθιτο λάχνη·\nἅψεα δὲ τροχόεντες ἐπιστίζουσι μὲν ἀλφοὶ,\nλεῦκαι τ’ ἀργινόεσσαν ἐπισσεύουσιν ἔφηλιν.\nΝαὶ μὴν διψάδος εἶδος ὁμώσεται αἰὲν ἐχίδνῃ\nπαυροτέρης, θανάτου δὲ θοώτερος ἵξεται αἶσα,\nοἷσιν ἐνισκίμψῃ βλοσυρὸν δάκος· ἤτοι ἀραιὴ\nαἰὲν ὑποζοφόεσσα μελαίνεται ἄκροθεν οὐρή·\nδάχματι δ’ ἐμφλέγεται κραδίη πρόπαν, ἀμφὶ δὲ καύσῳ\nχείλε’ ὑπ’ ἀζαλέης αὐαίνεται ἄβροχα δίψης·\nαὐτὰρ ὅγ’, ἠύτε ταῦρος ὑπὲρ ποταμοῖο νενευκὼς,\nχανδὸν ἀμέτρητον δέχεται ποτὸν, εἰσόκε νηδὺς\nὀμφαλὸν ἐξέρρηξε, χέῃ δ’ ὑπεραχθέα φόρτον.\nγύγιος δ’ ἄρα μῦθος ἐν αἰζηοῖσι φορεῖται,\nὡς, ὁπότ’ οὐρανὸν ἔσχε Κρόνου πρεσβίστατον αἷμα,\nνειμάμενος κασίεσσιν ἑκὰς περικυδέας ἀρχὰς\nἰδμοσύνῃ νεότητα γέρας πόρεν ἡμερίοισι\nκυδαίνων· δὴ γάρ ῥα πυρὸς ληΐστορ’ ἔνιπτον,\nἄφρονες· οὐ γὰρ τῆς γε κακοφραδίης ἀπόνηντο.\nΝωθεῖς γὰρ κάμνοντες ἀμορβεύοντο λεπάργῳ\nδῶρα· πολύσκαρθμος δὲ κεκαυμένος αὐχένα δίψῃ\nῥώετο· γωλειοῖσι δ’ ἰδὼν ὁλκήρεα θῆρα\nοὐλοὸν ἐλλιτάνευε κακῇ ἐπαλαλκέμεν ἄτῃ\nσαίνων· αὐτὰρ ὃ βρῖθος, ὃ δή ῥ’ ἀνεδέξατο νώτοις,\nᾔτεεν ἄφρονα δῶρον· ὃ δ’ οὐκ ἀπανήνατο χρειοῖ.\nἘξοτε γηραλέον μὲν ἀεὶ φλόον ἑρπετὰ βάλλει\nὁλκήρη, θνητοὺς δὲ κακὸν περὶ γῆρας ὀπάζει·\nνοῦσον δ’ ἀζαλέην βρωμήτορος οὐλομένη θὴρ\nδέξατο, καί τε τυπῇσιν ἀμυδροτέρῃσιν ἰάπτει.\nΝῦν δ’ ἄγε χερσύδροιο καὶ ἀσπίδος εἴρεο μορφὰς\nἰσαίας· πληγῇ δὲ κακήθεα σήμαθ’ ὁμαρτεῖ·\nπᾶσα γὰρ ὑδαλέη ῥινὸς περὶ σάρκα μυσαχθὴς\nνειόθι πιτναμένη μυδόεν τεκμήρατο νύχμα,\nσηπεδόσι φλιδόωσα· τὰ δ’ ἄλγεα φῶτα δαμάζει\nμυρία πυρπολέοντα· θοαὶ δ’ ἐπὶ γυῖα χέονται\nπρηδόνες, ἄλλοθεν ἄλλαι ἐπημοιβοὶ κλονέουσαι.\nὋς δ’ ἤτοι τὸ πρὶν μὲν ὑπὸ βροχθώδεϊ λίμνῃ\nἄσπειστον βατράχοισι φέρει κότον· ἀλλ’ ὅταν ὕδωρ\nσείριος αὐήνῃσι, τρύγη δ’ ἐν πυθμένι λίμνης,\nκαὶ τόθ’ ὅγ’ ἐν χέρσῳ τελέθει ψαφαρός τε καὶ ἄχρους,\nθάλπων ἠελίῳ βλοσυρὸν δέμας· ἐν δὲ κελεύθοις\nγλώσσῃ ποιφύγδην νέμεται διψήρεας ὄγμους.\nΤὸν δὲ μετ’ ἀμφίσβαιναν ὀλίζωνα βραδύθουσαν\nδήεις ἀμφικάρηνον, ἀεὶ γλήνῃσιν ἀμυδρήν·\nἀμβλὺ γὰρ ἀμφοτέρωθεν ἐπιπρονένευκε γένειον\nνόσφιν ἀπ’ ἀλλήλων· χροιή γε μὲν ἠύτε γαίης,\nῥωγαλέον φορέουσα περιστιβὲς αἰόλον ἔρφος.\nΤὴν μὲν, ὅθ’ ἁδρύνηται, ὀροιτύποι οἷα βατῆρα\nκόψαντες ῥάδικα πολυστεφέος κοτίνοιο\nδέρματος ἐσκύλευσαν, ὅτε πρώτιστα πέφανται,\nπρόσθε βοῆς κόκκυγος ἐαρτέρου· ἣ δ’ ὀνίνησι\nῥινῷ δυσπαθέοντας, ὅτ’ ἐν παλάμῃσιν ἀεργοῖς\nμάλκαι ἐπιπροθέωσιν ὑπὸ κρυμοῖο δαμέντων,\nἠδ’ ὁπόταν νεύρων ξανάᾳ κεχαλασμένα δεσμά.\nΔήεις καὶ σκυτάλην ἐναλίγκιον ἀμφισβαίνῃ\nεἶδος, ἀτὰρ πάχετόν τε καὶ οὐτιδανὴν ἐπὶ σειρὴν\nμάσσον’, ἐπεὶ σκυτάλης μὲν ὅσον σμινύοιο τέτυκται\nστειλειὸν πάχετος, τῆς δ’ ἕλμινθος πέλει ὅλκος,\nἠὲ καὶ ἔντερα γῆς οἷα τρέφει ὄμβριμος αἶα.\nΟὐδ’ ἄρ’, ὅταν χαράδρεια λίπῃ καὶ ῥωγάδα πέτρην\nἦρος ἀεξομένου ὁπόσ’ ἑρπετὰ γαῖα φαείνει,\nἀκρεμόνος μαράθοιο χυτὸν περιβόσκεται ἔρνος,\nεὖτ’ ἂν ὑπ’ ἠελίοιο περὶ φλόον ἅψεα βάλλῃ,\nἀλλ’ ἥγ’ ἀρπέζαις τε καὶ ἐν νεμέεσσι πεσοῦσα\nφωλεύει βαθύυπνος, ἀπ’ εἰκαίης δὲ βοτεῖται\nγαίης, οὐδ’ ἀπὸ δίψος ἀλέξεται ἱεμένη περ.\nΤεκμαίρευ δ’ ὀλίγον μὲν, ἀτὰρ προφερέστατον ἄλλων\nἑρπηστῶν βασιλῆα· τὸ μὲν δέμας ὀξυκάρηνος,\nξανθὸς, ἐπὶ τρία δῶρα φέρων μῆκός τε καὶ ἰθύν.\nΟὐκ ἄρα δὴ κείνου σπειραχθέα κνώδαλα γαίης\nἰυγὴν μίμνουσιν, ὅτ’ ἐς νομὸν ἠὲ καὶ ὕλην\nἠὲ καὶ ἀρδηθμοῖο μεσημβρινὸν ἀίξαντες\nμείρονται, φύζῃ δὲ παλιντροπέες φορέονται.\nΤύμματι δ’ ἐπρήσθη φωτὸς δέμας, αἱ δ’ ἀπὸ γυίων\nσάρκες ἀπορρείουσι πελιδναί τε ζοφεραί τε·\nοὐδέ τις οὐδ’ οἰωνὸς ὑπὲρ νέκυν ἴχνια τείνας,\nαἰγυπιοὶ, γῦπές τε, κόραξ τ’ ὀμβρήρεα κρώζων,\nοὐδὲ μὲν ὅσσα τε φῦλ’ ὀνομάζεται οὔρεσι θηρῶν.\nδαίνυνται· τοῖόν περ ἀυτμένα δεινὸν ἐφίει.\nΕἰ δ’ ὀλοὴ βούβρωστις ἀιδρείηφι πελάσσῃ,\nαὐτοῦ οἱ θάνατός τε καὶ ὠκέα μοῖρα τέτυκται.\nΚῆρα δέ τοι δρυΐναο πιφαύσκεο, τόν τε χέλυδρον\nἐξέτεροι καλέουσιν· ὁ δ’ ἐν δρυσὶν οἰκία τεύξας\nἢ ὅγε που φηγοῖσιν ὀρεσκεύει περὶ βήσσας.\nὝδρον μιν καλέουσι, μετεξέτεροι δὲ χέλυδρον,\nἔστε βρύα προλιπὼν καὶ ἕλος καὶ ὁμήθεα λίμνην\nἀγρώσσων λειμῶσι μολουρίδας ἢ βατραχῖδας\nσπέρχεται ἐκ μύωπος ἀήθεα δέγμενος ὁρμήν,\nἔνθα κατὰ πρέμνον κοίλης ὑπεδύσατο φηγοῦ\nὀξὺς ἀλεὶς, κοῖτον δὲ βαθεῖ ἐνεδείματο θάμνῳ.\nΑἰθαλόεις μὲν νῶτα, κάρη γε μὲν ἁρπεδὲς αὔτως\nὕδρῳ ἐισκόμενον· τὸ δ’ ἀπὸ χροὸς ἐχθρὸν ἄηται,\nοἷον ὅτε πλαδόωντα περὶ σκύλα καὶ δέρε’ ἵππων\nγναπτόμενοι μυδόωσιν ὑπ’ ἀρβήλοισι λάθαργοι.\nἬτοι ὅταν κώληπας ἢ ἐν ποδὸς ἴχνεϊ τύψῃ,\nχρωτὸς ἄπο πνιγόεσσα κεδαιομένη φέρετ’ ὀδμή.\nΤοῦ δ’ ἤτοι περὶ τύμμα μέλαν κορθύεται οἶδος·\nἐν δὲ νόον πεδόωσιν ἀλυσθαίνοντος ἀνῖαι\nἐχθόμεναι · χροιὴ δὲ μόγῳ αὐαίνεται ἀνδρός.\nῥινοὶ δὲ πλαδόωσιν ἐπὶ χροΐ, τοῖά μιν ἰὸς\nὀξὺς ἀεὶ νεμέθων ἐπιβόσκεται· ἀμφὶ καὶ ἀχλὺς\nὄσσε κατακρύπτουσα κακοσταθέοντα δαμάζει·\nοἳ δέ τε μηκάζουσι, περιπνιγέες τε πέλονται·\nοὖρα δ’ ἀπέστυπται· τοτὲ δ’ ἔμπαλιν ὑπνώοντες\nῥέγκουσιν, λυγμοῖσι βαρυνόμενοι θαμέεσσιν,\nἢ ἀπερευγόμενοι ἔμετον χολοειδέα δειρῆς,\nἄλλοτε δ’ αἱματόεντα· κακὴ δ’ ἐπιδίψιος ἄτη\nἐσχατιῇ μογέουσι τρόμον κατεχεύατο γυίοις.\nΦράζεο δὲ χλοάοντα δαεὶς κύανόν τε δράκοντα,\nὅν ποτε Παιήων λασίῃ ἐνεθρέψατο φηγῷ\nΠηλίῳ ἐν νιφόεντι Πελεθρόνιον κατὰ βῆσσαν.\nἬτοι ὅγ’ ἄγλαυρος μὲν ἐείδεται, ἐν δὲ γενείῳ\nτρίστοιχοι ἑκάτερθε περιστιχόωσιν ὀδόντες·\nπιόνα δ’ ἐν σκυνίοισιν ὑπ’ ὄθματα· νέρθε δὲ πώγων\nαἰὲν ὑπ’ ἀνθερεῶνι χολοίβαφος. Οὐ μὲν ὅγ’ αὕτως\nἐγχρίμψας ἤλγυνε, καὶ ἢν ἔκπαγλα χαλεφθῇ·\nβληχρὸν γὰρ μυὸς οἷ’ ἀμυληβόρου ἐν χροῒ νύχμα\nεἴδεται αἱμαχθέντος ὑπὸ κραντῆρος ἀραιοῦ.\nΤῷ μέν τ’ ἔκπαγλον κοτέων βασιλήιος ὄρνις\nαἰετὸς ἐκ παλαχῆς ἐπαέξεται, ἀντία δ’ ἐχθρὴν\nδῆριν ἄγει γενύεσσιν, ὅταν βλώσκοντα καθ’ ὕλην\nδέρκηται· πάσας γὰρ ὅγ’ ἠρήμωσε καλιὰς,\nαὕτως ὀρνίθων τε τόκον κτίλα τ’ ὤεα βρύκων·\nαὐτὰρ ὃ τοῦ καὶ ῥῆνα καὶ ἠνεμόεντα λαγωὸν\nῥεῖα δράκων ἤμερσε νέον μάρψαντος ὄνυξι,\nθάμνου ὑπαΐξας· ὁ δ’ ἀλεύεται· ἀμφὶ δὲ δαιτὸς\nμάρνανθ’· ἱπτάμενον δὲ πέριξ ἀτέλεστα διώκει\nσπειρηθεὶς καὶ λοξὸν ὑποδρὰξ ὄμμασι λεύσσων.\nΕἴ γε μὲν Ἡφαίστοιο χαλαίποδος ἐν πτυχὶ νήσου\nβήσεαι ἠὲ Σάμον δυσχείμερον, αἵ τ’ ἐνὶ κόλπῳ\nΘρηϊκίῳ βέβληνται ἑκὰς, Ῥησκυνθίδος Ἥρης\nἝβρος ἵνα, Ζωναῖά τ’ ὄρη χιόνεσσι φάληρα\nκαὶ δρύες Οἰαγρίδαο, τόθι Ζηρύνθιον ἄντρον,\nδήεις κεγχρίνεω δολιχὸν τέρας, ὅν τε λέοντα\nαἰόλον αὐδάξαντο, περίστικτον φολίδεσσι·\nτοῦ πάχετος μῆκός τε πολύστροφον· αἶψα δὲ σαρκὶ\nπυθεδόνας κατέχευε δυσαλθέας· αἳ δ’ ἐπὶ γυίοις\nἰοβόροι βόσκονται· ἀεὶ δ’ ὑπὸ νηδύσιν ὕδρωψ\nἄλγεσιν ἐμβαρύθουσα κατὰ μέσον ὀμφαλὸν ἵζει.\nἬτοι ὅτ’ ἠελίοιο θερειτάτη ἵσταται ἀκτὶς,\nοὔρεα μαιμώσσων ἐπινίσσεται ὀκριόεντα,\nαἵματος ἰσχανόων, καὶ ἐπὶ κτίλα μῆλα δοκεύων,\nἢ Σάου ἠὲ Μοσύχλου ὅτ’ ἀμφ’ ἐλάτῃσι μακεδναῖς\nἄγραυλοι ψύχωσι, λελοιπότες ἔργα νομήων·\nμὴ σύ γε θαρσαλέος περ ἐὼν θέλε βήμεναι ἄντην\nμαινομένου, μὴ δή σε καταπλέξῃ καὶ ἀνάγχῃ\nπάντοθι μαστίζων οὐρῇ δέμας, ἐν δὲ καὶ αἷμα\nλαιφάξῃ, κληῖδας ἀναρρήξας ἑκάτερθεν.\nΦεῦγε δ’ ἀεὶ σκολιήν τε καὶ οὐ μίαν ἀτραπὸν ἴλλων.\nδοχμὸς ἀνακρούων θηρὸς πάτον· ἦ γὰρ ὃ δεσμοὺς\nβλάπτεται ἐν καμπῇσι πολυστρέπτοισιν ἀκάνθης,\nἰθεῖαν δ’ ὢκιστος ἐπιδρομάδην στίβον ἕρπει.\nΤοῖος Θρηικίῃσιν ὄφις νήσοισι πολάζει.\nἜνθα καὶ οὐτιδανοῦ περ ἀπεχθέα βρύγματ’ ἔασιν\nἀσκαλάβου· τὸν μέν τ’ ἐρέει φάτις, οὕνεκ’ Ἀχαιὴ\nΔημήτηρ ἔβλαψεν, ὅθ’ ἅψεα σίνατο παιδὸς\nΚαλλίχορον παρὰ φρεῖαρ, ὅτ’ ἐν Κελεοῖο θεράπναις\nἀρχαίη Μετάνειρα θεὴν δείδεκτο περίφρων.\nἌλλα γε μὴν ἄβλαπτα κινώπετα βόσκεται ὕλην,\nδρυμούς καί λασιῶνας ἀμορβαίους τε χαράδρας,\nοὓς ἔλοπας λίβυάς τε πολυστεφέας τε μυάγρους\nφράζονται, σὺν δ’ ὅσσοι ἀκοντίαι ἠδὲ μόλουροι,\nἢ ἔτι που τυφλῶπες ἀπήμαντοι φορέονται.\nΤῶν μὲν ἐγὼ θρόνα πάντα καὶ ἀλθεστήρια νούσων,\nφύλλα τε ῥιζοτόμον τε διείσομαι ἀνδράσιν ὤρην,\nπάντα διαμπερέως καὶ ἀπηλεγὲς, οἷσιν ἀρήγων\nἀλθήσῃ νούσοιο κατασπέρχουσαν ἀνίην.\nΤὰς μὲν ἔτι βλύοντι φόνῳ περιαλγέι ποίας\nδρέψασθαι νεοκμῆτας (ὃ γὰρ προφερέστατον ἄλλων),\nχώρῳ ἵνα κνῶπες θαλερὴν βόσκονται ἀν’ ὕλην.\nΠρώτην μὲν Χείρωνος ἐπαλθέα ῥίζαν ἑλέσθαι,\nΚενταύρου Κρονίδαο φερώνυμον, ἥν ποτε Χείρων\nΠηλίου ἐν νιφόεντι κιχὼν ἐφράσσατο δειρῇ·\nτῆς μὲν ἀμαρακόεσσα χυτὴ περιδέδρομε χαίτη,\nἄνθεα δὲ χρύσεια φαείνεται· ἡ δ’ ὑπὲρ αἴης\nῥίζα καὶ οὐ βυθόωσα Πελεθρόνιον νάπος ἴσχει.\nἫν σὺ καὶ αὐαλέην, ὁτὲ δ’ ἔγχλοον ὅλμῳ ἀράξας\nφυρσάμενος κοτύλῃ πιέειν μενοεικέος οἴνης·\nπαντὶ γὰρ ἄρκιός ἐστι· τό μιν πανάκειον ἔπουσιν.\nἬτοι ἀριστολόχεια παλίσκιος ἐνδατέοιτο,\nφύλλ’ ἅτε κισσήεντα περικλυμένοιο φέρουσα·\nἄνθεα δ’ ὑσγίνῳ ἐνερεύθεται· ἡ δέ οἱ ὀδμὴ\nσκίδναται ἐμβαρύθουσα· μέσον δ’ ὡς ἀχράδα καρπὸν\nμυρτάδος ἐξ ὄχνης ἐπιόψεαι ἢ σύ γε βάκχης·\nῥίζα δὲ θηλυτέρης μὲν ἐπιστρογγύλλεται ὄγκῳ,\nἄρσενι δ’ αὖ δολιχή τε καὶ ἄμ πυγόνος βάθος ἴσχει,\nπύξου δὲ χροιῇ προσαλίγκιος Ὠρικίοιο.\nΤὴν ἤτοι ἔχιός τε καὶ αἰνοπλῆγος ἐχίδνης\nἀγρεύσεις ὄφελος περιώσιον· ἔνθεν ἀπορρὼξ\nδραχμαίη μίσγοιτο ποτῷ ἔνι κιρράδος οἴνης.\nΝαὶ μὴν καὶ τρίσφυλλον ὀπάζεο κνωψὶν ἀρωγὴν,\nἠέ που ἐν τρήχοντι πάγῳ ἢ ἀποσφάγι βήσσῃ,\nτὴν ἤτοι μινυανθὲς, ὁ δὲ τριπέτηλον ἐνίσποι,\nχαίτην μὲν λωτῷ, ῥυτῇ γε μὲν εἴκελον ὀδμήν.\nἬτοι ὅτ’ ἄνθεα πάντα καὶ ἐκ πτίλα ποικίλα χεύῃ,\nοἷόν τ’ ἀσφάλτου ἀπερεύγεται· ἔνθα κολούσας\nσπέρμαθ’ ὅσον κύμβοιο τραπεζήεντος ἑλέσθαι\nκαρδόπῳ ἐντρίψας, πιέειν δ’ ὀφίεσσιν ἀρωγήν.\nΝῦν δ’ ἄγε τοι ἐπίμικτα νόσων ἀλκτήρια λέξω.\nΘρινακίην μὲν ῥίζαν ἕλευ γυιαλθέα θάψου\nσμώξας, ἐν δὲ σπέρμα χυτὸν λευκανθέος ἄγνου,\nνῆριν, πηγάνιόν τε περιβρυὲς, ἐν δέ τε θύμβρης\nδρεψάμενος βλαστὸν χαμαιευνάδος, ἥ τε καθ’ ὕλην\nοἵας θ’ ἑρπύλλοιο περὶ ῥάδικας ἀέξει.\nἌγρει δ’ ἀσφοδέλοιο διανθέος ἄλλοτε ῥίζαν,\nἄλλοτε καὶ καυλεῖον ὑπέρτερον ἀνθερίκοιο.\nπολλάκι δ’ ἐν καὶ σπέρμα, τό τε λοβὺς ἀμφὶς ἀέξει·\nἠὲ καὶ ἑλξίνην, τήν τε κλύβατιν καλέουσιν,\nὕδασι τερπομένην καὶ ἀεὶ θάλλουσαν ἰάμνοις·\nπῖνε δ’ ἐνιτρίψας κοτυλήρυτον ὄξος ἀφύσσων\nἢ οἴνης· ῥέα δ’ αὖτε καὶ ὕδατι κῆρας ἀλύξεις.\nἙσθλὴν δ’ Ἀλκιβίου ἔχιος περιφράζεο ῥίζαν,\nτῆς καὶ ἀκανθοβόλος μὲν ἀεὶ περιτέτροφε χαίτη,\nλείρια δ’ ὡς ἴα τοῖα περιτρέφει· ἡ δὲ βαθεῖα\nκαὶ ῥαδινὴ ὑπένερθεν ἀέξεται οὔδεϊ ῥίζα.\nΤὸν μὲν ἔχις βουβῶνος ὑπὲρ νεάτοιο χαράξας\nἄντλῳ ἐνυπνώοντα χυτῆς παρὰ τέλσον ἅλωος\nεἶθαρ ἀνέπνευσεν καμάτου βίῃ · αὐτὰρ ὃ γαίης\nῥίζαν ἐρυσσάμενος τὸ μὲν ἕρκεϊ θρύψεν ὀδόντων\nθηλάζων, τὸ δὲ πέσκος ἑῷ περὶ κάββαλεν ἕλκει.\nἮ μὴν καὶ πρασίοιο χλοανθέος ἔρνος ὀλόψας\nχραισμήσεις ὀφίεσσι πιὼν ἀργῆτι μετ’ οἴνῳ,\nἥ τε καὶ ἀστόργοιο κατείρυσεν οὔθατα μόσχου\nπρωτογόνου, στέργει δὲ περισφαραγεῦσα γάλακτι·\nτὴν ἤτοι μελίφυλλον ἐπικλείουσι βοτῆρες,\nοἱ δὲ μελίκταιναν· τῆς γὰρ περὶ φύλλα μέλισσαι\nὀδμῇ θελγόμεναι μέλιτος ῥοιζηδὸν ἴενται.\nἨὲ σύ γ’ ἐγκεφάλοιο περὶ σμήνιγγας ἀραιὰς\nὄρνιθος λέψαιο κατοικάδος· ἄλλοτ’ ὀμόρξαις\nψηχρὰ πολύκνημον καὶ ὀρίγανον, ἢ ἀπὸ κάπρου\nἥπατος ἀκρότατον κέρσαι λοβὸν, ὅς τε τραπέζης\nἐκφύεται, νεύει δὲ χολῆς σχεδὸν ἠδὲ πυλάων·\nκαὶ τὰ μὲν ἂρ σύμμικτα πιεῖν ἢ ἀπ’ ἄνδιχα κόψας\nὄξεος ἢ οἴνης· πλεῖον δ’ ἄκος ἕψεται οἴνῃ.\nἘν δὲ φόβην ἐρύσασθαι ἀειθαλέος κυπαρίσσου\nἐς ποτὸν, ἢ πάνακες, ἢ κάστορος οὐλοὸν ὄρχιν\nἢ ἵππου, τὸν Νεῖλος ὑπὲρ Σάιν αἰθαλόεσσαν\nβόσκει, ἀρούρῃσιν δὲ κακὴν ἐπιβάλλεται ἅρπην·\nὅς τε καὶ ἐκ ποταμοῖο λιπὼν ζάλον ἰλυόεντα,\nχιλοὶ ὅτε χλοάουσι, νέον δ’ ἀπεχεύατο ποίη,\nτόσσον ἐπιστείβων λείπει βυθόν, ὁσσάτιόν περ\nἐκνέμεται γενύεσσι παλίσσυτον ὄγμον ἐλαύνων.\nΤοῦ μὲν ἀποπροταμὼν δραχμῆς βάρος ἰσοφαρίζειν,\nὕδατι δ’ ἐμπίσαιο, κύτει ἐναολλέα κόψας.\nΜηδὲ σύ γ’ ἀβροτόνου ἐπιλήθεο, μηδέ τι δάφνης\nκαρπὸν ἀραιοτέρης· μάλα δ’ ἂν καὶ ἀμάρακος εἴη\nχραισμήεις πρασιῇ τε καὶ ἀνδήροισι χλοάζων·\nἐν δὲ τίθει τάμισον σκίνακος νεαροῖο λαγωοῦ\nἢ προκὸς ἠὲ νεβροῖο πάροιθ’ ἀπὸ λύματα κόψας,\nἢ ἐλάφου νηδὺν, τὸ μὲν ἂρ καλέουσιν ἐχῖνον,\nἄλλοι δ’ ἐγκατόεντα κεκρύφαλον· ὧν ἀπερύσσας\nδραχμάων ὅσσον τε δύω καταβάλλεο μοίρας\nτέτρασιν ἐν κυάθοις μέθυος πολιοῦ ἐπιμίξας.\nΜηδέ σέ γε χραίσμη πολίου λάθοι ἠὲ κέδροιο,\nἄρκευθος, σφαῖραί τε θερειλεχέος πλατάνοιο,\nσπέρματα βουπλεύρου τε καὶ Ἰδαίης κυπαρίσσου,\n* * * * * * * * * * * * * *\nἠὲ καὶ ἐξ ἐλάφοιο ταμὼν πηρῖνα θοραίην·\nπάντα γὰρ ἀλθήσει καὶ ἀθέσφατον ἐκ μόγον ὤσει.\nΤὴν δὲ μετ’ ἐξετέρην θανάτου φύξιν τε καὶ ἀλκὴν\nφράζεο κουλυβάτειαν ἑλών· τροχαλῷ δ’ ἐνὶ λίγδῳ\nσώχειν, ἐν δέ τέ οἱ κοτύλην πτισάνοιο χέασθαι,\nἐν δὲ δύω κυάθεια παλαισταγέος οἴνοιο.\nἐν δὲ καὶ ἀργέσταο λίπευς ἰσόμοιρον ἐλαίου·\nφύρσας δὲ πληγῇσι χολοιβόρον ἰὸν ἐρύξεις.\nἌγρει δ’ ἑξάμορον κοτύλης εὐώδεα πίσσαν,\nκαὶ χλοεροῦ νάρθηκος ἀπὸ μέσον ἦτρον ὀλόψας,\nἠὲ καὶ ἱππείου μαράθου πολυαυξέα ῥίζαν\nκεδρίσιν ἐντρίψας, ἐλεοθρέπτου τε σελίνου\nσπέρματα· μεστωθὲν δὲ χάδοι βάθος ὀξυβάφοιο.\nἜνθα καὶ ἱππείου προταμὼν σπερμεῖα σελίνου,\nδραχμάων δὲ δύω σμύρνης ἐχεπευκέος ἄχθη,\nἐν δὲ θερειγενέος καρπὸν κεράσαιο κυμίνου\nστήσας ἠὲ χύδην τε καὶ ἄστατον ἀμφικυκήσας·\nπῖνε δὲ μιξάμενος κυάθῳ τρὶς ἀφύξιμον οἴνην.\nΝάρδου δ’ εὐστάχυος δραχμήιον ἄχθος ἑλέσθαι,\nσὺν δὲ καὶ ὀκταπόδην ποταμοῦ ἀποσυληθέντα\nκαρκίνον ἐνθρύψαιο νεοβδάλτοιο γάλακτος,\nἶριν θ’, ἥν ἔθρεψε Δρίλων καὶ Νάρονος ὄχθαι,\nΣιδονίου Κάδμοιο θεμείλιον Ἁρμονίης τε·\nἔνθα δύω δασπλῆτε νομὸν στείβουσι δράκοντες.\nΛάζεο δ’ ἀνθεμόεσσαν ἄφαρ τανύφυλλον ἐρείκην,\nἥν τε μελισσαῖος περιβόσκεται οὐλαμὸς ἕρπων·\nκαὶ μυρίκης λάζοιο νέον πανακαρπέα θάμνον,\nμάντιν ἐν αἰζηοῖσι γεράσμιον· ᾗ ἐν Ἀπόλλων\nμαντοσύνας Κοροπαῖος ἐθήκατο καὶ θέμιν ἀνδρῶν·\nμὶξ δὲ κονυζῆεν φυτὸν ἔγχλοον, ἠδὲ καὶ ἀκτῆς\nκαυλοὺς ἠνεμόεντας, ἰδὲ πτίλα πολλὰ καὶ ἄνθη\nσαμψούχου, κύτισόν τε καὶ εὐγλαγέας τιθυμάλλους·\nπάντα δὲ λίγδῳ θρύπτε, καὶ ἐν σκαφίδεσσι δοχαίαις\nφαρμάσσων μέθυ κεῖνο χοὸς δεκάτῃ ἐνὶ μοίρῃ.\nἈλλ’ ἤτοι γερύνων καναχοὶ περίαλλα τοκῆες\nβάτραχοι ἐν χύτρῃσι καθεψηθέντες ἄριστοι\nβάμματι· πολλάκι δ’ ἧπαρ ἐνὶ σχεδίῃ ποθὲν οἴνῃ,\nἢ αὐτοῦ σίνταο κάρη κακὸν ἄλλοτε νύμφαις\nἐμπισθὲν, τοτὲ δ’ οἴνου ἐνὶ σταγόνεσσιν ἀρήξει.\nΜὴ σύ γ’ ἑλιχρύσοιο λιπεῖν πολυδευκέος ἄνθην,\nκόρκορον ἢ μύωπα, πανάκτειόν τε κονίλην,\nἥν τε καὶ Ἡράκλειον ὀρίγανον ἀμφὶς ἔπουσι·\nσὺν καὶ ὄνου πετάλειον ὀριγάνου, αὖά τε θύμβρης\nστρομβεῖα ψώχοιο, κακῆς ἐμφόρβια νούσου.\nἌγρει μὰν ὀλίγαις μηκωνίσι ῥάμνον ἐίσην\nἐρσομένην, ἀργῆτι δ’ ἀεὶ περιδέδρομεν ἄνθῃ·\nτὴν ἤτοι φιλεταιρίδ’ ἐπίκλησιν καλέουσιν\nἀνέρες, οἱ Τμώλοιο παραὶ Γύγαό τε σῆμα\nΠαρθένιον ναίουσι λέπας, τόθι Κίλβιν ἀεργοὶ\nἵπποι χιλεύουσι καὶ ἀντολαί εἰσι Καύστρου.\nΝῦν δ’ ἄγε τοι ῥίζας ἐρέω ἐχίεσσιν ἀρωγούς.\nἜνθα δύω ἐχίεια πιφαύσκεο· τῆς δὲ τὸ μέν που\nἀγχούσῃ προσέοικεν ἀκανθῆεν πετάλειον·\nπαῦρον ἐπεὶ, τυτθὸν δὲ καὶ ἐν χθονὶ πυθμένα τείνει.\nἩ δ’ ἑτέρη πετάλοισι καὶ ἐν καυλοῖσι θάλεια,\nὑψηλή· ὀλίγῳ δὲ πέριξ καλχαίνεται ἄνθει·\nβλάστη δ’ ὡς ἔχιος, σφεδανὸν δ’ ἐφύπερθε, κάρηαρ.\nΤῶν μὲν ἀπ’ ἀνδρακάδα προταμὼν ἰσήρεα χραισμεῖν\nἢ σφέλαι ἢ ὅλμῳ κεάσας ἢ ῥωγάδι πέτρῃ.\nΚαί τε σύ γ’ ἠρύγγοιο καὶ ἀνθήεντος ἀκάνθου\nῥίζεα λειήναιο, φέροις δ’ ἰσορρεπὲς ἄχθος\nἀμφοῖιν κλώθοντος ἐν ἀρπέζῃσιν ἐρίνου·\nλάζεο δ’ εὐκνήμοιο κόμην βρίθουσαν ὀρείου\nκαὶ σπέραδος Νεμεαῖον ἀειφύλλοιο σελίνου·\nσὺν δὲ καὶ ἀννήσοιο τὸ διπλόον ἄχθος ἀείραι\nῥίζαις ὁλκήεσσαν ὑπὸ πλάστιγγα πεσοῦσαν·\nκαὶ τὰ μὲν ὀργάζοιο, καὶ εἰν ἑνὶ τεύχεϊ μίξας\nἄλλοτε μέν τ’ ἐχίων ὀλοὸν σίνος, ἄλλοτε τύμμα\nσκορπιόεν, τοτὲ δάχματ’ ἐπαλθήσαιο φάλαγγος,\nτριπλόον ἐνθρύπτων ὀδελοῦ βάρος ἔνδοθεν οἴνης.\nΦράζεο δ’ αἰγλήεντα χαμαίλεον ἠδὲ καὶ ὀρφνόν·\nδοιοὶ δ’ ἀμφὶς ἔασιν· ὁ μὲν ζοφοείδελος ὠπὴν\nἤικται σκολύμῳ, τροχεὴν δ’ ἀπεχεύατο χαίτην·\nῥίζα δέ οἱ βριαρή τε καὶ αἴθαλος, ἠδ’ ὑπὸ κνημοῖς\nσκοιοῖς ἐντελέθει φυξήλιος ἢ νεμέεσσι.\nΤὸν δ’ ἕτερον δήεις αἰεὶ πετάλοισιν ἀγαυρόν·\nμέσση δ’ ἐν κεφαλὴ δύεται πεδόεσσα, μολοβρή·\nῥίζα δ’ ὑπαργήεσσα, μελίζωρος δὲ πάσασθαι.\nΤῶν δὴ κυανέην μὲν ἀναίνεο, τῆς δ’ ἀπὸ φάρσος\nδραχμαῖον ποταμοῖο πιεῖν ὑδάτεσσι ταράξας.\nἌλλην δ’ Ἀλκιβίοιο φερώνυμον ἀγρέο ποίην,\nδράχμα χερὸς πλήσας, παύρῳ δ’ ἐν νέκταρι πίνειν.\nΤὴν μὲν ὑπὸ σκοπέλοισι Φαλακραίοις ἴδ’ ἐπακτὴρ\nΚρύμνης ἀμπεδίον καὶ ἀνὰ Γράσον, ἠδ’ ἵνα θ’ ἵππου\nλειμῶνες σκυλάκεσσιν Ἀμυκλαίῃσι κελεύων·\nκνυζηθμὸν κυνὸς οὖλον ἐπήισε θυμολέοντος,\nὅς τε μεταλλεύων αἰγὸς ῥόθον ἐν στίβῳ ὕλης\nκανθῷ ἐνὶ ῥαντῆρι τυπὴν ἀνεδέξατ’ ἐχίδνης·\nκαὶ τὴν μὲν κλάγξας ἀφ’ ἑκὰς βάλε, ῥεῖα δὲ ποίης\nφύλλα κατέβρυξεν, καὶ ἀλεύατο φοινὸν ὄλεθρον.\nἎσαι δ’ ἔγχλοα φλοιὸν ἐλαιήεντα κρότωνος\nσυμμίγδην πετάλοισι μελισσοφύτοιο δασείης,\nἠὲ καὶ ἠελίοιο τροπαῖς ἰσώνυμον ἔρνος,\nἥ θ’ Ὑπεριονίδαο παλινστρέπτοιο κελεύθους\nτεκμαίρει γλαυκοῖσιν ἴσον πετάλοισιν ἐλαίης.\nΑὕτως δὲ ῥίζαν κοτυληδόνος, ἥ τ’ ἀνὰ κρυμὸν\nῥηγνυμένων ὀλοφυδνὰ διήφυσε ποσσὶ χίμετλα.\nΔήποτε δ’ ἢ βλωθροῖο πυρίτιδος ἔγχλοα φύλλα,\nἢ σκολοπενδρείοιο φέρειν ἀπὸ καυλὸν ἀμήσας.\nἌγρει καὶ πάνακες Φλεγυήιον, ὅρρα τε πρῶτος\nΠαιήων Μέλανος ποταμοῦ παρὰ χεῖλος ἄμερξεν,\nἈμφιτρυωνιάδαο θέρων Ἰφικλέος ἕλκος,\nεὖτε σὺν Ἡρακλῆι κακὴν ἐπυράκτεεν ὕδρην.\nΕἰ δὲ σύ γε σκύλακας γαλέης ἢ μητέρα λαιδρὴν\nἀγρεύσαις πρόσπαιον, ἀποσκύλαιο δὲ λάχνην\nκαρχαλέου καθύπερθε πυρὸς σελάοντος ἀυτμῇ,\nτῆς δ’ ἐξ ἔγκατα πάντα βαλὼν καὶ ἀφόρδια γαστρὸς\nφύρσον ἁλὸς δίοιο, καὶ ἠελίου δίχα τέρσαι,\nμή τοι ἐνισκήλῃ νεαρὸν σκίναρ ὠκὺς ἀίξας.\nἈλλ’ ὁπόταν χρειώ σε κατεμπάζῃ μογέοντα,\nσῶχε διὰ κνήστι σκελετὸν ῥάκος οἷά τ’ ἀφαυρὸν\nσίλφιον ἢ στροφάλιγγα περιξήροιο γάλακτος\nοἴνῳ ἐπικνήθων· τὸ δέ τοι προφερέστατον ἄλλων\nἐσσεῖται· πάσας γὰρ ὁμῶς ἀπὸ κῆρας ἐρύξει.\nΠεύθεο δ’ εἰναλίης χέλυος κρατέουσαν ἀρωγὴν\nδάχματος εἶαρ ἔμεν δολιχῶν ὅσα φῶτας ἀνιγροὺς\nἑρπετὰ σίνονται· τὸ δέ τοι μέγ' ἀλέξιον εἴη.\nἬτοι ὅταν βροτολοιγοῦ ὑπὲκ πόντοιο χελύνην\nαἰγιαλῶν ἐρύσωσιν ἐπὶ ξερὸν ἀσπαλιῆες,\nτὴν δ’ ἀνακυπώσας κεφαλῆς ἀπὸ θυμὸν ἀράξαι\nμαύλιδι χαλκείῃ, βλοσυρὸν δ’ ἐξ αἷμα χέασθαι\nἐν κεράμῳ νεοκμῆτι καμινόθεν· ἐκ δὲ πελιδνὸν\nοὐρὸν ἀπηθῆσαι πλαδάον λαεργέι μάκτρῃ·\nἧς ὕπο δὴ τέρσαιο διατρυφὲς αἷμα κεδάσσας\nδραχμάων πισύρων μίσγων βάρος· ἐν δὲ κυμίνου\nδοιὰς ἀγροτέροιο, καὶ ἐκ ταμίσοιο λαγωοῦ\nτετράμορον δραχμῇσι δύω καταβάλλεο βρῖθος.\nἜνθεν ἀποτμήγων πιέειν δραχμαῖον ἐν οἴνῃ.\nΚαὶ τάδε μέν τ’ ὀφίεσσιν ἀλεξητήρια δήεις.\nἜργα δέ τοι σίνταο περιφράζοιο φάλαγγος\nσήματά τ’ ἐν βρυχμοῖσιν· ἐπεί ῥ’ ὃ μὲν αἰθαλόεις ῥὼξ\nκέκληται, πισσῆεν, ἐπασσυτέροις ποσὶν ἕρπον·\nγαστέρι δ’ ἐν μεσάτῃ ὀλοοῖς ἔσκληκεν ὀδοῦσι.\nΤοῦ δὲ καὶ ἐγχρίμψαντος ἀνουτήτῳ ἴκελος χρὼς\nμίμνει ὅμως, τὰ δ’ ὕπερθε φάη ὑποφοινίσσονται·\nφρίκη δ’ ἐν ῥέθεϊ σκηρίπτεται· αὐτίκα δὲ χρὼς\nμέζεά τ’ ἀνδρὸς ἔνερθε τιταίνεται, ἐν δέ τε καυλὸς\nφύρματι μυδαλέος προϊάπτεται· ἰσχία δ’ αὔτως\nμάλκη ἐνισκίμπτουσα κατήριπεν ἔχμα τε γούνων.\nἈστέριον δέ φιν ἄλλο πιφαύσκεο, τεῦ τ’ ἐπὶ νώτῳ\nλεγνωταὶ στίλβουσι διαυγέες ἐν χροῒ ῥάβδοι·\nβρύξαντος δ’ ἀίδηλον ἐπέδραμεν ἀνέρι φρίκη·\nἐν δὲ κάρος κεφαλῇ, γούνων δ’ ὑποέκλασε δεσμά.\nΚυάνεον δέ τοι ἄλλο πεδήορον ἀμφὶς ἀίσσει\nλαχνῆεν· δεινὸν δὲ φέρει καὶ ἐπὶ χροῒ νύχμα,\nὅντινα γυιώσει· κραδίῃ δέ οἱ ἐν βάρος ἵζει·\nνὺξ δὲ περὶ κροτάφοις· ἔμετον δ’ ἐξήρυγε δειρῆς\nλοιγὸν, ἀραχνήεντα· νέμει δέ οἱ ἐγγὺς ὄλεθρον.\nἈγρώστης γε μὲν ἄλλος, ὃ δὴ λύκου εἴσατο μορφῇ\nμυιάων ὀλετῆρος· ὀπιπτεύει δὲ μελίσσας,\nψῆνας, μύωπάς τε καὶ ὅσσ’ ἐπὶ δεσμὸν ἵκηται.\nἌκμητον δ’ ἐπὶ τύμμα φέρει μεταμώνιον ἀνδρί.\nἌλλο γε μὴν δύσδηρι, τὸ δὴ σφήκειον ἔπουσι,\nπυρσὸν ἅλις, σφηκὶ προσαλίγκιον ὠμοβορῆι,\nὃς δὴ θαρσαλέην γενεὴν ἐκμάσσεται ἵππου·\nἵπποι γὰρ σφηκῶν γένεσις, ταύρων δὲ μέλισσαι\nσκήνεσι πυθομένοισι λυκοσπάδες ἐξεγένοντο.\nΤοῦ δὲ καὶ οὐτήσαντος ἐπὶ κρατερὸν θέει οἶδος,\nνοῦσοί τ’ ἐξέτεραι, μετὰ γούνασι δ’ ἄλλοτε παλμὸς,\nἄλλοτε δ’ ἀδρανίη· μινύθοντα δὲ τόνδε δαμάζει\nἐσχάτιον κακοεργὸς ἄγων παυστήριον ὕπνος.\nΕἰ δ’ ἄγε μυρμήκειον, ὃ δὴ μύρμηξιν ἔικται,\nδειρῇ μὲν πυρόειν, ἄζῃ γε μὲν εἴσατο μορφὴν,\nπάντοθε δ’ ἀστερόεντι περιστιγὲς εὐρέι νώτῳ·\nαἰθαλέη δ’ ἐπὶ τυτθὸν ἀείρεται αὐχένι κόρση·\nἄλγεα δὲ προτέροισιν ἴσα κνώπεσσι πελάζει.\nΧειροδρόποι δ’ ἵνα φῶτες ἄτερ δρεπάνοιο λέγονται\nὄσπρια χέδροπά τ’ ἄλλα μεσοχλόου ἐντὸς ἀρούρης,\nἔνθα δ’ ἐπασσύτερα φλογερῇ εἰλυμένα χροιῇ\nεἴκελα κανθαρίδεσσι φαλάγγια τυτθὰ δίενται.\nΤοῦ μὲν ὅμως ἔμμοχθον ἀεὶ περὶ δάχμα χέονται\nφλύκταιναι· κραδίη δὲ παραπλάζουσα μέμηνε·\nγλῶσσα δ’ ἄτακτα λέληκε· παρέστραπται δὲ καὶ ὄσσε.\nΦράζεο δ’ Αἰγύπτοιο τά τε τρέφει οὐλοὸς αἶα\nκνώδαλα, φαλλαίνῃ ἐναλίγκια, τὴν περὶ λύχνους\nἀκρόνυχος δειπνητὸς ἐπήλασε παιφάσσουσαν·\nστεγνὰ δέ οἱ πτερὰ πάντα καὶ ἔγχνοα, τοῖα κονίης\nἢ καὶ ἀπὸ σπληδοῖο φαείνεται ὅστις ἐπαύρῃ.\nτῷ ἴκελος Περσεῖος ὑποτρέφεται πετάλοισι·\nτοῦ καὶ σμερδαλέον νεύει κάρη αἰὲν ὑποδρὰξ\nἐσκληκὸς, νηδὺς δὲ βαρύνεται· αὐτὰρ ὃ κέντρον\nαὐχένι τ’ ἀκροτάτῳ κεφαλῇ τ’ ἐνεμάξατο φωτός·\nῥεῖα δέ κεν θανάτοιο καὶ αὐτίκα μοῖραν ἐφείη.\nΕἰ δ’ ἄγε καὶ κέντρῳ κεκορυθμένον ἀλγινόεντι\nσκορπίον αὐδήσω καὶ ἀεικέα τοῖο γενέθλην.\nΤῶν ἤτοι λευκὸς μὲν ἀκήριος οὐδ’ ἐπιλωβής.\nΠυρσὸς δ’ ἐν γενύεσσι θοὸν προσεμάξατο καῦσον\nἀνδράσιν αἰθαλόεντα· περισπαίρουσι δὲ λώβαις\nοἷα πυρίβλητοι· κρατερὸν δ’ ἐπὶ δίψος ὄρωρεν.\nΑὐτὰρ ὅ γε ζοφόεις ἄραδον κακὸν ὤπασε τύψας\nἀνδρί· παραπλῆγες δὲ καὶ ἄφραστοι γελόωσιν.\nἌλλος δὲ χλοάων τε, καὶ ὁππότε γυῖον ἀράξῃ,\nφρῖκας ἐπιπροΐησι· κακὴ δ’ ἐπὶ τοῖσι χάλαζα\nεἴδεται ἐμπλάζουσα, καὶ ἢν μέγα σείριος ἄζῃ·\nτοίη οἱ κέντροιο κόπις, τοίῳ δ’ ἐπὶ κέντρῳ\nσφόνδυλοι ἐννεάδεσμοι ὑπερτείνουσι κεραίης.\nἌλλος δ’ ἐμπέλιος — φορέει δ’ ὑπὸ βοσκάδα νηδὺν\nεὐρεῖαν, δὴ γάρ τε ποηφάγος αἰὲν ἄητος,\nγαιοφάγος — βουβῶσι τυπὴν ἀλίαστον ἰάπτει·\nτοίη οἱ βούβρωστις ἐνέσκληκεν γενύεσσι.\nΤὸν δ’ ἕτερον δήεις ἐναλίγκιον αἰγιαλῆι\nκαρκίνῳ, ὃς μνία λεπτὰ ῥόθον τ’ ἐπιβόσκεται ἅλμης.\nἌλλοι δ’ αὖ ῥαιβοῖσιν ἰσήρεες ἄντα παγούροις\nγυῖα βαρύνονται· βαρέαι δ’ ἐσκλήκασι χηλαὶ,\nοἷά τε πετραίοισιν ἐποκριόωσι παγούροις·\nτῶν δὴ καὶ γενεὴν ἐξέμμορον, εὖτε λίπωσι\nπέτρας καὶ βρύα λεπτὰ πολυστίοιο θαλάσσης,\nτοὺς ἁλὸς ἐξερύουσι δελαστρέες ἰχθυβολῆες·\nαὐτίκα δ’ ἀγρευθέντες ἐνὶ γρώνῃσιν ἔδυσαν\nμυοδόκοις, ἵνα τέκνα κακοφθόρα τῶνδε θανόντων\nσκορπίοι ἐξεγένοντο καθ’ ἕρκεα λωβητῆρες.\nΤὸν δὲ μελίχλωρον· τοῦ μὲν προμελαίνεται ἄκρη\nσφόνδυλος, ἄσβεστον δὲ νέμει πολυκήριον ἄτην.\nἜχθιστος δ’, ὅ τε ῥαιβὰ φέρει φλογὶ εἴκελα γυῖα,\nἀνδράσι, νηπιάχοις δὲ παρασχεδὸν ἤγαγεν αἶσαν·\nοἷς δὴ καὶ νώτοισι περὶ πτερὰ λευκὰ χέονται\nμάστακι σιτοβόρῳ ἐναλίγκια, τοί θ’ ὑπὲρ ἄκρων\nἱπτάμενοι ἀθέρων λεπυρὸν στάχυν ἐκβόσκονται,\nΠήδασα καὶ Κισσοῖο κατὰ πτύχας ἐμβατέοντες.\nΟἶδά γε μὴν φράσσασθαι ἀλέξια τοῖο βολάων,\nοἷάπερ ἐκ βέμβικος ὀρεστέρου ἠὲ μελίσσης,\nᾗ τε καὶ ἐκ κέντρου θάνατος πέλει, εὖτε χαράξῃ\nἄνδρα πέριξ σίμβλοιο πονεύμενον ἠὲ καὶ ἀγροῖς·\nκέντρον γὰρ πληγῇ περικάλλιπεν ἐμματέουσα,\nκέντρον δὲ ζωήν τε φέρει θάνατόν τε μελίσσαις·\nοἶδά γε μὴν καὶ ἴουλος ἃ μήδεται ἠδ’ ὀλοὸς σφὴξ,\nπεμφρηδὼν ὀλίγη τε, καὶ ἀμφικαρὴς σκολόπενδρα,\nἥ τε καὶ ἀμφοτέρωθεν ὀπάζεται ἀνδράσι κῆρα,\nνήϊά θ’ ὡς σπέρχονται ὑπὸ πτερὰ θηρὶ κιούσῃ·\nτυφλήν τε σμερδνήν τε βροτοῖς ἐπὶ λοιγὸν ἄγουσαν\nμυγαλέην, τροχιῇσιν ἐνιθνήσκουσαν ἁμάξης.\nΣῆπά γε μὴν πεδανοῖσιν ὁμὴν σαύροισιν ἀλύξαις,\nκαὶ σαλαμάνδρειον δόλιον δάκος αἰὲν ἀπεχθὲς,\nἥ τε καὶ ἀσβέστοιο διὲκ πυρὸς οἶμον ἔχουσα\nἔσσυται ἄκμητος καὶ ἀνώδυνος· οὐδέ τί οἱ φλὸξ\nσίνεται ἀσβέστη ῥαγόεν δέρος ἄκρα τε γυίων.\nΝαὶ μὴν οἶδ’ ὅσα πόντος ἁλὸς ῥόχθοισιν ἑλίσσει,\nσμυραίνης δ’ ἔκπαγλον· ἐπεὶ μογεροὺς ἁλιῆας\nπολλάκις ἐμπρήσασα κατεπρήνιξεν ἐπάκτρου\nεἰς ἅλα φυζηθέντας ἐχετλίου ἐξαναδῦσα,\nεἰ ἔτυμον κείνην γε σὺν οὐλοβόροις ἐχίεσσι\nθόρνυσθαι, προλιποῦσαν ἁλὸς νομὸν, ἠπείροισι.\nΤρυγόνα μὴν ὀλοεργὸν, ἁλιρραίστην τε δράκοντα\nοἶδ’ ἀπαλέξασθαι· φορέει γε μὲν ἄλγεα τρυγὼν,\nἦμος ἐν ὁλκαίοισι λίνοις μεμογηότα κέντρῳ\nἐργοπόνον τύψῃσιν, ἢ ἐν πρέμνοισι παγείῃ\nδενδρείου, τό τε πολλὸν ἀγαυρότατον θαλέθῃσι·\nτοῦ μὲν ὑπὸ πληγῇσιν ἅτ’ ἠελίοισι δαμέντος\nῥίζαι, σὺν δέ τε φυλλὰς ἀποφθίνει· ἀνδρὶ δὲ σάρκες\nπυθόμεναι μινύθουσι· λόγος γε μὲν, ὥς ποτ’ Ὀδυσσεὺς\nἔφθιτο λευγαλέοιο τυπεὶς ἁλίου ὑπὸ κέντρου.\nΟἷσιν ἐγὼ τὰ ἕκαστα διείσομαι ἄρκια νούσων.\nΔὴ γὰρ ὅτ’ ἀγχούσης θριδακηίδα λάζεο χαίτην,\nἄλλοτε πενταπέτηλον, ὅτ’ ἄνθεα φοινὰ βάτοιο,\nἄρκτιον, ὀξαλίδας τε, καὶ ὀρμενόεντα λυκαψὸν,\nκίκαμά τ’, ὄρδειλόν τε περιβρυὲς, ἐν δὲ χαμηλὴν\nῥεῖα πίτυν, φηγοῦ τε βαθὺν περὶ φλοιὸν ἀράξας,\nσὺν δ’ ἄρα καυκαλίδας τε, καὶ ἐκ σταφυλίνου ἀμήσας\nσπέρματα, καὶ τρεμίθοιο νέον πολυειδέα καρπόν·\nἢ ἔτι καὶ φοινίσσον ἁλὸς καταβάλλεο φῦκος,\nἀχραές τ’ ἀδίαντον, ἵν’ οὐκ ὄμβροιο ῥαγέντος\nλεπταλέη πίπτουσα νοτὶς πετάλοισιν ἐφίζει.\nΕἰ δ’ ἄγε καὶ σμυρνεῖον ἀειβρυὲς ἢ σύ γε ποίης\nλευκάδος ἠρύγγου τε τάμοις ἀθερηίδα ῥίζαν,\nἄμμιγα καχρυφόρῳ λιβανωτίδι· μηδ’ ἀπαρίνη,\nμηδ’ ἔτι κουλυβάτεια περιβρίθουσά τε μήκων\nθυλακὶς ἢ ἐπιτηλὶς ἐπὶ χραίσμῃσιν ἀπείη.\nΣὺν δὲ κράδης κυέουσαν ἀποτμήξαιο κορύνην,\nἢ αὐτοὺς κόκκυγας ἐρινάδος, οἵ τε πρὸ ἄλλης\nγογγύλοι ἐκφαίνουσιν ἀνοιδείοντες ὀπώρης.\nΛάζεο καὶ πυράκανθαν, ἰδὲ φλόμου ἀργέος ἄνθην,\nἄμμιγα δ’ αἰγίλοπός τε χελιδονίου τε πέτηλα,\nδαύκειον, ῥίζαν τε βρυωνίδος, ἥ καὶ ἔφηλιν\nθηλυτέρης ἐχθρήν τε χροῆς ὠμόρξατο λεύκην.\nἘν δὲ περιστερόεντα κατασμώξαιο πέτηλα,\nἢ καὶ ἀλεξιάρης πτόρθους ἀπαμείρεο ῥάμνου·\nμούνη γὰρ δὴ σπεῖρα βροτῶν ἀπὸ κῆρας ἐρύκει.\nΝαὶ μὴν παρθενίοιο νεοδρέπτους ὀροδάμνους,\nκόρκορον ἢ πεταλῖτιν ἀμέργεο, πολλάκι μίλτου\nΛημνίδος, ἥ πάσῃσι πέλει θελκτήριον ἄταις.\nΔήποτε καὶ σικύοιο τάμοις ἐμπευκέα ῥίζαν\nἀγροτέρου· νηδὺν δὲ καὶ ἐμβρίθουσαν ἀνίης\nἤμυνεν καὶ καρπὸς ἐυρρήχου παλιούρου,\nσὺν καὶ ἀκανθοβόλος χαίτη, νεαλεῖς τ’ ὀρόβακχοι\nσίδης, ὑσγινόεντας ἐπιμύοντας ὀλόσχους\nαὐχενίους ἵνα λεπτὰ πέριξ ἐνερεύθεται ἄνθη·\nἄλλοτε δ’ ὕσσωπός τε καὶ ἡ πολύγουνος ὄνωνις,\nφύλλα τε τηλεφίοιο, νέον τ’ ἐν βότρυσι κλῆμα,\nἀγλῖθες, καὶ καρπὸς ὀρειγενέος κορίοιο,\nἢ καὶ λεπτοθρίοιο πολύχνοα φύλλα κονύζης.\nΠολλάκι δ’ ἢ πέπεριν κόψας νέον ἢ ἀπὸ Μήδων\nκάρδαμον ἐμπίσαιο· σὲ δ’ ἂν πολυάνθεα γλήχων,\nτρύχνον τ’, ἠδὲ σίνηπι κακηπελέοντα σαώσαι.\nἌγρει καὶ πρασιῆς χλοερὸν πράσον, ἄλλοτε δ’ αὐτῆς\nσπέρμ’ ὀλοὸν κνίδης, ἥ θ’ ἑψίη ἔπλετο κούροις·\nσὺν καί που νιφόεν σκίλλης κάρη, αὖά τε βολβῶν\nσπείρεα, καὶ καυλεῖον ὁμοκλήτοιο δράκοντος,\nῥάμνου τ’ ἀσπαράγους θαμνίτιδος, ἠδ’ ὅσα πεῦκαι\nἀργότεραι στρόμβοισιν ὑπεθρέψαντο ναπαῖαι.\nΕἰ δὲ, σύ γ’ ἐκ ποίης ἀβληχρέος ἔγχλοα ῥίζαν\nθηρὸς ἰσαζομένην τμήξαις ἰοειδέι κέντρῳ\nσκορπίου, ἠὲ σίδας Ψαμαθηίδας, ἅς τε Τράφεια\nΚῶπαί τε λιμναῖον ὑπεθρέψαντο παρ’ ὕδωρ,\nᾗπερ Σχοινῆός τε ῥόος Κνώποιό τε βάλλει,\nὅσσα θ’ ὑπ’ Ἰνδὸν χεῦμα πολυφλοίσβοιο Χοάσπεω\nπιστάκι’ ἀκρεμόνεσσιν ἀμυγδαλόεντα πέφανται·\nκυκλαμίδας, σὺν δ’ αἰθὰ βάλοις φιμώδεα μύρτα,\nκάρφεά θ’ ὁρμίνοιο καὶ ἐκ μαράθου βρυόεντος,\nεἰρύσιμόν τε καὶ ἀγροτέρου σπερμεῖ’ ἐρεβίνθου\nσὺν χλοεροῖς θάμνοισι βαλὼν βαρυώδεα ποίην.\nΝαὶ μὴν καὶ σίσυμβρα πέλει μειλίγματα νούσων,\nσὺν δὲ μελιλλώτοιο νέον στέφος, ἠδ’ ὅσα χαύνης\nοἰνάνθης βρύα λευκὰ καταψήχουσι νομῆες,\nὅσσα τε λυχνὶς ἔνερθεν ἐρευθήεις τε θρυαλλὶς\nκαὶ ῥόδον, ἡδ’ ἴα λεπτὸν ὅσον σπερμεῖον ἀέξει.\nἪ καὶ πουλύγονον λασίων ὑπάμησον ἰάμνων,\nψίλωθρον, καρπόν τε πολυθρήνου ὑακίνθου,\nὃν Φοῖβος θρήνησεν, ἐπεί ῥ’ ἀεκούσιος ἔκτα\nπαῖδα βαλὼν προπάροιθεν Ἀμυκλαίου ποταμοῖο,\nπρωθήβην Ὑάκινθον, ἐπεὶ σόλος ἔμπεσε κόρσῃ\nπέτρου ἀφαλλόμενος, νέατον δ’ ἤραξε κάλυμμα.\nΣὺν δέ τε καὶ τριπέτηλον ὀποῖό τε δάκρυα βάλλοις\nτρισσοῖς ὁλκήεσσιν ἰσοζυγέων ὀδελοῖσιν·\nἠὲ σύ γ’ ἕρπυλλον κεροειδέα, πολλάκι κρῆθμον,\nἢ ποίην κυπάρισσον ἀμέργεο, σὺν δὲ καὶ αὐτοῖς\nἄννησον Λιβυκάς τε ποτῷ ἐνικνήθεο ῥίζας.\nὯν σὺ τότ’ ἀμμίγδην, τοτὲ δ’ ἄνδιχα πίνεο θρύψας\nἐν κελέβῃ, κεράσαι δὲ σὺν ὄξεϊ, πολλάκι δ’ οἴνῃ\nἢ ὕδατι· χραισμεῖ δὲ καὶ ἐνθρυφθέντα γάλακτι.\nἪν δέ σ' ὁδοιπλανέοντα καὶ ἐν νεμέεσσιν ἀνύδροις\nνύχμα κατασπέρχῃ, βεβαρημένος αὐτίκα ῥίζας\nἢ ποίην ἢ σπέρμα παρ’ ἀτραπιτοῖσι χλοάζον\nμαστάζειν γενύεσσιν, ἀμελγόμενος δ’ ἀπὸ χυλὸν\nτύμμασιν ἡμίβρωτα βάλοις ἔπι λύματα δαιτὸς,\nὄφρα δύην * * * * * * * * * ἀλύξῃς.\nΝαὶ μὴν καὶ σικύην χαλκήρεα λοιγέι τύψει\nπροσμάξας ἰόν τε καὶ ἀθρόον αἷμα κενώσεις,\nἠὲ κράδης γλαγόεντα χέας ὀπὸν, ἠὲ σίδηρον\nκαυστειρῆς θαλφθεῖσαν ὑπὸ στέρνοισι καμίνου.\nἌλλοτε φορβάδος αἰγὸς ἐνίπλειον δέρος οἴνης\nχραισμήσει τημοῦτος, ἐπὴν σφυρὸν ἢ χέρα κόψῃ·\nἀσκοῦ ἔσω βαρύθοντα μέσου διὰ πῆχυν ἐρεῖσαι\nἢ σφυρὸν, ἀσκοδέταις δὲ πέριξ βουβῶνας ἑλίξεις,\nεἰσόκε τοι μένος οἴνου ἀπὸ χροὸς ἄλγος ἐρύξῃ.\nΔήποτε καὶ βδέλλας κορέσαις ἐπὶ τύμμασι βόσκων,\nἢ ἀπὸ κρομμυόφι στάζων ὀπὸν, ἄλλοτε δ’ οἴνης\nμίγδην ἐν πυράθοισι χέας τρύγα φυρήσασθαι\nἢ ὄξευς, νεαλεῖ δὲ πάτῳ περὶ τύψιν ἑλίξαις.\nὌφρα δὲ καὶ πάσῃσιν ἀλεξητήριον ἄταις\nτευξόμενος πεπύθοιο, — τό τοι μέγα κρήγυον ἔσται,\nἦμος ὅτε θρόνα πάντα μιῇ ὑπὸ χειρὶ ταράξῃς·\nἐν μὲν ἀριστολόχεια, καὶ ἴριδος, ἐν δέ τε νάρδου\nῥίζαι, χαλβανίδες τε σὺν αὐαλέεσσι πυρέθροις\nεἶεν, δαυκείου τε παναλθέος, ἐν δὲ βρυώνης,\nσὺν δέ τε ῥίζεα χαῦνα νεωρυχέος γλυκυσίδης,\nκάρφεά τ’ ἐλλεβόρου μελανόχροος, ἄμμιγα δ’ ἀφρὸς\nλίτρου· σὺν δὲ κύμινα χέαις βλαστόν τε κονύζης,\nἄμμιγα δ’ ἀγροτέρης σταφίδος λέπος· ἶσα δὲ δάφνης\nσπερμεῖα, κύτισόν τε, κατακνήθειν τε χαμηλὴν\nἵππειον λειχῆνα, καὶ ἐν κυκλάμινον ἀγείρας·\nἐν καὶ μήκωνος φιαρῆς ὀπὸν, ἀμφὶ καὶ ἄγνου\nσπέρματα, βάλσαμον τε καὶ ἐν κινάμοιο βαλέσθαι,\nσὺν καὶ σφονδύλειον, ἁλός τ’ ἐμπληθέα κύμβην,\nἄμμιγα καὶ τάμισον καὶ καρκίνον· ἀλλ’ ὁ μὲν εἴη\nπτωκὸς, ὁ δ’ ἐν ποταμοῖσι πολυστίοισι νομάζων.\nΚαὶ τὰ μὲν ἐν στύπεϊ προβαλὼν πολυχανδέος ὅλμου\nμάξαι λαϊνέοισιν ἐπιπλήσσων ὑπέροισιν·\nαἶψα δ’ ἐπ’ αὐαλέοισι χέας ἀπαρινέα χυλὸν\nἄμμιγα συμφύρσαιο, καταρτίζοιο δὲ κύκλους\nδραχμαίους πλάστιγγι διακριδὸν ἄχθος ἐρύξας,\nοἴνης δ’ ἐν δοιῇσι χαδεῖν κοτύλῃσι ταράξας.\nΚαί κεν Ὁμηρείοιο καὶ εἰσέτι Νικάνδροιο\nμνῆστιν ἔχοις, τὸν ἔθρεψε Κλάρου νιφόεσσα πολίχνη.\n"};
