var sequence = {"name":"Nicander of Colophon. Alexipharmaca","data":"Εἰ καὶ μὴ σύγκληρα κατ’ Ἀσίδα τείχεα δῆμοι\nτύρσεσιν ἐστήσαντο, τέων ἀνεδέγμεθα βλάστας,\nΠρωταγόρη, δολιχὸς δὲ διάπροθι χῶρος ἐέργει,\nῥεῖά κέ τοι ποσίεσσιν ἀλέξια φαρμακοέσσαις\nαὐδήσαιμ’, ἅτε φῶτας ἐνιχριμφθέντα δαμάζει·\nἦ γὰρ δὴ σὺ μὲν ἄγχι πολυστροίβοιο θαλάσσης\nἄρκτον ὑπ’ ὀμφαλόεσσαν ἐνάσσαο, ἧχί τε Ῥείης\nΛοβρίνης θαλάμαι τε καὶ ὀργαστήριον Ἄττεω.\nαὐτὰρ ἐγὼ, τόθι παῖδες ἐυζήλοιο Κρεούσης\nπιοτάτην ἐδάσαντο γεωμορίην ἠπείρου,\nἑζόμενος τριπόδεσσι παρὰ Κλαρίοις Ἑκάτοιο. —\nἈλλ’ ἤτοι χολόεν μὲν ἰδὲ στομίοισι δυσαλθὲς\nπνυθείης ἀκόνιτον, ὃ δή ῥ’ Ἀχερωίδες ὄχθαι\nφύουσιν, τόθι χάσμα δυσέκδρομον Εὐβουλῆος\nἄστυρά τε Πριόλαο καταστρεφθέντα δέδουπε.\nΤοῖο δὲ πάντα χαλινὰ καὶ οὐρανόεσσαν ὑπήνην\nοὖλά θ’ ὑποστύφει χολόεν ποτὸν, ἀμφὶ δὲ πρώτοις\nεἰλύεται στέρνοισι κακῇ ἀλάλυγγι βαρῦνον\nφῶτ’ ἐπικαρδιόωντα· δύῃ δ’ ἐπιδάκνεται ἄκρον\nνειαίρης ἄκλειστον ἀειρόμενον στόμα γαστρός,\nτεύχεος ἣν κραδίην ἐπιδορπίου, οἱ δὲ δοχαίην\nκλείουσι στομάχοιο, πύλη δ’ ἐπικέκλιται ἀρχαῖς\nπρῶτα κόλων, ὅθι πᾶσα βροτῶν ἅλις ἐμφέρεται δαῖς·\nαἰεὶ δ’ ἐκ φαέων νοτέων ὑπολείβεται ἱδρώς·\nἡ δὲ ταρασσομένη τὰ μὲν ἔβρασεν ἤλιθα νηδὺς\nπνεύματα, πολλὰ δ’ ἔνερθε κατὰ μέσον ὄμφαλον ἵζει·\nκράατι δ’ ἐν βάρος ἐχθρὸν, ὑπὸ κροτάφοισι δὲ παλμὸς\nπυκνὸς ἐπεμφέρεται, τὰ δὲ διπλόα δέρκεται ὄσσοις\nοἷα χαλικραίῃ νύχιος δεδαμασμένος οἴνῃ.\nὡς δ’ ὁπότ’ ἀγριόεσσαν ὑποθλίψαντες ὀπώρην\nΣιληνοὶ κεραοῖο Διωνύσοιο τιθηνοὶ\nπρῶτον ἐπαφρίζοντι ποτῷ φρένα θωρηχθέντες\nὄθμασι δινήθησαν ἔπι, σφαλεροῖσι δὲ κώλοις\nΝυσαίην ἀνὰ κλιτὺν ἐπέδραμον ἀφραίνοντες,\nὣς οἵγε σκοτόωσι κακῇ βεβαρηότες ἄτῃ.\nΤὴν μέν τε κλείουσι μυοκτόνον, ἦ γὰρ ἀνιγροὺς\nπαμπήδην ὕρακας λιχμήμονας ἠρήμωσεν,\nοἱ δέ τε πορδαλιαγχὲς, ἐπεὶ θήρεσσι πελώροις\nπότμον βουπελάται τε καὶ αἰγινομῆες ἔθεντο\nἼδης ἐν νεμέεσσι Φαλακραίῃ ἐνὶ βήσσῃ,\nπολλάκι θηλυφόνον καὶ κάμμαρον· ἐν δ’ Ἀκοναίοις\nδηλήειν ἀκόνιτον ἐνεβλάστησεν ὀρόγκοις.\nΤῷ καί που τιτάνοιο χερὸς βάρος ἔσσεται ἄρκος\nπιμπλαμένης, ὅτε νέκταρ ἐύτριβι κιρρὸν ἀφύσσῃς\nμετρήδην — κοτύλη δὲ πέλοι καταμέστιος οἴνης —,\nσὺν δὲ καὶ ἁβροτόνοιο ταμὼν ἄπο καύλεα θάμνου\nἢ χλοεροῦ πρασίοιο, τὸ δὴ μελίφυλλον ὑδεῦσι·\nκαί τε σὺ ποιήεντος ἀειθαλέος χαμελαίης\nβλάστην πηγάνιόν τε πόροις ἐν βάμματι σίμβλων,\nσβεννὺς αἰθαλόεντα μύδρον γενύεσσι πυράγρης\nἠὲ σιδηρήεσσαν ἀπὸ τρύγα, τήν τε καμίνων\nἔντοσθεν χοάνοιο διχῆ πυρὸς ἤλασε λιγνύς,\nἄλλοτε δὲ χρυσοῖο νέον βάρος ἐν πυρὶ θάλψας\nἠὲ καὶ ἀργυρόεν θολερῷ ἐνὶ πώματι βάπτοις·\nπολλάκι δ’ ἡμιδαὲς χειρὸς βάρος αἴνυσο θρίων\nπαῦρα χαμαιπίτυος, τότ’ ὀνίτιδος αὖον ὀρείης\nἠὲ νέον ῥάδικα πολυκνήμοιο κολούσας,\nτέτρασι δ’ ἐν κυάθοισι χαδεῖν μελιανθέος οἴνης·\nἢ ἔτι μυελόεντα χαλικρότερον πότον ἴσχοις\nὄρνιθος στρουθοῖο κατοικάδος, εὖθ’ ὑπὸ χύτρῳ\nγυῖα καταθρύπτῃσι βιαζομένη πυρὸς αὐγή·\nκαί τε βοὸς νέα γέντα περιφλίοντος ἀλοιφῇ\nτηξάμενος κορέσαιο ποτῷ εὐχανδέα νηδύν·\nναὶ μὴν βαλσάμοιο τότ’ ἐν σταγόνεσσι γάλακτος\nθηλυτέρης πώλοιο χέαις ὀπὸν, ἄλλοτε νύμφαις,\nἔστ’ ἂν ὑπὲκ φάρυγος χεύῃ παναεργέα δόρπον.\nπολλάκι δ’ ἢ σκίνακος δερκευνέος ἢ ἀπὸ νεβροῦ\nπυετίην τμήξαιο, πόροις δ’ ἐν νέκταρι φύρσας,\nἄλλοτε καὶ μορέης ἀπὸ ῥίζεα φοινηέσσης,\nὅλμου ἐνὶ στύπεϊ προβαλὼν καὶ ὁμήρεα κόψας\nοἴνῳ, ἐνεψηθέντα πόροις καμάτοισι μελίσσης,\nκαί κεν ἐπικρατέουσαν ἀπεχθέα νοῦσον ἀλάλκοις\nφωτὸς, ὁ δ’ ἀσφαλέεσσι πάλιν μετὰ ποσσὶν ὁδεύοι.\nΔεύτερα δ’ αἰγλήεντος ἐπιφράζευ πόσιν ἐχθρὴν\nκιρναμένην ὀλοοῦ ψιμυθίου, ἢ τε γάλακτι\nπάντοθεν ἀφρίζοντι νέην εἰδήνατο χροιὴν,\nπελλίσιν ἐν γρώνῃσιν ὅτ’ εἴαρι πῖον ἀμέλξαις\nΤοῦ μὲν ὑπὲρ γένυάς τε καὶ ᾗ ῥυσαίνεται οὖλα\nἀφρὸς ἐπιστύφων ἐμπλάσσεται, ἀμφὶ καὶ ὁλκὸς\nτέτρηχε γλώσσης, νέατος δ’ ὑποκάρφεται ἰσθμός·\nξηρὰ δ’ ἐπιλλύζων ὀλοῇ χελλύσσεται ἄτῃ·\nἀβλεμὲς ἦ γὰρ κεῖνο πέλει βάρος, αὐτὰρ ὃ θυμῷ\nναυσιόεις ὀλοοῖσιν ὑποτρύει καμάτοισι·\nπολλάκι δ’ ἐν φαέεσσιν ἄλην ἑτερειδέα λεύσσων,\nἄλλοτε δ’ ὑπναλέος ψύχει δέμας, οὐδ’ ἔτι γυῖα\nὡς τὸ πάρος δονέει, καμάτῳ δ’ ὑποδάμναται εἴκων.\nΤῷ καὶ πρημαδίης ἢ ὀρχάδος εἶαρ ἐλαίης\nἢ ἔτι μυρτίνης σχεδίην δεπάεσσιν ὀρέξαις,\nὄφρ’ ἂν ὀλισθήνασα χέῃ κακὰ φάρμακα νηδύς·\nἠὲ σύ γ’ οὐθατόεντα διοιδέα μαζὸν ἀμέλξας\nῥεῖα φέροις, φιαρὴν δὲ ποτοῦ ἀποαίνυσο γρῆυν.\nκαί τε σύ γ’ ἢ μαλάχης ῥαδάμους ἢ φυλλάδα τήξας\nχυλῷ ἐνὶ κλώθοντι κακηπελέοντα κορέσσαις.\nπολλάκι σήσαμα κόπτε, πόροις δ’ ἐν νέκταρι καὶ τά·\nἠὲ σὺ κληματόεσσαν ἐν ὕδατι πλύνεο τέφρην\nθαλπομένην, τὸ δὲ ῥύμμα νεοπλεκέος καλάθοιο\nκόλποις ἰκμήνειας· ὃ γάρ τ’ ἀναδέξεται ἰλύν.\nκαί τε κατατριφθέντα μετ’ ἀργήεντος ἐλαίου\nσκλήρ’ ἀπὸ περσείης κάρυα βλάβος οἶον ἐρύξει,\nΠερσεὺς ἥν ποτε ποσσὶ λιπὼν Κηφηίδα γαῖαν,\nαὐχέν’ ἀποτμήξας ἅρπῃ γονόεντα Μεδούσης,\nῥεῖα Μυκηναίῃσιν ἐνηέξησεν ἀρούραις,\nΚηφῆος νέα δῶρα, μύκης ὅθι κάππεσεν ἅρπης.\nἄκρον ὑπὸ πρηῶνα Μελανθίδος, ἔνθα τε νύμφη\nΛαγγείης πόμα κεῖνο Διὸς τεκμήρατο παιδί.\nπολλάκι δ’ ἐνθρύψειας ἐν ὀπταλέῃσιν ἀκοσταῖς\nΓερραίης λιβάνοιο χύσιν περιπηγέα θάμνοις·\nκαί τε σύ γ’ ἢ καρύης ἄπο δάκρυον ἢ ἀταλύμνου\nἢ πτελέης, ὅ τε πολλὸν ἀεὶ καταλείβεται ὄσχαις,\nκόμμινά τε χλιόωντι ποτῷ ἐπαρωγέα τήξαις,\nὄφρα τὰ μέν τ’ ἐρύγῃσι, τὰ δ’ ἑψητοῖσι δαμασθεὶς\nἀλθήσῃ ὑδάτεσσιν, ὅτ’ ἰκμήνῃ δέμας ἱδρώς.\nκαί κεν ὅγ’ ἄλλοτε δόρπα δεδεγμένος, ἄλλοτε δ’ οἴνης\nπιοτέρης κορέοιτο, καὶ ἀκλέα πότμον ἀλύξαι.\nΜὴ μὲν, κανθαρίδος σιτηβόρου εὖτ’ ἂν ὀδώδῃ,\nκεῖνο ποτὸν δέξαιτο, χυτῇ ἐναλίγκια πίσσῃ·\nπίσσης γὰρ ῥώθωσιν ἄγει βάρος, ἐν δὲ χαλινοῖς\nοἷά τε δὴ καρφεῖα νέον βεβρωμένα κέδρου.\nΑἳ δ’ ὁτὲ μὲν πλαδόωντι ποτῷ ἐπὶ χείλεσι δηχμὸν\nτεύχουσιν, τοτὲ δ’ αὖτε περὶ στόμα νείατα γαστρός·\nἄλλοτε καὶ μεσάτη ἐπιδάκνεται ἄλγεσι νηδὺς\nἢ κύστις βρωθεῖσα· περιψαύουσι δ’ ἀνῖαι,\nθώρηκος τόθι χόνδρος ὑπὲρ κύτος ἕζετο γαστρός ·\nαὐτοὶ δ’ ἀσχαλόωσιν, ἄλη δέ φιν ἤθεα φωτὸς\nἄψυχος πεδάει· ὃ δ’ ἀελπέα δάμναται ἄταις,\nοἷά τε δὴ γήρεια νέον τεθρυμμένα κάκτου\nἠέρ’ ἐπιπλάζοντα διαψαίρουσι πνοῇσι.\nΤῷ δὲ σὺ πολλάκι μὲν γληχὼ ποταμηίσι νύμφαις\nἐμπλήδην κυκεῶνα πόροις ἐν κύμβεϊ τεύξας,\nνηστείρης Δῃοῦς μορόεν ποτόν, ᾧ ποτε Δῃὼ\nλαυκανίην ἔβρεξεν ἀν’ ἄστυρον Ἱπποθόωντος\nΘρηίσσης ἀθύροισιν ὑπὸ ῥήτρῃσιν Ἰάμβης.\nδήποτε δ’ ἢ σιάλοιο καρήατος ἠὲ καὶ ἀμνοῦ\nἀμμίγδην σπεράδεσσιν ἐυτροχάλοισι λίνοιο,\nἠὲ νέον κορσεῖα ταμὼν κερόεντα χιμαίρης,\nἢ ἔτι που χηνὸς μορόεν ποτὸν αἴνυσο χύτρου,\nἐς δ’ ἔμετον κορέσαιο, τὰ δ’ ἀθρόα νειόθι βράσσοις\nἐμμαπέως ἔτ’ ἄπεπτα πύλῃ μεμιασμένα δόρπα.\nπολλάκι δ’ ἐν κλυστῆρι νέον γλάγος οἰὸς ἀμέλξας\nκλύζε, τὰ δ’ ἤλιθα γαστρὸς ἀφόρδια κεινώσειας·\nἄλλοτ’ ἀλυσθαίνοντι ποθὲν γάλα πῖον ἀρήξει·\nἠὲ σύ γ’ ἀμπελόεντα γλυκεῖ ἔνι καύλεα κόψαις\nχλωρὰ, νέον πετάλοισι περιβρίθοντα κολούσας·\nἠὲ μελισσάων καμάτῳ ἔνι παῦρα μορύξαις\nσκορπιόεντα χαδὼν ψαθυρῆς ἐκ ῥίζεα γαίης\nαἰὲν κεντρήεντα· πόη γε μὲν ὕψι τέθηλεν\nοἵη περ μολόθουρος, ἔνισχνα δὲ καύλεα βάλλει.\nκαί τε σὺ δραχμάων πισύρων βάρος αἴνυσο γαίης\nΠαρθενίης, τὴν Φυλλὶς ὑπὸ κνημοῖσιν ἀνῆκεν,\nἸμβρασίδος γαίης χιονώδεος, ἥν τε κεράστης\nἀμνὸς Χησιάδεσσι νέον σημήνατο νύμφαις\nΚερκέτεω νιφόεντος ὑπὸ σχοινώδεσιν ὄχθαις·\nἢ καὶ σειραίοιο πόσιν διπλήθεα τεύξαις·\nσὺν δέ τε πηγανόεντας ἐνιθρύψειας ὀράμνους,\nὀργάζων λίπεϊ ῥοδέῳ θρόνα, πολλάκι χραίνοις\nἰρινέῳ, τό τε πολλὸν ἐπαλθέα νοῦσον ἔτευξεν.\nἬν γε μὲν οὐλόμενόν γε ποτὸν κορίοιο δυσαλθὲς\nἀφραδέως δεπάεσσιν ἀπεχθομένοισι πάσηται,\nοἳ μέν τ’ ἀφροσύνῃ ἐμπληγέες οἷά τε μάργοι\nδήμια λαβράζουσι παραπλῆγές θ’ ἅτε Βάκχαι\nὀξὺ μέλος βοόωσιν ἀταρμύκτῳ φρενὸς οἴστρῳ.\nΤῷ μέν τ’ ἐξ ἑδανοῖο πόροις δέπας ἔμπλεον οἴνης,\nΠράμνιον αὐτοκρηὲς, ὅπως ὑπετύψατο ληνοῦ·\nἢ νύμφαις τήξαιο βαλὼν ἁλὸς ἔμπλεα κύμβην·\nπολλάκι δ’ ὀρταλίχων ἁπαλὴν ὠδῖνα κενώσας\nἀφρὸν ἐπεγκεράσαιο, θοοῦ δορπήια κέπφου.\nτῷ γὰρ δὴ ζωήν τε σαοῖ, καὶ πότμον ἐπισπεῖ\nεὖτε δόλοις νήχοντα κακοφθόρα τέκν’ ἁλιήων\nοἰωνὸν χραίνωσιν, ὃ δ’ ἐς χέρας ἔμπεσε παίδων\nθηρεύων ἀφροῖο νέην κλύδα λευκαίνουσαν.\nκαί τε σύ γ’ ἀγλεύκην βάψαις ἰόεντα θάλασσαν,\nἥν τε καὶ ἀτμεύειν ἀνέμοις πόρεν Ἐννοσίγαιος\nσὺν πυρί. καὶ γὰρ δὴ τὸ πνοαῖς συνδάμναται ἐχθραῖς·\nπῦρ μὲν ἀείζωον καὶ ἀχύνετον ἔτρεσεν ὕδωρ\nἀργέστας, καί ῥ’ ἣ μὲν ἀκοσμήεσσα, φιλοργὴς\nδεσπόζει νηῶν τε καὶ ἐμφθορέων αἰζηῶν,\nὕλη δ’ ἐχθομένοιο πυρὸς κατὰ θεσμὸν ἀκούει.\nναὶ μὴν ἀτμένιόν τε κεραιόμενον λίπος οἴνῃ\nἢ χιόνι γλυκέος μίγδην πόσις ἄλγος ἐρύξει,\nἦμος ὑπὸ ζάγκλῃσι περιβρίθουσαν ὀπώρην\nῥυσαλέην ἑδανοῖο καὶ ἐκ ψιθίης ἑλίνοιο\nκείροντες θλίβωσιν, ὅτε ῥοιζηδὰ μέλισσαι,\nπεμφρηδὼν, σφῆκές τε καὶ ἐκ βέμβικες ὄρειαι\nγλεῦκος ἅλις δαίνυνται ἐπὶ ῥαγέεσσι πεσοῦσαι,\nπιοτέρην ὅτε βότρυν ἐσίνατο κηκὰς ἀλώπηξ.\nΚαί τε σὺ κωνείου βλαβόεν τεκμαίρεο πῶμα·\nκεῖνο ποτὸν δὴ γάρ τε καρήατι φοινὸν ἰάπτει\nνύκτα φέρον σκοτόεσσαν· ἐδίνησεν δὲ καὶ ὄσσε,\nἴχνεσι δὲ σφαλεροί τε καὶ ἐμπλάζοντες ἀγυιαῖς\nχερσὶν ἐφερπύζουσι· κακὸς δ’ ὑπὸ νείατα πνιχμὸς 190\nἴσθμια καὶ φάρυγος στεινὴν ἐμφράσσεται οἶμον·\nἄκρα δέ τοι ψύχει, περὶ δὲ φλέβες ἔνδοθι γυίων\nῥωμαλέαι στέλλονται· ὃ δ’ ἠέρα παῦρον ἀτύζει\nοἷα κατηβολέων, ψυχὴ δ’ Ἀιδωνέα λεύσσει.\nΤὸν μέν τ’ ἢ λίπεος κορέοις ἢ ἀμισγέος οἴνης,\nὄφρα κεν ἐξερύγῃσι κακὴν καὶ ἐπώδυνον ἄτην·\nἠὲ σύ γε κλυστῆρος ἐνεὶς ὁπλίζεο τεῦχος.\nπολλάκι δ’ ἢ οἴνης ἀμιγῆ πόσιν, ἢ ἀπὸ δάφνης,\nΤεμπίδος ἢ δαυχνοῖο φέροις ἐκ καύλεα κόψας,\nἢ πρώτη Φοίβοιο κατέστεφε Δελφίδα χαίτην,\nἢ πέπερι κνίδης τε μίγα σπερμεῖα λεήνας\nνείμειας, τοτὲ νέκταρ ὀπῷ ἐμπευκέι χράνας·\nδήποτε δ’ ἰρινέου θυέος μετρηδὸν ὀρέξαις\nσίλφιά τ’ ἐνθρυφθέντα μετ’ ἀργήεντος ἐλαίου·\nἐν δὲ μελιζώρου γλυκέος πόσιν, ἐν δὲ γάλακτος\nἀφριόεν νέμε τεῦχος ὑπὲρ πυρὸς ἠρέμα θάλψας.\nΚαί κεν λοιγήεντι παρασχεδὸν ἄχθος ἀμύνοις\nτοξικῷ εὖτ’ ἀχέεσσι βαρύνηται ποτῷ ἀνήρ.\nΤοῦ καὶ ἔνερθε γλῶσσα παχύνεται, ἀμφὶ δὲ χείλη\nοἰδαλέα βρίθοντα περὶ στομάτεσσι βαρύνει·\nξηρὰ δ’ ἀναπτύει, νεόθεν δ’ ἐκρήγνυται οὖλα’\nπολλάκι δ’ ἐς κραδίην πτοίην βάλε, πᾶν δὲ νόημα\nἔμπληκτον μεμόρηκε κακῇ ἐσφαλμένον ἄτῃ,\nαὐτὰρ ὃ μηκάζει μανίης ὕπο μυρία φλύζων,\nδηθάκι δ’ ἀχθόμενος βοάᾳ, ἅ τις ἐμπελάδην φὼς\nἀμφιβρότην κώδειαν ἀπὸ ξιφέεσσιν ἀμηθεὶς,\nἢ ἅτε κερνοφόρος ζάκορος βωμίστρια Ῥείης\nεἰνάδι λαοφόροισιν ἐνιχρίμπτουσα κελεύθοις\nμακρὸν ἐπεμβοάᾳ γλώσσῃ θρόον, οἱ δὲ τρέουσιν\nἸδαίης ῥιγηλὸν ὅτ’ εἰσαῖωσιν ὑλαγμόν·\nὣς ὃ νόου λύσσῃ ἐσφαλμένα βρυχανάαται\nὠρυδὸν, λοξαῖς δὲ κόραις ταυρώδεα λεύσσων\nθήγει λευκὸν ὀδόντα, παραφρίζει δὲ χαλινοῖς.\nΤὸν μὲν καὶ δεσμοῖσι πολυπλέκτοισι πιάξας\nνέκταρι θωρήξαιο, καὶ οὐ χατέοντα κορέσκων\nἦκα βιησάμενος· διὰ δὲ στόμα βρῦκον ὀχλίζοις.\nὄφρ’ ἂν ὑπεξερύγῃσι δαμαζόμενος χερὶ λώβην.\nἠὲ σὺ βοσκαδίης χηνὸς νέον ὀρταλιχῆα\nὕδασιν ἐντήξαιο πυρὸς μεμορημένον αὐγαῖς·\nκαί τε σὺ μηλείης ῥηχώδεος ἄγρια κάρφη\nοὔρεσιν ἐνθρέφθεντα πόροις ἀπὸ σίνεα κόψας,\nἢ ἔτι καὶ κλήροισιν ἐπήβολα, τοῖά περ ὧραι\nεἰαριναὶ φορέουσιν ἐνεψιήματα κούραις,\nἄλλοτε δὲ στρούθεια, τοτὲ βλοσυροῖο Κύδωνος\nκεῖνο φυτὸν Κρήτηθεν, ὃ δή ῥ’ ἐκόμισσαν ἄναυροι· 235\nπολλάκι δὴ σφύρῃσιν ἅλις ἐναολλέα κόψας\nὕδασιν ἐμβρέξαιο, νέην δ’ ὀσμήρεα γληχὼ\nσπέρμασι μηλείοισι βάλοις ἐνομήρεα φύρων.\nκαί τε σύ γ’ ἢ ῥοδέης θυόεν μαλλοῖσιν ἀφύσσων\nπαῦρα λίπος στάξειας ἀνοιγομένος στομάτεσσιν,\nἠὲ καὶ ἰρινέοιο· μόλις δέ κε μυρί’ ἐπιτλὰς\nἤμασιν ἐν πολέεσσιν ἀκροσφαλὲς ἴχνος ἰήλαι\nἀσφαλέως, πτοιητὸν ἔχων ἑτεροπλανὲς ὄθμα.\nΤῷ μὲν Γερραῖοι νομάδες χαλκήρεας αἰχμὰς\nοἵ τε παρ’ Εὐφρήταο ῥόον πολέοντες ἀρούρας\nχραίνουσιν· τὰ δὲ πολλὸν ἀναλθέα τραύματα τεύχει\nσάρκα μελαινομένην, πικρὸς δ’ ὑποβόσκεται ὕδρης\nἰὸς, σηπόμενον δὲ μύδῳ ἐκρήγνυται ἔρφος.\nἪν δὲ τὸ Μηδείης Κολχηίδος ἐχθόμενον πῦρ\nκεῖνό τις ἐνδέξηται, ἐφήμερον, οὗ περὶ χείλη\nδευομένου δυσάλυκτος ἰάπτεται ἄμμιγα κνηθμὸς\nοἷά τ’ ὀπῷ νιφόεντι κράδης ἢ τρηχέι κνίδῃ\nχρῶτα μιαινομένοις ἢ καὶ σπειρώδεϊ κόρσῃ\nσκίλλης, ἥ τ’ ἔκπαγλα νέην φοινίξατο σάρκα.\nτοῦ καὶ ἐπισχομένοιο περὶ στόμαχον βάρος ἵζει\nπρῶτον ἐρεπτόμενον, μετέπειτα δὲ λοιγέι συρμῷ\nῥιζόθεν ἑλκωθέντα, κακὸν δ’ ἀποήρυγε δειρῆς,\nὡς εἴ τε κρεάων θολερὸν πλύμα χεύατο δαιτρός,\nσὺν δέ τε καὶ νηδὺς μεμιασμένα λύματα βάλλει.\nἈλλὰ σὺ πολλάκι μὲν χαίτην δρυὸς οὐλάδα κόψας,\nπολλάκι καὶ φηγοῖο πόροις ἀκύλοισιν ὁμαρτῇ,\nἠὲ σύ γε βδήλαιο νέον γλάγος ἔνδοθι πέλλης,\nαὐτὰρ ὃ τοῦ κορέοιτο, καὶ ἐν στομάτεσσιν ἐρύξας.\nἦ μὴν πουλυγόνοιο τοτὲ βλαστήματ’ ἀρήξει,\nἄλλοτε δὴ ῥιζεῖα καθεψηθέντα γάλακτι.\nσὺν δὲ καὶ ἀμπελόεις ἕλικας ἐνθρύπτεο νύμφαις,\nἴσως καὶ βατόεντα περὶ πτορθεῖα κολούσας.\nκαί τε σὺ γυμνώσειας ἐυτρεφέος νέα τέρφη\nκαστηνοῦ, καρύοιο λαχυφλοίοιο κάλυμμα,\nνείαιραν τόθι σάρκα περὶ σκύλος αὖον ὀπάζει\nδυσλεπέος καρύοιο, τὸ Καστανὶς ἔτρεφεν αἶα.\nῥεῖα δὲ νάρθηκος νεάτην ἐξαίνυσο νηδὺν,\nὅς τε Προμηθείοιο κλοπὴν ἀνεδέξατο φώρης·\nσὺν δὲ καὶ ἑρπύλλοιο φιλοζώοιο πέτηλα,\nεὐφίμου τ’ ἀπὸ καρπὸν ἅλις καταβάλλεο μύρτου·\nἢ καί που σιδόεντος ἀποβρέξαιο κάλυμμα\nκαρπείου, μιγάδην δὲ βαλὼν ἐμπίσεο μήλοις,\nὄφρ’ ἂν ἔπι στῦφόν τι ποτῷ, νοῦσον δὲ κεδάσσεις.\nἸξιόεν δέ σε μή τι δόλῳ παρὰ χείλεσι πῶμα\nοὐλόμενον λήσειεν, ὅ τ’ ὠκιμοειδὲς ὄδωδε.\nτοῦ μὲν ὑπὸ γλώσσης νέατος τρηχύνεται ὁλκὸς\nνέρθεν ἐπιφλεγέθων, τὸ δέ οἱ ἀμπάζεται ἦτορ·\nλυσσηθεὶς γλῶσσαν δὲ καταπρίει κυνοδόντι,\nδὴ γὰρ ὅτ’ ἔμπληκτος φρένα δάμναται· ἀμφὶ δὲ δοιοὺς\nεἰκῇ ἐπιφράσσουσα πόρους τυφλώσατο νηδὺς\nὑγρῶν τε βρωτῶν τε, καταπνίγουσα δὲ πνεῦμα\nἐντὸς ὑποβρομέει, ὀλίγῳ δ’ ἐνελίσσεται ὄγμῳ\nπολλάκι δὴ βροντῇσιν ἀνομβρήεντος ὀλύμπου\nεἰδόμενον, τοτὲ δ’ αὐτε κακοῖς ῥόχθοισι θαλάσσης,\nοἵοις πετραίῃσιν ὑποβρέμεται σπιλάδεσσι.\nτῷ καὶ στρευγομένῳ περ ἀνήλυθεν ἐκ καμάτοιο\nπνεῦμα μόλις, πόσιες δὲ παραυτίκα λύματ’ ἔχευαν\nφαρμακόεις ὠοῖσιν ἀλίγκια, τοῖά τε βοσκὰς\nὀρταλὶς αἰχμητῇσιν ὑπευνασθεῖσα νεοσσοῖς\nἄλλοτε μὲν πληγῇσι νέον θρομβήια γαστρὸς\nἔκβαλεν ἐν μήνιγξιν ἀνόστεα, πολλάκι νούσῳ\nδαμναμένη δύσποτμον ὑπὲκ γόνον ἔκχεε γαίῃ.\nΤῷ μέν τ’ εὐβραχέος ἀψινθίου ἄλγος ἐρύξει\nἐνστῦφον πόμα κεῖνο νεοθλίπτῳ ὑπὸ γλεύκει·\nκαί ποτε ῥητίνην τερμινθίδα, πολλάκι πεύκης,\nπολλάκι καὶ πίτυος γοερῆς ἀπὸ δάκρυα τμήξαις,\nΜαρσύου ἧχί τε Φοῖβος ἀπὸ φλόα δύσατο γυίων,\nἣ δὲ μόρον πολύπυστον ἐπαιάζουσα κατ’ ἄγκη\nοἴη συνεχέως ἀδινὴν ἀναβάλλεται ἠχήν.\nἆσαι δ’ ἢ πολίοιο μυοκτόνου ἀργέος ἄνθην,\nἢ ἔτι καὶ ῥυτῆς πεδανὰς ἀπαμέργεο βλάστας,\nνάρδον, λιμναίου τε χαδὼν ἀπὸ κάστορος ὄρχιν·\nἢ ὀδελὸν κνηστῆρι κατατρίψαιο χαρακτῷ\nσιλφίου, ἄλλοτε δ’ ἶσον ἀποτμήξειας ὀποῖο.\nπολλάκι δ’ ἀγροτέρης τραγοριγάνου ἠὲ γάλακτος\nπηγνυμένου κορέοιτο νεημέλκτῃ ἐνὶ πέλλῃ.\nἪν δέ τις ἀφροσύνῃ ταύρου νέον αἷμα πάσηται,\nστρευγεδόνι προδέδουπε δαμαζόμενος καμάτοισιν,\nἦμος πιλνάμενον στέρνοις κρυσταίνεται εἶαρ\nῥεῖα, θρομβοῦται δὲ μέσῳ ἐνὶ τεύχεϊ γαστρός·\nφράσσονται δὲ πόροι, τὸ δὲ θλίβεται ἔνδοθι πνεῦμα\nαὐχένος ἐμπλασθέντος, ὃ δὲ σπαδόνεσσιν ἀλύων\nδηθάκις ἐν γαίῃ σπαίρει μεμορυχμένος ἀφρῷ.\nΤῷ μέν τ’ ἢ ὀπόεντας ἀποκραδίσειας ἐρινοὺς,\nὄξει δ’ ἐμπίσαιο, τὸ δ’ ἀθρόον ὕδατι μίξαις\nσυγκεράων νύμφας τε καὶ ἐνστῦφον ποτὸν ὄξευς,\nἠὲ καὶ ἐκβδήλαιο καταχθέος ἕρματα γαστρός.\nκαί τε σὺ πυετίην ὀθόνης πολυωπέι κόλπῳ\nφύρσιμον ἠθήσαιο, τοτὲ προκὸς, ἄλλοτε νεβροῦ,\nἢ ἐρίφου, τοτὲ δ’ ἂν σὺ καὶ εὐσκάρθμοιο λαγωοῦ\nαἰνύμενος μογέοντι φέροις εὐαλθέ’ ἀρωγήν.\nἠὲ λίτρου στήδην ὀδελοῦ πόρε τριπλόον ἄχθος\nεὐτριβέος, κίρνα δὲ ποτῷ ἐνδευκέι Βάκχου,\nἐν καὶ σιλφιόεσσαν ὁποῖό τε μοιρίδα λίτρην,\nκαὶ σπέραδος κραμβῆεν ἄδην μεμορυχμένον ὄξει.\nἆσαι δὲ ῥάδικα κακοχλοίοιο κονύζης\nἢ πέπεριν, τά τε βλαστὰ κατασμώξαιο βάτοιο,\nκαί κεν πηγνυμένοιο χύσιν διὰ ῥεῖα κεδάσσαις\nἠὲ διαθρύψειας ἐν ἄγγεσιν ἑστηκυῖαν.\nΜὴ μὲν ἐπαλγύνουσα πόσις βουπρήστιδος ἐχθρῆς\nλήσειεν, σὺ δὲ φῶτα δαμαζόμενον πεπύθοιο.\nἫ δ’ ἤτοι λίτρῳ μὲν ἐπιχρώζουσα χαλινὰ\nεἴδεται ἐμβρυχθεῖσα, βαρύπνοος· ἀμφὶ δὲ γαστρὸς\nἄλγεα δινεύοντα περὶ στομάτεσσιν ὄρωρεν·\nοὖρα δὲ τυφλοῦται, νεάτη δ’ ὑπὸ κύστις ὀρεχθεῖ·\nπᾶσα δέ οἱ νηδὺς διαπίμπραται, ὡς ὁπόθ’ ὕδρωψ\nτυμπανόεις ἀνὰ μέσσον ἀφυσγετὸς ὀμφαλὸν ἵζει·\nἀμφὶ δέ οἱ γυίοις τετανὸν περιφαίνεται ἔρφος.\nἫ καί που δαμάλεις, ἐριγάστορας ἄλλοτε μόσχους\nπίμπραται, ὁππότε θῆρα νομαζόμενοι δατέονται·\nτούνεκα τὴν βούπρηστιν ἐπικλείουσι νομῆες.\nΤῷ δὲ καὶ εὐκραδέος τριέτει ἐν νέκταρι μίξαις\nσυκέης αὐανθεῖσαν ἅλις πόσιν ὀμφαλόεσσαν,\nἢ ἔτι καὶ σφύρῃ μιγάδην τεθλασμένα κόψας\nἐν πυρὶ τηξάμενος πορέειν ἀλκτήρια νούσων.\nκαί κε μελιζώροιο νέον κορέσαιο ποτοῖο\nἀνέρα λαιμάσσοντα, τοτὲ γλάγος εἰν ἑνὶ χεύας·\nπολλάκι φοίνικος ψαφαρὸν καταμίσγεο καρπὸν,\nἄλλοτε δ’ αὐαλέας δὴν ἀχράδας, ἢ ἀπὸ βάκχης\nἢ ἀπὸ μυρτίνης ὁτὲ μυρτίδας οἰνάδι βάλλων.\nἢ ὅγε καὶ θηλῆς ἅτε δὴ βρέφος ἐμπελάοιτο\nἀρτιγενὲς, μαστοῦ δὲ ποτὸν μοσχηδὸν ἀμέλγοι,\nοἵη τ’ ἐξ ὑμένων νεαλὴς ὕπο οὔθατα μόσχος\nβράσσει ἀνακρούουσα χύσιν μενοεικέα θηλῆς·\nἄλλοτε πιαλέης πόσιος χλιαροῖο κορέσκοις,\nἐς δ’ ἔμετον βιάοιο καὶ οὐ ποθέοντά περ ἔμπης\nχειρὶ βιησάμενος ἠὲ πτερῷ, ἢ ἀπὸ βύβλου\nστρεβλὸν ἐπιγνάμψαιο ταμὼν ἐρυτῆρα φάρυγγος.\nἪν δ’ ἐνιτυρωθῇ νεαρὸν γάλα τεύχει γαστρὸς,\nδὴ τότε τόνδε πνιχμὸς ἀθροιζομένοιο δαμάζει.\nΤῷ δ’ ἤτοι τρισσὰς πόσιας πόρε, μέσσα μὲν ὄξευς,\nδοιὰς δὲ γλυκέος, στεγανὴν δ’ ὑποσύρεο νηδύν·\nἢ ἔτι καὶ Λιβύηθε ποτῷ ἐγκνήθεο ῥίζας\nσιλφίου, ἄλλοτ’ ὀποῖο, νέμοις δ’ ἐν βάμματι τήξας·\nπολλάκι δὲ θρύπτειραν ἐπεγκεράσαιο κονίην\nἠὲ νέον βρυόεντα θύμου στάχυν· ἄλλοτ’ ἀμύνει\nβότρυς ἐυκνήμοιο μίγα βρεχθέντος ἐν οἴνῃ·\nἐν καί που ταμίσοιο ποτὸν διεχεύατο θρόμβους,\nκαὶ χλοεραὶ μίνθης ἄπο φυλλάδες, ἠὲ μελίσσης\nἠὲ καὶ ἐνστύφοντι ποτῷ μεμορυχμέναι ὄξευς.\nἈλλ’ ἄγε δὴ φράζοιο δορύκνιον, οὗ τε γάλακτι\nὠπή τε βρῶσίς τε παρὰ στομάτεσσιν ἔικται.\nτῷ δ’ ἤτοι λυγμοὶ μὲν ἀηθέσσοντος ὁμαρτῇ\nαὐχέν’ ἀνακρούουσιν, ὃ δ’ ἀχθόμενος στόμα γαστρὸς\nπολλάκι μὲν δαίτην ἀπερεύγεται αἱματόεσσαν,\nἄλλοτε νηδυίων θολερὴν μυξώδεα χεύει,\nτηνεσμῷ ὡς εἴ τε δυσέντερος ἀχθόμενος φώς·\nδήποτε τειρόμενος καμάτοις κάρφουσι δέδουπε\nγυῖα δαμείς· οὐ μὲν ποθέει ξηρὸν στόμα δεῦσαι.\nΤῷ δὲ σὺ πολλάκι μὲν γλάγεος πόσιν, ἄλλοτε μίγδην\nῥεῖα γλυκὺ νείμειας ἀλυκρότερον δεπάεσσι·\nκαί τε καὶ ὄρνιθος φιαρῆς πυρὶ τηκομένη σὰρξ\nθωρήκων ἤμυνεν ἐυτρεφέων βρωθεῖσα·\nἤμυνεν καὶ χυλὸς ἅλις κύμβησι ῥοφηθεὶς,\nὅσσα τε πετρήεντος ὑπὸ ῥόχθοισι θαλάσσης\nκνώδαλα φυκιόεντας ἀεὶ περιβόσκεται ἀγμούς·\nὧν τὰ μὲν ὠμὰ δάσαιτο, τὰ δ’ ἑφθέα, πολλὰ δὲ θάλψας\nἐν φλογιῇ· στρόμβων δὲ πολὺ πλέον, ἢ ἔτι κάλχης,\nκηραφίδος, πίνης τε καὶ αἰθήεντος ἐχίνου\nδαῖτες ἐπαλθήσουσιν ἰδὲ κτένες· οὐδέ τι κήρυξ\nδὴν ἔσεται τήθη τε γεραιρόμενα μνίοισι.\nΜηδέ σέ γ’ ἐχθομένη λήθῃ πόσις — οὐ γὰρ ἄιδρις —\nφαρικοῦ, ἣ γναθμοῖσιν ἔπι βαρὺν ὤπασε μόχθον.\nΤὴν ἤτοι γευθμῷ μὲν ἰσαιομένην μάθε νάρδῳ·\nἤνυσε δὲ σφαλεροὺς, ὁτὲ δ’ ἄφρονας, ἐν δὲ μονήρει\nῥηιδίως ἀκτῖνι βαρὺν κατεναίρεται ἄνδρα.\nἈλλὰ σὺ πολλάκι μὲν σταδίην εὐανθέα νάρδου\nῥιζίδα θυλακόεσσαν ὀπάζεο, τήν τε Κίλισσαι\nπρηόνες ἀλδαίνουσι παρὰ πλημμυρίδα Κέστρου,\nἄλλοτε δὲ σμυρνεῖον ἐυτριβές. αἵνυσο δ’ αὐτὴν\nἴριδα λειριόεν τε κάρη, τό τ’ ἀπέστυγεν Ἀφρὼ,\nοὕνεκ’ ἐριδμαίνεσκε χροῆς ὕπερ, ἐν δέ νυ θρίοις\nἀργαλέην μεσάτοισιν ὀνειδείην ἐπέλασσε\nδεινὴν βρωμήεντος ἐνανθήσασα κορύνην.\nπολλάκι δὲ σκύλαιο κάρη, περὶ δ’ αἴνυσο λάχνην\nκέρσας εὐήκει νεόθεν ξυρῷ, ἐν δέ νυ θάλψαις\nἤια κριθάων νεοθηλέα φυλλάδα τ’ ἰσχνὴν\nπηγάνου, τήν τ’ ὤκιστα βορῇ ἐπεσίνατο κάμπη,\nβάμματι δ’ ἐνδεύσαιο καὶ εὖ περὶ κόρσεα πλάσσοις.\nΜὴ δὲ συοσκυάμῳ τις ἀιδρήεντα κορέσκοι\nνηδύν, οἷά τε πολλὰ παρασφαλέες τεύχονται,\nἠὲ νέον σπείρημα καὶ ἀμφίκρηνα κομάων\nκοῦροι ἀπειπάμενοι ὀλοήν θ’ ἑρπηδόνα γυίων\nὀρθόποδες βαίνοντες ἄνευ σμυγεροῖο τιθήνης\nἠλοσύνῃ βρύκωσι κακανθήεντας ὀράμνους,\nἠὲ νέον βρωτῆρας ὑπὸ γναθμοῖσιν ὀδόντας\nφαίνοντες, τότε κνηθμὸς ἐνοιδέα δάμναται οὖλα.\nΤῷ δ’ ὁτὲ μὲν γλάγεος καθαρὴν πόσιν ἤλιθα* *,\nἄλλοτε βουκέραος χιληγόνου, ὅρρα κεραίας\nεὐκαμπεῖς πετάλοισιν ὑπηνεμίοισιν ἀέξει,\nἀτμενίῳ μέγ’ ὄνειαρ ὅτ’ ἐμπλώῃσιν ἐλαίῳ·\nἠὲ σύ γ’ αὐαλέον κνίδης σπόρον, ἄλλοτε δ’ αὐτὴν\nνείμαις ὠμόβρωτον ἄδην ἀνὰ φυλλάδ’ ἀμέλξαι,\nκίχορα, καρδαμίδας τε καὶ ἣν Πέρσειον ἔπουσιν,\nἐν δέ τε νάπειον ῥάφανόν θ’ ἅλις, ἐν δέ τε λεπτὰς\nἄμμιγα κρομμύων γηθυλλίδας· ἤρκεσε δ’ ἄτην\nεὐάγλις κώδεια νέον σκορόδοιο ποθεῖσα.\nΚαί τε σὺ μήκωνος κεβληγόνου ὁππότε δάκρυ\nπίνωσιν, πεπύθοιο καθυπνέας· ἀμφὶ γὰρ ἄκρα\nγυῖα καταψύχουσι, τὰ δ’ οὐκ ἀναπίτναται ὄσσε,\nἀλλ’ αὕτως βλεφάροισιν ἀκινήεντα δέδηεν·\nἀμφὶ καὶ ὀδμήεις καμάτῳ περιλείβεται ἱδρὼς\nἀθρόος, ὠχραίνει δὲ ῥέθος, πίμπρησι δὲ χείλη,\nδέσμα δ’ ἐπεγχαλάουσι γενειάδος, ἐκ δέ τε παῦρον\nαὐχένος ἑλκόμενον ψυχρὸν διανίσσεται ἄσθμα·\nπολλάκι δ’ ἠὲ πελιδνὸς ὄνυξ μόρον ἢ ἔτι μυκτὴρ\nστρεβλὸς ἀπαγγέλλει, ὁτὲ δ’ αὖ κοιλώπεες αὐγαί.\nἍσσα σὺ μὴ δείδιχθι, μέλοιο δὲ πάμπαν ἀρωγῆς,\nοἰνάδι καὶ γλυκόεντι ποτῷ κεκαφηότα πιμπλὰς\nτινθαλέῳ, τοτὲ δ’ ἔργα διαθρύψαιο μελίσσης\nἄμμιγα ποιπνύων Ὑμησσίδος, αἵ τ’ ἀπὸ μόσχου\nσκήνεος ἐξεγένοντο δεδουπότος ἐν νεμέεσσιν·\nἔνθα δὲ καὶ κοίλοιο κατὰ δρυὸς ἐκτίσσαντο\nπρῶτόν που θαλάμας συνομήρεες, ἀμφὶ καὶ ἔργων\nμνησάμεναι Δῃοῖ πολυωπέας ἤνυσαν ὄμπας\nβοσκόμεναι θύμα ποσσὶ καὶ ἀνθεμόεσσαν ἐρείκην.\nδήποτε δ’ ἢ ῥοδέοιο νέον θύος εὔτριχι λήνει,\nὀχλίζων κυνόδοντα τότ’ ἠμύουσι χαλίνοις,\nἐνθλίβοις, μαλλὸν δὲ βαθὺν κεκορημένον ἕλκοις,\nἠὲ καὶ ἰρινόεν, τοτὲ δ’ αὖ μορόεντος ἐλαίης·\nαἶψα δὲ τόν γ’ ἑκάτερθε διὰ ῥέθος ἔγρεο πλήσσων,\nἄλλοτε δ’ ἐμβοόων, τοτὲ δὲ κνώσσοντα σαλάσσων,\nὄφρα κατηβολέων ὀλοὸν διὰ κῶμα κεδαίῃ,\nτῆμος δ’ ἐξερύγῃσιν ἀλεξόμενος κακὸν ἄλγος.\nσπεῖρα δ’ ἐνὶ χλιαρῷ λίπεϊ, πρὸ δὲ νέκταρι βάπτων\nτρῖβε καὶ ἐκθέρμαινε ποτῷ ἐψυγμένα γυῖα,\nἄλλοτε δ’ ἐν δροίτῃ κεράων ἐμβάπτεο σάρκας,\nαἶψα δὲ τινθαλέοισιν ἐπαιονάασθε λοετροῖς\nαἷμ’ ἀναλυόμενοι τέτανόν τ’ ἐσκληκότα ῥινόν.\nΕἰδείης δὲ λαγοῖο κακοφθορέος πόσιν αἰνὴν,\nοὐλομένην, τὸν κῦμα πολυστίου τέκεν ἅλμης.\nτοῦ δ’ ἤτοι λοπίδων μὲν ἰδὲ πλύματος πέλει ὀδμὴ,\nγευθμὸς δ’ ἰχθυόεις νεπόδων ἅτε σαπρυνθέντων\nἠὲ καὶ ἀρρύπτων, ὁπόταν λοπὶς αὐξίδα χραίνῃ.\nὅς δ’ ἤτοι ῥυπόεις μὲν ὑπ’ ὀστλίγγεσσιν ἀραιαῖς\nτευθίδος ἐμφέρεται νεαλὴς γόνος ἢ ἀπὸ τεύθου,\nοἷά τε σηπιάδος φυξήλιδος, ἥ τε μελαίνει\nοἶδμα χολῇ δολόεντα μαθοῦσ’ ἀγρώστορος ὁρμήν.\nΤῶν ἤτοι ζοφόεις μὲν ἐπὶ χλόος ἔδραμε γυίοις\nἰκτερόεις, σάρκες δὲ περὶ σταλάδην μινύθουσι\nτηκόμεναι, ὅ δὲ δόρπα κατέστυγεν· ἄλλοτε ῥινὸς\nἄκρον ἐποιδαίνων σφυρὰ πίμπραται, ἀμφὶ δὲ μήλοις\nἄνθε’ ἅτε βρυόεντα κυλοιδιόωντος ἐφίζει.\nδὴ γὰρ ἐφωμάρτησεν ὀλιζοτέρη κρίσις οὔρων\nἄλλοτε πορφυρέη, τότ’ ἐπιπλέον αἱμάσσουσα.\nπᾶς δὲ παρὰ δρακέεσσι φανεὶς ἐχθαίρεται ἔλλοψ,\nαὐτὰρ ὃ ναυσιόεις ἁλίην ἀπεμύξατο δαῖτα.\nΤῷ μὲν Φωκήεσσαν ἅλις πόσιν ἐλλεβόροιο\nνείμειας, τοτὲ δάκρυ νεοβλάστοιο κάμωνος,\nὄφρα ποτὸν νέποδός τε κακοῦ ἐκ φύρματα χεύῃ·\nἄλλοτε βρωμήεντος ἀμελγόμενος γάλα πίνοι\nἠὲ χύτρῳ τήξας μαλάχης λιπόωντας ὀράμνους·\nκαί ποτε κεδρινέης πελάνου βάρος ἔμμορε πίσσης·\nβρύκοι δ’ ἄλλοτε καρπὸν ἅλις φοινώδεα σίδης\nΚρησίδος, οἰνωπῆς τε καὶ ἣν Προμένειον ἔπουσι,\nσὺν δὲ καὶ Αἰγινῆτιν, ὅσαι τὰ σκληρέα κάρφη\nφοίνι’ ἀραχνήεντι διαφράσσουσι καλύπτρῃ·\nἄλλοτε δ’ οἰνοβρῶτα βορὴν ἐν κυρτίδι θλίψαις\nὡς εἴ περ νοτέουσαν ὑπὸ τριπτῆρσιν ἐλαίην.\nἬν δέ τις ἀζαλέῃ πεπιεσμένος αὐχένα δίψῃ\nἐκ ποταμοῦ ταυρηδὸν ἐπιπροπεσὼν ποτὸν ἴσχῃ\nλεπτὰ διαστείλας παλάμῃ μνιώδεα θρῖα,\nτῷ μέν τε ῥοιζηδὰ φιλαίματος ἐμπελάουσα\nῥύμῃ ἅλις προὔτυψε ποτοῦ μέτα χήτεϊ βρώμης\nβδέλλα πάλαι λαπαρή τε καὶ ἱμείρουσα φόνοιο·\nἢ ὅθ’ ὑπὸ ζοφερῆς νυκτὸς κεκαλυμμένος αὐγὰς\nἀφραδέως κρωσσοῖο κατακλίνας ποτὸν ἴσχῃ\nχείλεσι πρὸς χείλη πιέσας, τὸ δὲ λαιμὸν ἀμείψῃ\nκνώδαλον ἀκροτάτοισιν ἐπιπλῶον ὑδάτεσσι,\nτὰς μὲν ἵνα πρώτιστον ὀχλιζόμενος ῥόος ὤσῃ,\nἀθρόα προσφύονται ἀμελγόμεναι χροὸς αἷμα,\nἄλλοτε μέν τε πύλῃσιν ἐφήμεναι, ἔνθα τε πνεῦμα\nαἰὲν ἀθροιζόμενον στεινοῦ διαχεύεται ἰσθμοῦ,\nἄλλοτε δὲ στομίοισι πέριξ ἐπενήνοθε γαστρὸς\nἀνέρα πημαίνουσα, νέην δ’ ἐπενείματο δαῖτα.\nΤῷ σὺ τότ’ ἐν δεπάεσσι κεραιόμενον ποτὸν ὄξευς\nνείμειας, ποτὲ δαῖτα συνήρεα χιονόεσσαν,\nπολλάκι κρυστάλλοιο νέον βορέαο παγέντος.\nἠὲ σὺ γυρώσαιο καθαλμέα βώλακα γαίης\nναιομένην, θολερὴν δὲ πόσιν μενοεικέα τεῦχε·\nἢ αὐτὴν ἅλα βάπτε, τότ’ ἠελίοισι δαμάζων\nεἶθαρ ὀπωρινοῖσι, τότ’ ἠνεκὲς ἐν φλογὶ θάλψας·\nπολλάκι δ’ ἢ ἅλα πηκτὸν ὁμιλαδὸν ἢ ἁλὸς ἄχνην\nἐμπίσαις, τήν τ’ αἰὲν ἀνὴρ ἁλοπηγὸς ἀγείρει\nνειόθ’ ὑφισταμένην, ὁπόθ’ ὕδασιν ὕδατα μίξῃ.\nΜὴ μὲν δὴ ζύμωμα κακὸν χθονὸς ἀνέρα κήδοι\nπολλάκι μὲν στέρνοισιν ἀνοιδέον, ἄλλοτε δ’ ἄγχον,\nεὖθ’ ὑπὸ φωλεύοντα τραφῇ βαθὺν ὁλκὸν ἐχίδνης,\nἰὸν ἀνικμαῖνον στομίων τ’ ἀποφώλιον ἄσθμα.\nκεῖνο κακὸν ζύμωμα, τὸ δὴ ῥ’ ὑδέουσι μύκητας\nπαμπήδην, ἄλλῳ γὰρ ἐπ’ οὔνομα κέκριται ἄλλο.\nἈλλὰ σύ γ’ ἢ ῥαφάνοιο πόροις σπειρώδεα κόρσην.\nἢ ῥυτῆς κλώθοντα περὶ σπάδικα κολούσας,\nπολλάκι καὶ χαλκοῖο πάλαι μεμογηότος ἄνθην·\nἄλλοτε κληματόεσσαν ἐν ὄξεϊ θρύπτεο τέφρην·\nδήποτε ῥιζάδα τρῖβε πυρίτιδα βάμματι χραίνων\nἢ λίτρον, τοτὲ φύλλον ἐναλδόμενον πρασιῇσι\nκαρδαμίδος, Μῆδόν τε καὶ ἐμπρίοντα σίνηπυν.\nσὺν δὲ καὶ οἰνηρὴν φλογιῇ τρύγα τεφρώσαιο\nἠὲ πάτον στρουθοῖο κατοικάδος· ἐκ δὲ βαρεῖαν\nχεῖρα κατεμματέων ἐρύγοι λωβήμονα κῆρα.\nἪν δὲ λιπορρίνοιο ποτὸν δυασάλυκτον ἰάψῃ\nφαρμακίδος σαύρης πανακηδέος, ἣν σαλαμάνδρην\nκλείουσιν, τὴν οὐδὲ πυρὸς λωβήσατο λιγνύς,\nαἶψα μὲν ἐπρήσθη γλώσσης βάθος, ἂψ δ’ ὑπὸ μάλκης\nδάμνανται, βαρύθων δὲ κακὸς τρόμος ἅψεα λύει·\nοἳ δὲ περισφαλόωντες ἅτε βρέφος ἑρπύζουσι\nτετραποδί· νοεραὶ γὰρ ἀπὸ φρένες ἀμβλύνονται·\nσάρκα δ’ ἐπιτροχόωσαι ἀολλέες ἄκρα πελιδναὶ\nσμώδιγγες στίζουσι κεδαιομένης κακότητος.\nΤῷ δὲ σὺ πολλάκι μὲν πεύκης ἀπὸ δάκρυ’ ἀμέρξας\nτενθρήνης ἀναμίγδα πόροις ἐν πίοσιν ἔργοις·\nἠὲ χαμαιπίτυος βλαστήμονος ἄμμιγα κώνοις\nφύλλα καθεψήσειας, ὅσους ἐθρέψατο πεύκη·\nἄλλοτε δὲ σπέραδος κνίδης μυλοεργέι μίσγων\nτερσαίνοις ὀρόβοιο παλήματι· καί ποτε κνίδην\nἑψαλέην κρίμνοισι παλυνάμενος ψαθυροῖσιν\nεὖ λίπεϊ χραίνοιο, βορῆς δ’ ἀέκοντα κορέσκοις.\nναὶ μὴν ῥητίνη τε καὶ ἱερὰ ἔργα μελίσσης\nῥίζα τε χαλβανόεσσα καὶ ὤεα θιβρὰ χελύνης\nἀλθαίνει, τοτὲ νέρθε πυρὸς ζαφέλοιο κεραίης\n[ἀλθαίνει καὶ γέντα συὸς φλιδόωντος ἀλοιφῇ]\nἀμμίγδην ἁλίοιο καθεψηθέντα χελύνης\nγυίοις, ἥ τ’ ἀκιρῇσι διαπλώει πτερύγεσσιν,\nἄλλοτε δ’ οὐρείης κυτισηνόμου, ἥν τ’ ἀκάκητα\nαὐδήεσσαν ἔθηκεν ἀναύδητόν περ ἐοῦσαν\nἙρμείης· σαρκὸς γὰρ ἀπ’ οὖν νόσφισσε χέλειον\nαἰόλον, ἀγκῶνας δὲ δύω παρετείνατο πέζαις.\nκαί τε σύ γ’ ἢ γερύνων λαιδροὺς δαμάσαιο τοκῆας,\nἄμμιγα δὲ ῥίζας ἠρυγγίδας, ἢ καὶ ἐπαρκὲς\nθάλπε βαλὼν χύτρῳ σκαμμώνιον. οἷσι κορέσκοις\nἀνέρα, καὶ θανάτοιο πέλας βεβαῶτα σαώσεις.\nἬν γε μὲν ἐκ φρυνοῖο θερειομένου ποτὸν ἴσχῃ\nἢ ἔτι καὶ κωφοῖο λαχειδέος, ὃς ποτὶ θάμνοις\nεἴαρι προσφύεται μορόεις λιχμώμενος ἔρσην, —\nτῶν ἤτοι θερόεις μὲν ἄγει χλόον ἠύτε θάψου,\nγυῖα δὲ πίμπρησιν, τὸ δὲ συνεχὲς ἀθρόον ἄσθμα\nδύσπνοον ἐκφέρεται, παρὰ χείλεσι δ’ ἐχθρὸν ὄδωδεν.\nἀλλὰ σὺ τῷ βατράχοιο καθεφθέον ἠὲ καὶ ὀπτὴν\nσάρκα πόροις, ὁτὲ πίσσαν ἐν ἡδέι μίγμενος οἴνῃ·\nκαί τε σπλὴν ὀλοοῖο κακὸν βάρος ἤρκεσε φρύνης,\nλιμναίης φρύνης πολυαλγέος, ἥ τ’ ἐνὶ φύκει\nπρῶτον ἀπαγγελέουσα βοᾷ θυμάρμενον εἶαρ.\nαὐτὰρ ὅ γ’ ἄφθογγός τε καὶ ἐν δονάκεσσι θαμίζων\nπολλάκι μὲν πύξοιο χλόον κατεχεύατο γυίοις,\nἄλλοτε δ’ ὑγραίνει χολόεν στόμα· καί ποτε λυγμοὶ\nἀνέρα καρδιόωντα θαμειότεροι κλονέουσι·\nδὴν δὲ κατικμάζων ἄγονον σπόρον ἄλλοτε φωτὸς,\nπολλάκι θηλυτέρης σκεδάων γυίοισι τέλεσκε.\nναὶ μὴν τοῖς ὁτὲ νέκταρ ἀφυσγετὸν ἐν δεπάεσσι\nχεύαις, εἰς ἔμετον δὲ καὶ οὐ χατέοντα πελάζοις,\nἠὲ πίθου φλογιῇ θάλψας κύτος αἰὲν ἐναλθῆ\nἀνέρα θερμάσσαιο, χέαι δ’ ἀπὸ νήχυτον ἱδρῷ·\nκαί τε καὶ αὐξηρῶν δονάκων ἀπὸ ῥίζεα κόψας\nοἴνῃ ἐπεγκεράσαιο, τὰ δή ῥ’ ὑποτέτροφε λίμνη\nοἰκείη, τόθι λεπτὰ διὲκ πόσιν ἑρπετὰ νήχει,\nἠὲ φιλοζώοιο κυπειρίδος ἠὲ κυπείρου,\nαὐτόν τ’ ἠνεκέεσσι τρίβοις πανάπαστον ἐδωδῆς\nκαὶ πόσιος ξήραινε, κατατρύσαιο δὲ γυῖα.\nἘχθραλέον δέ σε μή τι λιθάργυρος ἀλγινόεσσα\nλήσειεν τότε γαστρὶ πέσῃ βάρος, ἀμφὶ δὲ μέσσον\nπνεύματ’ ἀνειλίσσοντα κατ’ ὀμφάλιον βρομέῃσιν,\nοἷά περ εἰλίγγοιο δυσαλθέος, ὅς τε δαμάζει\nἀνέρας ἀπροφάτοισιν ἐνιπλήσσων ὀδύνῃσιν.\nοὐ μὲν τῶν γ’ οὔρων ἄνυται ῥύσις, ἀμφὶ δὲ γυῖα\nπίμπραται, αὐτάρ που μολίβῳ εἰδήνατο χροιή.\nΤῷ δ’ ὁτὲ μὲν σμύρνης ὀδελοῦ πόρε διπλόον ἄχθος,\nἄλλοτε δ’ ὁρμίνοιο νέην χύσιν, ἄλλοτε κόψαις\nοὐρείην ὑπέρεικον, ὅθ’ ὑσσώπου ὀροδάμνους,\nπολλάκι δ’ ἀγριόεντα κράδην, σπέραδός τε σελίνου\nἼσθμιον, ᾧ θ’ ὑπὸ κοῦρον ἀλίβλαπτον Μελικέρτην\nΣισυφίδαι κτερίσαντες ἐπηέξησαν ἀέθλους.\nἠὲ σύ γ’ ἐν πέπεριν ῥυτῇ συνομήρεα φώξας\nοἴνῳ ἐνιτρίψαιο, κακῆς δ’ ἀπερύκεο νούσου,\nκύπρου τε βλαστεῖα νεανθέα, πολλάκι σίδης\nπρωτόγονον κυτίνοιο πόροις ἀνθήμονα καρπόν.\n[Μὴ μὲν δὴ σμῖλον σὺ κακὴν ἐλατηίδα μάρψαις\nΟἰταίην, θανάτοιο πολυκλαύτοιο δότειραν,\nἥν τε καὶ ἐμπλείουσα χαλικροτέρη πόσις οἴνης\nοἴη ἐπαλθήσειε παραχρέος, ἡνίκα φωτὸς\nἴσθμια καὶ φάρυγος στεινὴν ἐμφράσσεται οἶμον.]\n[Καὶ τὰ μὲν οὖν Νίκανδρος ἑῇ ἐνικάτθετο βίβλῳ\nμοχθήεντα μύκητα παρ’ ἀνέρι φαρμακόεντα.\nΠρὸς δ’ ἔτι τοῖς, Δίκτυννα τεῆς ἐχθήρατο κλῶνας\nἭρη τ’ Ἰμβρασίη μούνη στέφος οὐχ ὑπέδεκτο\nκάλλεος, οὕνεκα Κύπριν, ὅτ’ εἰς ἔριν ἠέρθησαν\nἀθάναται, κόσμησεν ἐν Ἰδαίοισιν ὄρεσσι, —\nτῆς σύ γ’ ἀπ’ εὐύδροιο νάπης, εὐαλθὲς ὄνειαρ.\nκαρπὸν πορφυρόεντα συναλδέα χειμερίῃσιν\nἠελίου θαλφθέντα βολαῖς δοίδυκι λεήνας\nχυλὸν ὑπὲκ λεπτῆς ὀθόνης ἢ σχοινίδι κύρτῃ\nἐκθλίψαντα πορεῖν κυάθου κοτυληδόνα πλήρη\nἢ πλεῖον, πλεῖον γὰρ ὀνήιον· — οὐ γὰρ ἀνιγρὸν\nπῶμα βροτοῖς·— τόδε γάρ τε καὶ ἄρκιον, αἴκε πίῃσθα.]\nΚαί κ’ ἔνθ’ ὑμνοπόλοιο καὶ εἰσέτι Νικάνδροιο\nμνῆστιν ἔχοις, θεσμὸν δὲ Διὸς ξενίοιο φυλάσσοις.\n"};
