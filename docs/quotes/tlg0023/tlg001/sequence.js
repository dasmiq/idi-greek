var sequence = {"name":"Oppian. Halieutica","data":"ἔθνεά τοι πόντοιο πολυσπερέας τε φάλαγγας\nπαντοίων νεπόδων, πλωτὸν γένος Ἀμφιτρίτης,\nἐξερέω, γαίης ὕπατον κράτος, Ἀντωνῖνε·\nὅσσα τε κυματόεσσαν ἔχει χύσιν, ᾗχί θʼ ἕκαστα\nἐννέμεται, διερούς τε γάμους διεράς τε γενέθλας\nκαὶ βίον ἰχθυόεντα καὶ ἔχθεα καὶ φιλότητας\nκαὶ βουλάς, ἁλίης τε πολύτροπα δήνεα τέχνης\nκερδαλέης, ὅσα φῶτες ἐπʼ ἰχθύσι μητίσαντο\nἀφράστοις· ἀΐδηλον ἐπιπλώουσι θάλασσαν\nτολμηρῇ κραδίῃ, κατὰ δʼ ἔδρακον οὐκ ἐπίοπτα\nβένθεα καὶ τέχνῃσιν ἁλὸς διὰ μέτρα δάσαντο\nδαιμόνιοι. χλούνην μὲν ὀρίτροφον ἠδὲ καὶ ἄρκτον\nθηρητὴρ ὁράᾳ τε καὶ ἀντιόωντα δοκεύει\nἀμφαδίην, ἕκαθέν τε βαλεῖν σχεδόθεν τε δαμάσσαι·\nἄμφω δʼ ἀσφαλέως γαίης ἔπι θήρ τε καὶ ἀνὴρ\nμάρνανται, σκύλακες δὲ συνέμποροι ἡγεμονῆες\nκνώδαλα σημαίνουσι καὶ ἰθύνουσιν ἄνακτας\nεὐνὴν εἰς αὐτὴν καὶ ἀρηγόνες ἐγγὺς ἕπονται.\nοὐδʼ ἄρα τοῖς οὐ χεῖμα τόσον δέος, οὐ μὲν ὀπώρη\nφλέγμα φέρει· πολλαὶ γὰρ ἐπακτήρων ἀλεωραὶ\nλόχμαι τε σκιεραὶ καὶ δειράδες ἄντρα τε πέτρης\nαὐτορόφου· πολλοὶ δὲ τιταινόμενοι κατʼ ὄρεσφιν\nἀργύρεοι ποταμοί, δίψης ἄκος ἠδὲ λοετρῶν\nἀέναοι ταμίαι· παρὰ δὲ χλοάουσι ῥέεθροις\nποῖαί τε χθαμαλαί, μαλακὴ κλίσις ὕπνον ἑλέσθαι\nεὔδιον ἐκ καμάτοιο, καὶ ὥρια δόρπα πάσασθαι\nὕλης ἀγρονόμοιο, τά τʼ οὔρεσι πολλὰ φύονται.\nτερπωλὴ δʼ ἕπεται θήρῃ πλέον ἠέ περ ἱδρώς.\nὅσσοι δʼ οἰωνοῖσιν ἐφοπλίζονται ὄλεθρον,\nῥηϊδίη καὶ τοῖσι πέλει καὶ ὑπόψιος ἄγρη·\nτοὺς μὲν γὰρ κνώσσοντας ἐληΐσσαντο καλιῆς\nκρύβδην· τοὺς δὲ δόναξιν ὑπέσπασαν ἰξοφόροισιν·\nοἱ δὲ τανυπλέκτοισιν ἐν ἕρκεσιν ἤριπον αὐτοὶ\nεὐνῆς χρηΐζοντες, ἀτερπέα δʼ αὖλιν ἔκυρσαν.\nτλησιπόνοις δʼ ἁλιεῦσιν ἀτέκμαρτοι μὲν ἄεθλοι,\nἐλπὶς δʼ οὐ σταθερὴ σαίνει φρένας ἠΰτʼ ὄνειρος·\nοὐ γὰρ ἀκινήτου γαίης ὕπερ ἀθλεύουσιν,\nἀλλʼ αἰεὶ κρυερῷ τε καὶ ἄσχετα μαργαίνοντι\nὕδατι συμφορέονται, ὃ καὶ γαίηθεν ἰδέσθαι\nδεῖμα φέρει καὶ μοῦνον ἐν ὄμμασι πειρήσασθαι·\nδούρασι δʼ ἐν βαιοῖσιν ἀελλάων θεράποντες\nπλαζόμενοι, καὶ θυμὸν ἐν οἴδμασιν αἰὲν ἔχοντες,\nαἰεὶ μὲν νεφέλην ἰοειδέα παπταίνουσιν,\nαἰεὶ δὲ τρομέουσι μελαινόμενον πόρον ἅλμης·\nοὐδέ τι φοιταλέων ἀνέμων σκέπας, οὐδέ τινʼ ὄμβρων\nἀλκήν, οὐ πυρὸς ἄλκαρ ὀπωρινοῖο φέρονται.\nπρὸς δʼ ἔτι καὶ βλοσυρῆς δυσδερκέα δείματα λίμνης\nκήτεα πεφρίκασι, τά τε σφίσιν ἀντιόωσιν,\nεὖτʼ ἂν ὑποβρυχίης ἄδυτον περόωσι θαλάσσης·\nοὐ μέν τις σκυλάκων ἁλίην ὁδὸν ἡγεμονεύει\nἰχθυβόλοις· ἴχνη γὰρ ἀείδελα νηχομένοισιν·\nοὐδʼ οἵ γʼ εἰσορόωσιν ὅπῃ σχεδὸν ἵξεται ἄγρης\nἀντιάσας, οὐ γάρ τι μίην ὁδὸν ἔρχεται, ἰχθύς·\nθριξὶ δʼ ἐν ἠπεδανοῖσι παλιγνάμπτοιό τε χαλκοῦ\nχείλεσι καὶ δονάκεσσι λίνοισί τε κάρτος ἔχουσιν.\nοὐ μὴν τερπωλῆς ἀπολείπεαι, αἴ κʼ ἐθέλῃσθα\nτέρπεσθαι, γλυκερὴ δὲ πέλει βασιλήϊος ἄγρη.\nνῆα μὲν εὐγόμφωτον, ἐΰζυγον, ἔξοχα κούφην,\nαἰζηοὶ κώπῃσιν ἐπειγομένῃς ἐλόωσι,\nνῶτον ἁλὸς θείνοντες· ὁ δʼ ἐν πρύμνῃσιν ἄριστος\nἰθυντὴρ ἀλίαστον ἄγει καὶ ἀμεμφέα νῆα\nχῶρον ἐς εὐρύαλόν τε καὶ εὔδια πορφύροντα·\nἔνθα δὲ δαιτυμόνων νεπόδων ἀπερείσια φῦλα\nφέρβεται, οὓς θεράποντες ἀεὶ κομέουσιν, ἐδωδῇ\nπολλῇ πιαίνοντες, ἑτοιμότατον χορὸν ἄγρης\nσοί τε, μάκαρ, καὶ παιδὶ μεγαυχέϊ, πώεα θήρης.\nαὐτίκα γὰρ χειρὸς μὲν ἐΰπλοκον εἰς ἅλα πέμπεις\nὁρμιήν, ὁ δὲ ῥίμφα γένυν κατεδέξατο χαλκοῦ\nἰχθὺς ἀντιάσας, τάχα δʼ ἕλκεται ἐκ βασιλῆος\nοὐκ ἀέκων, σέο δʼ ἦτορ ἰαίνεται, ὄρχαμε γαίης·\nπολλὴ γὰρ βλεφάροισι καὶ ἐν φρεσὶ τέρψις ἰδέσθαι\nπαλλόμενον καὶ ἑλισσόμενον πεπεδημένον ἰχθύν.\nἀλλά μοι ἱλήκοις μὲν ἁλὸς πόρῳ ἐμβασιλεύων\nεὐρυμέδων Κρονίδης γαιηόχος, ἠδὲ Θάλασσα\nαὐτή, καὶ ναετῆρες ἐριγδούποιο θαλάσσης\nδαίμονες, ὑμετέρας τʼ ἀγέλας καὶ ἁλίτροφα φῦλα\nεἰπέμεν αἰνήσαιτε· σὺ δʼ ἰθύνειας ἕκαστα,\nπότνα Θεά, καὶ πατρὶ καὶ υἱέϊ παμβασιλῆος\nθυμήρη τάδε δῶρα τεῆς πόρσυνον ἀοιδῆς.\nμυρία μὲν δὴ φῦλα καὶ ἄκριτα βένθεσι πόντου\nἐμφέρεται πλώοντα· τὰ δʼ οὔ κέ τις ἐξονομήναι\nἀτρεκέως· οὐ γάρ τις ἐφίκετο τέρμα θαλάσσης·\nἀλλὰ τριηκοσίων ὀργυιῶν ἄχρι μάλιστα\nἀνέρες ἴσασίν τε καὶ ἔδρακον Ἀμφιτρίτην.\nπολλὰ δʼ (ἀπειρεσίη γὰρ ἀμετροβαθής τε θάλασσα)\nκέκρυπται, τά κεν οὔ τις ἀείδελα μυθήσαιτο\nθνητὸς ἐών· ὀλίγος δὲ νόος μερόπεσσι καὶ ἀλκή.\nοὐ μὲν γὰρ γαίης πολυμήτορος ἔλπομαι ἅλμην\nπαυροτέρας ἀγέλας οὔτʼ ἔθνεα μείονα φέρβειν.\nἀλλʼ εἴτʼ ἀμφήριστος ἐν ἀμφοτέρῃσι γενέθλη\nεἴθʼ ἑτέρη προβέβηκε, θεοὶ σάφα τεκμαίρονται,\nἡμεῖς δʼ ἀνδρομέοισι νοήμασι μέτρα φέροιμεν.\nἰχθύσι μὲν γενεή τε καὶ ἤθεα καὶ πόρος ἅλμης\nκέκριται, οὐδέ τι πᾶσι νομαὶ νεπόδεσσιν ὁμοῖαι·\nοἱ μὲν γὰρ χθαμαλοῖσι παρʼ αἰγιαλοῖσι νέμονται,\nψάμμον ἐρεπτόμενοι καὶ ὅσʼ ἐν ψαμάθοισι φύονται,\nἵπποι κόκκυγές τε θοοὶ ξανθοί τʼ ἐρυθῖνοι\nκαὶ κίθαροι καὶ τρίγλα καὶ ἀδρανέες μελάνουροι\nτραχούρων τʼ ἀγέλαι βούγλωσσά τε καὶ πλατύουροι\nταινίαι ἀβληχραὶ καὶ μορμύρος, αἰόλος ἰχθύς,\nσκόμβροι κυπρῖνοί τε καὶ οἳ φίλοι αἰγιαλοῖσιν.\nἄλλοι δʼ αὖ πηλοῖσι καὶ ἐν τενάγεσσι θαλάσσης\nφέρβονται, βατίδες τε βοῶν θʼ ὑπέροπλα γένεθλα\nτρυγών τʼ ἀργαλέη καὶ ἐτήτυμον οὔνομα νάρκη,\nψῆτται καλλαρίαι καὶ τριγλίδες ἔργα τʼ ὀνίσκων\nσαῦροί τε σκέπανοί τε καὶ ὅσσʼ ἐνιτέτροφε πηλοῖς.\nθῖνα δʼ ἀνὰ πρασόεσσαν ὑπὸ χλοεραῖς βοτάνῃσι\nβόσκονται μαινῖδες ἰδὲ τράγοι ἠδʼ ἀθερῖναι\nκαὶ σμαρίδες καὶ βλέννος ἰδὲ σπάροι ἀμφότεροί τε\nβῶκες ὅσοις τʼ ἄλλοισι φίλον πράσον ἀμφινέμεσθαι.\nΚεστρέες αὖ κέφαλοί τε, δικαιότατον γένος ἅλμης,\nλάβρακές τʼ ἀμίαι τε θρασύφρονες ἠδὲ χρέμητες\nπηλαμύδες γόγγροι τε καὶ ὃν καλέουσιν ὄλισθον\nγείτονα ναιετάουσιν ἀεὶ ποταμοῖσι θάλασσαν\nἢ λίμναις, ὅθι λαρὸν ὕδωρ μεταπαύεται ἅλμης,\nπολλή τε πρόχυσις συμβάλλεται ἰλυόεσσα,\nἑλκομένη δίνῃσιν ἀπὸ χθονός· ἔνθα νέμονται\nφορβὴν ἱμερτὴν γλυκερῇ θʼ ἁλὶ πιαίνονται.\nλάβραξ δʼ οὐδʼ αὐτῶν ποταμῶν ἀπολείπεται ἔξω,\nἐκ δʼ ἁλὸς ἐς προχοὰς ἀνανήχεται· ἐγχέλυες δὲ\nἐκ ποταμῶν πλαταμῶσιν ἐνιχρίμπτουσι θαλάσσης.\nπέτραι δʼ ἀμφίαλοι πολυειδέες· αἱ μὲν ἔασι\nφύκεσι μυδαλέαι, περὶ δὲ μνία πολλὰ πέφυκε·\nτὰς ἦτοι πέρκαι καὶ ἰουλίδες ἀμφί τε χάννοι\nφέρβονται σάλπαι τε μετὰ σφίσιν αἰολόνωτοι\nκαὶ κίχλαι ῥαδιναὶ καὶ φυκίδες οὕς θʼ ἁλιῆες\nἀνδρὸς ἐπωνυμίην θηλύφρονος ηὐδάξαντο.\nἄλλαι δὲ χθαμαλαὶ ψαμαθώδεος ἄγχι θαλάσσης\nλεπράδες, ἅς κίρρις τε σύαινά τε καὶ βασιλίσκοι\nἐν δὲ μύλοι τρίγλης τε ῥοδόχροα φῦλα νέμονται.\nἄλλαι δʼ αὖ ποιῇσιν ἐπίχλοοι ὑγρὰ μέτωπα\nπέτραι σαργὸν ἔχουσιν ἐφέστιον ἠδὲ σκίαιναν\nχαλκέα καὶ κορακῖνον ἐπώνυμον αἴθοπι χροιῇ,\nκαὶ σκάρον, ὃς δὴ μοῦνος ἐν ἰχθύσι πᾶσιν ἀναύδοις\nφθέγγεται ἰκμαλέην λαλαγὴν καὶ μοῦνος ἐδητὺν\nἄψορρον προΐησιν ἀνὰ στόμα, δεύτερον αὖτις\nδαινύμενος, μήλοισιν ἀναπτύσσων ἴσα φορβήν.\nὍσσαι δʼ αὖ χήμῃσι περίπλεοι ἢ λεπάδεσσιν,\nἐν δέ σφιν θαλάμαι τε καὶ αὔλια δύμεναι ἰχθῦς,\nτῇσι δὲ καὶ φάγροι καὶ ἀναιδέες ἀγριόφαγροι\nκέρκουροί τε μένουσι καὶ ὀψοφάγοι καὶ ἀνιγραὶ\nμύραιναι σαῦροί τε καὶ ὀψιμόρων γένος ὀρφῶν,\nοἳ πάντων περίαλλα κατὰ χθόνα δηθύνουσι\nζωοὶ καὶ τμηθέντες ἔτι σπαίρουσι σιδήρῳ.\nἄλλοι δʼ ἐν βένθεσσιν ὑπόβρυχα μιμνάζουσι\nφωλειοῖς, πρόβατόν τε καὶ ἥπατοι ἠδὲ πρέποντες,\nἴφθιμοι μεγάλοι τε φυήν, νωθροὶ δὲ κέλευθα\nεἱλεῦνται· τὸ καὶ οὔποθʼ ἑὴν λείπουσι χαράδρην,\nἀλλʼ αὐτοῦ λοχόωσι παραὶ μυχόν, ὅς κε πελάσσῃ,\nχειροτέροις ἀΐδηλον ἐπʼ ἰχθύσι πότμον ἄγοντες·\nἐν καὶ ὄνος κείνοις ἐναρίθμιος, ὅς περὶ πάντων\nπτήσσει ὀπωρινοῖο κυνὸς δριμεῖαν ὁμοκλήν,\nμίμνει δʼ ἐγκαταδὺς σκότιον μυχόν, οὐδὲ πάροιθεν\nἔρχεται, ὅσσον ἄησιν ἐπὶ χρόνον ἄγριος ἀστήρ.\nἔστι δέ τις πέτρῃσιν ἁλικλύστοισι μεμηλώς,\nξανθὸς ἰδεῖν, κεστρεῦσι φυὴν ἐναλίγκιος ἰχθύς,\nτὸν μερόπων ἕτεροι μὲν ἐπικλείουσιν ἄδωνιν,\nἄλλοι δʼ ἐξώκοιτον ἐφήμισαν, οὕνεκα κοίτας\nἐκτὸς ἁλὸς τίθεται, μοῦνος δʼ ἐπὶ χέρσον ἀμείβει,\nὅσσοι γε βράγχη, στόματος πτύχας, ἀμφὶς ἔχουσιν.\nεὖτε γὰρ εὐνήσῃ χαροπῆς ἁλὸς ἔργα γαλήνη,\nαὐτὰρ ὅ γʼ ἐσσυμένοισι συνορμηθεὶς ῥοθίοισι,\nπέτραις ἀμφιταθεὶς ἀμπαύεται εὔδιον ὕπνον.\nὀρνίθων δʼ ἁλίων τρομέει γένος, οἵ οἱ ἔασι\nδυσμενέες· τῶν ἤν τινʼ ἐσαθρήσῃ πελάσαντα,\nπάλλεται ὀρχηστῆρι πανείκελος, ὄφρα ἑ πόντου\nπροπροκυλινδόμενον σπιλάδων ἄπο χεῦμα σαώσῃ.\nοἱ δὲ καὶ ἐν πέτρῃσι καὶ ἐν ψαμάθοισι νέμονται,\nἀγλαΐῃ χρύσοφρυς ἐπώνυμος ἠδὲ δράκοντες\nσῖμοί τε γλαῦκοί τε καὶ ἀλκησταὶ συνόδοντες,\nσκορπίος ἀϊκτήρ, δίδυμον γένος, ἀμφότεραί τε\nσφύραιναι δολιχαὶ ῥαφίδες θʼ ἅμα τῇσιν ἀραιαί·\nἐν δὲ χάραξ κοῦφοί τε κυβιστητῆρες ἔασι\nκωβιοί· ἐν δὲ μυῶν χαλεπὸν γένος, οἳ περὶ πάντων\nθαρσαλέοι νεπόδων καί τʼ ἀνδράσιν ἀντιφέρονται,\nοὔτι τόσοι περ ἐόντες· ἐπὶ στερεῇ δὲ μάλιστα\nῥινῷ καὶ πυκινοῖσι πεποιθότες ἔνδον ὀδοῦσι,\nἰχθύσι καὶ μερόπεσσιν ἀρειοτέροισι μάχονται.\nοἱ δʼ ἐν ἁμετρήτοισιν ἄλην πελάγεσσιν ἔχουσι,\nτηλοῦ ἀπὸ τραφερῆς οὐδʼ ᾐόσιν εἰσὶν ἑταῖροι,\nθύννοι μὲν θύνοντες, ἐν ἰχθύσιν ἔξοχοι ὁρμήν,\nκραιπνότατοι, ξιφίαι τε φερώνυμοι ἠδʼ ὑπέροπλος\nὀρκύνων γενεὴ καὶ πρημάδες ἠδὲ κυβεῖαι,\nκαὶ κολίαι σκυτάλαι τε καὶ ἱππούροιο γένεθλα.\nἐν τοῖς καὶ κάλλιχθυς ἐπώνυμος, ἱερὸς ἰχθύς·\nἐν κείνοις νέμεται καὶ πομπίλος, ὃν πέρι ναῦται\nἅζονται, πομπῇ δʼ ἐπεφήμισαν οὔνομα νηῶν·\nἔξοχα γὰρ νήεσσι γεγηθότες ὑγρὰ θεούσαις\nἕσπονται πομπῆες ὁμόστολοι, ἄλλοθεν ἄλλος\nἀμφιπερισκαίροντες ἐΰξυγον ἅρμα θαλάσσης\nτοίχους τʼ ἀμφοτέρους περί τε πρυμναῖα χαλινὰ\nοἰήκων, ἄλλοι δὲ περὶ πρώρην ἀγέρονται·\nοὐδέ κεν αὐτόμολον κείνων πλόον, ἀλλʼ ὑπὸ δεσμῷ\nφαίης εὐγόμφοισιν ἐνισχομένους πινάκεσσιν\nἑλκομένους ἀέκοντας ἀναγκαίῃσιν ἄγεσθαι.\nτόσσον ἔρως γλαφυρῇσιν ἐφʼ ὁλκάσιν ἑσμὸν ἀγείρει.\nοἷον δὴ βασιλῆα φερέπτολιν ἠέ τινʼ ἄνδρα\nἀθλοφόρον, θαλλοῖσι νεοστέπτοισι κομῶντα,\nπαῖδές τʼ ἠΐθεοί τε καὶ ἀνέρες ἀμφιέποντες\nὃν δόμον εἰσανάγουσι καὶ ἀθρόοι αἰὲν ἕπονται,\nεἰσόκεν εὐερκῆ μεγάρων ὑπὲρ οὐδὸν ἀμείψῃ·\nὣς οἵ γʼ ὠκυπόροισιν ἀεὶ νήεσσιν ἕπονται,\nὄφρʼ οὔτις γαίης ἐλάει φόβος· ἀλλʼ ὅτε χέρσον\nφράσσωνται, τραφερὴν δὲ μέγʼ ἐχθαίρουσιν ἄρουραν,\nαὖτις ἀφορμηθέντες ἀολλέες ἠΰτε νύσσης\nπάντες ἀποθρώσκουσι καὶ οὐκέτι νηυσὶν ἕπονται.\nσῆμα τόδε πλωτῆρσιν ἐτήτυμον ἐγγύθι γαίης\nἔμμεναι, εὖτε λιπόντας ὁμοπλωτῆρας ἴδωνται.\nπομπίλε, ναυτιλίῃσι τετιμένε, σοὶ δέ τις ἀνὴρ\nεὐκραεῖς ἀνέμων τεκμαίρεται ἐλθέμεν αὔρας·\nεὔδια γὰρ στέλλῃ τε καὶ εὔδια σήματα φαίνεις.\nκαὶ μὲν δὴ πελάγεσσιν ὁμῶς ἐχενηῒς ἑταίρη·\nἡ δʼ ἦτοι ταναὴ μὲν ἰδεῖν, μῆκος δʼ ἰσόπηχυς,\nχροιὴ δʼ αἰθαλόεσσα, φυὴ δέ οἱ ἐγχελύεσσιν\nεἴδεται, ὀξὺ δέ οἱ κεφαλῆς στόμα νέρθε νένευκε\nκαμπύλον, ἀγκίστρου περιηγέος εἴκελον αἰχμῇ.\nθαῦμα δʼ ὀλισθηρῆς ἐχενηΐδος ἐφράσσαντο\nναυτίλοι· οὐ μὲν δή τις ἐνὶ φρεσὶ πιστώσαιτο\nεἰσαΐων· αἰεὶ γὰρ ἀπειρήτων νόος ἀνδρῶν\nδύσμαχος, οὐδʼ ἐθέλουσι καὶ ἀτρεκέεσσι πιθέσθαι·\nνῆα τιταινομένην ἀνέμου ζαχρηέος ὁρμῇ,\nλαίφεσι πεπταμένοισιν ἁλὸς διὰ μέτρα θέουσαν,\nἰχθὺς ἀμφιχανὼν ὀλίγον στόμα νέρθεν ἐρύκει,\nπᾶσαν ὑποτρόπιος βεβιημένος· οὐδʼ ἔτι τέμνει\nκῦμα καὶ ἱεμένη, κατὰ δʼ ἔμπεδον ἐστήρικται,\nἠΰτʼ ἐν ἀκλύστοισιν ἐεργομένη λιμένεσσι.\nκαὶ τῆς μὲν λίνα πάντα περὶ προτόνοισι μέμυκε,\nῥοχθεῦσιν δὲ κάλωες, ἐπημύει δὲ κεραίη,\nῥιπῇ ἐπειγομένη, πρύμνῃ δʼ ἔπι πάντα χαλινὰ\nἰθυντὴρ ἀνίησιν, ἐπισπέρχων ὁδὸν ἅλμης·\nἡ δʼ οὔτʼ οἰήκων ἐμπάζεται οὔτʼ ἀνέμοισι\nπείθεται, οὐ ῥοθίοισιν ἐλαύνεται, ἀλλὰ παγεῖσα\nμίμνει τʼ οὐκ ἐθέλουσα καὶ ἐσσυμένη πεπέδηται,\nἰχθύος οὐτιδανοῖο κατὰ στόμα ῥιζωθεῖσα·\nναῦται δὲ τρομέουσιν, ἀείδελα δεσμὰ θαλάσσης\nδερκόμενοι καὶ θάμβος ἴσον λεύσσοντες ὀνείρῳ.\nὡς δʼ ὅτʼ ἐνὶ ξυλόχοισιν ἀνὴρ λαιψηρὰ θέουσαν\nθηρητὴρ ἔλαφον δεδοκημένος ἄκρον ὀϊστῷ\nκῶλον ὑπὸ πτερόεντι βαλὼν ἐπέδησεν ἐρωῆς·\nἡ δὲ καὶ ἐσσυμένη περ ἀναγκαίῃς ὀδύνῃσιν\nἀμφιπαγεῖσʼ ἀέκουσα μένει θρασὺν ἀγρευτῆρα·\nτοίην νηΐ πέδην περιβάλλεται αἰόλος ἰχθὺς\nἀντιάσας· τοίων δὲ φερωνυμίην λάχεν ἔργων.\nΧαλκίδες αὖ θρίσσαι τε καὶ ἀβραμίδες φορέονται\nἀθρόαι, ἄλλοτε δʼ ἄλλον ἁλὸς πόρον, ἢ περὶ πέτρας\nἢ πελάγη, δολιχοῖσί τʼ ἐπέδραμον αἰγιαλοῖσιν,\nαἰέν ἀμειβόμεναι ξείνην ὁδὸν ἠΰτ’ ἀλῆται.\nἈνθιέων δὲ μάλιστα νομαὶ πέτρῃσι βαθείαις\nἔμφυλοι· ταῖς δʼ οὔτι παρέστιοι αἰὲν ἔασι,\nπάντῃ δὲ πλάζονται, ὅπῃ γένυς, ἔνθα κελεύει\nγαστὴρ καὶ λαίμαργος ἔρως ἀκόρητος ἐδωδῆς·\nἔξοχα γὰρ παρὰ πάντας ἀδηφάγος οἶστρος ἐλαύνει\nκείνους καὶ νωδόν περ ὑπὸ στόμα χῶρον ἔχοντας.\nτέσσαρα δʼ ἀνθιέων μεγακήτεα φῦλα νέμονται,\nξανθοί τʼ ἀργεννοί τε τὸ δὲ τρίτον αἷμα κελαινοί·\nἄλλους δʼ εὐωπούς τε καὶ αὐλωποὺς καλέουσιν,\nοὕνεκα τοῖς καθύπερθεν ἑλισσομένη κατὰ κύκλον\nὀφρὺς ἠερόεσσα περίδρομος ἐστεφάνωται.\nδοιοὶ δὲ σκληροῖσιν ἀρηρότα γυῖα χιτῶσι\nφραξάμενοι κόλποισιν ἐνιπλώουσι θαλάσσης,\nκάραβος ὀξυπαγὴς ἠδʼ ἀστακός· οἱ δὲ καὶ ἄμφω\nπέτραις ἐνναίουσι καὶ ἐν πέτρῃσι νέμονται.\nἄστακος αὖ πέρι δή τι καὶ οὐ φατὸν οἷον ἔρωτα\nοἰκείης θαλάμης κεύθει φρεσίν, οὐδέ ποτʼ αὐτῆς\nλείπεθʼ ἑκών, ἀλλʼ εἴ μιν ἀναγκαίῃ τις ἐρύσσας\nτῆλε φέρων ἑτέρωσε πάλιν πόντονδε μεθείη,\nαὐτὰρ ὅγʼ οὐ μετὰ δηρὸν ἑὴν νόστησε χαράδρην\nσπεύδων, οὐδʼ ἐθέλει ξεῖνον μυχὸν ἄλλον ἑλέσθαι,\nοὐδʼ ἑτέρης πέτρης ἐπιβάλλεται, ἀλλὰ διώκει\nκαὶ δόμον ὃν κατέλειπε καὶ ἤθεα καὶ νομὸν ἅλμης\nκείνης ἥ μιν ἔφερβε καὶ οὐκ ἤχθηρε θάλασσαν,\nτῆς μιν ἀπεξείνωσαν ἁλίπλοοι ἀγρευτῆρες.\nὣς ἄρα καὶ πλωτοῖσιν ἑὸς δόμος ἠδὲ θάλασσα\nπατρῴη καὶ χῶρος ἐφέστιος, ἔνθʼ ἐγένοντο,\nστάζει ἐνὶ κραδίῃ γλυκερὸν γάνος, οὐδʼ ἄρα μούνοις\nπατρὶς ἐφημερίοισι πέλει γλυκερώτατον ἄλλων·\nοὐδʼ ἀλεγεινότερον καὶ κύντερον, ὅς κεν ἀνάγκῃ\nφυξίπολιν πάτρης τελέσῃ βίον ἀλγινόεντα,\nξεῖνος ἐν ἀλλοδαποῖσιν ἀτιμίης ζυγὸν ἕλκων.\nἐν κείνῃ γενεῇ καὶ καρκίνοι εἰσὶν ἀλῆται\nκαρίδων τε νομαὶ καὶ ἀναιδέα φῦλα παγούρων,\nοἵτε καὶ ἀμφιβίοις ἐναρίθμιον αἶσαν ἔχουσι.\nπάντες δʼ οἷσί τε κῶλον ὑπʼ ὀστράκῳ ἐστήρικται,\nὄστρακον ἐκδύνουσι γεραίτερον, ἄλλο δʼ ἔνερθε\nσαρκὸς ὑπὲκ νεάτης ἀνατέλλεται· οἱ δὲ πάγουροι,\nἡνίκα ῥηγνυμένοιο βίην φράσσωνται ἐλύτρου,\nπάντῃ μαιμώωσιν ἐδητύος ἰσχανόωντες,\nῥηϊτέρη ῥινοῖο διάκρισις ὄφρα γένηται\nπλησαμένων· εὖτʼ ἄν δὲ διατμαγὲν ἕρκος ὀλίσθῃ,\nοἱ δʼ ἦτοι πρῶτον μὲν ἐπὶ ψαμάθοισι τέτανται\nαὔτως, οὔτε βορῆς μεμνημένοι οὔτε τευ ἄλλου,\nἐλπόμενοι φθιμένοισι μετέμμεναι οὐδʼ ἔτι θερμὸν\nἐμπνείειν, ῥινῷ δὲ περιτρομέουσιν ἀραιῇ\nἀρτιφύτῳ· μετὰ δʼ αὖτις ἀγειρόμενοι νόον ἤδη\nβαιὸν θαρσήσαντες ἀπὸ ψαμάθοιο πάσαντο·\nτόφρα δὲ θυμὸν ἔχουσιν ἀμήχανον ἀδρανέοντες,\nὄφρα περὶ μελέεσσι νέον σκέπας ἀμφιπαγείη.\nὡς δέ τις ἰητὴρ νουσαχθέα φῶτα κομίζων\nἤμασι μὲν πρώτοισι βορῆς ἀπόπαστον ἐρύκει,\nπήματος ἀμβλύνων μαλερὸν σθένος, αὐτὰρ ἔπειτα\nτυτθὰ βορῆς ὤρεξε νοσήλια, μέχρις ἅπασαν\nἄτην γυιοβόρους τε δύας ὀδύνας τε καθήρῃ·\nὣς οἵγʼ ἀρτιφύτοισιν ἀναΐσσουσιν ἐλύτροις\nδειδιότες νούσοιο κακὰς ὑπὸ κῆρας ἀλύξαι.\nἄλλοι δʼ ἑρπυστῆρες ἁλὸς ναίουσιν ἐναύλους,\nπουλύποδες σκολιοὶ καὶ κορδύλος ἠδʼ ἁλιεῦσιν\nἐχθομένη σκολόπενδρα καὶ ὀσμύλος· οἱ δὲ καὶ αὐτοὶ\nἀμφίβιοι· καί πού τις ἀνὴρ ἴδεν ἀγροιώτης\nγηπόνος, ἀγχιάλοισι φυτηκομίῃσι μεμηλώς,\nὀσμύλον εὐκάρποις ἢ πούλυπον ἀμφὶ κράδῃσι\nπλεγνύμενον γλυκερόν τε φυτῶν ἀπὸ καρπὸν ἔδοντα.\nτοῖς δὲ μεθʼ ἑρπυστῆρσιν ἴσον λάχεν οἶμα δολόφρων\nσηπίη· ἄλλα δὲ φῦλα μετʼ οἴδμασιν ὀστρακόρινα,\nπολλὰ μὲν πέτρῃσι, τὰ δʼ ἐν ψαμάθοισι νέμονται,\nνηρῖται στρόμβων τε γένος καὶ πορφύραι αὐταὶ\nκήρυκές τε μύες τε καὶ ἀτρεκὲς οὔνομα σωλὴν\nὄστρεά θʼ ἑρσήεντα καὶ ὀκριόεντες ἐχῖνοι·\nτοὺς εἴ τις καὶ τυτθὰ διατμήξας ἐνὶ πόντῳ\nῥίψῃ, συμφυέες τε παλίνζωοί τε νέμονται.\nΚαρκινάσιν δʼ αὐταῖς μὲν ἐπʼ ὄστρακον οὔτι πέφυκεν\nἐκ γενετῆς, γυμναὶ δὲ καὶ ἀσκεπέες καὶ ἀφαυραὶ\nτίκτονται, κτητοὺς δὲ δόμους ἐπιμηχανόωνται,\nἀβληχροῖς μελέεσσι νόθον σκέπας ἀμφιβαλοῦσαι·\nεὖτε γὰρ ἀθρήσωσι λελειμμένον ὀρφανὸν αὔτως\nὄστρακον, οἰκητῆρος ἀνέστιον οἰχομένοιο,\nαἵδʼ εἴσω καταδῦσαι ὑπʼ ἀλλοτρίοισιν ἐλύτροις\nἑζόμεναι ναίουσι καὶ ὃν κτήσαντο μέλαθρον·\nτῷ δὲ συνερπύζουσι καὶ ἔνδοθεν ἕρκος ἄγουσιν,\nεἴτε τι νηρίτης ἔλιπε σκέπας εἴτε τι κῆρυξ\nἢ στρόμβος· στρόμβων δὲ δύσεις φιλέουσι μάλιστα,\nοὕνεκεν εὐρεῖαί τε μένειν κοῦφαί τε φέρεσθαι.\nἀλλʼ ὅτʼ ἀεξομένη πλήσῃ μυχὸν ἔνδον ἐοῦσα\nκαρκινάς, οὐκέτι κεῖνον ἔχει δόμον, ἀλλὰ λιποῦσα\nδίζεται εὐρύτερον κόχλου κύτος ἀμφιβαλέσθαι.\nπολλάκι δὲ γλαφυρῆς κύμβης πέρι καρκινάδεσσιν\nἀλκὴ καὶ μέγα νεῖκος ἐγείρεται, ἐκ δʼ ἐλάσασα\nκρείττων χειροτέρην δόμον ἄρμενον ἀμφέθετʼ αὐτή.\nἔστι δέ τις γλαφυρῷ κεκαλυμμένος ὀστράκῳ ἰχθύς,\nμορφὴν πουλυπόδεσσιν ἀλίγκιος, ὃν καλέουσι\nναυτίλον, οἰκείῃσιν ἐπικλέα ναυτιλίῃσι·\nναίει μὲν ψαμάθοις, ἀνὰ δʼ ἔρχεται ἄκρον ἐς ὕδωρ\nπρηνής, ὄφρα κε μή μιν ἐνιπλήσειε θάλασσα·\nἀλλʼ ὅτʼ ἀναπλώσῃ ῥοθίων ὕπερ Ἀμφιτρίτης,\nαἶψα μεταστρεφθεὶς ναυτίλλεται, ὥστʼ ἀκάτοιο\nἴδρις ἀνήρ· δοιοὺς μὲν ἄνω πόδας ὥστε κάλωας\nἀντανύει, μέσσος δὲ διαρρέει ἠΰτε λαῖφος\nλεπτὸς ὑμήν, ἀνέμῳ τε τιταίνεται· αὐτὰρ ἔνερθε\nδοιοὶ ἁλὸς ψαύοντες, ἐοικότες οἰήκεσσι,\nπομποί τʼ ἰθύνουσι δόμον καὶ νῆα καὶ ἰχθύν.\nἀλλʼ ὅτε ταρβήσῃ σχεδόθεν κακόν, οὐκέτʼ ἀήταις\nφεύγει ἐπιτρέψας, σὺν δʼ ἔσπασε πάντα χαλινά,\nἱστία τʼ οἴηκάς τε, τὸ δʼ ἀθρόον ἔνδον ἔδεκτο\nκῦμα βαρυνόμενός τε καθέλκεται ὕδατος ὁρμῇ.\nὦ πόποι, ὃς πρώτιστος ὄχους ἁλὸς εὕρατο νῆας,\nεἴτʼ οὖν ἀθανάτων τις ἐπεφράσατʼ εἴτε τις ἀνὴρ\nτολμήεις πρώτιστος ἐπεύξατο κῦμα περῆσαι,\nἦ που κεῖνον ἰδὼν πλόον ἰχθύος εἴκελον ἔργον\nδουροπαγὲς τόρνωσε, τὰ μὲν πνοιῇσι πετάσσας\nἐκ προτόνων, τὰ δʼ ὄπισθε χαλινωτήρια νηῶν.\nκήτεα δʼ ὀβριμόγυια, πελώρια, θαύματα πόντου,\nἀλκῇ ἀμαιμακέτῳ βεβριθότα, δεῖμα μὲν ὅσσοις\nεἰσιδέειν, αἰεὶ δʼ ὀλοῇ κεκορυθμένα λύσσῃ,\nπολλὰ μὲν εὐρυπόροισιν ἐνιστρέφεται πελάγεσσιν,\nἔνθα Ποσειδάωνος ἀτέκμαρτοι περιωπαί,\nπαῦρα δὲ ῥηγμίνων σχεδὸν ἔρχεται, ὅσσα φέρουσιν\nἠϊόνες βαρύθοντα καὶ οὐκ ἀπολείπεται ἅλμης·\nτῶν ἦτοι κρυερός τε λέων βλοσυρή τε ζύγαινα\nπορδάλιές τʼ ὀλοαὶ καὶ φύσαλοι αἰθυκτῆρες·\nἐν δὲ μέλαν θύννων ζαμενὲς γένος, ἐν δὲ δαφοινὴ\nπρῆστις ἀταρτηρῆς τε δυσαντέα χάσματα λάμνης,\nμάλθη τʼ οὐ μαλακῇσιν ἐπώνυμος ἀδρανίῃσι,\nκριοί τʼ ἀργαλέοι καὶ ἀπαίσιον ἄχθος ὑαίνης\nκαὶ κύνες ἁρπακτῆρες ἀναιδέες· ἐν δὲ κύνεσσι\nτριχθαδίη γενεή· τὸ μὲν ἄγριον ἐν πελάγεσσι\nκήτεσι λευγαλέοις ἐναρίθμιον· ἄλλα δὲ φῦλα\nδιπλόα καρτίστοισι μετʼ ἰχθύσι δινεύονται\nπηλοῖς ἐν βαθέεσσι· τὸ μὲν κέντροισι κελαινοῖς\nκεντρίναι αὐδώωνται ἐπώνυμοι· ἄλλο δʼ ὁμαρτῇ\nκλείονται γαλεοί· γαλεῶν δʼ ἑτερότροπα φῦλα\nσκύμνοι καὶ λεῖοι καὶ ἀκανθίαι· ἐν δʼ ἄρα τοῖσι\nῥῖναι ἀλωπεκίαι καὶ ποικίλοι· εἴκελα δʼ ἔργα\nπᾶσιν ὁμοῦ φορβή τε σύν ἀλλήλοις τε νέμονται.\nδελφῖνες δʼ ἀκταῖς τε πολυρραθάγοισι γάνυνται\nκαὶ πελάγη ναίουσι, καὶ οὔποθι νόσφι θάλασσα\nδελφίνων· περὶ γάρ σφε Ποσειδάων ἀγαπάζει·\nοὕνεκά οἱ κούρην κυανώπιδα Νηρηΐνην\nμαιομένῳ φεύγουσαν ἑὸν λέχος Ἀμφιτρίτην\nφρασσάμενοι δελφῖνες ἐν Ὠκεανοῖο δόμοισι\nκευθομένην ἤγγειλαν· ὁ δʼ αὐτίκα κυανοχαίτης\nπαρθένον ἐξήρπαξεν ἀναινομένην τε δάμασσε.\nκαὶ τὴν μὲν παράκοιτιν, ἁλὸς βασίλειαν, ἔθηκε,\nἀγγελίης δʼ ᾔνησεν ἐνηέας οὓς θεράποντας,\nκλήρῳ δʼ ἐν σφετέρῳ περιώσιον ὤπασε τιμήν.\nἔστι δʼ ἀμειλίκτοις ἐνὶ κήτεσιν ἅσσα καὶ ἅλμης\nἐκτὸς ἐπὶ τραφερῆς φυσίζοον ἔρχεται οὖδας·\nδηρὸν δʼ ἠϊόνεσσι καὶ ἀγχιάλοισιν ἀρούραις\nμίσγοντʼ ἐγχέλυές τε καὶ ἀσπισδόεσσα χελώνη\nκαστορίδες τʼ ὀλοαὶ δυσπενθέες, αἵ τʼ ἀλεγεινὴν\nὄσσαν ἐπὶ κροκάλῃσιν ἀπαίσιον ὠρύονται\nἀνδράσιν· ὃς δέ κε γῆρυν ἐν οὔασιν ἀλγινόεσσαν\nδέξηται στυγερῆς τʼ ἐνοπῆς κωκυτὸν ἀκούσῃ,\nοὐ τηλοῦ θανάτοιο τάχʼ ἔσσεται, ἀλλά οἱ ἄτην\nκαὶ μόρον αἰνοτάτη κείνη μαντεύεται αὐδή.\nναὶ μὴν καὶ φάλαιναν ἀναιδέα φασὶ θαλάσσης\nἐκβαίνειν χέρσονδε καὶ ἠελίοιο θέρεσθαι.\nφῶκαι δʼ ἐννύχιαι μέν ἀεὶ λείπουσι θάλασσαν,\nπολλάκι δʼ ἠμάτιαι πέτραις ἐνὶ καὶ ψαμάθοισιν\nεὔκηλοι μίμνουσι καὶ ἔξαλον ὕπνον ἔχουσι.\nΖεῦ πάτερ, ἐς δὲ σὲ πάντα καὶ ἐκ σέθεν ἐρρίζωνται·\nεἴτʼ οὖν αἰθέρος οἶκον ὑπέρτατον εἵτʼ ἄρα πάντῃ\nναιετάεις· θνητῷ γὰρ ἀμήχανον ἐξονομῆναι.\nοἵῃ σὺν φιλότητι διακρίνας ἐκέδασσας\nαἰθέρα τʼ αἰγλήεντα καὶ ἠέρα καὶ χυτὸν ὕδωρ\nκαὶ χθόνα παμμήτειραν, ἀπʼ ἀλλήλων μὲν ἕκαστα,\nπάντα δʼ ἐν ἀλλήλοισιν ὁμοφροσύνης ὑπὸ δεσμῷ\nἀρρήκτῳ συνέδησας, ἀναγκαίῃ δʼ ἐπέρεισας\nἀστεμφῆ πάγκοινον ὑπό ζυγόν· οὔτε γὰρ αἰθὴρ\nἠέρος οὔτʼ ἀήρ ἄτερ ὕδατος, οὐδὲ μὲν ὕδωρ\nγαίης νόσφι τέτυκται, ἐν ἀλλήλοις δὲ φύονται,\nπάντα δʼ ὁδὸν μίαν εἶσι, μίαν δʼ ἀνελίσσετʼ ἀμοιβήν.\nτοὔνεκα καὶ ξυνῇσιν ὁμηρεύουσι γενέθλαις\nἀμφιβίων· καὶ τοὶ μὲν ἀναστείχουσʼ ἐπὶ γαῖαν\nποντόθεν, ἄλλοι δʼ αὖτε κατʼ ἠέρος Ἀμφιτρίτῃ\nμίσγονται, κοῦφοί τε λάροι στονόεντά τε φῦλα\nἁλκυόνων κρατεροί θʼ ἁλιαίετοι ἁρπακτῆρες\nἄλλα θʼ ὅσʼ ἰχθυάᾳ διερῆς τʼ ἐπιβάλλεται ἄγρης.\nἠέρα δʼ αὖ τέμνουσι καὶ εἰνάλιοί περ ἐόντες\nτευθίδες ἱρήκων τε γένος βυθίη τε χελιδών·\nοἱ δʼ ὅτε ταρβήσωσιν ὑπέρτερον ἐγγύθεν ἰχθύν,\nἐξ ἁλὸς ἀνθρώσκουσι καὶ ἠέριοι ποτέονται.\nἀλλʼ αἱ μὲν καὶ τῆλε καὶ ὑψόθι ταρσὸν ἱεῖσι\nτευθίδες· ἧτε κεν ὄρνιν ὀΐσσεαι οὐδὲ μὲν ἰχθὺν\nεἰσοράαν, ἀγεληδὸν ὅθʼ ὁρμήσωσι πέτεσθαι·\nαἱ δʼ ἄρα τῶν ὑπένερθε χελιδόνες οἶμον ἔχουσι·\nἵρηκες δʼ αὐτῆς ἅλμης σχεδὸν ἠερέθονται,\nἄκρον ἐπιψαύοντες ἁλὸς πόρον, ὅσσον ἰδέσθαι\nἄμφω νηχομένοισι καὶ ἱπταμένοισιν ὁμοῖοι.\nαἵδε μὲν ὥστε πόληες ἐν ἰχθύσιν, οἵδε θʼ ὅμιλοι\nκεκριμένοι γεγάασιν ἁλιπλάγκτοιο γενέθλης.\nτῶν δʼ οἱ μὲν μὲν πλάζονται ἀολλέες, αἰόλα φῦλα,\nπώεσιν ἤ στρατιῇσιν ἐοικότες, οἵ τʼ ἀγελαῖοι\nκέκληνται· τοὶ δʼ αὖτε κατὰ στίχας· οἱ δὲ λόχοισιν\nεἴκελοι ἢ δεκάδεσσιν· ὁ δʼ ἔρχεται οἶος ἀπʼ ἄλλων\nμουναδὸν ὁρμηθείς· περόωσι δὲ δίζυγες ἄλλοι·\nοἱ δʼ αὐτοῦ θαλάμῃσιν ἐν οἰκείῃσι μένουσι.\nχείματι μὲν δὴ πάντες ἀελλάων στροφάλιγγας\nσμερδαλέας αὐτοῦ τε δυσηχέος οἴδματα πόντου\nἔξοχα δειμαίνουσιν· ἐπεὶ περιώσιον ἄλλων\nἰχθυόεντα γένεθλα φίλην πέφρικε θάλασσαν\nμαινομένην· τότε δʼ οἱ μὲν ἀμησάμενοι πτερύγεσσι\nψάμμον ὑποπτήσσουσιν ἀνάλκιδες· οἱ δʼ ὑπὸ πέτραις\nεἰλόμενοι δύνουσιν ἀολλέες· οἱ δὲ βάθιστα\nἐς πελάγη φεύγουσι κάτω μυχάτην ὑπὸ βύσσαν·\nκεῖνα γὰρ οὔτε λίην προκυλίνδεται οὔθʼ ὑπʼ ἀήταις\nπρυμνόθεν εἱλεῖται, διὰ δʼ ἔσσυται οὔτις ἄελλα\nῥίζαν ἁλὸς νεάτην· μέγα δέ σφισι βένθος ἐρύκει\nῥιγεδανὰς ὀδύνας καὶ ἀπηνέα χείματος ὁρμήν.\nἀλλʼ ὁπότʼ ἀνθεμόεσσαι ἐπὶ χθονὸς εἴαρος ὧραι\nπορφύρεον γελάσωσιν, ἀναπνεύσῃ δὲ θάλασσα\nχείματος εὐδιόωσα γαληναίη τε γένηται\nἤπια κυμαίνουσα, τότʼ ἰχθύες ἄλλοθεν ἄλλοι\nπανσυδίῃ φοιτῶσι γεγηθότες ἐγγύθι γαίης.\nὡς δὲ πολυρραίσταο νέφος πολέμοιο φυγοῦσα\nὀλβίη ἀθανάτοισι φίλη πόλις, ἥν ῥά τε δηρὸν\nδυσμενέων πάγχαλκος ἐπεπλήμμυρε θύελλα,\nὀψὲ δʼ ἀπολλήξασα καὶ ἀμπνεύσασα μόθοιο\nἀσπασίως γάνυταί τε καὶ εἰρήνης καμάτοισι\nτέρπεται ἁρπαλέοισι καὶ εὔδιος εἰλαπινάζει,\nἀνδρῶν τε πλήθουσα χοροιτυπίης τε γυναικῶν·\nὣς οἱ λευγαλέους τε πόνους καὶ φρῖκα θαλάσσης\nἀσπασίως προφυγόντες, ὑπεὶρ ἅλα καγχαλόωντες,\nθρώσκοντες θύνουσι χοροιτυπέουσιν ὁμοῖοι.\nεἴαρι δὲ γλυκὺς οἶστρος ἀναγκαίης Ἀφροδίτης\nκαὶ γάμοι ἡβώωσι καὶ ἀλλήλων φιλότητες\nπᾶσιν, ὅσοι γαῖάν τε φερέσβιον οἵ τʼ ἀνὰ κόλπους\nἠέρος οἵ τʼ ἀνὰ πόντον ἐριβρύχην δονέονται.\nεἴαρι δὲ πλεῖστον νεπόδων γένος Εἰλείθυιαι\nὠοφόρων παύουσι βαρυνομένων ὠδίνων.\nαἱ μὲν γὰρ γενεῆς κεχρημέναι ἠδὲ τόκοιο\nθήλεες ἐν ψαμάθοισιν ἀποθλίβουσιν ἀραιὰς\nγαστέρας· οὐ γὰρ ῥεῖα διΐσταται, ἀλλʼ ἐνέχονται\nὠὰ μετʼ ἀλλήλοισιν ἀρηρότα νηδύος εἴσω,\nφύρδην συμπεφυῶτα· τὰ δʼ ἀθρόα πῶς κε τέκοιεν;\nστεινόμεναι δʼ ὀδύνῃσι μόγις κρίνουσι γενέθλην.\nὡς οὐ ῥηϊδίην γενεὴν οὐδʼ ἰχθύσι Μοῖραι\nὤπασαν, οὐδʼ ἄρα μοῦνον ἐπιχθονίῃσι γυναιξὶν\nἄλγεα, πάντῃ δʼ εἰσὶν ἐπαχθέες Εἰλείθυιαι.\nἄρσενες αὖτʼ ἄλλοι μὲν ἐπʼ ἰχθύσι κῆρας ἄγοντες\nδαιτυμόνες ῥηγμῖσιν ἐπειγόμενοι πελάουσιν·\nἄλλοι δʼ αὖ μετόπισθε διωκόμενοι προθέουσι\nθηλυτέραις ἀγέλῃσιν, ἐπεὶ φιλότητος ἔρωτι\nἑλκόμεναι σπεύδουσι μετʼ ἄρσενας ἀσχέτῳ ὁρμῇ.\nἔνθʼ οἱ μὲν σφετέρας ἐπὶ γαστέρας ἀλλήλοισι\nτριβόμενοι θορὸν ὑγρὸν ἀπορραίνουσιν ὄπισθεν,\nαἱ δʼ οἴστρῳ μεμαυῖαι ἐπαΐγδην στομάτεσσι\nκάπτουσιν· τοίῳ δὲ γάμῳ πλήθουσι γόνοιο.\nπλεῖστος μὲν νόμος οὗτος ἐν ἰχθύσιν· οἱ δὲ καὶ εὐνὰς\nκαὶ θαλάμους ἀλόχους τε διακριδὸν ἀμφὶς ἔχουσι\nζευξάμενοι· πολλὴ γὰρ ἐν ἰχθύσιν ἔστʼ Ἀφροδίτη\nΟἶστρός τε Ζῆλός τε, βαρὺς θεός, ὅσσα τε τίκτει\nθερμὸς Ἔρως, ὅτε λάβρον ἐνὶ φρεσὶ κῶμον ὀρίνει.\nπολλοὶ δʼ ἀλλήλοισι διασταδὸν εἵνεκεν εὐνῆς\nμάρνανται, μνηστῆρσιν ἐοικότες, οἵ περὶ νύμφην\nπολλοὶ ἀγειρόμενοι καὶ ὁμοίϊοι ἀντιφέρονται\nὄλβῳ τʼ ἀγλαΐῃ τε· τὰ δʼ ἰχθύσιν οὐ παρέασιν,\nἀλλʼ ἀλκὴ γένυές τε καὶ ἔνδοθι κάρχαρον ἕρκος,\nτοῖσιν ἀεθλεύουσι καὶ ἐς γάμον ὁπλίζονται·\nτοῖσι δʼ ὅ κεν προβάληται, ὁμοῦ γάμον εὕρατο νίκῃ.\nκαὶ τοὶ μὲν πλεόνεσσιν ὁμευναίαις ἀλόχοισι\nτέρπονται, σάργων τε γένος καὶ κόσσυφος αἴθων·\nτοὶ δὲ μίαν στέργουσι καὶ ἀμφιέπουσιν ἄκοιτιν,\nκάνθαροι αἰτναῖοί τε, καὶ οὐ πλεόνεσσι γάνυνται.\nἀλλʼ οὐκ ἐγχελύεσσιν ὁμοίϊον οὔτε χελώναις\nοὔτʼ οὖν πουλυπόδεσσι γάμου τέλος οὔτε κελαινῇ\nμυραίνῃ, λεχέων δὲ παράτροπον αἶσαν ἔχουσιν·\nαἱ μὲν γὰρ σπειρηδὸν ἐν ἀλλήλῃσι χυθεῖσαι\nἐγχέλυες δέμας ὑγρὸν ἀναστρωφῶσι θαμειαὶ\nπλεγνύμεναι, τάων δὲ κατείβεται εἴκελος ἀφρῷ\nἰχώρ, ἐν ψαμάθοις τε καλύπτεται· ἡ δέ μιν ἰλὺς\nδεξαμένη κυέει τε καὶ ἐγχελύων τέκεν ὁλκούς.\nτοίη καὶ γόγγροισιν ὀλισθηροῖσι γενέθλη.\nαἱ δὲ μέγα τρομέουσι καὶ ἐχθαίρουσι χελῶναι\nὃν γάμον· οὐ γὰρ τῇσιν ἐφίμερος οἷα καὶ ἄλλοις\nτερπωλὴ λεχέων, πολὺ δὲ πλέον ἄλγος ἔχουσι·\nσκληρὸν γὰρ μάλα κέντρον ἐν ἄρσεσιν εἰς Ἀφροδίτην,\nὀστέον οὐκ ἐπιεικτόν, ἀτερπέϊ θήγεται εὐνῇ.\nτοὔνεκα μάρνανταί τε παλιγνάμπτοισί τʼ ὀδοῦσιν\nἀλλήλους δάπτουσιν, ὅτε σχεδὸν ἀντιάσωσιν,\nαἱ μὲν ἀλευόμεναι τρηχὺν γάμον, οἱ δʼ ἀεκουσῶν\nεὐνῆς ἱμείροντες ἑκούσιοι, εἰσόκεν ἀλκῇ\nνικήσας ζεύξῃ μιν ἀναγκαίῃ φιλότητι,\nἠΰτε ληϊδίην, πολέμου γέρας. εἴκελα δʼ εὐνῆς\nἔργα κυσὶ χθονίοισι καὶ εἰναλίῃσι χελώναις·\nεἴκελα καὶ φώκῃσιν· ἐπεὶ μάλα δηρὸν ἕκαστοι\nἐξόπιθεν συνέχονται, ἀρηρότες ἠΰτε δεσμῷ.\nπουλύποδος δʼ ὀλοοί τε γάμοι καὶ πικρὸς ὄλεθρος\nσυμφέρεται, ξυνὸν δὲ τέλος θανάτοιο καὶ εὐνῆς·\nοὐ γὰρ πρὶν φιλότητος ἀπίσχεται οὐδʼ ἀπολήγει,\nπρίν μιν ἀπὸ μελέων προλίπῃ σθένος ἀδρανέοντα,\nαὐτὸς δʼ ἐν ψαμάθοισι πεσὼν ἀμενηνὸς ὄληται·\nπάντες γάρ μιν ἔδουσιν, ὅσοι σχεδὸν ἀντιάσωσι,\nκαρκινάδες δειλαὶ καὶ καρκίνοι ἠδὲ καὶ ἄλλοι\nἰχθύες, οὓς πάρος αὐτὸς ἐδαίνυτο ῥεῖα μεθέρπων·\nτοῖς ὑπὸ καὶ ζωός περ ἐὼν ἔτι κείμενος αὔτως,\nοὐδὲν ἀμυνόμενος, δαιτρεύεται, ὄφρα θάνῃσι.\nτοίῳ δυστερπεῖ φιλοτησίῳ ὄλλυτʼ ὀλέθρῳ.\nὣς δʼ αὔτως καὶ θῆλυς ὑπʼ ὠδίνων μογέουσα\nὄλλυται· οὐ γὰρ τῇσιν ἀποκριδὸν οἷα καὶ ἄλλοις\nὠὰ διαθρώσκουσιν, ἀρηρότα δʼ ἀλλήλοισι\nβοτρυδὸν στεινοῖο μόγις διανίσσεται αὐλοῦ.\nτοὔνεκα καὶ λυκάβαντος ὑπέρτερον οὔποτε μέτρον\nπουλύποδες ζώουσιν· ἀποφθινύθουσι γὰρ αἰεὶ\nαἰνοτάτοισι γάμοισι καὶ αἰνοτάτοισι τόκοισιν.\nἀμφὶ δὲ μυραίνης φάτις ἔρχεται οὐκ ἀΐδηλος,\nὥς μιν ὄφις γαμέει τε καὶ ἐξ ἁλὸς ἔρχεται αὐτὴ\nπρόφρων, ἱμείρουσα παρʼ ἱμείροντα γάμοιο.\nἤτοι ὁ μὲν φλογέῃ τεθοωμένος ἔνδοθι λύσσῃ\nμαίνεται εἰς φιλότητα καὶ ἐγγύθι σύρεται ἀκτῆς\nπικρὸς ἔχις· τάχα δὲ γλαφυρὴν ἐσκέψατο πέτρην,\nτῇ δʼ ἔνι λοίγιον ἰὸν ἀπήμεσε, πάντα δʼ ὀδόντων\nἔπτυσε πευκεδανόν, ζαμενῆ χόλον, ὄλβον ὀλέθρου,\nὄφρα γάμῳ πρηΰς τε καὶ εὔδιος ἀντιάσειε.\nστὰς δʼ ἄρʼ ἐπὶ ῥηγμῖνος ἑὸν νόμον ἐρροίζησε\nκικλήσκων φιλότητα· θοῶς δʼ ἐσάκουσε κελαινὴ\nἰϋγὴν μύραινα καὶ ἔσσυτο θᾶσσον ὀϊστοῦ.\nἡ μὲν ἄρʼ ἐκ πόντοιο τιταίνεται, αὐτὰρ ὁ πόντου\nἐκ γαίης πολιοῖσιν ἐπεμβαίνει ῥοθίοισιν·\nἄμφω δʼ ἀλλήλοισιν ὁμιλῆσαι μεμαῶτε\nσυμπεσέτην, ἔχιος δὲ κάρη κατέδεκτο χανοῦσα\nνύμφη φυσιόωσα· γάμῳ δʼ ἐπιγηθήσαντες\nἡ μὲν ἁλὸς πάλιν εἶσι μετʼ ἤθεα, τὸν δʼ ἐπὶ χέρσον\nὁλκὸς ἄγει, κρυερὸν δὲ πάλιν μεταχεύεται ἰὸν\nλάπτων, ὃν πάρος ἧκε καὶ ἐξήφυσσεν ὀδόντων.\nἢν δʼ ἄρα μή τι κίχῃ κεῖνον χόλον, ὅνπερ ὁδίτης,\nἀτρεκέως ἐσιδών μιν, ἀπέκλυσεν ὕδατι λάβρῳ,\nαὐτὰρ ὅ γʼ ἀσχαλόων ῥίπτει δέμας, εἰσόκε μοῖραν\nλευγαλέοιο λάβῃσιν ἀνωϊστου θανάτοιο,\nαἰδόμενος, ὅτʼ ἄναλκις ὅπλων γένεθʼ οἷς ἐπεποίθει,\nἔμμενʼ ὄφις, πέτρῃ δὲ συνώλεσε καὶ δέμας ἰῷ.\nδελφῖνες δʼ ἄνδρεσσιν ὁμῶς γάμον ἐντύνονται\nμήδεά τʼ ἀνδρομέοισι πανείκελα καρτύνονται·\nοὐδʼ αἰεὶ προφανὴς πόρος ἄρσενος, ἀλλά οἱ εἴσω\nκέκρυπται, λεχέων δὲ κατὰ χρέος ἕλκεται ἔξω.\nτοῖαι μὲν φιλότητες ἐν ἰχθύσιν ἠδὲ καὶ εὐναί.\nἄλλος δʼ ἀλλοίῃ λεχέων ἱμείρεται ὥρῃ,\nκαὶ γενεὴν προφέρει· τοῖς μὲν θέρος, οἷσι δὲ χεῖμα,\nτοῖς δʼ ἔαρ ἢ φθινύθουσα τόκον προὔφηνεν ὀπώρη.\nκαὶ τοὶ μὲν λυκάβαντι μίαν μογέουσι γενέθλην\nοἱ πλεῖστοι, λάβραξ δὲ δὶς ἄχθεται Εἰλειθυίαις·\nτρίγλαι δὲ τριγόνοισιν ἐπώνυμοί εἰσι γονῇσι·\nσκορπίος αὖ τετόρεσσι φέρει βέλος ὠδίνεσσι·\nπέντε δὲ κυπρίνοισι γοναὶ μούνοισιν ἔασιν·\nοἴου δʼ οὔποτέ φασι γένος φράσσασθαι ὀνίσκου,\nἀλλʼ ἔτι τοῦτʼ ἀΐδηλον ἐν ἀνθρώποισι τέτυκται.\nΕὖτʼ ἂν δʼ εἰαρινοῖο περιπλήθωσι γόνοιο\nἰχθύες ὠοτόκοι, τοὶ μὲν κατὰ χῶρον ἕκαστοι\nεὔκηλοι μίμνουσιν ἐνὶ σφετέροισι δόμοισι·\nπολλοὶ δʼ ἀγρόμενοι ξυνὴν ὁδὸν ὁρμώωνται\nΕὔξεινον μετὰ πόντον, ἵνʼ αὐτόθι τέκνα τέκωνται.\nκεῖνος γὰρ πάσης γλυκερώτερος Ἀμφιτρίτης\nκόλπος, ἀπειρεσίοισι καὶ εὐΰδροις ποταμοῖσιν\nἀρδόμενος, μαλακαὶ δὲ πολυψάμαθοί τʼ ἐπιωγαί·\nἐν δέ οἱ εὐφυέες τε νομαὶ καὶ ἀκύμονες ἀκταὶ\nπέτραι τε γλαφυραὶ καὶ χηραμοὶ ἰλυόεντες\nἄκραι τε σκιεραὶ καὶ ὅσʼ ἰχθύσι φίλτατʼ ἔασιν·\nἐν δέ οἱ οὔτε τι κῆτος ἀνάρσιον οὔτε τι πῆμα\nἐντρέφεται νεπόδεσσιν ὀλέθριον οὐδὲ μὲν ὅσσοι\nδυσμενέες γεγάασιν ἐπʼ ἰχθύσι βαιοτέροισιν\nὁλκοὶ πουλυπόδων οὐδʼ ἀστακοὶ οὐδὲ πάγουροι·\nπαῦροι μὲν δελφῖνες, ἀκιδνότεροι δὲ καὶ αὐτοὶ\nκητείης γενεῆς καὶ ἀκήδεες ἐννεμέθονται.\nτοὔνεκεν ἰχθύσι κεῖνο πέλει κεχαρισμένον ὕδωρ\nἐκπάγλως καὶ πολλὸν ἐπισπεύδουσι νέεσθαι.\nστέλλονται δʼ ἅμα πάντες ὁμιλαδόν, ἄλλοθεν ἄλλος\nεἰς ἕν ἀγειρόμενοι, μία δέ σφισι πᾶσι κέλευθος\nπομπή τε ῥιπή τε καὶ αὖ παλινόστιμος ὁρμή.\nΘρηΐκιον δʼ ἀνύουσι Βοὸς Πόρον αἰολόφυλοι\nἑσμοὶ Βεβρυκίην τε παρὲξ ἅλα καὶ στόμα Πόντου\nστεινὸν ἀμειβόμενοι δολιχὸν δρόμον Ἀμφιτρίτης.\nὡς δʼ ὅτʼ ἀπʼ Αἰθιόπων τε καὶ Αἰγύπτοιο ῥοάων\nὑψιπετὴς γεράνων χορὸς ἔρχεται ἠεροφώνων,\nἌτλαντος νιφόεντα πάγον καὶ χεῖμα φυγοῦσαι\nΠυγμαίων τʼ ὀλιγοδρανέων ἀμενηνὰ γένεθλα·\nτῇσι δʼ ἄρʼ ἱπταμένῃσι κατὰ στίχας εὐρέες ἑσμοὶ\nἠέρα τε σκιάουσι καὶ ἄλλυτον ὄγμον ἔχουσιν·\nὣς τότε μυριόφυλοι ἁλὸς τέμνουσι φάλαγγες\nΕὔξεινον μέγα κῦμα· περιπλήθει δὲ θάλασσα\nπυκνὸν ὑποφρίσσουσα λατυσσομένη πτερύγεσσιν,\nεἰσόκʼ ἐπειγόμενοι δολιχὸν στόλον ἀμπαύσωσι\nκαὶ τόκον. ἀλλʼ ὅτε μέτρα παραστείχῃσιν ὀπώρης,\nνόστου μιμνήσκονται, ἐπεὶ κρυερώτερον ἄλλων\nχεῖμα κατασπέρχει κείνην ἅλα δινήεσσαν·\nοὐ γὰρ τηλεβαθής, ῥέα δὲ στυφελίζετʼ ἀήταις,\nοἵ μιν ἐπιρρήσσουσιν ὑπερφίαλοί τʼ ὀλοοί τε.\nτοὔνεκʼ ἀλυσκάζοντες Ἀμαζονίης ἀπὸ λίμνης\nαὖτις ὁμοῦ τεκέεσσιν ὑποτροπάδην φορέονται,\nκίδνανται δʼ ἀνὰ πόντον, ὅπῃ θρέψονται ἕκαστοι.\nἀλλʼ ὅσα μὲν μαλάκεια φατίζεται, οἷσί τʼ ἀναίμων\nἐστὶ φυὴ μελέων καὶ ἀνόστεος, ὅσσα τε φῦλα\nἢ λεπίσιν πυκινῇσι καλύπτεται, ἢ φολίδεσσι\nφρακτά, τὰ δʼ ὠοφόροισιν ὁμῶς ὠδῖσι μέλονται·\nἐκ δὲ κυνὸς λάβροιο καὶ αἰετοῦ ὅσσα τε φῦλα\nκλῄζονται σελάχεια καὶ ἰχθυνόμων βασιλήων\nδελφίνων φώκης τε βοώπιδος αὐτίκα παῖδες\nἐκ γενετῆς ἀνέχουσιν ἐοικότες οἷσι τοκεῦσιν.\nοἱ δʼ ἦ τοι πάντες μέν, ὅσοι ναίουσι θάλασσαν\nζωοτόκοι, φιλέουσι καὶ ἀμφιέπουσι γενέθλην,\nδελφίνων δʼ οὔπω τι θεώτερον ἄλλο τέτυκται·\nὡς ἐτεὸν καὶ φῶτες ἔσαν πάρος ἠδὲ πόληας\nναῖον ὁμοῦ μερόπεσσι, Διωνύσοιο δὲ βουλῇ\nπόντον ὑπημείψαντο καὶ ἰχθύας ἀμφεβάλοντο\nγυίοις· ἀλλʼ ἄρα θυμὸς ἐναίσιμος εἰσέτι φωτῶν\nῥύεται ἀνδρομέην ἠμὲν φρόνιν ἠδὲ καὶ ἔργα.\nεὖτε γὰρ ὠδίνων δίδυμον γένος ἐς φάος ἔλθῃ,\nαὐτίχʼ ὁμοῦ τʼ ἐγένοντο περὶ σφετέρην τε τεκοῦσαν\nνηχόμενοι σκαίρουσι καὶ ἐνδύνουσιν ὀδόντων\nεἴσω καὶ μητρῷον ὑπὸ στόμα δηθύνουσιν·\nἡ δὲ φιλοφροσύνῃσιν ἀνίσχεται ἀμφί τε παισὶ\nστρωφᾶται γανόωσα καὶ ἔξοχα καγχαλόωσα.\nμαζὸν δʼ ἀμφοτέροισι παρίσχεται, οἶον ἑκάστῳ,\nθήσασθαι γάλα λαρόν· ἐπεί ῥά οἱ ὤπασε δαίμων\nκαὶ γάλα καὶ μαζῶν ἰκέλην φύσιν οἷα γυναικῶν.\nτόφρα μὲν οὖν τοίῃσι τιθηνείῃσι μέμηλεν·\nἀλλʼ ὅτε κουρίζωσιν ἑὸν σθένος, αὐτίκα τοῖσι\nμήτηρ ἡγήτειρα κατέρχεται εἰς ὁδὸν ἄγρης\nἱεμένοις θήρην τε διδάσκεται ἰχθυόεσσαν,\nοὐδὲ πάρος τεκέων ἑκὰς ἵσταται οὐδʼ ἀπολείπει,\nπρίν γʼ ὅταν ἡβήσωσι τελεσφόρα γυῖα καὶ ἀλκήν,\nἀλλʼ αἰεὶ ῥυτῆρες ἐπίσκοποι ἐγγὺς ἕπονται.\nοἷον δὴ τότε θαῦμα μετὰ φρεσὶ θηήσαιο\nτερπωλήν τʼ ἐρόεσσαν, ὅτε πλώων ἐσίδηαι\nαὔρῃ ἐν εὐκραεῖ δεδοκημένος ἠὲ γαλήνῃ\nδελφίνων ἀγέλας εὐειδέας, ἵμερον ἅλμης·\nοἱ μὲν γὰρ προπάροιθεν ἀολλέες ἠΰτε κοῦροι\nἠΐθεοι στείχουσι, νέον γένος, ὥστε χοροῖο\nκύκλον ἀμειβόμενοι πολυειδέα ποικιλοδίνην·\nτοὶ δʼ ὄπιθεν μεγάλοι τε καὶ ἔξοχοι οὐδʼ ἀπάτερθεν\nἔρχονται τεκέων, φρουρὸς στρατός, ὥσθʼ ἁπαλοῖσι\nφερβομένοις ἕσπονται ἐν εἴαρι ποιμένες ἀμνοῖς.\nὡς δʼ ὅτε μουσοπόλων ἔργων ἄπο παῖδες ἴωσιν\nἀθρόοι, οἱ δʼ ἄρʼ ὄπισθεν ἐπίσκοποι ἐγγὺς ἕπονται\nαἰδοῦς τε πραπίδων τε νόου τʼ ἐπιτιμητῆρες\nπρεσβύτεροι· γῆρας γὰρ ἐναίσιμον ἄνδρα τίθησιν·\nὣς ἄρα καὶ δελφῖνες ἑοῖς παίδεσσι τοκῆες\nἕσπονται, μή τί σφιν ἀνάρσιον ἀντιβολήσῃ.\nναὶ μὴν καὶ φώκη κομέει γένος οὔτι χέρειον·\nκαὶ γὰρ τῇ μαζοί τε καὶ ἐν μαζοῖσι γάλακτος\nεἰσὶ ῥοαί· τῇ δʼ οὔτι μετʼ οἴδμασιν ἀλλʼ ἐπὶ χέρσου\nλύετʼ ἀνερχομένῃ γαστρὸς μόγος, ὥριος ὠδίς·\nμίμνει δʼ ἤματα πάντα δυώδεκα σὺν τεκέεσσιν\nαὐτοῦ ἐνὶ τραφερῇ· τρισκαιδεκάτῃ δὲ σὺν ἠοῖ\nσκύμνους ἀγκὰς ἔχουσα νεαλδέας εἰς ἅλα δύνει,\nπαισὶν ἀγαλλομένη, πάτρην ἅτε σημαίνουσα.\nὡς δὲ γυνὴ ξείνης γαίης ἔπι παῖδα τεκοῦσα\nἀσπασίως πάτρην τε καὶ ὃν δόμον εἰσαφικάνει,\nπαῖδα δʼ ἐν ἀγκοίνῃσι πανηματίη φορέουσα,\nδώματα δεικνυμένη, μητρὸς νομόν, ἀμφαγαπάζει,\nτερπωλὴν ἀκόρεστον· ὁ δʼ οὐ φρονέων περ ἕκαστα\nπαπταίνει, μέγαρόν τε καὶ ἤθεα πάντα τοκήων·\nὣς ἄρα καὶ κείνη σφέτερον γένος εἰναλίη θὴρ\nἐς πόντον προφέρει καὶ δείκνυται ἔργα θαλάσσης.\nδαίμονες, οὐκ ἄρα μοῦνον ἐν ἀνδράσι τέκνα πέλονται\nφίλτατα, καὶ φάεος γλυκερώτερα καὶ βιότοιο,\nἀλλὰ καὶ οἰωνοῖσιν ἀμειλίκτοισί τε θηρσὶν\nἰχθύσι τʼ ὠμηστῇσιν ἀμήχανος αὐτοδίδακτος\nἐντρέφεται τεκέων δριμὺς πόθος· ἀμφὶ δὲ παισὶ\nκαὶ θανέειν καὶ πᾶσαν ὀϊζυρὴν κακότητα\nπρόφρονες, οὐκ ἀέκοντες, ἀναπλῆσαι μεμάασιν.\nἤδη τις κατʼ ὄρεσφιν ἐριβρύχην ἐνόησε\nθηρητὴρ τεκέεσσιν ὑπερβεβαῶτα λέοντα,\nμαρνάμενον σφετέρης γενεῆς ὕπερ· οὐδʼ ὅ γε πυκνῆς\nχερμάδος ἱπταμένης οὐδ αἰγανέης ἀλεγίζει,\nἀλλʼ αὔτως ἄτρεστον ἔχει θάρσος τε μένος τε,\nβαλλόμενος καὶ ἐρεικόμενος πάσῃσι βολῇσιν·\nοὐδʼ ὅ γε πρὶν θανέειν ἀναδύεται, ἀλλʼ ἐπὶ παισὶν\nἡμιθανὴς προβέβηκε, μέλει δέ οἱ οὔτι μόροιο\nτόσσον, ὅσον μὴ παῖδας ὑπʼ ἀγρευτῆρσιν ἰδέσθαι\nἑρχθέντας θήρειον ὑπʼ αὐτοκμῆτα καλιήν.\nἤδη δʼ ἀρτιτόκοιο κυνὸς σκυλακοτρόφῳ εὐνῇ\nποιμὴν ἐγχρίμψας, εἰ καὶ πάρος ἦεν ἑταῖρος,\nχάσσατο, ταρβήσας μητρὸς χόλον ὑλακόεντα,\nοἷον ὑπὲρ τεκέων προφυλάσσεται, οὐδέ τινʼ αἰδῶ\nγιγνώσκει, πᾶσιν δὲ πέλει κρυόεσσα πελάσσαι.\nοἷον δʼ ἑλκομένας περὶ πόρτιας ἀσχαλόωσαι\nμητέρες οὐκ ἀπάτερθε γυναικείων στενάχουσι\nκωκυτῶν, αὐτοὺς δὲ συναλγύνουσι νομῆας.\nκαὶ μέν τις φήνης ἀδινὸν γόον ἔκλυεν ἀνὴρ\nὄρθριον ἀμφὶ τέκεσσʼ, ἢ ἀηδόνος αἰολοφώνου,\nἠὲ καὶ εἰαρινῇσι χελιδόσιν ἐγγὺς ἔκυρσε\nμυρομέναις ἑά τέκνα, τά τε σφίσι ληΐσσαντο\nἐξ εὐνῆς ἢ φῶτες ἀπηνέες ἠὲ δράκοντες.\nἰχθύσι δʼ αὖ δελφὶς μὲν ἀριστεύει φιλότητι\nπαίδων, ὣς δὲ καὶ ἄλλοι ἑὸν γένος ἀμφιέπουσι.\nθαῦμα δʼ ἁλιπλάγκτοιο κυνὸς τόδε· τῇ γὰρ ἕπονται\nτέκνα νεοβλαστῆ καί σφιν σάκος ἔπλετο μήτηρ·\nἀλλʼ ὅτε ταρβήσωσι τά τʼ ἄσπετα δείματʼ ἔασιν\nἐν πόντῳ, τότε παῖδας ἔσω λαγόνεσσιν ἔδεκτο\nαὐτὴν εἰσίθμην, αὐτὴν ὁδόν, ἔνθεν ὄλισθον\nγεινόμενοι· τοῖον δὲ πόνον μογέουσά περ ἔμπης\nἀσπασίως τέτληκε, πάλιν δʼ ὑπεχεύατο παῖδας\nσπλάγχνοις, ἂψ δʼ ἀνέηκεν, ὅτʼ ἀμπνεύσωσι φόβοιο.\nτοίην καὶ ῥίνη τεκέων πορσύνεται ἀλκήν,\nἀλλʼ οὐκ εἰς νηδὺν κείνῃ δύσις, οἷα κύνεσσιν,\nἀλλά οἱ ἐν πλευρῇσι διασφάγες ἀμφοτέρωθεν\nεἰσὶν ὑπὸ πτερύγων, οἵη γένυς ἰχθύσιν ἄλλοις,\nτῇσιν ἀτυζομένων τέκνων φόβον ἀμφικαλύπτει.\nἄλλοι δʼ αὖθʼ ἑὰ τέκνα διὰ στόμα ταρβήσαντα\nδεξάμενοι ῥύονται ἅτʼ ἐς δόμον ἠὲ καλιήν·\nοἷον δὴ καὶ γλαῦκος, ὃς ἔξοχα τέκνʼ ἀγαπάζει\nπάντων, ὅσσοι ἔασιν ἐν ἰχθύσιν ὠοτοκῆες·\nκεῖνος γὰρ μίμνει τε παρήμενος, ὄφρα γένωνται\nπαῖδες ὑπωάδιοι, καί σφιν παρανήχεται αἰεί·\nτοὺς δʼ ὅτε κεν τρομέοντας ἴδῃ κρατερώτερον ἰχθύν,\nἀμφιχανὼν κατέδεκτο διὰ στόμα, μέσφα κε δεῖμα\nχάσσηται, τότε δʼ αὖτις ἀνέπτυσε λευκανίηθεν.\nθύννης δʼ οὔτινʼ ἔγωγʼ ἀθεμίστερον ἔλπομαι ἰχθὺν\nοὐδὲ κακοφροσύνῃ προβεβηκότα ναιέμεν ἅλμην·\nὠὰ γὰρ εὖτε τέκῃσι, φύγῃ δʼ ὠδῖνα βαρεῖαν,\nαὐτὴ γειναμένη καταδαίνυται ὅσσα κίχῃσι,\nνηλής, ἥ θʼ ἑὰ τέκνα φυγῆς ἔτι νηΐδʼ ἐόντα\nἐσθίει, οὐδέ μιν οἶκτος ἐσέρχεται οἷο τόκοιο.\nἔστι δʼ ὅσʼ οὔτε γάμοισι φυτεύεται οὔτε γονῇσι\nτίκτεται, αὐτοτέλεστα καὶ αὐτόρρεκτα γένεθλα,\nὄστρεα δὴ σύμπαντα, τά γʼ ἰλύϊ τίκτεται αὐτῇ·\nκείνων δʼ οὔτε τι θῆλυ πέλει γένος, οὔτʼ ἐπʼ ἀμοιβῆς\nἄρσενες, ἀλλʼ ὁμόφυλα καὶ εἴκελα πάντα τέτυκται.\nὣς δὲ καὶ ἠπεδανῆς ἀφύης ὀλιγηπελὲς ἔθνος\nοὔτινος ἐκγεγάασιν ἀφʼ αἵματος οὐδὲ τοκήων·\nεὖτε γὰρ ἐκ νεφέων Ζηνὸς νόος ὄμβρον ἀφύξῃ\nλάβρον ὑπὲρ πόντοιο καὶ ἄσχετον, αὐτίκα πᾶσα\nμισγομένη δίνῃσι παλιμπνοίῃσι θάλασσα\nσίζει τʼ ἀφριάᾳ τε καὶ ἵσταται οἰδαίνουσα,\nαἱ δʼ ἐν ἀτεκμάρτοισι καὶ ἀσκέπτοισι γάμοισιν\nἀθρόαι ἔκ τʼ ἐγένοντο καὶ ἔτραφον ἔκ τʼ ἐφάνησαν\nμυρίαι, ἀβληχραί, πολιὸν γένος· ἐκ δὲ γενέθλης\nοὔνομʼ ἐπικλήδην ἀφρίτιδες αὐδώωνται.\nἄλλαι δʼ ἰλυόεντος ὑπὲκ φλοίσβοιο φύονται·\nεὖτε γὰρ ἐν δίνῃσι παλιρροίῃς τε θαλάσσης\nβράσσηται πάμφυρτος ἀφυσγετὸς ἐξ ἀνέμοιο\nσπερχομένου, τότε πᾶσα συνίσταται εἰς ἓν ἰοῦσα\nἰλὺς εὐρώεσσα, γαληναίης δὲ ταθείσης\nἐξαυτῆς ψάμαθός τε καὶ ἄσπετα φύρματα πόντου\nπύθεται, ἐκ δὲ φύονται ἀθέσφατοι, εἴκελοι εὐλαῖς.\nοὐ μέν πού τι τέτυκται ἀκιδνότερον γένος ἄλλο\nδειλαίης ἀφύης· νεπόδεσσι δὲ πᾶσιν ἔασι\nδαῖς ἀγαθή· κεῖναι δὲ δέμας περιλιχμάζουσιν\nἀλλήλων· τό γε δέ σφι βορὴ βίοτός τε τέτυκται·\nκεῖναι δʼ εὖτε θάλασσαν ἀολλήδην ἐφέπωσιν,\nἠέ νύ που πέτρην ἀμφίσκιον ἠὲ θαλάσσης\nδιζόμεναι κευθμῶνας ὑποβρυχίην τʼ ἀλεωρήν,\nπᾶσα τότε γλαυκὴ λευκαίνεται Ἀμφιτρίτη.\nὡς δʼ ὁπότʼ εὐρύπεδον σκιάσῃ νιφάδεσσιν ἀλωὴν\nἑσπερίου Ζεφύροιο θοὸν μένος, οὐδέ τι γαίης\nκυανέης ἰδέειν ὑποφαίνεται, ἀλλʼ ἄρα πᾶσα\nἀργεννὴ χιόνεσσιν ἐπασσυτέραις κεκάλυπται·\nὣς τότʼ ἀπειρεσίῃσι περιπληθὴς ἀγέλῃσι\nφαίνεται ἀργινόεσσα Ποσειδάωνος ἀλωή.\nὧδε μὲν ἰχθύβοτοί τε νομαὶ καὶ φῦλα θαλάσσης\nπλάζονται· τοιῷδε γάμῳ, τοιῇδε γενέθλῃ\nτέρπονται· τὰ δέ πού τις ἐπιχθονίοισιν ἅπαντα\nἀθανάτων σήμηνε· τί γὰρ μερόπεσσιν ἀνυστὸν\nνόσφι θεῶν; οὐδʼ ὅσσον ὑπὲκ ποδὸς ἴχνος ἀεῖραι,\nοὐδʼ ὅσον ἀμπετάσαι βλεφάρων περιφαέα κύκλα·\nἀλλʼ αὐτοὶ κρατέουσι καὶ ἰθύνουσιν ἕκαστα,\nτηλόθεν ἐγγὺς ἐόντες· ἀναγκαίη δʼ ἀτίνακτος\nπείθεσθαι· τὴν δʼ οὔτι τέλει σθένος οὐδέ τις ἀλκὴ\nτρηχείαις γενύεσσιν ὑπερφιάλως ἐρύσαντα\nἐκφυγέειν, ἅτε πῶλον ἀποπτυστῆρα χαλινῶν·\nἀλλʼ αἰεὶ μάκαρες πανυπέρτατοι ἡνία πάντη\nκλίνουσʼ, ᾗ κʼ ἐθέλωσιν, ὁ δʼ ἕσπεται ὅστε σαόφρων,\nπρὶν χαλεπῇ μάστιγι καὶ οὐκ ἐθέλων ἐλάηται.\nκεῖνοι καὶ τέχνας πολυκερδέας ἀνθρώποισιν\nδῶκαν ἔχειν καὶ πᾶσαν ἐπιφροσύνην ἐνέηκαν.\nἄλλος δʼ ἀλλοίοισιν ἐπώνυμος ἔπλετο δαίμων\nἔργοις, οἷσιν ἕκαστος ἐπίσκοπον ἤρατο τιμήν.\nΔηὼ μὲν ζεύγλης τε βοῶν ἀρότοιό τε γαίης\nπυρῶν τʼ εὐκάρποιο φέρει γέρας ἀμητοῖο.\nδοῦρα δὲ τεκτήνασθαι ἀναστῆσαί τε μέλαθρα,\nφάρεά τʼ ἀσκῆσαι μήλων εὐανθέϊ καρπῷ\nΠαλλὰς ἐπιχθονίους ἐδιδάξατο· δῶρα δʼ Ἄρηος\nφάσγανα χάλκειοί τε περὶ μελέεσσι χιτῶνες\nκαὶ κόρυθες καὶ δοῦρα καὶ οἶς ἐπιτέρπετʼ Ἐνυώ.\nδῶρα δὲ Μουσάων τε καὶ Ἀπόλλωνος ἀοιδαί.\nἙρμείης δʼ ἀγορήν τε καὶ ἀλκήεντας ἀέθλους\nὤπασεν. Ἡφαίστῳ δὲ μέλει ῥαιστήριος ἱδρώς.\nκαὶ τάδε τις πόντοιο νοήματα καὶ τέλος ἄγρης\nπληθύν θʼ ὑγροπόρων θεὸς ὤπασε τεκμήρασθαι\nἀνδράσιν, ὃς καὶ πρῶτα μεσορραγέας κενεῶνας\nγαίης ἀγρομένοισιν ἐνιπλήσας ποταμοῖσι\nπευκεδανὴν ἀνέχευε καὶ ἐξέστεψε θάλασσαν,\nὀφρύσι καὶ ῥηγμῖσι περίδρομον ἀμφιπεδήσας,\nεἴτε μιν εὐρυμέδοντα Ποσειδάωνα καλέσσαι,\nεἴτʼ ἄρα καὶ Νηρῆα παλαίφατον, εἴτʼ ἄρα Φόρκυν\nβέλτερον, εἴτε τινʼ ἄλλον ἁλὸς θεὸν ἰθυντῆρα.\nἀλλʼ οἱ μὲν μάλα πάντες, ὅσοι τʼ Οὔλυμπον ἔχουσι\nδαίμονες οἵ τε θάλασσαν ὅσοι τʼ ἐΰδωρον ἄρουραν\nἠέρα τʼ ἐνναίουσι, πανίλαον ἦτορ ἔχοιεν\nσοί τε, μάκαρ σκηπτοῦχε, καὶ ἀγλαόπαιδι γενέθλῃ\nκαὶ λαοῖς σύμπασι καὶ ἡμετέρῃσιν ἀοιδαῖς.\nἰχθύσι δʼ οὔτε δίκη μεταρίθμιος οὔτε τις αἰδώς,\nοὐ φιλότης· πάντες γὰρ ἀνάρσιοι ἀλλήλοισι\nδυσμενέες πλώουσιν· ὁ δὲ κρατερώτερος αἰεὶ\nδαίνυτʼ ἀφαυροτέρους, ἄλλῳ δʼ ἐπινήχεται ἄλλος\nπότμον ἄγων, ἕτερος δʼ ἑτέρῳ πόρσυνεν ἐδωδήν.\nοἱ μὲν γὰρ γενύεσσι καὶ ἠνορέῃ βιόωνται\nχειροτέρους· τοῖς δʼ ἰὸν ἔχει στόμα· τοῖσι δʼ ἄκανθαι\nτύμμασι λευγαλέοισιν ἀμυνέμεναι πεφύασι,\nπικραί τʼ ὀξεῖαί τε χόλου πυρόεντος ἀκωκαί.\nὅσσοις δʼ οὔτε βίην θεὸς ὤπασεν οὔτε τι κέντρον\nθήγεται ἐκ μελέων, τοῖς δʼ ἐκ φρενὸς ὅπλον ἔφυσε\nβουλὴν κερδαλέην, πολυμήχανον, οἵ τε δόλοισι\nπολλάκι καὶ κρατερόν καὶ ὑπέρτερον ὤλεσαν ἰχθύν.\nοἷον καὶ νάρκῃ τερενόχροϊ φάρμακον ἀλκῆς\nἕσπεται αὐτοδίδακτον ἐν οἰκείοισι μέλεσσιν.\nἡ μὲν γὰρ μαλακή τε δέμας καὶ πᾶσʼ ἀμενηνὴ\nνωθής τε βραδυτῆτι βαρύνεται, οὐδέ κε φαίης\nνηχομένην ὁράαν· μάλα γὰρ δύσφραστα κέλευθα\nεἱλεῖται πολιοῖο διʼ ὕδατος ἑρπύζουσα·\nἀλλά οἱ ἐν λαγόνεσσιν ἀναλκείης δόλος ἀλκή·\nκερκίδες ἐμπεφύασι παρὰ πλευραῖς ἑκάτερθεν\nἀμφίδυμοι· τῶν εἴ τις ἐπιψαύσειε πελάσσας,\nαὐτίκα οἱ μελέων σθένος ἔσβεσεν, ἐν δέ οἱ αἷμα\nπήγνυται, οὐδʼ ἔτι γυῖα φέρειν δύνατʼ, ἀλλά οἱ ἀλκὴ\nἦκα μαραινομένοιο παρίεται ἄφρονι νάρκῃ.\nἡ δʼ εὖ γινώσκουσα θεοῦ γέρας οἷον ἔδεκτο,\nὕπτιον ἀγκλίνασα μένει δέμας ἐν ψαμάθοισι·\nκεῖται δʼ ἀστεμφὴς οἵη νέκυς· ὃς δέ κεν ἰχθὺς\nἐγχρίμψῃ λαγόνεσσιν, ὁ μὲν λύτο, κάππεσε δʼ αὕτως\nἀδρανίης βαθὺν ὕπνον, ἀμηχανίῃσι πεδηθείς·\nἡ δὲ θοῶς ἀνόρουσε καὶ οὐ κραιπνή περ ἐοῦσα,\nγηθοσύνη, ζωὸν δὲ κατεσθίει ἶσα θανόντι.\nπολλάκι καὶ κατὰ λαῖτμα μετʼ ἰχθύσιν ἀντιάσασα\nνηχομένοις κραιπνὴν μὲν ἐπειγομένων σβέσεν ὁρμὴν\nἐγγὺς ἐπιψαύσασα καὶ ἐσσυμένους ἐπέδησεν·\nἔσταν δʼ αὐαλέοι καὶ ἀμήχανοι, οὔτε κελεύθων\nδύσμοροι οὔτε φυγῆς μεμνημένοι· ἡ δὲ μένουσα\nοὐδὲν ἀμυνομένους καταδαίνυται οὐδʼ ἀΐοντας.\nοἷον δʼ ὀρφναίοισιν ἐν εἰδώλοισιν ὀνείρων\nἀνδρὸς ἀτυζομένοιο καὶ ἱεμένοιο φέβεσθαι\nθρώσκει μὲν κραδίη, τὰ δὲ γούνατα παλλομένοιο\nἀστεμφὴς ἅτε δεσμὸς ἐπειγομένοιο βαρύνει,\nτοίην γυιοπέδην τεχνάζεται ἰχθύσι νάρκη.\nΒάτραχος αὖ νωθὴς μὲν ὁμῶς καὶ μαλθακὸς ἰχθύς,\nαἴσχιστος δʼ ἰδέειν· στόμα δʼ οἴγεται εὐρὺ μάλιστα·\nἀλλʼ ἄρα καὶ τῷ μῆτις ἀνεύρατο γαστέρι φορβήν.\nαὐτὸς μὲν πηλοῖο κατʼ εὐρώεντος ἐλυσθεὶς\nκέκλιται ἀτρεμέων, ὀλίγην δʼ ἀνὰ σάρκα τιταίνει,\nἥ ῥά οἱ ἐκ γένυος νεάτης ὑπένερθε πέφυκε\nλεπτή τʼ ἀργεννή τε, κακὴ δέ οἱ ἐστὶν ἀϋτμή·\nτὴν θαμὰ δινεύει, δόλον ἰχθύσι βαιοτέροισιν·\nοἵ ῥά μιν εἰσορόωντες ἐφορμώωσι λαβέσθαι.\nαὐτὰρ ὁ τὴν ἂψ αὖτις ἐφέλκεται ἀτρέμας εἴσω,\nἦκα μάλʼ ἀσπαίρουσαν ὑπὸ στόμα, τοὶ δʼ ἐφέπονται\nοὐδὲν ὀϊόμενοι κρυπτὸν δόλον, ὄφρα λάθωσι\nβατράχου εὐρείῃσιν ἔσω γενύεσσι μιγέντες.\nὡς δʼ ὅτε τις κούφοισι πάγην ὄρνισι τιτύσκων,\nπυροὺς τοὺς μὲν ἔρηνε δόλου προπάροιθε πυλάων,\nἄλλους δʼ ἔνδον ἔθηκεν, ὑπεστήριξε δὲ τέχνην·\nτοὺς δὲ λιλαιομένους ἕλκει πόθος ὀξὺς ἐδωδῆς,\nεἴσω δὲ προγένοντο, καὶ οὐκέτι νόστος ἑτοῖμος\nἐκδῦναι, δαιτὸς δὲ κακὴν εὕραντο τελευτήν·\nὣς κείνους ἀμενηνὸς ἐπέσπασεν ἠπεροπεύσας\nβάτραχος, οὐδʼ ἐνόησαν ἑὸν σπεύδοντες ὄλεθρον.\nτοῖα καὶ ἀγκυλόμητιν ἐπέκλυον ἐντύνασθαι\nκερδώ· ὅτʼ οἰωνῶν ἀγέλην πλήθουσαν ἴδηται,\nδοχμίη ἀγκλινθεῖσα, τανυσσαμένη θοὰ κῶλα,\nὄμματʼ ἐπιμύει, σὺν δὲ στόμα πάμπαν ἐρείδει·\nφαίης κʼ εἰσορόων ἤ μιν βαθὺν ὕπνον ἰαύειν,\nἠὲ καὶ ἀτρεκέως κεῖσθαι νέκυν· ὧδε γὰρ ἄπνους\nαἰόλα βουλεύουσα παραβλήδην τετάνυσται·\nοἱ δέ μιν εἰσορόωντες ἀολλέες ἰθὺς ἴενται\nὄρνιθες, λάχνην δὲ διαψαίρουσι πόδεσσιν,\nἠΰτε κερτομέοντες· ἐπὴν δέ οἱ ἐγγὺς ὀδόντων\nἔλθωσιν, τότʼ ἔπειτα δόλου πετάσασα θύρετρα,\nἐξαπίνης συνέμαρψε καὶ ἔσπασεν εὐρὺ χανοῦσα\nἄγρην κερδαλέην, ὅσσην ἕλεν οἰμήσασα.\nκαὶ μὲν δὴ δολόμητις ἐπίκλοπον εὕρατο θήρην\nσηπίη· ἐκ γάρ οἱ κεφαλῆς πεφύασιν ἀραιοὶ\nἀκρέμονες προτενεῖς, ὥστε πλόκοι, οἷσι καὶ αὐτὴ\nὥστε περ ὁρμιῇσιν ἐφέλκεται ἰχθύας ἄγρῃ,\nπρηνὴς ἐν ψαμάθοισιν ὑπʼ ὀστράκῳ εἰλυθεῖσα.\nκείναις δὲ πλοκαμῖσι καὶ ἡνίκα κύματα θύει\nχείματι πετράων ἀντίσχεται, ἠΰτε τις νηῦς\nπείσματʼ ἐπʼ ἀκταίῃσιν ἀναψαμένη σπιλάδεσσι.\nΚαρῖδες δʼ ὀλίγαι μὲν ἰδεῖν, ἴση δὲ καὶ ἀλκὴ\nγυίοις, ἀλλὰ δόλοισι καὶ ἄλκιμον ὤλεσαν ἰχθύν,\nλάβρακα, σφετέρῃσιν ἐπικλέα λαβροσύνῃσιν.\nοἱ μὲν γὰρ σπεύδουσι καὶ ἰθύουσι λαβέσθαι\nκαρίδων, ταῖς δʼ οὔτε φυγεῖν σθένος οὔτε μάχεσθαι,\nὀλλύμεναι δʼ ὀλέκουσι καὶ οὓς πέφνουσι φονῆας.\nεὖτε γὰρ ἀμφιχανόντες ἔσω μάρψωσιν ὀδόντων,\nαἵδε θαμᾶ θρώσκουσι καὶ ἐς μεσάτην ὑπερῴην\nὀξὺ κέρας χρίμπτουσι, τό τε σφίσι τέλλεται ἄκρης\nἐκ κεφαλῆς· λάβραξ δὲ φίλης κεκορημένος ἄγρης\nνύγματος οὐκ ἀλέγει· τὸ δέ μιν νέμεταί τε καὶ ἕρπει,\nεἰσόκε τρυχόμενόν μιν ἕλῃ μόρος ἐξ ὀδυνάων·\nὀψὲ δὲ γινώσκει νέκυος δεδαϊγμένος αἰχμῇ.\nἔστι δέ τις πηλοῖσιν ἐφέστιος ὠμοφάγος βοῦς,\nεὐρύτατος πάντεσσι μετʼ ἰχθύσιν· ἦ γάρ οἱ εὖρος\nπολλάκις ἑνδεκάπηχυ δυωδεκάπηχύ τʼ ἐτύχθη·\nοὐτιδανὸς δὲ βίην καί οἱ δέμας ἄμμορον ἀλκῆς,\nμαλθακόν· ἐν δέ οἱ εἰσὶν ἀείδελοι ἔνδον ὀδόντες\nβαιοί τʼ οὐ κρατεροί τε· βίῃ δέ κεν οὔτι δαμάσσαι,\nἀλλὰ δόλῳ καὶ φῶτας ἐπίφρονας εἷλε πεδήσας·\nδαιτὶ γὰρ ἀνδρομέῃ ἐπιτέρπεται, ἔξοχα δʼ αὐτῷ\nἀνθρώπων κρέα τερπνὰ καὶ εὐάντητος ἐδωδή.\nεὖτέ τινʼ ἀθρήσῃ νεάτην ὑπὸ βύσσαν ἰόντα\nἀνθρώπων, ὅσσοισιν ὑποβρύχιος πόνος ἅλμης\nμέμβλεται, αὐτὰρ ὁ κοῦφος ὑπὲρ κεφαλῆφιν ἀερθεὶς\nνήχεται ἀστεμφής, μεγάρων ὀρόφοισιν ἐοικώς,\nἄτροπος ἀμφιταθείς, σὺν δʼ ἔρχεται, ᾗ κεν ἴῃσι\nδειλὸς ἀνήρ, μίμνοντι δʼ ἐφίσταται ἠΰτε πῶμα.\nὡς δὲ πάϊς δολόεντα μόρον λίχνοισι μύεσσιν\nἔστησεν· τὸν δʼ οὔτι πάγης λόχον ὁρμαίνοντα\nγαστὴρ ἔνδον ἔλασσε, θοῶς δέ οἱ ἄγγος ὕπερθε\nκοῖλον ἐπεσμαράγησεν, ὁ δʼ οὐκέτι πολλὰ μενοινῶν\nἐκφυγέειν δύναται στιβαρὸν σκέπας, ὄφρα ἑ κοῦρος\nμάρψῃ τε κτείνῃ τε, γέλων δʼ ἐπιθήσεται ἄγρῃ·\nὣς ὅ γʼ ὑπὲρ κεφαλῆς βροτέης ὀλοφώϊος ἰχθὺς\nπέπτατʼ ἐρητύων ἀναδύμεναι, εἰσόκʼ ἀϋτμὴ\nφῶτα λίπῃ, ψυχὴν δὲ μετεκπνεύσῃ ῥοθίοισιν·\nἔνθα ἑ τεθνηῶτα δυσώνυμος ἀμφιέπει βοῦς\nδαινύμενος, τέχνῃσιν ἑλὼν δυσμήχανον ἄγρην.\nκαὶ μέν τις μνιαροῖσιν ἐπὶ πλαταμῶσι νοήσας\nκαρκίνον αἰνήσει καὶ ἀγάσσεται εἵνεκα τέχνης\nκερδαλέης· καὶ τῷ γὰρ ἐπιφροσύνην πόρε δαίμων\nὄστρεα φέρβεσθαι, γλυκερὴν καὶ ἄμοχθον ἐδωδήν.\nὄστρεα μὲν κληῗδας ἀναπτύξαντα θυρέτρων\nἰλὺν λιχμάζουσι καὶ ὕδατος ἰσχανόωντα\nπέπταται, ἀγκοίνῃσιν ἐφήμενα πετραίῃσι·\nκαρκίνος αὖ ψηφῖδα παρὰ ῥηγμῖνος ἀείρας\nλέχριος ὀξείῃσι φέρει χηλῇσι μεμαρπώς,\nλάθρη δʼ ἐμπελάει, μέσσῳ δʼ ἐνεθήκατο λᾶαν\nὀστρέῳ· ἔνθεν ἔπειτα παρήμενος εἰλαπινάζει\nδαῖτα φίλην· τὸ δʼ ἄρʼ οὔτι καὶ ἱέμενόν περ ἐρεῖσαι\nἀμφιδύμους πλάστιγγας ἔχει σθένος, ἀλλʼ ὑπʼ ἀνάγκης\nοἴγεται, ὄφρα θάνῃ τε καὶ ἀγρευτῆρα κορέσσῃ.\nτῷ δʼ ἴσα τεχνάζουσι καὶ ἀστέρες ἑρπυστῆρες\nεἰνάλιοι· καὶ τοῖς γὰρ ἐπʼ ὄστρεα μῆτις ὀπηδεῖ·\nἀλλʼ οὐ λᾶαν ἄγουσι συνέμπορον οὐδʼ ἐπίκουρον\nκεῖνοι, τρηχὺ δὲ κῶλον ἐνηρείσαντο μέσοισι\nπεπταμένοις· τὰ μὲν ὧδε πιέζεται, οἱ δὲ νέμονται.\nὄστρακον αὖ βυθίας μὲν ἔχει πλάκας, ἐν δέ οἱ ἰχθὺς\nπίννη ναιετάει κεκλημένος· ἡ μὲν ἄναλκις\nοὔτε τι μητίσασθαι ἐπίσταται οὔτε τι ῥέξαι,\nἀλλʼ ἄρα οἱ ξυνόν τε δόμον ξυνήν τε καλύπτρην\nκαρκίνος ἐνναίει, φέρβει δέ μιν ἠδὲ φυλάσσει·\nτῷ καὶ πιννοφύλαξ κικλήσκεται· ἀλλʼ ὅτε κόχλου\nἰχθὺς ἔνδον ἵκηται, ὁ δʼ οὐ φρονέουσαν ἀμύξας\nδήγματι κερδαλέῳ πίννην ἕλεν· ἡ δʼ ὀδύνῃσιν\nὄστρακα συμπλατάγησε καὶ ἔνδον ἐφράσσατο ἄγρην\nαὑτῇ τʼ ἠδʼ ἑτάρῳ, ξυνόν θʼ ἅμα δεῖπνον ἕλοντο.\nὣς ἄρα καὶ πλωτῆρσιν ἐν ὑγροπόροισιν ἔασι\nτοὶ μὲν κερδαλέοι, τοὶ δʼ ἄφρονες, οἷα καὶ ἡμῖν\nἀνδράσιν, οὐδέ τι πᾶσιν ἐναίσιμόν ἐστι νόημα.\nφράζεο δʼ ἀφραδίῃ προφερέστατον ἡμεροκοίτην\nἰχθύν, ὃν παρὰ πάντας ἀεργότατον τέκεν ἅλμη.\nτοῦ δʼ ἤτοι κεφαλῆς μὲν ἄνω τέτραπται ὕπερθεν\nὄμματα, καὶ στόμα λάβρον ἐν ὀφθαλμοῖσι μέσοισιν·\nαἰεὶ δʼ ἐν ψαμάθοισι πανημέριος τετάνυσται\nεὕδων, νυκτὶ δὲ μοῦνον ἀνέγρεται ἠδʼ ἀλάληται·\nτοὔνεκα κέκληται καὶ νυκτερίς· ἀλλά μιν ἄτη\nγαστρὸς ἀτεκμάρτοιο κακὴ λάχεν· οὐ γὰρ ἐδωδῆς\nἢ κόρον ἠέ τι μέτρον ἐπίσταται, ἀλλʼ ἀτέλεστον\nλυσσομανῆ βούβρωστιν ἀναιδέϊ γαστρὶ φυλάσσει·\nοὐδέ ποτʼ ἂν λήξειεν ἐδητύος ἐγγὺς ἐούσης,\nεἰσόκεν οἱ νηδύς τε μέση διὰ πᾶσα ῥαγείη,\nαὐτός τε προταθεὶς πέσῃ ὕπτιος, ἠέ τις ἄλλος\nπέφνῃ μιν νεπόδων πυμάτης ἔμφορτον ἐδωδῆς.\nσῆμα δέ τοι τόδε γαστρὸς ἀειμάργοιο πιφαύσκω·\nεἰ γάρ τίς μιν ἑλὼν θήρης ἀποπειρήσαιτο\nχειρὶ βορὴν ὀρέγων, ὁ δὲ δέξεται, εἰσόκεν αὐτοῦ\nλαβροτάτου στόματος νηήσεται ἄχρις ἐδωδή.\nκλῦτε, γοναὶ μερόπων, οἶον τέλος ἀφραδίῃσι\nλαιμάργοις, ὅσον ἄλγος ἀδηφαγίῃσιν ὀπηδεῖ·\nτῷ τις ἀεργίην δυστερπέα τῆλε διώκοι\nκαὶ κραδίης καὶ χειρός, ἔχοι δέ τι μέτρον ἐδωδῆς·\nμηδʼ ἐπὶ πανθοίνοισι νόον τέρποιτο τραπέζαις·\nπολλοὶ γὰρ τοῖοι καὶ ἐν ἀνδράσιν, οἶσι λέλυνται\nἡνία, γαστρὶ δὲ πάντας ἐπιτρωπῶσι κάλωας·\nἀλλά τις εἰσορόων φεύγοι τέλος ἡμεροκοίτου.\nἔστι καὶ ὀξυκόμοισι νόος καὶ μῆτις ἐχίνοις,\nοἴ τʼ ἀνέμων ἴσασι βίας ζαμενεῖς τε θυέλλας\nὀρνυμένας, νώτοισι δʼ ἀνοχλίζουσιν ἕκαστος\nλᾶαν, ὅσον βαρύθοντα περὶ σφετέρῃσιν ἀκάνθαις\nῥηϊδίως φορέοιεν, ἴνʼἀντία κύματος ὁρμῇ\nβριθόμενοι μίμνωσι· τὸ γὰρ τρομέουσι μάλιστα,\nμὴ σφὰς ἐπʼ ἠιόνεσσι κυκώμενον οἶμα κυλίσῃ·\nΠουλυπόδων δʼ οὔπω τινʼ ὀΐομαι ἔμμενʼ ἄπυστον\nτέχνης, οἳ πέτρῃσιν ὁμοίϊοι ἰνδάλλονται,\nτήν κε ποτιπτύξωσι περὶ σπείρῃς τε βάλωνται.\nἄνδρας δʼ ἀγρευτῆρας ὁμῶς καὶ κρέσσονας ἰχθῦς\nῥηϊδίως ἀπάτῃσι παραπλάγξαντες ἄλυξαν.\nἀλλʼ ὅτε χειρότερός τις ἐπισχεδὸν ἀντιβολήσῃ,\nαὐτίκα πουλύποδές τε καὶ ἰχθύες ἐξεφάνησαν,\nμορφῆς πετραίης ἐξάλμενοι, ἐκ δὲ δόλοιο\nφορβήν τʼ ἐφράσσαντο καὶ ἐξήλυξαν ὄλεθρον.\nχείματι δʼ οὔποτε φασὶν ἐπιστείχειν ἁλὸς ὕδωρ\nπουλύποδας· ζαμενεῖς γὰρ ὑποτρομέουσιν ἀέλλας·\nἀλλʼ οἵ γε γλαφυρῇσιν ἐνιζόμενοι θαλάμῃσι\nπτήξαντες δαίνυνται ἑοὺς πόδας, ἠΰτε σάρκας\nἀλλοτρίας· οἱ δʼ αὖτις ἑοὺς κορέσαντες ἄνακτας\nφύονται· τόδε πού σφι Ποσειδάων ἐπένευσε.\nτοῖον καὶ βλοσυρῇσιν ἀειμάργοισι νόημα\nἄρκτοις· χειμερίην γὰρ ἀλυσκάζουσαι ὁμοκλήν,\nδῦσαι φωλειοῖο μυχὸν κατὰ πετρήεντα\nὃν πόδα λιχμάζουσιν, ἐδητύος ἔργον ἄπαστον,\nμαιόμεναι δαίτην ἀνεμώλιον, οὐδʼ ἐθέλουσι\nπροβλώσκειν, εὐκραὲς ἕως ἔαρ ἡβήσειεν.\nἔξοχα δʼ ἀλλήλοισιν ἀνάρσιον ἔχθος ἔχουσι\nκάραβος ἀϊκτὴρ μύραινά τε πουλύποδές τε,\nἀλλήλους δʼ ὀλέκουσιν ἀμοιβαίοισι φόνοισιν.\nαἰεὶ δʼ ἰχθυόεσσα μετὰ σφίσιν ἵστατʼ ἐνυὼ\nκαὶ μόθος, ἄλλου δʼ ἄλλος ἑὴν ἐνεπλήσατο νηδύν.\nἡ μὲν ὑπὲκ πέτρης ἁλιμυρέος ὁρμηθεῖσα\nφοιταλέη μύραινα διέσσυται οἴδματα πόντου,\nφορβὴν μαιομένη, τάχα δʼ εἴσιδε πούλυπον ἀκτῆς\nἄκρα διερπύζοντα καὶ ἀσπασίην ἐπί θήρην\nἔσσυτο γηθομένη· τὸν δʼ οὐ λάθεν ἐγγὺς ἐοῦσα·\nἀλλʼ ἤτοι πρῶτον μὲν ἀτυζόμενος δεδόνηται\nἐς φόβον, οὐδʼ ἄρα μῆχος ἔχει μύραιναν ἀλύξαι\nἕρπων νηχομένην τε καὶ ἄσχετα μαιμώωσαν.\nαἶψα δέ μιν κατέμαρψε γένυν τʼ ἐνέρεισε δαφοινήν·\nπούλυπος αὖτʼ ἀέκων ὀλοῆς ὑπὸ μάρνατʼ ἀνάγκης,\nἀμφὶ δέ οἱ μελέεσσιν ἑλίσσεται, ἄλλοτε ἄλλας\nπαντοίας στροφάλιγγας ὑπὸ σκολιοῖσιν ἱμᾶσι\nτεχνάζων, εἴ πώς μιν ἐρητύσειε βρόχοισιν\nἀμφιβαλών· ἀλλʼ οὔτι κακῶν ἄκος οὔτʼ ἀλεωρή·\nῥεῖα γὰρ ἀμφιπεσόντος ὀλισθηροῖς μελέεσσιν\nὀτραλέη μύραινα διαρρέει οἷάπερ ὕδωρ·\nαὐτὰρ ὅ γʼ ἄλλοτε νῶτα παναίολα, ἄλλοτε δειρὴν\nοὐρήν τʼ ἀκροτάτην περιβάλλεται, ἄλλοτε δʼ αὖτε\nἐμπίπτει στόματός τε πύλαις γενύων τε μυχοῖσιν.\nὡς δὲ παλαισμοσύνης γυιαλκέος ἴδμονες ἄνδρες\nδηρὸν ἐπʼ ἀλλήλοισιν ἑὴν ἀναφαίνετον ἀλκήν,\nἤδη δʼ ἐκ μελέων λιαρὸς καὶ ἀθέσφατος ἱδρὼς\nχεύεται ἀμφοτέροισι· τὰ δʼ αἰόλα κέρδεα τέχνης\nπλάζονται, χεῖρές τε περὶ χροῒ κυμαίνονται·\nὣς καὶ πουλύποδος κοτυληδόνες οὐ κατὰ κόσμον\nπλαζόμεναι κενεῇσι παλαισμοσύναις μογέουσιν.\nἡ δέ μιν ὀξυτόμοισιν ὑπὸ ῥιπῇσιν ὀδόντων\nδαρδάπτει· μελέων δὲ τὰ μὲν κατεδέξατο γαστήρ,\nἄλλα δʼ ἔτʼ ἐν γενύεσσι θοοὶ τρίβουσιν ὀδόντες,\nἄλλα δέ τʼ ἀσπαίρει καὶ ἑλίσσεται ἡμιδάϊκτα,\nεἰσέτι παιφάσσοντα καὶ ἐκφυγέειν ἐθέλοντα.\nὡς δʼ ὅτʼ ἀνὰ ξυλόχους ὀφίων στίβον ἐξερεείνων\nβριθόκερως ἔλαφος ῥινήλατον ἴχνος ἀνεῦρε,\nχειὴν δʼ εἰσαφίκανε καὶ ἑρπετὸν εἴρυσεν ἔξω\nδάπτει τʼ ἐμμενέως· ὁ δʼ ἐλίσσεται ἀμφί τε γοῦνα,\nδειρήν τε στέρνον τε· τὰ δʼ ἡμίβρωτα κέχυνται\nἅψεα, πολλὰ δʼ ὀδόντες ὑπὸ στόμα δαιτρεύουσιν·\nὣς καὶ πουλύποδος δνοπαλίζεται αἰόλα γυῖα\nδυσμόρου· οὐδέ ἑ μῆτις ἐπιφροσύνης ἐσάωσε\nπετραίης· εἰ γάρ ποτʼ ἀλευόμενος περὶ πέτρην\nπλέξηται, χροιήν τε πανείκελον ἀμφιέσηται,\nἀλλʼ οὐ μυραίνης ἔλαθεν κέαρ, ἀλλά ἑ μούνη\nφράζεται, ἄπρηκτον δὲ πέλει κείνοιο νόημα.\nἔνθα μιν οἰκτείρειας ἀκοσμοτάτοιο μόροιο,\nὡς ὁ μὲν ἐν πέτρῃσιν ὑφέξεται, ἡ δέ οἱ ἄγχι\nἠΰτʼ ἐπεγγελόωσα παρίσταται· ὧδέ κε φαίης\nμυθεῖσθαι μύραιναν ἀπηνέα κερτομέουσαν·\nτί πτώσσεις δολομῆτα; τίνʼ ἔλπεαι ἠπεροπεύειν;\nἦ τάχα καὶ πέτρης πειρήσομαι, ἤν σε καὶ εἴσω\nδέξηται σπιλὰς ἥδε καὶ ἠμύσασα καλύψῃ.\nαὐτίκα δʼ ἀγκύλον ἕρκος ἐνιπλήξασα λαφύσσει,\nχοιράδος αὖ ἐρύουσα περίτρομον· αὐτὰρ ὅ γʼ οὔτι,\nοὐδὲ δαϊζόμενος, λείπει πάγου οὐδʼ ἀνίησιν,\nἀλλʼ ἔχεται πέτρης εἱλιγμένος, εἰσόκεν αὐταὶ\nλείπωνται μοῦναι κοτυληδόνες ἐμπεφυυῖαι.\nὡς δʼ ὅτε περθομένης δηΐων ὑπὸ χερσὶ πόληος,\nἑλκομένων παίδων τε δορυκτήτων τε γυναικῶν,\nκοῦρον ἀνὴρ δειρῇ τε καὶ ἀγκάσιν ἐμπεφυῶτα\nγειναμένης ἐρύσῃ πολέμου νόμῳ, αὐτὰρ ὁ χεῖρας\nπλέγδην οὐκ ἀνίησιν ἀπʼ αὐχένος, οὐδέ ἑ μήτηρ\nκωκυτῷ προΐησιν, ὁμοῦ δέ οἱ ἕλκεται αὐτή·\nὣς καὶ πουλύποδος δειλὸν δέμας ἑλκομένοιο\nλισσάδι μυδαλέῃ περιφύεται, οὐδʼ ἀνίησι.\nΚάραβος αὖ μύραιναν ἀπηνέα περ μάλʼ ἐοῦσαν\nἐσθίει, αὐτοφόνοισιν ἀγηνορίῃσι δαμεῖσαν.\nἦ γὰρ ὁ μὲν πέτρης σχεδὸν ἵσταται, ᾗ ἔνι ναίει\nὀτραλέη μύραινα· δύω δʼ ἀνὰ κέντρα τιτήνας\nδήϊα φυσιόων προκαλίζεται ἐς μόθον ἐλθεῖν,\nἶσος ἀριστῆϊ προμάχῳ στρατοῦ, ὅς ῥά τε χειρῶν\nἠνορέῃ πολέμου τε δαημοσύνῃσι πεποιθὼς\nἔντεσι καρτύνας βριαρὸν δέμας, ὀξέα πάλλων\nἔγχεα, δυσμενέων προκαλίζεται ὅς κʼ ἐθέλῃσιν\nἀντιάαν· τάχα δʼ ἄλλον ἀριστήων ὀροθύνει·\nὣς ὅ γε μυραίνης θήγει φρένας, οὐδʼ ἐπὶ μῶλον\nδηθύνει, θαλάμης δὲ διαΐξασα κελαινή,\nαὐχένα γυρώσασα, χόλῳ μέγα παιφάσσουσα\nἀντιάᾳ· τὸν δʼ οὔτι περισπέρχουσά περ αἰνῶς\nβλάπτει τρηχὺν ἐόντα, γένυν δʼ ἀνεμώλιον αὔτως\nἐγχρίμπτει, στερεοῖσι δʼ ἐτώσια μαίνετʼ ὀδοῦσιν·\nοἱ δὲ πάλιν γενύεσσιν ἀπηνέος ὡς ἀπὸ πέτρης\nπαλλόμενοι κάμνουσι καὶ ἀμβλύνονται ἐρωῆς.\nτῆς δὲ μέγα φλεγέθει καὶ ὀρίνεται ἄγριον ἦτορ,\nεἰσόκε μιν χηλῇσιν ἐπαΐξας δολιχῇσιν\nκάραβος αὐχενίοιο λάβῃ μέσσοιο τένοντος·\nἴσχει δʼ ἐμπεφυὼς χαλκείῃ ὥστε πυράγρῃ,\nνωλεμές, οὐδʼ ἀνίησι καὶ ἐσσυμένην περ ἀλύξαι·\nἡ δὲ βίῃ μογέουσα καὶ ἀσχαλόωσʼ ὀδύνῃσι,\nπάντῃ δινεύει σκολιὸν δέμας, αἶψα δὲ νῶτα\nκαράβου ὀξυβελῆ περιβάλλεται ἀμφιχυθεῖσα,\nἐν δʼ ἐπάγη σκώλοισι καὶ ὀξείῃσιν ἀκωκαῖς\nὀστράκου, ὠτειλαῖς δὲ περιπλήθουσα θαμειαῖς\nὄλλυται αὐτοδάϊκτος, ὑπʼ ἀφραδίῃσι θανοῦσα.\nὡς δʼ ὅτε θηροφόνων τις ἀνὴρ δεδαημένος ἔργων,\nλαῶν ἀμφιδόμοισιν ἐναγρομένων ἀγορῇσι,\nπόρδαλιν οἰστρηθεῖσαν ἐνὶ ῥοίζοισιν ἱμάσθλης\nἐγχείῃ δέχεται ταναήκεϊ δοχμὸς ὑποστάς·\nἡ δὲ καὶ εἰσορόωσα γένυν θηκτοῖο σιδήρου\nἄγρια κυμαίνουσα κορύσσεται, ἐν δʼ ἄρα λαιμῷ\nἠΰτε δουροδόκῃ χαλκήλατον ἔσπασεν αἰχμήν·\nὣς ἄρα καὶ μύραιναν ἕλεν χόλος ἀφραδίῃσι\nδύσμορον, αὐτοτύποισιν ὑπʼ ὠτειλῇσι δαμεῖσαν.\nτοίην που τραφερῆς γαίης ἔπι δῆριν ἔθεντο\nἄμφω ἐνὶ ξυλόχοισιν ὄφις καὶ τρηχὺς ἐχῖνος\nἀντόμενοι· καὶ τοῖς γὰρ ἀνάρσιος αἶσα μέμηλεν.\nἤτοι ὁ μὲν προϊδὼν ὀλοφώϊον ἑρπυστῆρα,\nφραξάμενος πυκινῇσιν ὑπὸ προβλῆσιν ἀκάνθαις\nεἱλεῖται σφαιρηδόν, ὑφʼ ἕρκεϊ γυῖα φυλάσσων,\nἔνδοθεν ἑρπύζων· ὁ δέ οἱ σχεδὸν αὐτίκα θύνων\nπρῶτα μὲν ἰοτόκοισιν ἐπισπέρχει γενύεσσιν,\nἀλλʼ αὔτως μογέει κενεὸν πόνον· οὐ γὰρ ἱκάνει\nχρωτὸς ἔσω μαλεροῖσι καὶ ἱέμενός περ ὀδοῦσι·\nτοίη μιν λάχνη δυσπαίπαλος ἀμφιβέβηκεν·\nαὐτὰρ ὁ κυκλοτερὴς ὁλοότροχος αἰόλα γυῖα\nδινεύων, πυκινῇσι κυλινδόμενος στροφάλιγξιν,\nἐμπίπτει σπείρῃσι καὶ οὐτάζει βελέεσσι\nχαίτης ὀξυτόμοισιν· ὁ δʼ ἄλλοθεν εἴβεται ἄλλος\nἰχὼρ αἱματόεις, τὸν δʼ ἕλκεα πόλλʼ ἀνιάζει.\nἔνθα μιν ἀμφιβαλὼν περιηγέϊ πάντοθεν ὁλκῷ\nὑγρὸς ὄφις χαλεποῖσι περιπλέγδην ὑπὸ δεσμοῖς\nἴσχει τʼ ἐμπρίει τε χόλῳ τʼ ἐνερείδεται ἀλκήν.\nτοῦ δʼ εἴσω τάχα πᾶσαι ὀλισθαίνουσιν ἄκανθαι\nὀξέα πεφρικυῖαι· ὁ δʼ ἐν σκολόπεσσι πεπηγὼς\nοὔτε βίην ἀνίησι καὶ οὐκ ἐθέλων πεπέδηται,\nἀλλὰ μένει γόμφοισιν ἅτε κρατεροῖσιν ἀρηρώς,\nὄφρα θάνῃ, σὺν δʼ αὐτὸν ἀπέφθισε θῆρα πιέζων\nπολλάκις, ἀλλήλοις δὲ μόρος καὶ πῆμα γένοντο·\nπολλάκι δʼ ἐξήλυξε καὶ ἔκφυγε δεινὸς ἐχῖνος,\nἐκδὺς ἑρπυστῆρος ἀλυκτοπέδης τε κελαινῆς,\nεἰσέτι τεθνηῶτος ἔχων περὶ σάρκας ἀκάνθαις.\nτοίη καὶ μύραινα κακόφρονι δάμναται ἄτῃ,\nκαράβῳ ἁρπαλέη τε καὶ εὐάντητος ἐδωδή.\nΚάραβον αὖ καὶ τρηχὺν ὁμῶς καὶ κραιπνὸν ἐόντα\nδαίνυτʼ ἀφαυρότερός περ ἐὼν καὶ νωθρὸς ἐρωὴν\nπούλυπος· ἡνίκα γάρ μιν ὑπὸ σπιλάδεσσι νοήσῃ\nαὔτως ἀτρεμέοντα καὶ ἥμενον, αὐτὰρ ὁ λάθρη\nνῶτον ἐπαΐξας περιβάλλεται αἰόλα δεσμά,\nἰφθίμων δολιχῇσι ποδῶν σειρῇσι πιέζων,\nσὺν δὲ οἱ ἀκραίῃς κοτυληδόσι θερμὸν ἐρείδει\nαὐλὸν ἐπισφίγγων στόματος μέσον, οὐδ̔ ἀνίησι\nπνοιὴν ἠερίην οὔτʼ ἔνδοθεν οὔθʼ ἑτέρωθεν·\nκαὶ γὰρ καὶ νεπόδεσσι παλίρροος ἕλκεται ἀήρ·\nἀλλʼ ἔχει ἀμφιπεσών· ὁ δὲ νήχεται, ἄλλοτε μίμνει,\nἄλλοτε δʼ ἀσπαίρει, ποτὲ δὲ προβλῆσιν ὑπʼ ἄκραις\nῥήγνυται· αὐτὰρ ὅ γʼ οὔτι βίης μεθίησιν ἄεθλον,\nὄφρα ἑ τεθνηῶτα λίπῃ ψυχή τε καὶ ἀλκή.\nδὴ τότε μιν προπεσόντα παρήμενος ἐν ψαμάθοισι\nδαίνυται, ἠΰτε κοῦρος ὑπὲκ μαζοῖο τιθήνης\nχείλεσιν αὖ ἐρύει λαρὸν γλάγος· ὣς ὅ γε σάρκας\nλάπτων ὀξυπόροιο κατέσπασεν ἄγγεος ἔξω\nμυζήσας, γλυκερῆς δὲ βορῆς ἐνεπλήσατο νηδύν.\nὡς δέ τις ἡμερόκοιτος ἀνὴρ ληΐστορι τέχνῃ\nὁρμαίνων ἀΐδηλα, δίκης σέβας οὔποτʼ ἀέξων,\nἑσπέριος στεινῇσι καταπτήξας ἐν ἀγυιαῖς,\nἄνδρα παραστείχοντα μετʼ εἰλαπίνην ἐλόχησε·\nκαί ῥʼ ὁ μὲν οἰνοβαρὴς ἕρπει πάρος, ὑγρὸν ἀείδων,\nοὐ μάλα νηφάλιον κλάζων μέλος· αὐτὰρ ὁ λάθρη\nἐξόπιθε προὔτυψε καὶ αὐχένα χερσὶ δαφοιναῖς\nεἷλεν ἐπιβρίσας, κλῖνέν τέ μιν ἄγριον ὕπνον\nοὐ τηλοῦ θανάτοιο καὶ εἵματα πάντʼ ἐναρίξας\nᾤχετο, δυσκερδῆ τε φέρων καὶ ἀνέστιον ἄγρην·\nτοιάδε καὶ πινυτοῖσι νοήματα πουλυπόδεσσιν.\nοἵδε μὲν ἀντίβιοι καὶ ἀνάρσιοι ἔξοχʼ ἔασιν\nεἰναλίων· μοῦνοι δὲ μετʼ ἰχθύσιν αἰολοφύλοις\nποινητῆρες ἔασι καὶ ἀλλήλων ὀλετῆρες.\nἄλλοι δʼ ἰοφόροι νεπόδων, στομάτεσσι δʼ ἀεικὴς\nἰὸς ἐνιτρέφεται στυγερός τʼ ἐπὶ δήγμασιν ἕρπει.\nτοῖον καὶ σκολόπενδρα, δυσώνυμον ἑρπετὸν ἅλμης,\nἶσον ἐπιχθονίῳ δέμας ἑρπετῷ· ἀλλὰ τό γʼ ἄτην\nκύντερον· εἰ γάρ οἱ τις ἐπιψαύσειε πελάσσας,\nαὐτίκα οἱ κνῆστις μὲν ἐπὶ χροῒ θερμὸν ἔρευθος\nφοινίσσει, σμώδιξ δὲ διατρέχει ἠΰτε ποίης,\nτὴν κνίδα κικλήσκουσιν, ἐπωνυμίην ὀδυνάων.\nἐχθρὴ δὲ σκολόπενδρα πανέξοχον ἀσπαλιεῦσι\nἐμπελάαν· εἰ γάρ ποτʼ ἐπιψαύσειε δελέτρου,\nοὐκ ἄν τις νεπόδων κείνου πέλας ἀγκίστροιο\nἔλθοι· τοῖον γάρ οἱ ἀπεχθέα μίσγεται ἰόν.\nτοίη καὶ βαλιῇσιν ἰουλίσι τέτροφεν ἄτη\nἂν στόμα· τὰς δὲ μάλιστα βυθῶν διφήτορες ἄνδρες\nδύπται σπογγοτόμοι τε δυηπαθέες στυγέουσιν·\nεὖτε γὰρ ἀθρήσωσιν ἐρευνητῆρα θαλάσσης\nσπερχόμενον ποτὶ βυσσὸν ὑποβρυχίοισι πόνοισιν,\nαἵ δʼ ἀπὸ πετράων μάλα μυρίαι ὁρμηθεῖσαι\nἄνδρα περιπροθέουσι καὶ ἀθρόαι ἀμφιχέονται\nκαί μιν ὁδοῦ βλάπτουσι πονεύμενον, ἄλλοθεν ἄλλαι\nκνίζουσαι στομάτεσσιν ἀναιδέσιν· αὐτὰρ ὁ κάμνει\nὕδατι καὶ στυγερῇσιν ἰουλίσιν ἀντιβολήσας,\nχερσὶ δʼ, ὅσον σθένος ἐστίν, ἐπειγομένοις τε πόδεσσι\nσεύει ἀμυνόμενος διερὸν στρατόν· αἱ δʼ ἐφέπονται\nἀστεμφεῖς, μυίαις ἐναλίγκιοι, αἵ ῥά τ’ ἐπʼ ἔργοις\nἀνέρας ἀμητῆρας ὀπωρινὸν μογέοντας\nπάντοσʼ ἀνιηραὶ θέρεος στίχες ἀμφιπέτονται.\nοἱ δʼ ἅμα μὲν καμάτῳ τε καὶ ἀκρήτοισι βολῇσιν\nἠέρος ἱδρώουσιν, ἀνιάζουσί τε μυίαις\nἐκπάγλως· αἱ δʼ οὐδὲν ἀναιδείης χαλόωσι,\nπρὶν θανέειν ἢ ξουθὸν ἀπʼ ἀνέρος αἷμα πάσασθαι.\nτόσσος ἔρως καὶ τοῖσιν ἐν ἰχθύσιν αἵματος ἀνδρῶν.\nοὐ μὴν θὴν ἀβληχρὸν ἔχει δάκος εὖτε χαράξῃ\nπούλυπος ἑρπυστὴρ ἢ σηπίη, ἀλλὰ καὶ αὐτοῖς\nἐντρέφεται βαιὸς μὲν ἀτὰρ βλαπτήριος ἰχώρ.\nκέντρα δὲ πευκήεντα μετʼ ἰχθύσιν ὡπλίσσαντο\nκωβιός, ὃς ψαμάθοισι, καὶ ὃς πέτρῃσι γέγηθε\nσκορπίος, ὠκεῖαί τε χελιδόνες ἠδὲ δράκοντες\nκαὶ κύνες οἳ κέντροισιν ἐπώνυμοι ἀργαλέοισι,\nπάντες ἀταρτηροῖς ὑπὸ νύγμασιν ἰὸν ἱέντες.\nΤρυγόνι δὲ ξιφίῃ τε θεὸς κρατερώτατα δῶρα\nγυίοις ἐγκατέθηκεν, ὑπέρβιον ὅπλον ἑκάστῳ\nκαρτύνας· καὶ τῷ μὲν ὑπὲρ γένυν ἐστήριξεν\nὄρθιον, αὐτόρριζον, ἀκάχμενον, οὔτι σιδήρου\nφάσγανον, ἀλλʼ ἀδάμαντος ἰσόσθενες ὄβριμον ἆορ.\nοὐ κείνου κρυόεσσαν ἐπιβρίσαντος ἀκωκὴν\nοὐδὲ μάλα στερεὴ τλαίη λίθος οὐτηθεῖσα·\nτοίη οἱ ζαμενής τε πέλει πυρόεσσά τʼ ἐρωή.\nΤρυγόνι δʼ ἐκ νεάτης ἀνατέλλεται ἄγριον οὐρῆς\nκέντρον ὁμοῦ χαλεπόν τε βίῃ καὶ ὀλέθριον ἰῷ.\nοὐδέ κεν οὐ ξιφίαι, οὐ τρυγόνες ἐν γενύεσσι\nφορβὴν πρόσθε πάσαιντο, πάρος βελέεσσι δαφοινοῖς\nοὐτῆσαι ζωόν τε καὶ ἄπνοον ὅττι παρείη.\nἀλλʼ ἤτοι ξιφίην μὲν ἐπὴν προλίπῃσιν ἀϋτμή,\nαὐτίκα οἱ κἀκεῖνο συνέφθιτο καρτερὸν ἆορ,\nαὐτῷ δʼ ὅπλον ἄνακτι συνέσβετο, καδδὲ λέλειπται\nὀστέον οὐδενόσωρον, ἀμήχανον ὅσσον ἰδέσθαι\nφάσγανον· οὐδέ κεν ἄν τι καὶ ἱέμενος τελέσειας.\nτρυγονίου δʼ οὔπω τι κακώτερον ἔπλετο πῆμα\nτρώματος, οὐδʼ ὅσα χεῖρες ἀπήϊα τεχνήσαντο\nχαλκήων, οὐδʼ ὅσσα φερεπτερύγων ἐπʼ ὀϊστῶν\nΠέρσαι φαρμακτῆρες ὀλέθρια μητίσαντο·\nτρυγόνι γὰρ ζωῇ τε βέλος ῥίγιστον ὀπηδεῖ\nζαφλεγές, οἷόν πού τις ἀνὴρ πέφρικεν ἀκούων,\nζώει τε φθιμένης καὶ ἀτειρέα ῥύεται ἀλκὴν\nἄτροπον· οὐδʼ ἄρα μοῦνον ἐνὶ ζῴοις ἀΐδηλον\nἄτην, ὅσσα βάλῃσιν, ἐρεύγεται, ἀλλὰ καὶ ἔρνος\nκαὶ πέτρην ἐκάκωσε, καὶ εἴ ποθι κεῖνο πελάσσῃ.\nεἰ γάρ τίς κʼ ἐριθηλὲς ἀεξόμενον φυτὸν ὥραις,\nθαλλοῖς τʼ εὐφυέεσσι καὶ εὐκάρποισι γονῇσι,\nνέρθεν ὑπὸ ῥίζῃσιν ἀναιδέϊ τύμματι κείνῳ\nοὐτήσῃ, τόδʼ ἔπειτα κακῇ βεβολημένον ἄτῃ\nλήγει μὲν πετάλων, κατὰ δὲ ῥέει ἠΰτε νούσῳ·\nπρῶτον ἀπʼ ἀγλαΐης δὲ μαραίνεται, οὐδέ τι τηλοῦ\nαὖόν τʼ οὐτιδανόν τε καὶ ἄχλοον ὄψεαι ἔρνος.\nκεῖνό ποτʼ αἰγανέῃ δολιχήρεϊ κωπηέσσῃ\nΚίρκη Τηλεγόνῳ πολυφάρμακος ὤπασε μήτηρ,\nαἰχμάζειν δηΐοις ἅλιον μόρον· αὐτὰρ ὁ νήσῳ\nαἰγιβότῳ προσέκελσε, καὶ οὐ μάθε πώεα πέρθων\nπατρὸς ἑοῦ, γεραρῷ δὲ βοηδρομέοντι τοκῆϊ\nαὐτῷ, τὸν μάστευε, κακὴν ἐνεμάξατο κῆρα.\nἔνθα τὸν αἰολόμητιν Ὀδυσσέα, μυρία πόντου\nἄλγεα μετρήσαντα πολυκμήτοισιν ἀέθλοις,\nτρυγὼν ἀλγινόεσσα μιῇ κατενήρατο ῥιπῇ.\nΘύννῳ δὲ ξιφίῃ τε συνέμπορον αἰὲν ὀπηδεῖ\nπῆμα· τὸ δʼ οὔποτʼ ἔχουσιν ἀπότροπον οὔτε μεθέσθαι\nοὔτε φυγεῖν, πτερύγεσσιν ἐνήμενον ἄγριον οἶστρον,\nὅς σφισι, καυστηροῖο κυνὸς νέον ἱσταμένοιο,\nκέντρου πευκεδανοῖο θοὴν ἐνερείδεται ἀλκήν,\nὀξὺ μάλʼ ἐγχρίμπτων, χαλεπὴν δʼ ἐπὶ λύσσαν ὀρίνει,\nθωρήξας ὀδύνῃσιν· ἐπισπέρχει δʼ ἀέκοντας\nφοιταλέῃ μάστιγι χορευέμεν· οἱ δὲ κελαινῷ\nτύμματι παιφάσσουσι μεμηνότες, ἄλλοτε δʼ ἄλλῃ\nκῦμα καθιππεύουσιν, ἀνήνυτον ἄλγος ἔχοντες.\nπολλάκι καὶ νήεσσιν ἐϋκραίροις ἐνόρουσαν\nῥιπῇ ἐλαυνόμενοι δυσκραέϊ· πολλάκι δʼ ἅλμης\nἔκθορον ἐς γαῖάν τε κατέδραμον ἀσπαίροντες\nκαὶ μόρον ἠμείψαντο πολυκμήτων ὀδυνάων·\nτοῖον γὰρ δάκος αἰνὸν ἐπιρρέπει οὐδʼ ἀνίησι.\nκαὶ γάρ τοι καὶ βουσὶν ἀνάρσιος εὖτε πελάσσῃ\nοἶστρος, ἐνιχρίμψῃ δὲ βέλος λαγόνεσσιν ἀραιαῖς,\nοὔτε τι βουφόρβων μέλεται σέβας οὔτε νομοῖο,\nοὔτʼ ἀγέλης ποίην δὲ καὶ αὔλια πάντα λιπόντες\nσεύονται λύσσῃ τεθοωμένοι· οὐδέ τις αὐτοῖς\nοὐ ποταμῶν, οὐ πόντος ἀνέμβατος, οὐδὲ χαράδραι\nῥωγάδες, οὐ πέτρη τις ἀφοίτητος κατερύκει\nῥιπὴν ταυρείην, ὅτʼ ἐπιζέσῃ ὀξὺ κελεύων\nβουτύπος, ὀτρηρῇσιν ἐπισπέρχων ὀδύνῃσι·\nπάντῃ δὲ βρυχή, πάντῃ δέ οἱ ἅλματα χηλῆς\nεἱλεῖται· τοίη μιν ἄγει δριμεῖα θύελλα.\nκαὶ τὸ μὲν ἰχθύσιν ἄλγος ὁμοίϊον ἠδὲ βόεσσι.\nδελφῖνες δʼ ἀγέλῃσιν ἁλὸς μέγα κοιρανέουσιν,\nἔξοχον ἠνορέῃ τε καὶ ἀγλαϊῃ κομόωντες\nῥιπῇ τʼ ὠκυάλῳ· διὰ γὰρ βέλος ὥστε θάλασσαν\nἵπτανται· φλογόεν δὲ σέλας πέμπουσιν ὀπωπαῖς\nὀξύτατον· καί πού τινʼ ὑποπτήσσοντα χαράδραις\nκαί τινʼ ὑπὸ ψαμάθοις εἰλυμένον ἔδρακον ἰχθύν.\nὅσσον γὰρ κούφοισι μετʼ οἰωνοῖσιν ἄνακτες\nαἰετοὶ ἢ θήρεσσι μετʼ ὠμηστῇσι λέοντες,\nὅσσον ἀριστεύουσιν ἐν ἑρπυστῆρσι δράκοντες,\nτόσσον καὶ δελφῖνες ἐν ἰχθύσιν ἡγεμονῆες.\nτοῖς δʼ οὔτʼ ἐρχομένοις πελάσαι σχεδὸν οὔτε τις ἄντην\nὄσσε βαλεῖν τέτληκεν, ὑποπτώσσουσι δʼ ἄνακτος\nτηλόθεν ἅλματα δεινὰ καὶ ἄσθματα φυσιόωντος.\nοἱ δʼ ὁπότʼ ἰθύσωσι λιλαιόμενοι μετὰ φορβήν,\nπάντʼ ἄμυδις κλονέουσιν ἀθέσφατα πώεα λίμνης,\nπαμφύγδην ἐλόωντες· ἐνέπλησαν δὲ φόβοιο\nπάντα πόρον· σκιεροὶ δὲ μυχοὶ χθαμαλαί τε χαράδραι\nστείνονται λιμένες τε καὶ ἠϊόνων ἐπιωγαὶ\nπάντοθεν εἰλομένων· ὁ δὲ δαίνυται ὅν κʼ ἐθέλῃσι,\nκρινάμενος τὸν ἄριστον ἀπειρεσίων παρεόντων.\nἀλλʼ ἔμπης καὶ τοῖσιν ἀνάρσιοι ἀντιφέρονται\nἰχθύες, οὓς ἀμίας κικλήσκομεν· οὐδʼ ἀλέγουσι\nδελφίνων, μοῦναι δὲ κατʼ ἀντία δηριόωνται.\nταῖς μὲν ἀφαυρότερον θύννων δέμας, ἀμφὶ δὲ σάρκες\nἀβληχραί, θαμέες δὲ διὰ στόμα λάβρον ὀδόντες\nὀξέα πεφρίκασι· τὸ καὶ μέγα θάρσος ἔχουσιν,\nοὐδὲ καταπτώσσουσιν ὑπέρβιον ἡγητῆρα.\nεὖτε γὰρ ἀθρήσωσιν ἀπόσσυτον οἶον ἀπʼ ἄλλων\nδελφίνων ἀγέλης, οἱ δʼ ἀθρόαι ἄλλοθεν ἄλλαι,\nἠΰθʼ ὑπʼ ἀγγελίης στρατὸς ἄσπετος, εἰς ἕνʼ ἰοῦσαι\nστέλλονται ποτὶ μῶλον ἀθαμβέες, ὥστʼ ἐπὶ πύργον\nδυσμενέων θύνοντες ἀρήϊοι ἀσπιστῆρες.\nδελφὶς δʼ ἠϋγένειος ὑπαντιόωντος ὁμίλου\nπρῶτα μὲν οὐκ ἀλέγει, μετὰ δʼ ἔσσυται, ἄλλοτε ἄλλην\nἁρπάγδην ἐρύων, μενοεικέα δαῖτα κιχήσας.\nἀλλʼ ὅτε μιν πολέμοιο περιστέψωσι φάλαγγες\nπάντοθεν, ἀμφὶ δέ μιν στῖφος μέγα κυκλώσωνται,\nδὴ τότε οἱ καὶ μόχθος ὑπὸ φρένα δύεται ἤδη·\nἔγνω δʼ αἰπὺν ὄλεθρον ἀπειρεσίοις ἔνι μοῦνος\nἑρχθεὶς δυσμενέεσσι· πόνος δʼ ἀναφαίνεται ἀλκῆς.\nαἱ μὲν γὰρ λυσσηδὸν ἀολλέες ἀμφιχυθεῖσαι\nδελφῖνος μελέεσσι βίην ἐνέρεισαν ὀδόντων·\nπάντῃ δὲ πρίουσι καὶ ἄτροποι ἐμπεφύασι,\nπολλαὶ μὲν κεφαλῆς δεδραγμέναι, αἱ δὲ γενείων\nγλαυκῶν, αἱ δʼ αὐτῇσιν ἐνὶ πτερύγεσσιν ἔχονται,\nπολλαὶ δʼ ἐν λαγόνεσσι γένυν πήξαντο δαφοινήν,\nἄλλαι δʼ ἀκροτάτην οὐρὴν ἕλον, αἱ δʼ ὑπένερθε\nνηδύν, αἱ δʼ ἄρʼ ὕπερθεν ὑπὲρ νώτοιο νέμονται,\nἄλλαι δʼ ἐκ λοφιῆς, αἱ δʼ αὐχένος ᾐώρηνται.\nαὐτὰρ ὁ παντοίοισι περιπληθὴς καμάτοισι\nπόντον ἐπαιγίζει, σφακέλῳ δέ οἱ ἔνδον ὀρεχθεῖ\nμαινομένη κραδίη, φλεγέθει δέ οἱ ἦτορ ἀνίῃ,\nπάντῃ δὲ θρώσκει καὶ ἑλίσσεται ἄκριτα θύων,\nπαφλάζων ὀδύνῃσι· κυβιστητῆρι δʼ ἐοικὼς\nἄλλοτε μὲν βαθὺ κῦμα διατρέχει ἠΰτε λαίλαψ,\nἄλλοτε δʼ ἐς νεάτην φέρεται βρύχα, πολλάκι δʼ ἅλμης\nἀφρὸν ὑπερθρώσκων ἀναπάλλεται, εἴ ἑ μεθείη\nἐσμὸς ὑπερφιάλων νεπόδων θρασύς· αἱ δʼ ἀλίαστοι\nοὔτι βίης μεθιᾶσιν, ὁμῶς δέ οἱ ἐμπεφύασι,\nκαί οἱ δυομένῳ τε μίαν δύνουσι κέλευθον,\nαὖτις δʼ ἀνθρώσκοντι σὺν ἔξαλοι ἀΐσσουσιν\nἑλκόμεναι· φαίης κε νέον τέρας Ἐννοσιγαίῳ\nτίκτεσθαι δελφῖσι μεμιγμένον ἠδʼ ἀμίῃσιν·\nὧδε γὰρ ἀργαλέῃ ξυνοχῇ πεπέδηται ὀδόντων.\nὡς δʼ ὅταν ἰητὴρ πολυμήχανος, ἕλκος ἀφύσσων\nοἰδαλέον, τῷ πολλὸν ἀνάρσιον ἔνδοθεν αἷμα\nἐντρέφεται, διεράς τε γονάς, κυανόχροα λίμνης\nἑρπετά, τειρομένοιο κατὰ χροὸς ἐστήριξε,\nδαίνυσθαι μέλαν αἷμα· τὰ δʼ αὐτίκα γυρωθέντα\nκυρτοῦται καὶ λύθρον ἐφέλκεται οὐδʼ ἀνίησιν,\nεἰσόκεν αἱμοβαρῆ ζωρὸν πότον αὖ ἐρύσαντα\nἐκ χροὸς αὐτοκύλιστα πέσῃ μεθύουσιν ὁμοῖα·\nὣς ἀμίαις οὐ πρόσθε χαλᾷ μένος, εἰσόκε σάρκα\nκείνην, ἥν ποτʼ ἔμαρψαν, ὑπὸ στόμα δαιτρεύσωνται.\nἀλλʼ ὅτε μιν προλίπωσιν, ἀναπνεύσῃ δὲ πόνοιο\nδελφίς, δὴ τότε λύσσαν ἐσόψεαι ἡγητῆρος\nχωομένου· κρυερὴ δʼ ἀμίαις ἀναφαίνεται ἄτη.\nαἱ μὲν γὰρ φεύγουσιν, ὁ δʼ ἐξόπιθεν κεραΐζων,\nεἰδόμενος πρηστῆρι δυσηχέϊ, πάντʼ ἀμαθύνει,\nδάπτων ἐμμενέως, κατὰ δʼ αἵματι πόντον ἐρεύθει\nαἰχμάζων γενύεσσι, παθὼν δʼ ἀπετίσατο λώβην.\nὧδε καὶ ἐν ξυλόχοισιν ἔχει φάτις ἀγρευτήρων\nθῶας ὑπερφιάλους ἔλαφον πέρι ποιπνύεσθαι\nἀγρομένους· οἱ μὲν γὰρ ἐπαΐγδην γενύεσσι\nσάρκας ἀφαρπάζουσι καὶ ἀρτιχύτοιο φόνοιο\nθερμὸν ἔαρ λάπτουσιν· ὁ δʼ αἱμάσσων ὀδύνῃσι,\nβεβρυχὼς ὀλοῇσι περίπλεος ὠτειλῇσιν,\nἄλλοτʼ ἐπʼ ἀλλοίων ὀρέων διαπάλλεται ἄκρας·\nοἱ δέ μιν οὐ λείπουσιν, ἀεὶ δέ οἱ ἐγγὺς ἕπονται\nὠμησταί, ζωὸν δὲ διαρταμέοντες ὀδοῦσι\nῥινὸν ἀποσχίζουσι, πάρος θανάτοιο κυρῆσαι,\nδαῖτα κελαινοτάτην τε καὶ ἀλγίστην πονέοντες.\nἀλλʼ ἤ τοι θῶες μὲν ἀναιδέες οὔτινʼ ἔτισαν\nποινήν, ἐκ δʼ ἐγέλασσαν ἐπὶ φθιμένοις ἐλάφοισιν,\nθαρσαλέαι δʼ ἀμίαι τάχα κύντερα δηρίσαντο.\nδελφίνων κἀκεῖνο πανέξοχον ἔργον ἀκούων\nἠγασάμην· τοῖς εὖτʼ ἂν ὀλέθριος ἐγγὺς ἵκηται\nνοῦσος ἀταρτηρή, τοὺς δʼ οὐ λάθεν, ἀλλʼ ἐδάησαν\nτέρμα βίου· πέλαγος δὲ καὶ εὐρέα βένθεα λίμνης\nφεύγοντες κούφοισιν ἐπʼ αἰγιαλοῖσιν ἔκελσαν·\nἔνθα δʼ ἀποπνείουσι καὶ ἐν χθονὶ μοῖραν ἕλοντο,\nὄφρα τις ἢ μερόπων ἱερὸν τρόχιν Ἐννοσιγαίου\nκείμενον αἰδέσσαιτο χυτῇ τʼ ἐπὶ θινὶ καλύψαι,\nμνησάμενος φιλότητος ἐνηέος, ἠὲ καὶ αὐτὴ\nβρασσομένη ψαμάθοισι δέμας κρύψειε θάλασσα,\nμηδέ τις εἰναλίων ἐσίδοι νέκυν ἡγητῆρα,\nμηδέ τις οἰχομένῳ περ ἐνὶ χροΐ λωβήσαιτο\nδυσμενέων· ἀρετὴ δὲ καὶ ὀλλυμένοισιν ὀπηδεῖ\nκαὶ κράτος, οὐδʼ ᾔσχυναν ἑὸν κλέος οὐδὲ θανόντες.\nΚεστρέα δʼ ἐν πάντεσσιν ἁλὸς νεπόδεσσιν ἀκούω\nφέρβειν πρηΰτατόν τε δικαιότατόν τε νόημα·\nμοῦνοι γὰρ κεστρῆες ἐνηέες, οὔθʼ ὁμόφυλον\nοὔτέ τινʼ ἀλλοίης γενεῆς ἄπο πημαίνουσιν·\nοὐδέ ποτε ψαύουσιν ὑπὸ στόμα σαρκὸς ἐδωδῆς,\nοὐδέ φόνου λάπτουσιν, ἀπημοσύνῃ δὲ νέμονται,\nαἵματος ἄχραντοι καὶ ἀκηδέες, ἁγνὰ γένεθλα·\nφέρβονται δʼ ἢ χλωρὸν ἁλὸς μνίον ἠὲ καὶ αὐτὴν\nἰλύν, ἀλλήλων τε δέμας περιλιχμάζουσι.\nτοὔνεκα καί τινʼ ἔχουσι μετʼ ἰχθύσι τίμιον αἰδῶ·\nοὐ γάρ τις κείνων νεαρὸν τόκον οἷα καὶ ἄλλων\nσίνεται, ὠμοφάγων δὲ βίην ἀπέχουσιν ὀδόντων.\nὣς αἰεὶ μετὰ πᾶσι Δίκης πρεσβήϊα κεῖται\nαἰδοίης, πάντῃ δὲ γεράσμιον ἤρατο τιμήν.\nοἱ δʼ ἄλλοι μάλα πάντες ὀλέθριοι ἀλλήλοισιν\nἔρχονται· τὸ καὶ οὔποτʼ ἐσόψεαι ὑπνώοντας\nἔλλοπας, ἀλλʼ ἄρα τοῖσι καὶ ὄμματα καὶ νόος αἰὲν\nἐγρήσσει πανάϋπνος· ἐπεὶ τρομέουσι μὲν αἰεὶ\nφέρτερον ἀντιόωντα, χερειότερον δʼ ὀλέκουσι.\nμοῦνον δʼ οὔποτε φασὶν ἀνὰ κνέφας ἀσπαλιῆες\nεἰς ἄγρην πεσέειν ἁπαλὸν σκάρον, ἀλλά που ὕπνον\nἐννύχιον κοίλοισιν ὑπὸ κευθμῶσιν ἰαύειν.\nοὐ μέντοι τό γε θαῦμα Δίκην ἀπάτερθε θαλάσσης\nναιετάειν· οὐ γάρ τι πάλαι πρέσβειρα θεάων\nοὐδὲ μετὰ θνητοῖσιν ἔχε θρόνον, ἀλλὰ κυδοιμοὶ\nδυσκέλαδοι καὶ θοῦρος Ἄρευς φθισήνορος ἄτη\nμαῖά τʼ ἐρικλαύστων πολέμων Ἔρις ἀλγεσίδωρος\nἔφλεγον ἡμερίων δειλὸν γένος· οὐδέ τι θηρῶν\nκεκριμένοι πολέες μερόπων ἔσαν, ἀλλὰ λεόντων\nαἰνότεροι πύργους τʼ εὐτείχεας ἠδὲ μέλαθρα\nνηούς τʼ ἀθανάτων εὐώδεας αἵματι φωτῶν\nκαπνῷ τʼ αἰθαλόεντι κατείνυον Ἡφαίστοιο,\nεἰσόκε ῥαιομένην γενεὴν ᾤκτειρε Κρονίων,\nὑμῖν δʼ Αἰνεάδῃσιν ἐπέραπε γαῖαν ἀνάψας.\nἀλλʼ ἔτι καὶ προτέροισιν ἐν Αὐσονίων βασιλεῦσι\nθῦνεν Ἄρης, Κελτούς τε καὶ αὐχήεντας Ἴβηρας\nθωρήσσων Λιβύης τε πολύν πόρον ἔργα τε Ῥήνου\nἼστρον τʼ Εὐφρήτην τε· τί μοι τάδε δούρατος ἔργα\nμεμνῆσθαι; νῦν γάρ σε, Δίκη θρέπτειρα πολήων,\nγινώσκω μερόπεσσι συνέστιον ἠδὲ σύνοικον,\nἐξ οὗ μοι κραίνουσι μέγαν θρόνον ἐμβεβαῶτες\nἄμφω θεσπέσιός τε πατὴρ καὶ φαίδιμος ὄρπηξ·\nἐκ τῶν μοι γλυκύς ὅρμος ἀνακτορίης πεπέτασται.\nτούς μοι καὶ ῥύοισθε καὶ ἔμπεδον ἰθύνοιτε\nπολλαῖς ἐν δεκάδεσσιν ἑλισσομένων ἐνιαυτῶν,\nΖεῦ τε καὶ Οὐρανίδαι, Ζηνὸς χορός, εἴ τις ἀμοιβὴ\nεὐσεβίης· σκήπτρῳ δὲ τελεσφόρον ὄλβον ἄγοιτε.\nνῦν δʼ ἄγε μοι, σκηπτοῦχε, παναίολα δήνεα τέχνης\nἰχθυβόλου φράζοιο καὶ ἀγρευτῆρας ἀέθλους,\nθεσμόν τʼ εἰνάλιον ξυμβάλλεο, τέρπεο δʼ οἴμῃ\nἡμετέρῃ· σοῖς μὲν γὰρ ὑπὸ σκήπτροισι θάλασσα\nεἰλεῖται καὶ φῦλα Ποσειδάωνος ἐναύλων,\nἔργα δέ τοι ξύμπαντα μετʼ ἀνδράσι πορσύνονται,\nσοὶ δʼ ἐμὲ τερπωλήν τε καὶ ὑμνητῆρʼ ἀνέηκαν\nδαίμονες ἐν Κιλίκεσσιν ὑφʼ Ἑρμαίοις ἀδύτοισι.\nἙρμεία, σὺ δέ μοι πατρώϊε, φέρτατε παίδων\nΑἰγιόχου, κέρδιστον ἐν ἀθανάτοισι νόημα,\nφαῖνέ τε καὶ σήμαινε καὶ ἄρχεο, νύσσαν ἀοιδῆς\nἰθύνων· βουλὰς δὲ περισσονόων ἁλιήων\nαὐτός, ἄναξ, πρώτιστος ἐμήσαο καὶ τέλος ἄγρης\nπαντοίης ἀνέφηνας, ἐπʼ ἰχθύσι κῆρας ὑφαίνων.\nΠανὶ δὲ Κωρυκίῳ βυθίην παρακάτθεο τέχνην,\nπαιδὶ τεῷ, τὸν φασὶ Διὸς ῥυτῆρα γενέσθαι,\nΖηνὸς μὲν ῥυτῆρα, Τυφαόνιον δʼ ὀλετῆρα.\nκεῖνος γὰρ δείπνοισιν ἐπʼ ἰχθυβόλοισι δολώσας\nσμερδαλέον Τυφῶνα παρήπαφεν, ἔκ τε βερέθρου\nδύμεναι εὐρωποῖο καὶ εἰς ἁλὸς ἐλθέμεν ἀκτήν·\nἔνθα μιν ὀξεῖαι στεροπαὶ ῥιπαί τε κεραυνῶν\nζαφλεγέες πρήνιξαν· ὁ δʼ αἰθόμενος πυρὸς ὄμβροις\nκρᾶθʼ ἑκατὸν πέτρῃσι περιστυφελίζετο πάντῃ\nξαινόμενος· ξανθαὶ δὲ παρʼ ἠϊόνεσσιν ἔτʼ ὄχθαι\nλύθρῳ ἐρευθιόωσι Τυφαονίων ἀλαλητῶν.\nἙρμεία κλυτόβουλε, σὲ δʼ ἔξοχον ἱλάσκονται\nἰχθυβόλοι· τῷ καί σε σὺν ἀγροίοισιν ἀΰσας\nδαίμοσιν εὐθήροιο μετὰ κλέος ἔρχομαι οἴμης.\nπρῶτα μὲν ἀσπαλιῆϊ δέμας καὶ γυῖα παρείη\nἀμφότερον καὶ κραιπνὰ καὶ ἄλκιμα, μήτε τι λίην\nπίονα μήτε τι σαρκὶ λελειμμένα· δὴ γὰρ ἀνάγκη\nπολλάκι μιν κρατεροῖσιν ἀνελκομένοισι μάχεσθαι\nἰχθύσιν, οἷς ὑπέροπλον ἔνι σθένος, εἰσόκεν ἅλμης\nμητρὸς ἐν ἀγκοίνῃσιν ἑλισσόμενοι δονέονται.\nχρειὼ δʼ ἐκ πέτρης τε θορεῖν πέτρην τʼ ἀνοροῦσαι\nῥηϊδίως· χρειὼ δὲ πόνου βυθίοιο ταθέντος\nῥίμφα διϊχνεῦσαι δολιχὸν πόρον ἔς τε βάθιστα\nδῦναι καὶ μίμνοντα μετʼ οἴδμασιν ὡς ἐπὶ γαίης\nδηθύνειν ἔργοισι πονεύμενον, οἷς ἐνὶ πόντῳ\nἄνδρες ἀεθλεύουσι ταλάφρονα θυμὸν ἔχοντες.\nψυχὴν δʼ ἀσπαλιεὺς πολυπαίπαλος ἠδὲ νοήμων\nεἴη· ἐπεὶ μάλα πολλὰ καὶ αἰόλα μηχανόωνται\nἰχθύες ἐγκύρσαντες ἀνωΐστοισι δόλοισι.\nτολμήεις δὲ μάλιστα καὶ ἄτρομος ἠδὲ σαόφρων\nεἴη, μηδʼ ὕπνου φιλέοι κόρον· ὀξὺ δὲ λεύσσοι\nἐγρήσσων κραδίῃ τε καὶ ὄμμασι πεπταμένοισιν.\nεὖ δὲ φέροι καὶ χεῖμα Διὸς καὶ δίψιον ὥρην\nΣειρίου· ἱμείροι δὲ πόνων, ἐράοι δὲ θαλάσσης·\nὧδε γὰρ εὐάγρης τε καὶ Ἑρμείᾳ φίλος εἴη.\nΘήρη δʼ ἑσπερίη μὲν ὀπωρινῇσιν ἐν ὥραις\nκαρτίστη τελέθει καὶ ἑωσφόρος εὖτʼ ἀνατέλλῃ·\nχείματι δʼ ἠελίοιο βολαῖς ἅμα κιδναμένῃσι\nστέλλεσθαι· πᾶν δʼ ἦμαρ ἐν εἴαρι τηλεθόωντι\nἄγραις παντοίῃσιν ὀφέλλεται, ἦμος ἅπαντες\nἔλλοπες ἠϊόνεσσιν ἐφέστιοι ἐγγύθι γαίης\nἕλκονται τοκετῶν τε μόγῳ δίψῃ τʼ Ἀφροδίτης.\nαἰεὶ δʼ εἰς ἄνεμον παπταινέμεν, ὅς κεν ἄῃσιν\nἤπιος, εὐδιόων, μαλακὴν ἅλα κοῦφα κυλίνδων·\nλάβρους γὰρ τρομέουσι καὶ ἐχθαίρουσιν ἀήτας\nἰχθύες, οὐδʼ ἐθέλουσιν ὑπεὶρ ἅλα δινεύεσθαι·\nεὐκραεῖ δʼ ἀνέμῳ περιδέξιος ἵσταται ἄγρη.\nπάντες δὲ πνοιῇσιν ἐναντία καὶ ῥοθίοισι\nπλῶτες ἁλὸς θύνουσιν, ἐπεὶ σφίσιν ὧδε κέλευθος\nῥηϊτέρη στείχουσιν ἐπʼ ᾐόνας, οὐδʼ ὑπʼ ἀνάγκης\nἐξόπιθε ῥιπῇσιν ἐλαυνόμενοι μογέουσιν.\nἀλλʼ ἁλιεὺς στέλλοιτο λίνον πνοιῇσι πετάσσας\nοὔριον, ἐς Βορέην μέν, ἐπὴν Νότος ὑγρὸς ἄῃσιν·\nἐς Νοτίην δὲ θάλασσαν ἐπειγομένου Βορέαο·\nΕὔρου δʼ ἱσταμένοιο ποτὶ Ζεφύροιο κέλευθα·\nπρὸς δʼ Εὖρον Ζέφυρος φορέοι σκάφος· ὧδε γὰρ ἑσμοὶ\nἄσπετοι ἀντήσουσι καὶ εὔβολος ἔσσεται ἄγρη.\nτέτραχα δʼ εἰναλίης θήρης νόμον ἐφράσσαντο\nἰχθυβόλοι· καὶ τοὶ μὲν ἐπʼ ἀγκίστροισι γάνυνται,\nτῶν δʼ οἱ μὲν δονάκεσσιν ἀναψάμενοι δολιχοῖσιν\nὁρμιὴν ἵππειον ἐΰπλοκον ἀγρώσσουσιν·\nοἱ δʼ αὔτως θώμιγγα λινόστροφον ἐκ παλαμάων\nδησάμενοι πέμπουσιν· ὁ δʼ ἢ καθέτοισι γέγηθεν\nἢ πολυαγκίστροισιν ἀγάλλεται ὁρμιῇσι.\nδίκτυα δʼ αὖτʼ ἄλλοισι μέλει πλέον ἐντύνεσθαι·\nτῶν τὰ μὲν ἀμφίβληστρα, τὰ δὲ γρῖφοι καλέονται,\nγάγγαμά τʼ ἠδʼ ὑποχαὶ περιηγέες ἠδὲ σαγῆναι·\nἄλλα δὲ κικλήσκουσι καλύμματα, σὺν δὲ σαγήναις\nπέζας καὶ σφαιρῶνας ὁμοῦ σκολιόν τε πάναγρον·\nμυρία δʼ αἰόλα τοῖα δολορραφέων λίνα κόλπων.\nἄλλοι δʼ αὖ κύρτοισιν ἐπὶ φρένα μᾶλλον ἔχουσι,\nκύρτοις, οἵ κνώσσοντας ἑοὺς ηὔφρηναν ἄνακτας\nεὐκήλους· βαιῷ δὲ πόνῳ μέγα κέρδος ὀπηδεῖ.\nἄλλοι δʼ οὐτάζουσι τανυγλώχινι τριαίνῃ\nἔλλοπας ἐκ χέρσου τε καὶ ἐκ νεός, ὡς ἐθέλουσι.\nτῶν πάντων καὶ μέτρον ὅσον καὶ κόσμον ἑκάστου\nἀτρεκέως ἴσασιν, ὅσοι τάδε τεκταίνονται.\nἰχθύσι δʼ οὐκ ἄρα μοῦνον ἐπʼ ἀλλήλοισι νόημα\nπυκνὸν ἔην καὶ μῆτις ἐπίκλοπος, ἀλλὰ καὶ αὐτοὺς\nπολλάκις ἐξεπάφησαν ἐπίφρονας ἀγρευτῆρας\nκαὶ φύγον ἀγκίστρων τε βίας λαγόνας τε πανάγρων,\nἤδη ἐνισχόμενοι, παρὰ δὲ φρένας ἔδραμον ἀνδρῶν,\nβουλῇ νικήσαντες, ἄχος δʼ ἁλιεῦσι γένοντο.\nκεστρεὺς μὲν πλεκτῇσιν ἐν ἀγκοίνῃσι λίνοιο\nἑλκόμενος δόλον οὔτι περίδρομον ἠγνοίησεν,\nὕψι δʼ ἀναθρώσκει, λελιημένος ὕδατος ἄκρου,\nὀρθὸς ἄνω σπεύδων ὅσσον σθένος ἅλματι κούφῳ\nὁρμῆσαι, βουλῆς δὲ σαόφρονος οὐκ ἐμάτησε·\nπολλάκι γὰρ ῥιπῇσι καὶ ὕστατα πείσματα φελλῶν\nῥηϊδίως ὑπερᾶλτο καὶ ἐξήλυξε μόροιο.\nἢν δʼ ὅ γʼ ἀνορμηθεὶς πρῶτον στόλον αὖτις ὀλίσθῃ\nἐς βρόχον, οὐκέτʼ ἔπειτα βιάζεται οὐδʼ ἀνορούει\nἀχνύμενος, πείρῃ δὲ μαθὼν ἀποπαύεται ὁρμῆς.\nὡς δʼ ὅτε τις νούσῳ πολυκηδέϊ δηρὸν ἀλύων\nπρῶτα μὲν ἱμείρων τε καὶ ἱέμενος βιότοιο\nπάντα μάλʼ ἰητῆρσιν ἐφέσπεται, ὅσσα κέλονται\nῥέζων· ἀλλʼ ὅτε κῆρες ἐπικρατέωσιν ἄφυκτοι\nἌϊδος, οὐκέτʼ ἔπειτα μέλει βίου, ἀλλὰ τανυσθεὶς\nκεῖται ἐπιτρέψας θανάτῳ κεκαφηότα γυῖα,\nἤδη λοίσθιον ἦμαρ ὁρώμενος ἐγγύθι πότμου·\nὣς ἄρα καὶ κεστρεὺς ἐδάη τέλος οἷον ἱκάνει,\nκεῖται δὲ προπεσών, μίμνων μόρον ἀγρευτῆρος.\nΜύραιναι δʼ ὅτε κέν ποτʼ ἐνιπλήξωσι λίνοισι,\nδιζόμεναι βρόχον εὐρὺν ἐν ἕρκεϊ δινεύονται,\nτοῦ δὲ διαΐγδην ὀφίων νόμον ὁρμηθεῖσαι\nπᾶσαι ὀλισθηροῖσι διεξέπεσον μελέεσσι.\nλάβραξ δὲ πτερύγεσσι διὰ ψαμάθοιο λαχήνας\nβόθρον ὅσον δέξασθαι ἑὸν δέμας ἠΰτʼ ἐς εὐνὴν\nἐκλίνθη· καὶ τοὶ μὲν ἐπʼ ἠϊόνας κατάγουσι\nδίκτυον ἀσπαλιῆες, ὁ δʼ ἰλύϊ κείμενος αὔτως\nἀσπασίως ἤλυξε καὶ ἔκφυγεν ἄρκυν ὀλέθρου.\nτοῖα δὲ τεχνάζει καὶ μορμύρος· εὖτʼ ἂν ἐς ἄγρην\nφράσσηται προπεσών, ὁ δὲ δύεται ἐν ψαμάθοισι.\nλάβραξ δʼ ἀγκίστροιο τυπεὶς εὐκαμπέος αἰχμῇ\nὑψόσʼ ἀναθρώσκων κεφαλὴν ἀζηχὲς ἐρείδει\nαὐτῇ ἐν ὁρμιῇ βεβιημένος, ὄφρα οἱ ἕλκος\nεὐρύτερόν τε γένοιτο καὶ ἐκφυγέῃσιν ὄλεθρον.\nτοῖα καὶ ὄρκυνοι μεγακήτεες ἐφράσσαντο·\nεὖτε γὰρ ἁρπάξωσι γένυν γναμπτοῖο δόλοιο,\nῥίμφα τιταινόμενοι νεάτην ὑπὸ βύσσαν ἵενται,\nχεῖρα βιαζόμενοι θηρήτορος· ἢν δʼ ἀνύσωσιν\nἐς πέδον, αὐτίκʼ ἔπειτα κάρη θείνοντες ἐς οὖδας\nὠτειλὴν ἔρρηξαν, ἀποπτύουσι δʼ ἀκωκήν.\nἀλλʼ ὁπόταν καθέτοισι πελώριοι ἀμφιχάνωσιν\nἰχθύες, οἷα βοῶν τε πέλει προβάτων τε γένεθλα\nἢ βατὶς ἢ καὶ ὄνων νωθρὸν γένος, οὐκ ἐθέλουσιν\nἕσπεσθαι, ψαμάθοισι δʼ ἐπὶ πλατὺ σῶμα βαλόντες\nἀθρόοι ἐμβαρύθουσι, μόγον θʼ ἁλιεῦσιν ἔθηκαν.\nπολλάκι δʼ ἐξώλισθον ἀπʼ ἀγκίστροιο λυθέντες.\nΛαιψηραὶ δʼ ἀμίαι καὶ ἀλώπεκες εὖτʼ ἂν ἔχωνται,\nεὐθὺς ἄνω σπεύδουσιν ὑποφθαδόν, αἶψα δὲ μέσσην\nὁρμιὴν ὑπʼ ὀδοῦσι διέτμαγον ἠὲ καὶ ἄκρας\nχαίτας· τοὔνεκα τῇσιν ἐχαλκεύσανθʼ ἁλιῆες\nκαυλὸν ἐπʼ ἀγκίστρῳ δολιχώτερον, ἄρκος ὀδόντων.\nναὶ μὴν καὶ νάρκη σφέτερον νόον οὐκ ἀπολείπει\nπληγῇ ἀνιάζουσα· τιταινομένη δʼ ὀδύνῃσιν\nὁρμιῇ λαγόνας προσπτύσσεται· αἶψα δὲ χαίτης\nἱππείης δόνακός τε διέδραμεν ἔς θʼ ἁλιῆος\nδεξιτερὴν ἔσκηψε φερώνυμον ἰχθύος ἄλγος·\nπολλάκι δʼ ἐκ παλάμης κάλαμος φύγεν ὅπλα τε θήρης.\nτοῖος γὰρ κρύσταλλος ἐνίζεται αὐτίκα χειρί.\nσηπίαι αὖ τοίῃσι δολοφροσύνῃσι μέλονται.\nἔστι τις ἐν μήκωσι θολὸς κείνῃσι πεπηγὼς\nκυάνεος, πίσσης δνοφερώτερος, ἀχλύος ὑγρῆς\nφάρμακον ἀπροτίοπτον, ὅ τε σφίσιν ἄλκαρ ὀλέθρου\nἐντρέφεται· τὰς δʼ εὖτʼ ἂν ἕλῃ φόβος, αὐτίκα κείνου\nὀρφναίας ῥαθάμιγγας ἀνήμεσαν, ἀμφὶ δὲ πόντου\nπάντα πέριξ ἐμίηνε καὶ ἠμάλδυνε κέλευθα\nἰχὼρ ἀχλυόεις, ἀνὰ δʼ ἔτραπε πᾶσαν ὀπωπήν·\nαἱ δὲ διὰ θολόεντος ἄφαρ φεύγουσι πόροιο\nῥηϊδίως καὶ φῶτα καὶ εἴ ποθι φέρτερον ἰχθύν.\nταῖς δʼ ἴσα τεχνάζουσι καὶ ἠερόφοιτα γένεθλα\nτευθίδος· οὐ δʼ ἄρα τῇσι μέλας θολὸς ἀλλʼ ὑπερευθὴς\nἐντρέφεται, μῆτιν δὲ πανείκελον ἐντύνονται.\nΤοίοις μὲν φρονέουσι νοήμασιν· ἀλλὰ καὶ ἔμπης\nὄλλυνται πυκινῇσιν ἐπιφροσύναις ἁλιήων.\nτοὺς μὲν δὴ πελάγεσσιν ἐν ἠλιβάτοισι θέοντας\nῥηϊδίως ἐρύουσιν· ἐπεὶ σφίσιν οὔτι νόημα\nποικίλον· ἤδη γάρ τις ἐπέσπασε καὶ κρομύοισι\nγυμνοῖς τʼ ἀγκίστροισιν ἑλὼν πελαγοστρόφον ἰχθύν.\nὅσσοι δʼ αὖ γαίης ἁλιερκέος ἄγχι νέμονται,\nτοῖσι μὲν ὀξύτερος πέλεται νόος, ἀλλὰ καὶ αὐτῶν\nβαιοὶ μὲν καρῖσιν ἀφαυροτέραις ἐρύονται,\nπουλυπόδων θυσάνοις ἢ καρκίνῳ ἀμφιχανόντες\nκαρκινάσιν τʼ ὀλίγῃσι καὶ εἰ κρέας ἁλμυρὸν ἅπτοις\nπετραίαις θʼ ἑλμῖσι καὶ ὅττι τοι ἄγχι παρείη\nἰχθυόεν· βαιοὺς δʼ ἐπὶ μείζοσιν ὁπλίζοιο·\nδείπνοις γὰρ γελόωντες ἐπισπεύδουσιν ὄλεθρον·\nἦ γὰρ ἀεὶ πλωτῶν σιφλὸν γένος θεόντων.\nθύννον μὲν κορακῖνος ἄγει, λάβρακα δὲ καρὶς\nπιαλέη, χάννος δὲ φίλον φάγροισι δέλετρον\nκαὶ βῶκες συνόδοντι καὶ ἱππούροισιν ἴουλοι·\nτρίγλη δʼ ὀρφὸν ἔπεφνε καὶ ἔσπασε κιρρίδα πέρκη,\nμαινίδι δὲ χρύσοφρυς ἀνέλκεται· αὐτὰρ ἀνιγραὶ\nμύραιναι μετὰ σάρκας ἐπειγόμεναι φορέονται\nπουλυπόδων· ὅσσοι δὲ δέμας περίμετρον ἔχουσι,\nθύννῳ μὲν κὲν κάλλιχθυς ἰαίνεται, αὐτὰρ ὀνίσκοις\nὄρκυνος, λάβρακα δʼ ἐπʼ ἀνθίῃ ὁπλίζοιο,\nἵππουρον ξιφίῃ, γλαύκῳ δʼ ἔπι κεστρέα πείροις·\nἄλλῳ δʼ ἀλλοίην γενεὴν ἐπιτεχνάζοιο,\nκρέσσονι χειροτέρην· ἐπεὶ ἦ μάλα πάντες ἔασιν\nἀλλήλοις φορβή τε φίλη καὶ λίχνος ὄλεθρος.\nὣς οὐδὲν λιμοῖο κακώτερον οὐδὲ βαρείης\nγαστέρος, ἣ κρατέει μὲν ἐν ἀνθρώποισιν ἀπηνὴς\nκαὶ χαλεπὴ δέσποινα συνέστιος, οὔποτε δασμῶν\nληθομένη, πολλοὺς δὲ παρασφήλασα νόοιο\nεἰς ἄτην ἐνέηκε καὶ αἴσχεσιν ἐγκατέδησε·\nγαστὴρ δὲ θήρεσσι καὶ ἑρπυστῆρσιν ἀνάσσει\nἠερίῃς τʼ ἀγέλῃσι, τὸ δὲ πλέον ἐν νεπόδεσσι\nκάρτος ἔχει· κείνοις γὰρ ἀεὶ μόρος ἔπλετο γαστήρ.\nἈνθιέων δὲ πρῶτα περίφρονα πεύθεο θήρην,\nοἵην ἡμετέρης ἐρικυδέος ἐντύνονται\nπάτρης ἐνναετῆρες ὑπὲρ Σαρπηδόνος ἀκτῆς\nὅσσοι θʼ Ἑρμείαο πόλιν, ναυσίκλυτον ἄστυ\nΚωρύκιον, ναίουσι καὶ ἀμφιρύτην Ἐλεοῦσαν.\nπέτρας μὲν κείνας τεκμαίρεται ἐγγύθι γαίης\nἴδρις ἀνήρ, οἵῃσιν ὑπʼ ἀνθίαι αὐλίζονται,\nἀντροφυεῖς, κευθμῶσι διαρρῶγας θαμέεσσι·\nδουρὶ δʼ ἀναπλώσας πινάκων ἐριηχέα τεύχει\nδοῦπον ἐπικροτέων· πατάγῳ θʼ ἐπιτέρπεται ἦτορ\nἀνθιέων· καί πού τις ἀνέδραμεν αὐτίκα λίμνης,\nπαπταίνων ἄκατόν τε καὶ ἀνέρα· τῷ δʼ ἄρʼ ἑτοίμας\nπέρκας εὐθὺς ἵησιν ἐν οἴδμασιν ἢ κορακίνους\nἀσπαλιεύς, πρώτης ὀρέγων ξεινήϊα φορβῆς.\nαὐτὰρ ὅ γʼ ἁρπάγδην κεχαρημένος εἰλαπινάζει\nδαῖτα φίλην σαίνει τε δολόφρονα θηρητῆρα.\nὡς δὲ φιλοξείνοιο μετʼ ἀνέρος οἰκία κέλσῃ\nκλεινὸς ἀνὴρ ἢ χειρὸς ἐν ἔργμασιν ἠὲ νόοιο,\nἀσπασίως δʼ ὅ μιν εἶδεν ἐφέστιον, εὖ δέ ἑ δώροις\nεὖ τέ μιν εἰλαπίναις τε φιλοφροσύναις τʼ ἀγαπάζει\nπαντοίαις· ἄμφω δὲ γεγηθότες ἀμφὶ τραπέζῃ\nτέρπονται κρητῆρος ἀμοιβαίοις δεπάεσσιν·\nὣς ὁ μὲν ἀσπαλιεὺς κεχαρημένος ἐλπωρῇσι\nμειδιάᾳ, δείπνοις δὲ νέοις ἐπιτέρπεται ἰχθύς.\nἔνθεν ἔπειθʼ ὁ μὲν αἰὲν ἐπημάτιος ποτὶ πέτρην\nστέλλεται, οὐδʼ ἀνίησιν ἑὸν πόνον οὐδʼ ἀπολείπει\nδαῖτα φέρων· οἱ δʼ αὐτίκʼ ἀολλέες ἀμφαγέρονται\nδαιτυμόνες κατὰ χῶρον, ἅτε κλητῆρος ἄγοντος.\nαἰεὶ δὲ πλεόνεσσιν ἑτοιμοτέροις τε παρίσχει\nφορβὴν ἁρπαλέην· οὐδέ σφισιν ἄλλα κέλευθα\nοὐδʼ ἄλλοι κεεθμῶνες ἐνὶ φρεσίν, ἀλλὰ μένοντες\nαὐτοῦ δηθύνουσιν, ἅτε σταθμοῖσι νομήων\nπώεα χειμερίοισιν ἐν ἤμασιν αὐλίζονται,\nοὐδʼ ὀλίγον σηκοῖο λιλαιόμενα προνέεσθαι.\nοἱ δʼ ὅτʼ ἐσαθρήσωσιν ἀειρομένην ἀπὸ χέρσου\nσπερχομένην τʼ ἐλάταις ἄκατον τρόφον, αὐτίκα πάντες\nὀρθοὶ καγχαλόωντες ὑπεὶρ ἅλα δινεύοντες\nἱμερόεν παίζουσι καὶ ἀντιόωσι τιθήνῃ.\nὡς δʼ ὁπότʼ ἀπτήνεσσι φέρῃ βόσιν ὀρταλίχοισι\nμήτηρ, εἰαρινοῦ ζεφύρου πρωτάγγελος ὄρνις,\nοἱ δʼ ἁπαλὸν τρύζοντες ἐπιθρώσκουσι καλιῇ\nγηθόσυνοι περὶ μητρὶ καὶ ἱμείροντες ἐδωδῆς\nχεῖλος ἀναπτύσσουσιν, ἅπαν δʼ ἐπὶ δῶμα λέληκεν\nἀνδρὸς ξεινοδόκοιο λίγα κλάζουσα νεοσσοῖς·\nὣς οἵ γε θρεπτῆρος ἐναντίον ἐρχομένοιο\nγηθόσυνοι θρώσκουσι, χοροιτύπον ὥστʼ ἀνὰ κύκλον.\nτοὺς δʼ ἁλιεὺς βρώμῃσιν ἐπασσυτέρῃσι λιπαίνων\nχειρί τʼ ἐπιψαύων χειρός τʼ ἄπο δῶρα τιταίνων\nπρηΰνει φίλον ἦτορ· ἄφαρ δέ οἱ ἠΰτʼ ἄνακτι\nπείθονται, καὶ χειρὸς ὅπη νεύσειε μύωπι\nῥίμφα διαΐσσουσιν· ὁ δʼ ἄλλοτε νηὸς ὄπισθεν\nἄλλοτε δὲ πρόσσω, ποτὲ δὲ σχεδὸν ἠπείροιο\nπέμπει δεξιτερήν· τοὺς δʼ ὄψεαι ἠΰτε παῖδας\nἀνδρὸς ἐπιφροσύνῃσι παλαισμοσύνης ἀνὰ χῶρον\nτῇ καὶ τῇ θύνοντας, ἐπίσκοπος ἔνθα κελεύει.\nἀλλʼ ὅτε οἱ κομιδῆς μὲν ἅλις, θήρη δὲ μέληται,\nδή ῥα τόθʼ ὁρμιὴν μὲν ἀναψάμενος χερὶ λαιῇ\nἕζεται, ἀγκίστρου δὲ βέλος κρατερόν τε θοόν τε\nὁπλίζει, καὶ τοὺς μὲν ἀπέτραπε χειρὶ κελεύων\nπάντας ὁμῶς ἢ λᾶαν ἑλὼν ἔρριψε καθʼ ὕδωρ·\nοἱ δʼ ἐπὶ τῷ δύνουσιν, ὀϊόμενοι βόσιν εἶναι·\nτῶν δʼ ἕνα μοῦνον ἔλειπεν ἀπόκριτον, ὅν κʼ ἐθέλῃσι,\nδύσμορον, ὑστατίοισι κεχαρμένον ἐν δείπνοισι·\nἄγκιστρον μὲν ὄρεξεν ὑπεὶρ ἁλός· αὐτὰρ ὅ γʼ ἄτην\nκαρπαλίμως ἥρπαξεν, ὁ δʼ ἔσπασεν ἀμφοτέρῃσι\nθερμὸς ἀνήρ, ὠκεῖαν ἑλὼν καὶ ἐπίκλοπον ἄγρην·\nλήθει δʼ ἀνθιέων ἄλλον χορόν· ἤν γὰρ ἴδωνται\nἢ σμαραγὴν ἀΐωσι δυσαγρέος ἑλκομένοιο,\nοὐκέτι οἱ τόσα δεῖπνα παρέσσεται, ὥς κεν ἵκοιντο\nαὖτις ὑποτροπάδην, ἀπὸ δʼ ἔπτυσαν ἐχθήραντες\nκαὶ κομιδὴν καὶ χῶρον ὀλέθριον· ἀλλά τις εἴη\nἴφθιμος, κρατερῶς δὲ βιησάμενός μιν ἀνέλκοι,\nἢ καὶ δεύτερος ἄλλος ἐφαπτέσθω καμάτοιο·\nὧδε γὰρ οὐ φρονέοντες ἑὴν δολομήχανον ἄτην\nαὐτοὶ πιανθέντες ἐοικότα πιαίνουσιν·\nαἰεὶ δʼ, εὖτʼ ἐθέλῃσθα, παρέσσεται εὔστοχος ἄγρη.\nἄλλοι δʼ ἰφθίμῳ τε βίῃ καὶ κάρτεϊ γυίων\nπειθόμενοι μέγαν ἆθλον ἐπʼ ἀνθίῃ ὁπλίζονται,\nοὐ φιλίην, οὐ σῖτα πονεύμενοι, ἀλλʼ ἐς ἀκωκὴν\nἀγκίστρου σπεύδουσι καὶ ἠνορέῃ βιόωνται.\nχαλκοῦ μὲν σκληροῖο τετυγμένον ἠὲ σιδήρου\nἄγκιστρον πέλεται, δίχα δὲ γλωχῖνες ἔχουσιν\nἀμφίδυμοι μέγα πεῖσμα λινόστροφον· ἀμφὶ δʼ ἄρʼ αὐτῷ\nλάβρακα ζώοντα παρήλασαν, εἴ σφι παρείη·\nεἰ δὲ θάνοι, τάχα οἵ τις ὑπὸ στόμα θῆκε μόλιβδον,\nδελφῖνʼ ὃν καλέουσιν· ὁ δὲ βρίθοντι μολίβδῳ\nκλίνει τʼ ἀγκλίνει τε κάρη ζώοντι ἐοικώς.\nθώμιξ δὲ κρατερή τε καὶ εὔπλοκος· ἀλλʼ ὅτε δοῦπον\nἀνθίαι εἰσαΐοντες ἀναθρώξωσι θαλάσσης,\nἄλλοις μὲν μέλεται κώπης πόνος, αὐτὰρ ὅ γʼ ἄκρης\nἐκ πρύμνης ἁλιεὺς δόλον ἀγκύλον εἰς ἅλα πέμπει,\nἦκʼ ἀναδινεύων· οἱ δʼ αὐτίκα πάντες ἕπονται\nνηΐ τε καὶ φεύγοντι δεδορκότες εἴκελον ἰχθὺν\nσπεύδοντες μετὰ δαῖτα παραφθαδὸν ἀΐσσουσιν\nἀλλήλων· φαίης κεν ἐπʼ ἀνέρα δήϊον ἄνδρα\nγούνατʼ ἐλαφρίζειν πεφοβημένον· οἱ δʼ ἄρα νίκης\nἐσθλῆς ἱμείρουσιν· ὁ δʼ ἔξοχον ὅν κεν ἴδηται\nἀσπαλιεύς, τῷ δαῖτα παρέσχεθεν· αὐτὰρ ὁ λάβρως\nδῶρα χανὼν δύσδωρα μετέδραμεν· ἔνθεν ἔπειτα\nἀλκὴν ἀμφοτέρων θηήσεαι, οἷος ἄεθλος\nμαρναμένων ἀνδρός τε καὶ ἰχθύος ἑλκομένοιο·\nτοῦ μὲν γὰρ σθεναροί τε βραχίονες ἠδὲ μέτωπα\nὦμοί τʼ αὐχένιοί τε παρασφύριοί τε τένοντες\nἀλκῇ κυμαίνουσι καὶ ἠνορέῃ τανύονται·\nαὐτὰρ ὅ γʼ ἀσχαλόων ὀδύνης ὕπο μάρναται ἰχθύς,\nἕλκων αὖ ἐρύοντα, βιώμενος εἰς ἅλα δῦναι,\nἄσχετα μαιμώων· ὁ δὲ κέκλεται ἄνδρας ἑταίρους\nἐμπίπτειν ἐλάτῃσι· διωκομένης δʼ ἀκάτοιο\nἔμπαλιν ἐκ πρύμνης ὅλος ἕλκεται ἰχθύος ὁρμῇ·\nκλάζει δʼ ὁρμιή, χειρὸς δʼ ἀπολείβεται αἷμα\nπριομένης· ὁ δʼ ἄρʼ οὔτι βαρύν μεθίησιν ἀγῶνα.\nὡς δὲ δύω μεμαῶτες ὑπέρβιοι ἀνέρες ἀλκὴν\nἅμματʼ ἐπʼ ἀλλήλοισι τιταινόμενοι βιόωνται\nἑλκῦσαι, ῥιπῇσιν ὀπισθοφόροις ἐρύοντες,\nδηρόν τʼ ἀμφότεροι καμάτων ἴσα μέτρα φέροντες\nἐμμενέως ἕλκουσι καὶ ἐμμενέως ἐρύονται·\nὣς τοῖς, ἰχθυβόλῳ τε καὶ ἰχθύϊ, νεῖκος ὄρωρε,\nτοῦ μὲν ἀπαΐξαι, τοῦ δʼ ἑλκέμεν ἱμείροντος.\nοὐ μέν μιν λείπουσιν ἐν ἄλγεσιν ἰχθύες ἄλλοι\nἀνθίαι ἀλλʼ ἐθέλουσιν ἀμυνέμεν, ἐν δέ οἱ αὐτῷ\nνῶτα βίῃ χρίμπτουσι καὶ ἐμπίπτουσιν ἕκαστος,\nἄφρονες, οὐδʼ ἐνόησαν ἑὸν τείροντες ἑταῖρον.\nπολλάκι καὶ θώμιγγα λιλαιόμενοι γενύεσσι\nῥῆξαι ἀμηχανόωσιν, ἐπεὶ στόμα τοῖσιν ἄοπλον.\nὀψὲ δέ μιν καμάτῳ τε καὶ ἄλγεσι μοχθίζοντα\nπυκναῖς τʼ εἰρεσίῃσι βιώμενος ἔσπασεν ἀνήρ·\nεἰ δʼ ἄρα οἱ καὶ τυτθὸν ὑπείξεται, οὔ μιν ἔπειτα\nἐλεύσει· τοῖον γὰρ ὑπερφίαλον σθένος αὐτῷ.\nπολλάκι δʼ ὀξύπρωρον ὑπὲρ ῥάχιν ἔτμαγε δάψας\nὁρμιήν, ἀπὸ δʼ ᾖξε λιπὼν κενὸν ἀγρευτῆρα.\nτοῖον καὶ κάλλιχθυς ἔχει σθένος ἠδὲ γενέθλη\nὀρκύνων ὅσσοι τε δέμας κητώδεες ἄλλοι\nπλάζονται· τοίοις δὲ βραχίοσιν ἀγρώσσονται.\nἄλλους δʼ αὖ βρώμῃσι καὶ εἰλαπίνῃσι δολώσας\nἀγρώσσει ἁλιεύς· ἀγαθὸς δέ οἱ ἔσσεται ἰχθὺς\nκάνθαρος, ὃς πέτρῃσιν ἀεὶ λεπρῇσι γέγηθε.\nκύρτον δὲ πλέξαιο περίδρομον ὅττι μέγιστον,\nτεύχων ἢ σπάρτοισιν Ἰβηρίσιν ἠὲ λύγοισι,\nῥάβδους ἀμφιβαλών· λευρὴ δέ οἱ εἴσοδος ἔστω\nγαστήρ τʼ εὐρυχανής· δέλεαρ δέ οἱ ἔνδον ἐνείης\nπούλυπον ἑρπυστὴν ἢ κάραβον, ἐκ πυρὸς ἄμφω\nὀπταλέους· κνίσση γὰρ ἐφέλκεται ἰχθύας εἴσω.\nὧδε μὲν ἐντύνας πλεκτὸν δόλον ἐγγύθι πέτρης\nδόχμιον ἀγκλίνοις, ὕφαλον λόχον· αὐτίκα δʼ ὀδμὴ\nκάνθαρον ὀτρυνέει τε καὶ ἵξεται ἔνδοθι κύρτου,\nοὐ μάλα θαρσαλέος πρώτην ὁδόν, ἀλλὰ τάχιστα\nδαισάμενος παλίνορσος ἀπέδραμεν· ἔνθεν ἔπειτα\nκυρτεὺς μὲν κείνοισιν ἀεὶ νεοτερπέα φορβὴν\nἐντίθεται· τοὺς δʼ αἶψα δυσώνυμος ἐντὸς ἀγείρει\nγαστήρ, ἄλλον δʼ ἄλλος ἄγει σύνδορπον ἑταῖρον.\nἤδη δʼ ἀτρομέοντες ἀολλέες ἔνδοθι κύρτου\nἀγρόμενοι πρόπαν ἦμαρ ἐνήμενοι, ὥστε μέλαθρον\nκτησάμενοι, μίμνουσι, κακὴν δʼ εὕροντο καλιήν.\nὡς δʼ ὁπότʼ ὀρφανικοῖο μετʼ ἠιθέοιο μέλαθρον\nοὔτι σαοφροσύνῃσι μεμηλότες ἥλικες ἄλλοι\nκλητοί τʼ αὐτόμολοί τε πανήμεροι ἀγερέθωνται,\nκτῆσιν ἀεὶ κείροντες ἀσημάντοιο δόμοιο,\nοἷα νέους ἀνίησι χαλίφρονας ἄκριτος ἥβη,\nἐν δὲ κακοφροσύνῃσι κακὴν εὕραντο τελευτήν·\nὣς τοῖς ἀγρομένοισι παρασχεδὸν ἵσταται ἄτη.\nἡνίκα γὰρ πολλοί τε καὶ εὐλιπέες τελέθωσι,\nδὴ τότʼ ἀνὴρ κύρτοιο περὶ στόμα πῶμα καλύπτει\nεὖ ἀραρός· τοὺς δʼ ἔνδον ἐν ἕρκεϊ πεπτηῶτας\nὑστάτιον κνώσσοντας ἀνείρυσεν· ὀψὲ δʼ ὄλεθρον\nφρασσάμενοι σπαίρουσι καὶ ἐκδῦναι μεμάασι,\nνήπιοι, οὐδʼ ἔτι κύρτον ὁμῶς εὔοικον ἔχουσιν.\nἌδμωσιν δʼ ἐπὶ κύρτον ὀπωρινὸν ὁπλίζονται\nὀΐσυνον, μέσσοισι δʼ ἐν οἴδμασιν ὁρμίζουσι,\nνέρθεν ἀναψάμενοι τρητὸν λίθον εὐναστῆρα·\nφελλοὶ δʼ ὀχμάζουσιν ἄνω δόλον· ἐν δέ οἱ αἰεὶ\nτέσσαρας ἀκταίους διεροὺς κάχληκας ἱεῖσι·\nτοῖς δὲ διαινομένοισι περιτρέφεται γλαγόεσσα\nμύξα θαλασσαίη, τῆς ἵμερος ἰχθύας ἕλκει\nβαιούς, οὐτιδανούς, λίχνον γένος· οἱ δʼ ἀγέρονται\nκύρτον ἐπιπροθέοντες ἐν ἀγκοίνῃς τε μένουσιν.\nἄδμωες δʼ ὁρόωντες ἔσω κοίλοιο μυχοῖο\nἀγρομένους τάχα πάντες ἐπί σφισιν ὡρμήθησαν,\nδαιτὸς ἐελδόμενοι· τοὺς δʼ οὐ κίχον, ἀλλʼ ὑπόλισθον\nῥηϊδίως· οἱ δʼ οὔτι καὶ ἱέμενοί περ ἔχουσιν\nαὖτις ὑπεκδῦναι πλεκτὸν λόχον, ἀλλʼ ἑτέροισι\nπήματα πορσύνοντες ἐπί σφισιν εὗρον ὄλεθρον.\nὡς δέ τις ἐν ξυλόχοισιν ὀρέστερος ἀγροιώτης\nθηρὶ πάγην ἤρτυνεν, ἀπηνέϊ δʼ ἔνδοθι θυμῷ\nδῆσε κυνὸς σφίγγων ἄπο μήδεα· τοῦ δʼ ὀδύνῃσιν\nἠχήεις ὀρυμαγδὸς ἀπόπροθι τειρομένοιο\nἔρχεται, ἀμφὶ δέ οἱ στένεται δρίος· ἡ δʼ ἀΐουσα\nπόρδαλις ἰάνθη τε καὶ ἔσσυται, ἴχνος ἀϋτῆς\nμαιομένη· τάχα δʼ ἷξε καὶ ἔνθορε· τὸν μὲν ἔπειτα\nὑψόσʼ ἀναρπάζει κρυπτὸς δόλος, ἡ δʼ ἐνὶ βόθρῳ\nεἰλεῖται προπεσοῦσα, μέλει δέ οἱ οὐκέτι δαιτός,\nἀλλὰ φόβου· τῇ δʼ οὔτις ὑπέκδυσίς ἐστιν ἑτοίμη·\nτοῖα καὶ ἄδμωες δειλοὶ πάθον, ἀντὶ δὲ φορβῆς\nπότμον ἐφωρμήσαντο καὶ Ἄϊδος ἕρκος ἄφυκτον.\nκαὶ μέν τις θρίσσῃσιν ὁμῶς καὶ χαλκίσιν ἄγρην\nφράσσατʼ ὀπωρινήν, καὶ λαρινὸν εἷλε καὶ ἔθνη\nτραχούρων, κύρτον μὲν ὑπὸ σπάρτοισιν ὑφήνας\nεὐπαγέως, φρυκτῶν δʼ ὀρόβων ἐνεθήκατο μάζαν,\nοἴνῳ μυδαλέην εὐώδεϊ, μίξε δὲ κούρης\nδάκρυον Ἀσσυρίης Θειαντίδος, ἥν ποτέ φασι\nπατρὸς ἐρασσαμένην δυσμήχανον ἔργον ἀνύσσαι\nἐλθεῖν τʼ ἐς φιλότητα χολωσαμένης Ἀφροδίτης·\nἀλλʼ ὅτε μιν καὶ δένδρον ἐπώνυμον ἐρρίζωσεν\nαἶσα θεῶν, γοάει τε καὶ ἣν ὀλοφύρεται ἄτην,\nδάκρυσι δευομένη λέκτρου χάριν· ἧς ἐνιμίσγων\nθεῖον ὀπὸν κύρτον μὲν ἐνορμίζει ῥοθίοισιν,\nὀδμὴ δʼ αἶψα θάλασσαν ἐπέδραμε λειριόεσσα,\nκικλήσκουσʼ ἀγέλας πολυειδέας· οἱ δʼ ἐφέπονται\nπνοιῇ νηδυμίῃ δεδονημένοι, ὦκα δὲ κύρτος\nπίμπλαται, ἀγρευτῆρι φέρων εὔθηρον ἀμοιβήν.\nΣάλπαι δʼ ἰκμαλέοις μὲν ἀεὶ φύκεσσι μάλιστα\nτέρπονται, κείνῃ δὲ καὶ ἀγρώσσονται ἐδωδῇ.\nπλώει μὲν προτέροισιν ἐν ἤμασιν εἰς ἕνα χῶρον\nἀσπαλιεύς, αἰεὶ δὲ μετʼ οἴδμασι λᾶας ἵησι\nχερμάδας, ἁψάμενος πέρι φύκια τηλεθόωντα.\nἀλλʼ ὅτε δὴ πέμπτη μὲν ἴδῃ πόνον ἠριγένεια\nσάλπαι δʼ ἀγρόμεναι κεῖνον πόρον ἀμφινέμωνται,\nτῆμος ἐπεντύνει κύρτου δόλον· ἐν δέ οἱ εἴσω\nφύκεσιν εἰλομένους λᾶας βάλεν, ἀμφὶ δὲ ποίας\nεἰναλίας στομίοισιν ἐδήσατο, τῇσι γάνυνται\nσάλπαι τʼ ἠδʼ ὅσσοι βοτανηφάγοι ἰχθύες ἄλλοι·\nοἳ τότʼ ἀγειρόμενοι ποίας φάγον, αὐτὰρ ἔπειτα\nἐς μυχὸν ἠΐχθησαν· ὁ δʼ αὐτίκα κύρτον ἀνέλκει\nῥίμφα μεταπλώσας· σιγῇ δέ οἱ ἄνυται ἔργον,\nἀνδράσι τʼ ἀφθόγγοισι καὶ ἀσμαράγοις ἐλάτῃσι·\nσιγὴ γὰρ πάσαις μὲν ὀφέλσιμος ἔπλετο θήραις,\nἔξοχα δʼ ἐν σάλπῃσιν· ἐπεὶ μάλα τῇσι νόημα\nπτοιαλέον· πτοίη δὲ πόνον δύσθηρον ἔθηκε.\nτρίγλης δʼ οὔτινα, φημί, χερειοτέρῃσιν ἐδωδαῖς\nτέρπεσθαι· πᾶσαν γὰρ ἄσιν ἁλός, ἥν κε κίχῃσι,\nφέρβεται· ἱμείρει δὲ δυσαέος ἔξοχα δαιτός·\nσώμασι δʼ ἐκπάγλως ἐπιτέρπεται ἀνδρομέοισι\nπυθομένοις, εὖτʼ ἄν τινʼ ἕλῃ στονόεσσα θάλασσα.\nτῷ καί μιν δελέασσιν ἀποπνείουσιν ἀϋτμὴν\nῥηϊδίως ἕλκουσιν, ὅσα πνέει ἐχθρὸν ἄημα.\nεἴκελα δὲ τρίγλῃσιν ὕεσσί τε, φημί, τετύχθαι\nἤθεα, φυρομένοισιν ἀεὶ περὶ γαστέρος ὁρμήν·\nἄμφω δʼ αἱ μὲν ἔασι διάκριτοι ἐν νεπόδεσσιν,\nοἱ δʼ ἐνὶ χερσαίῃσιν ἀριστεύουσʼ ἀγέλῃσιν.\nοὐ μὲν δὴ μελάνουρον ἀποίσεαι οὔτʼ ἐνὶ κύρτῳ\nῥηϊδίως ἀπαφῶν οὔτʼ ἐν λινοεργέϊ κύκλῳ·\nἔξοχα γὰρ μελάνουρος ἐν ἰχθύσιν ἠμὲν ἄναλκις\nἠδὲ σαοφρονέων, λίχνη δέ οἱ οὔποτʼ ἐδωδὴ\nθυμήρης· αἰεὶ δὲ γαληναίης μὲν ἐούσης\nκέκλιται ἐν ψαμάθοισι καὶ οὐκ ἀναδύεται ἅλμης·\nἀλλʼ ὅτε κυμαίνουσα περισπέρχῃσι θάλασσα\nλάβρων ἐξ ἀνέμων, τότε δὴ μοῦνοι μελάνουροι\nκῦμα διαΐσσουσιν ἀολλέες, οὔτε τινʼ ἀνδρῶν\nοὔτε τινʼ εἰναλίων πεφρικότες· οἱ μέν ἅπαντες\nἐς νεάτην κρηπῖδα φόβῳ δύνουσι θαλάσσης,\nοἱ δὲ τότʼ ἠϊόνας τε πολυφλοίσβους ἐφέπουσι\nπέτραις τʼ ἐμπελάουσιν ἀλήμονες, εἴ τινʼ ἐδητὺν\nκοπτομένη δείξειεν ὑπὸ ῥιπῇσι θάλασσα·\nνήπιοι, οὐδʼ ἐδάησαν ὅσον πινυτώτεροι ἄνδρες,\nοἳ κείνους καὶ πάμπαν ἀλευομένους ἕλον ἄγρῃ.\nχειμερίη πλημμυρὶς ὅταν ζέῃ Ἀμφιτρίτης,\nἵστατʼ ἐπὶ προὔχουσαν ἀνὴρ ἁλιηγέα πέτρην,\nὀξύτατον τόθι κῦμα περὶ σπιλάδεσσι μέμυκεν·\nεἴδατα δʼ ἀγνυμένοισιν ἐπισπείρει ῥοθίοισι,\nτυρὸν ὁμοῦ Δήμητρι μεμιγμένον· οἱ δʼ ἐπὶ φορβὴν\nἀσπασίην θρώσκουσιν ἐπειγόμενοι μελάνουροι.\nἀλλʼ ὅτε οἱ παρέασιν ἀολλέες ἐς βόλον ἄγρης,\nαὐτὸς μὲν τρέπεται λοξὸν δέμας, ὄφρα οἱ ὕδωρ\nμήτι κατασκιάοιτο καὶ ἰχθύσι τάρβος ἐνείη·\nἔστι δέ οἱ λεπτός τε δόναξ μετὰ χερσὶν ἑτοῖμος\nλεπτή θʼ ὁρμιὴ κούφης τριχός, ἄπλοκος αὔτως·\nλεπτοῖς δʼ ἀγκίστροισιν ἀναπλέκεται θαμέεσσι·\nτοῖς ἐπέθηκε δέλετρον, ὃ καὶ πάρος ἧκε καθʼ ὕδωρ,\nπέμπει δʼ ἐς βαθὺ κῦμα κυκώμενον· οἱ δʼ ὁρόωντες\nαὐτίκʼ ἐπιθρώσκουσι καὶ ἁρπάζουσιν ὄλεθρον.\nοὐδʼ ἁλιεὺς εὔκηλον ἔχει χέρα, πυκνὰ δʼ ἀνέλκει\nἐκ δίνης ἄγκιστρα, καὶ εἰ κενὰ πολλάκις εἴη·\nοὐ γὰρ βρασσομένης κεν ἐπιφράσσαιτο θαλάσσης\nἀτρεκέως, εἴτʼ οὖν τις ἐνίσχεται εἴτε μιν αὔτως\nκύματʼ ἀνακλονέουσιν· ἐπὴν δέ τις ἀμφιχάνῃσι,\nῥίμφα μιν ἐξείρυσσε πάρος δόλον ἐν φρεσὶ θέσθαι,\nπρὶν φόβον οὐτιδανοῖσιν ἐνιπλῆξαι μελανούροις.\nτοίην χειμερίην πανεπίκλοπον ἤνυσεν ἄγρην.\nναὶ μὴν καὶ κεστρῆα, καὶ οὐ λίχνον περ ἐόντα,\nἤπαφον, ἀγκίστροισι περὶ στεινοῖσιν ἕσαντες\nεἶδαρ ὁμοῦ Δήμητρι μεμιγμένον ἠδὲ γάλακτος\nπηκτοῖσι δώροισιν· ἐφυρήσαντο δὲ ποίην\nτοῖσιν ὁμοῦ μίνθην εὐώδεα, τήν ποτε κούρην\nφασὶν ὑπουδαίην ἔμεναι, Κωκυτίδα Νύμφην·\nκλίνατο δʼ εἰς εὐνὴν Ἀϊδωνέος· ἀλλʼ ὅτε κούρην\nΠερσεφόνην ἥρπαξεν ἀπʼ Αἰτναίοιο πάγοιο,\nδὴ τότε μιν κλάζουσαν ὑπερφιάλοις ἐπέεσσι,\nζήλῳ μαργαίνουσαν ἀτάσθαλα, μηνίσασα\nΔημήτηρ ἀμάθυνεν ἐπεμβαίνουσα πεδίλοις·\nφῆ γὰρ ἀγαυοτέρη τε φυὴν καὶ κάλλος ἀμείνων\nΠερσεφόνης ἔμεναι κυανώπιδος, ἐς δέ μιν αὐτὴν\nεὔξατο νοστήσειν Ἀϊδωνέα, τήν δὲ μελάθρων\nἐξελάσειν· τοίη οἱ ἐπὶ γλώσσης θόρεν ἄτη.\nποίη δʼ οὐτιδανὴ καὶ ἐπώνυμος ἔκθορε γαίης,\nτὴν ἐνιφυρήσαντες ἐπʼ ἀγκίστροισι βάλοντο.\nκεστρεὺς δʼ οὐ μετὰ δηρόν, ἐπεί ῥά μιν ἷξεν ἀϋτμή,\nἀντιάσας πρῶτον μὲν ἀποσταδὸν ἀγκίστροιο\nλοξὸν ὑπʼ ὀφθαλμοῖς ὁράᾳ δόλον, εἴκελος ἀνδρὶ\nξείνῳ, ὃς ἐν τριόδοισι πολυτρίπτοισι κυρήσας\nἔστη ἐφορμαίνων, κραδίη τέ οἱ ἄλλοτε λαιήν,\nἄλλοτε δεξιτερὴν ἐπιβάλλεται ἀτραπὸν ἐλθεῖν·\nπαπταίνει δʼ ἑκάτερθε, νόος δέ οἱ ἠΰτε κῦμα\nεἱλεῖται, μάλα δʼ ὀψὲ μιῆς ὠρέξατο βουλῆς·\nὣς ἄρα καὶ κεστρῆϊ παναίολα μερμηρίζει\nθυμὸς ὀϊομένῳ τε δόλον καὶ ἀπήμονα φορβήν·\nὀψὲ δέ μιν νόος ὦρσε καὶ ἤγαγεν ἐγγύθι πότμου·\nαὐτίκα δὲ τρέσσας ἀνεχάσσατο· πολλάκι δʼ ἤδη\nεἷλε φόβος ψαύοντα καὶ ἔμπαλιν ἔτραπεν ὁρμήν.\nὡς δʼ ὅτε νηπίαχος κούρη πάϊς, ἐκτὸς ἐούσης\nμητέρος, ἢ βρώμης λελιημένη ἠέ τευ ἄλλου,\nψαῦσαι μὲν τρομέει μητρός χόλον, οὐδʼ ἀναδῦναι\nἐλδομένη τέτληκεν· ἐφερπύζουσα δὲ λάθρῃ\nαὖτις ὑποτρέπεται, κραδίῃ δέ οἱ ἄλλοτε θάρσος,\nἄλλοτε δʼ ἐμπίπτει δεινὸς φόβος· ὄμματα δʼ αἰὲν\nὀξέα παπταίνοντα ποτὶ προθύροισι τέτανται·\nὣς τότʼ ἐπεμβαίνων ἀνελίσσεται ἤπιος ἰχθύς.\nἀλλʼ ὅτε θαρσήσας πελάσῃ σχεδόν, οὐ μάλʼ ἑτοίμως\nψαῦσε βορῆς, οὐρῇ δὲ πάρος μάστιξεν ἐγείρων\nἄγκιστρον, μή πού τις ἐνὶ χροῒ θέρμετʼ ἀϋτμή·\nζωοῦ γὰρ κεστρεῦσιν ἀπώμοτόν ἐστι πάσασθαι.\nἔνθεν ἔπειτʼ ἄκροισι διακνίζει στομάτεσσι\nδαῖτα περιξύων· ἁλιεὺς δέ μιν αὐτίκα χαλκῷ\nπεῖρεν ἀνακρούων, ὥστε θρασὺν ἵππον ἐέργων\nἡνίοχος σκληρῇσιν ἀναγκαίῃσι χαλινοῦ,\nἂν δʼ ἔρυσε, σπαίροντα δʼ ἐπὶ χθονὶ κάββαλεν ἐχθρῇ.\nκαὶ ξιφίην ὀλοοῖσι παρήπαφον ἀγκίστροισιν.\nἀλλʼ οὐ μὲν ξιφίῃ τοῖος μόρος, οὐδʼ ἴσος ἄλλοις·\nοὐ γὰρ ἐπʼ ἀγκίστροισι κατεντύνουσιν ἐδωδήν,\nἀλλὰ τὸ μὲν γυμνόν τε καὶ ἄκλοπον ᾐώρηται,\nμηρίνθου διπλῇσιν ἀκαχμένου ἔμπαλιν αἰχμαῖς·\nτοῦ δʼ ὅσσον τριπάλαιστον ἀναψάμενοι καθύπερθε\nμαλθακὸν ἀργεννῶν νεπόδων ἕνα χείλεος ἄκρου\nδῆσαν ἐπισταμένως· ξιφίης δʼ ὅτε θοῦρος ἵκηται,\nαὐτίκα δαιτρεύει δέμας ἰχθύος ἄορι λάβρῳ·\nτοῦ δὲ δαϊζομένοιο καταρρέει ἅψεα δεσμοῦ,\nαὐταῖς δʼ ἀγκίστροιο περιστρέφεται γενύεσσιν·\nαὐτὰρ ὅ γʼ οὐκ ἐδάη γναμπτὸν δόλον, ἀλλὰ βαρεῖαν\nδαῖτα χανὼν ἀγρευτὸς ἀνέλκεται ἀνέρος ἀλκῇ.\nπολλὰ δʼ ἐπὶ ξιφίῃ θηρήτορες ὁπλίζονται,\nἔξοχα δʼ οἳ Τυρσηνὸν ἁλὸς πόρον ἀγρώσσουσιν\nἀμφί τε Μασσαλίην, ἱερήν πόλιν, ἀμφί τε Κελτούς·\nκεῖθι γὰρ ἔκπαγλοί τε καὶ ἰχθύσιν οὐδὲν ὁμοῖοι\nἄπλατοι ξιφίαι μεγακήτεες ἐννεμέθονται.\nοἱ δʼ ἀκάτους αὐτοῖσιν ἐϊσκομένας ξιφίῃσι\nκαὶ δέμας ἰχθυόεν καὶ φάσγανα τεκτήναντες\nἀντίον ἰθύνουσι· ὁ δʼ οὐκ ἀναδύεται ἄγρην,\nἐλπόμενος μὴ νῆας ἐϋσέλμους ὁράασθαι,\nἀλλʼ ἑτέρους ξιφίας, ξυνὸν γένος, ὄφρα μιν ἄνδρες\nπάντῃ κυκλώσωνται· ὁ δʼ ἐφράσαθʼ ὕστερον ἄτην,\nαἰχμῇ τριγλώχινι πεπαρμένος, οὐδέ οἱ ἀλκὴ\nφεύγειν ἱεμένῳ περ, ἀναγκαίῃ δὲ δαμῆναι.\nπολλάκι μὲν καὶ νηὸς ἀμυνόμενος κενεῶνα\nφασγάνῳ ἀντετόρησε διαμπερὲς ἄλκιμος ἰχθύς,\nοἱ δὲ θοῶς βουπλῆγος ὑπʼ εὐχάλκοιο τυπῇσιν\nἐκ γενύων ἤραξαν ἅπαν ξίφος· ἐν δʼ ἄρα νηὸς\nἕλκεϊ γόμφος ἄρηρεν· ὁ δʼ ἕλκεται ὀρφανὸς ἀλκῆς.\nὡς δʼ ὅτε δυσμενέεσσι δόλον τεύχοντες ἄρηος,\nἱέμενοι πύργων τε καὶ ἄστεος ἔνδον ἱκέσθαι,\nἔντεα συλήσαντες ἀρηϊφάτων ἀπὸ νεκρῶν\nαὐτοὶ θωρήξαντο καὶ ἔδραμον ἄγχι πυλάων·\nοἱ δʼ ὥστε σφετέροισιν ἐπειγομένοις πολιήταις\nἀγκλίνουσι θύρετρα καὶ οὐ γήθησαν ἑταίροις·\nὣς ἄρα καὶ ξιφίην ἴκελον δέμας ἤπαφε νηῶν.\nκαὶ μὲν δὴ σκολιῇσιν ἐν ἀγκοίνῃσι λίνοιο\nκυκλωθεὶς ξιφίης μέγα νήπιος ἀφροσύνῃσιν\nὄλλυται, ὃς θρώσκει μὲν ὑπεκδῦναι μενεαίνων,\nἐγγύθι δὲ τρομέων πλεκτὸν δόλον αὖτις ὀπίσσω\nχάζεται· οὐδέ οἱ ὅπλον ἐνὶ φρεσίν, οἷον ἄρηρεν\nἐκ γενύων, δειλὸς δὲ μένει κεκαφηότι θυμῷ,\nὄφρα μιν ἐξερύσωσιν ἐπʼ ᾐόνας· ἔνθα δὲ δούροις\nἄνδρες ἐπασσυτέροισι καταΐγδην ἐλόωντες\nκρᾶτα συνηλοίησαν, ὁ δʼ ὄλλυται ἄφρονι πότμῳ.\nἀφροσύνη καὶ σκόμβρον ἕλεν καὶ πίονα θύννον\nκαὶ ῥαφίδας καὶ φῦλα πολυσπερέων συνοδόντων.\nσκόμβροι μὲν λεύσσοντες ἐν ἕρκεϊ πεπτηῶτας\nἄλλους ἠράσσαντο λίνου πολύωπον ὄλεθρον\nἐσδῦναι· τοίη τις ἐσέρχεται εἰσορόωντας\nτερπωλή· παίδεσσιν ἀπειρήτοισιν ὁμοῖοι,\nοἵ τε πυρὸς λεύσσοντες ἀναιθομένοιο φαεινὴν\nμαρμαρυγὴν ἀκτῖσιν ἰαινόμενοι γελόωσι\nψαῦσαί θʼ ἱμείρουσι καὶ ἐς φλόγα χεῖρʼ ὀρέγουσι\nνηπιέην· τάχα δέ σφιν ἀνάρσιον ἐξεφάνη πῦρ·\nὣς οἵ γʼ ἱμείρουσιν ἀνοστήτοιο λόχοιο\nἐσπεσέειν κευθμῶνα, κακοῦ δʼ ἤντησαν ἔρωτος.\nἔνθʼ οἱ μὲν κέλσαντες ἐν εὐρυτέροισι βρόχοισι\nἔκθορον, οἱ δʼ ἑρχθέντες ἐνὶ στεινοῖσι πόροισι\nπικρὸν ἀνέτλησαν σφιγκτὸν μόρον ἐξανύσαντες.\nπολλοὺς δʼ ἠϊόνεσσιν ἐφελκομένοιο λίνοιο\nὄψεαι ἀμφοτέρωθεν ἀρηρότας ἠΰτε γόμφοις,\nτοὺς μὲν ἔτι φρονέοντας ἐσελθέμεν ἄρκυν ὀλέθρου,\nτοὺς δʼ ἤδη μεμαῶτας ὑπεκδῦναι κακότητος,\nἔνδοθεν ἰκμαλέῃσιν ἐνισχομένους βροχίδεσσι.\nθύννοι δʼ αὖ σκόμβροις μὲν ἴσον πόνον ἀθλεύουσιν\nἀφροσύνῃ· καὶ τοῖς γὰρ ὁμοίιος ἵμερος ἄτης\nἐμπίπτει δολίοιο λίνου λαγόνεσσι μιγῆναι·\nἀλλʼ οὐ μὲν κείνοισιν ὑπόβρυχα γαστέρος εἴσω\nἐσδύνειν, σκολιοῖσι δʼ ἐπαΐσσουσιν ὀδοῦσι,\nσώματι μηδόμενοι πόρον ἄρκιον· ἐν δʼ ἄρʼ ὀδοῦσιν\nὑγρὸν ἐρειδομένοις τέταται λίνον· οὐδέ τι μῆχος\nἐκφυγέειν, δεσμῷ δὲ περιστομίῳ μογέοντες\nἕλκονται ποτὶ χέρσον ὑπʼ ἀφραδίῃσιν ἁλόντες.\nκαὶ μὲν δὴ ῥαφίδων τοῖος νόος· αἵ δʼ ὅτε κόλπον\nδικτύου ἐκπροφύγωσι, πόνου δʼ ἔκτοσθε γένωνται,\nαὖτις ἐπιστρωφῶσι, λίνῳ δʼ ἐπιμηνίουσαι\nδήγματʼ ἐνιπρίουσι· τὸ δέ σφισι δύεται εἴσω\nἴσχει τʼ ἐμμενέως πυκινοὺς ἔντοσθεν ὀδόντας.\nαὐτὰρ τοὶ συνόδοντες ἴσοι στείχουσι λόχοισι\nκεκριμένοι· τοῖς δʼ εὖτʼ ἄν ἀνὴρ ἄγκιστρον ἐφείη,\nοἱ μὲν ἀποτροπάδην λοξὸν φάος ἀλλήλοισι\nπάντες ἐπικλίνουσι καὶ οὐκ ἐθέλουσι πελάσσαι·\nἀλλʼ ὅτε τις προθορὼν ἑτέρης στιχὸς αἶψα δέλετρον\nἁρπάξῃ, τότε καί τις ἐνὶ φρεσὶ θάρσος ἔδεκτο\nἀγκίστρῳ τʼ ἐπέλασσε καὶ ἕλκεται· οἱ δʼ ὁρόωντες\nἀλλήλους, περὶ δαιτὶ γεγηθότες, ἰαίνονται\nἑλκόμενοι, σπεύδουσι δʼ ὑποφθαδόν, ὅς κε θάνῃσι\nπρῶτος ἁλούς, ἅτε παῖδες ἀθύρμασι καγχαλόωντες.\nθύννων δʼ αὖ γενεὴ μὲν ἀπʼ εὐρυπόροιο τέτυκται\nὨκεανοῦ· στείχουσι δʼ ἐς ἡμετέρης ἁλὸς ἔργα\nεἰαρινοῦ μετὰ λύσσαν ὅτʼ οἰστρήσωσι γάμοιο.\nτοὺς δʼ ἤτοι πρῶτον μὲν Ἰβηρίδος ἔνδοθεν ἅλμης\nἀνέρες ἀγρώσσουσι βίῃ κομόωντες Ἴβηρες·\nδεύτερα δὲ Ῥοδανοῖο παρὰ στόμα θηρητῆρες\nΚελτοὶ Φωκαίης τε παλαίφατοι ἐνναετῆρες·\nτὸ τρίτον ἀγρώσσουσιν ὅσοι Τρινακρίδι νήσῳ\nἐνναέται πόντου τε παρʼ οἴδμασι Τυρσηνοῖο.\nἔνθεν ἀπειρεσίοις ἐνὶ βένθεσιν ἄλλοθεν ἄλλος\nκίδνανται καὶ πᾶσαν ἐπιπλώουσι θάλασσαν.\nπολλὴ δʼ ἔκπαγλός τε παρίσταται ἰχθυβόλοισιν\nἄγρη, ὅτʼ εἰαρινὸς θύννων στρατὸς ὁρμήσωνται.\nχῶρον μὲν πάμπρωτον ἐπεφράσσαντο θαλάσσης\nοὔτε λίην στεινωπὸν ἐπηρεφέεσσιν ὑπʼ ὄχθαις\nοὔτε λίην ἀνέμοισιν ἐπίδρομον, ἀλλὰ καὶ αἴθρῃ\nκαὶ σκεπανοῖς κευθμῶσιν ἐναίσιμα μέτρα φέροντα.\nἔνθʼ ἤτοι πρῶτον μὲν ἐπʼ ὄρθιον ὕψι κολωνὸν\nἴδρις ἐπαμβαίνει θυννοσκόπος, ὅστε κιούσας\nπαντοίας ἀγέλας τεκμαίρεται, αἵ τε καὶ ὅσσαι,\nπιφαύσκει δʼ ἑτάροισι· τὰ δʼ αὐτίκα δίκτυα πάντα\nὥστε πόλις προβέβηκεν ἐν οἴδμασιν· ἐν δὲ πυλωροὶ\nδικτύῳ, ἐν δὲ πύλαι, μύχατοί τʼ αὐλῶνες ἔασιν.\nοἱ δὲ θοῶς σεύονται ἐπὶ στίχας, ὥστε φάλαγγες\nἀνδρῶν ἐρχομένων καταφυλαδόν· οἱ μὲν ἔασιν\nὁπλότεροι, τοὶ δʼ εἰσὶ γεραίτεροι, οἱ δʼ ἐνὶ μέσσῃ\nὥρῃ· ἀπειρέσιοι δὲ λίνων ἔντοσθε ῥέουσιν,\nεἰσόκεν ἱμείρωσι καὶ ἀγρομένους ἀνέληται\nδίκτυον· ἀφνειὴ δὲ καὶ ἔξοχος ἵσταται ἄγρη.\nἄλλους δʼ ἀγρευτῆρσιν ὑπήγαγε ληΐδα θήρης\nὑγρὸς ἔρως· ὀλοῶν δὲ γάμων, ὀλοῆς τʼ Ἀφροδίτης\nἠντίασαν, σπεύδοντες ἑὴν φιλοτήσιον ἄτην.\nἀλλὰ σύ μοι, κάρτιστε πολισσούχων βασιλήων,\nαὐτός τʼ, Ἀντωνῖνε, καὶ υἱέος ἠγάθεον κῆρ,\nπρόφρονες εἰσαΐοιτε καὶ εἰναλίῃσι γάνυσθε\nτερπωλαῖς, οἵῃσιν ἐμὸν νόον ἠπιόδωροι\nΜοῦσαι κοσμήσαντο καὶ ἐξέστεψαν ἀοιδῆς\nδώρῳ θεσπεσίῳ καί μοι πόρον ὑμετέροισι\nκίρνασθαι γλυκὺ νᾶμα καὶ οὔασι καὶ πραπίδεσσι.\nΣχέτλι’ Ἔρως, δολομῆτα, θεῶν κάλλιστε μὲν ὄσσοις\nεἰσιδέειν, ἄλγιστε δʼ ὅτε κραδίην ὀροθύνεις,\nἐμπίπτων ἀδόκητος, ὑπὸ φρένα δʼ ὥστε θύελλα\nμίσγεαι, ἀσθμαίνεις δὲ πυρὸς δριμεῖαν ὁμοκλήν,\nπαφλάζων ὀδύνῃσι καὶ ἀκρήτοισιν ἀνίαις·\nδάκρυ δέ σοι προβαλεῖν λαρὸν γάνος ἠδʼ ἐσακοῦσαι\nβυσσόθεν οἰμωγὴν σπλάχνοις θʼ ὑπὸ θερμὸν ἔρευθος\nφοινίξαι χρωτός τε παράτροπον ἄνθος ἀμέρσαι\nὄσσε τε κοιλῆναι παρά τε φρένα πᾶσαν ἀεῖραι\nμαινομένην· πολλοὺς δὲ καὶ ἐς μόρον ἐξεκύλισας,\nὅσσοις χειμέριός τε καὶ ἄγριος ἀντεβόλησας\nλύσσαν ἄγων· τοίαις γὰρ ἀγάλλεαι εἰλαπίνῃσιν.\nεἴτʼ οὖν ἐν μακάρεσσι παλαίτατος ἐσσὶ γενέθλῃ,\nἐκ Χάεος δʼ ἀνέτειλας ἀμειδέος, ὀξέϊ πυρσῷ\nλαμπόμενος, πρῶτος δὲ γάμων ἐζεύξαο θεσμούς,\nπρῶτος δʼ εὐναίοις ἀρότοις ἐπεθήκαο τέκμωρ·\nεἴτε σε καὶ πτερύγεσσιν ἀειρόμενον θεὸν ὄρνιν\nτίκτε Πάφου μεδέουσα πολυφράδμων Ἀφροδίτη,\nεὐμενέοις, πρηΰς τε καὶ εὔδιος ἄμμιν ἱκάνοις\nμέτρον ἄγων· οὐ γάρ τις ἀναίνεται ἔργον ἔρωτος.\nπάντῃ μὲν κρατέεις, πάντῃ δέ σε καὶ ποθέουσι\nκαὶ μέγα πεφρίκασιν· ὁ δʼ ὄλβιος, ὅστις ἔρωτα\nεὐκραῆ κομέει τε καὶ ἐν στέρνοισι φυλάσσει·\nσοὶ δʼ οὔτʼ οὐρανίης γενεῆς ἅλις οὔτε τι φύτλης\nἀνδρομέης· οὐ θῆρας ἀναίνεαι οὐδʼ ὅσα βόσκει\nἀὴρ ἀτρύγετος, νεάτης δʼ ὑπὸ κεύθεσι λίμνης\nδύνεις, ὁπλίζῃ δὲ καὶ ἐν νεπόδεσσι κελαινοὺς\nἀτράκτους, ὡς μή τι τεῆς ἀδίδακτον ἀνάγκης\nλείπηται, μηδʼ ὅστις ὑπόβρυχα νήχεται ἰχθύς.\nΟἵην μὲν φιλότητα μετʼ ἀλλήλοισι ῥύονται\nκαὶ πόθον ὀξυβελῆ στικτοὶ σκάροι, οὐδʼ ἐνὶ μόχθοις\nἀλλήλους λείπουσιν, ἀλεξητῆρι δὲ θυμῷ\nπολλάκι μὲν πληγέντος ὑπʼ ἀγκίστροιο δαφοινοῦ\nἄλλος ἐπαΐξας πρόμαχος σκάρος ἰχθὺς ὀδοῦσιν\nὁρμιὴν ἀπέκερσε καὶ ἐξεσάωσεν ἑταῖρον\nκαὶ δόλον ἠμάλθυνε καὶ ἀσπαλιῆ’ ἀκάχησεν.\nἤδη δʼ ἐν κύρτοισι παλιμπλεκέεσσιν ἁλόντα\nἄλλος ὑπεξέκλεψε καὶ ἐξείρυσσεν ὀλέθρου·\nεὖτε γὰρ ἐς κύρτοιο πέσῃ λόχον αἰόλος ἰχθύς,\nαὐτίκʼ ἐπεφράσθη τε καὶ ἐκδῦναι κακότητος\nπειρᾶται, τρέψας δὲ κάτω κεφαλήν τε καὶ ὄσσε\nἔμπαλιν εἰς οὐρὴν ἀνανήχεται ἕρκος ἀμείβων·\nταρβεῖ γὰρ σχοίνους ταναηκέας, αἳ πυλεῶνι\nἀμφιπεριφρίσσουσι καὶ οὐτάζουσιν ὀπωπὰς\nἀντίον ἐρχομένοιο, φυλακτήρεσσιν ὁμοῖαι.\nοἱ δέ μιν εἰσορόωντες ἀμήχανα δινεύοντα\nἔκτοθεν ἀντιόωσιν ἀρηγόνες, οὐδʼ ἐλίποντο\nτειρόμενον· καί πού τις ἑὴν ὤρεξε διασχὼν\nοὐρὴν ἠΰτε χεῖρα λαβεῖν ἔντοσθεν ἑταίρῳ·\nαὐτὰρ ὀδὰξ μὲν ἔρεισεν , ὁ δʼ ἔσπασεν ἄϊδος ἔξω\nοὐρὴν ἡγήτειραν ὑπὸ στόμα δεσμὸν ἔχοντα.\nπολλάκι δὲ προβαλόντος ἑὴν ἔντοσθεν ἁλόντος\nοὐρὴν ἄλλος ἔμαρψε καὶ ἐξείρυσσε θύραζε\nἑσπόμενον· τοιοῖσδε νοήμασι πότμον ἄλυξαν.\nὡς δʼ ὅτε παιπαλόεσσαν ἀναστείχωσι κολώνην\nφῶτες ὑπὸ σκιερῆς νυκτὸς κνέφας, ἡνίκα μήνη\nκέκρυπται, νεφέων δὲ κελαινιόωσι καλύπτραι,\nοἱ δʼ ὄρφνῃ μογέουσι καὶ ἀτρίπτοισι κελεύθοις\nπλαζόμενοι, χεῖράς τε μετʼ ἀλλήλοισιν ἔχουσιν,\nἑλκόμενοί θʼ ἕλκουσι, πόνων ἐπίκουρον ἀμοιβήν·\nὣς οἵ γʼ ἀλλήλοισιν ἀμοιβαίῃ φιλότητι\nἀλκτῆρες γεγάασι· τὸ δέ σφισι μήσατʼ ὄλεθρον\nδειλαίοις, ὀλοοῦ δὲ καὶ ἀλγινόεντος ἔρωτος\nἠντίασαν, βλαφθέντες ἐπιφροσύναις ἁλιήων.\nτέσσαρες ἐμβεβάασι θοὸν σκάφος ἀγρευτῆρες,\nτῶν ἤτοι δοιοὶ μὲν ἐπηρέτμοισι πόνοισι\nμέμβλονται, τρίτατος δὲ δολόφρονα μῆτιν ὑφαίνει.\nθῆλυν ἀναψάμενος σύρει σκάρον ἀκροτάτοιο\nχείλεος ἐν δίνῃσι λινοζεύκτῳ ὑπὸ δεσμῷ·\nζωὴν μὲν κέρδιστον ἀνελκέμεν· ἢν δὲ θάνῃσι,\nδελφῖνος μολίβοιο μετὰ στόμα δέξατο τέχνην.\nμηρίνθου δʼ ἑτέρωθεν ἐλήλαται ἄλλος ὄπισθεν\nδινωτὸς μολίβοιο βαρὺς κύβος ἅμματος ἄκρου·\nκαί ῥʼ ἡ μὲν ζωῇ ἐναλίγκιος ἐν ῥοθίοισιν\nἑλκομένη θήλεια τιταίνεται ἐξ ἁλιῆος.\nτέτρατος αὖ κύρτοιο βαθὺν δόλον ἀντίον ἕλκει\nἐγγύθεν· οἱ δʼ ὁρόωντες ἀολλέες ἰθὺς ἴενται\nκραιπνὸν ἐπειγόμενοι βαλιοὶ σκάροι, ὄφρα ῥύωνται\nἑλκομένην, ἀπάτην δὲ περιπροθέουσιν ἁπάντῃ,\nοἴστρῳ θηλυμανεῖ βεβιημένοι· οἱ δʼ ἐλάτῃσι\nνῆα κατασπέρχουσιν ὅσον σθένος· οἱ δʼ ἐφέπονται\nἐσσυμένως· τάχα δέ σφι πανύστατος ἔπλετʼ ἀρωγή.\nεὖτε γὰρ ἀγρομένους τε καὶ ἄσχετα μαιμώοντας\nθηλείης ἐπὶ λύσσαν ἴδῃ νόος ἀσπαλιῆος,\nἐν κύρτῳ κατέθηκεν ὁμοῦ λίνον ἠδὲ μόλιβδον,\nὃς σκάρον ἐμβαρύθων εἴσω σπάσεν· οἱ δʼ ἄρʼ ὁμαρτῆ,\nὡς ἴδον, ὡς ἐκέχυντο παραφθαδόν, Ἄϊδος ἕρκος\nπλεκτὸν ἐπισπεύδοντες, ἐπειγομένοις δὲ λόχοισι\nστείνονται προβολαί τε λύγων καὶ χάσμα πυλάων\nἀργαλέον· τοῖοι γὰρ ἐπισπέρχουσι μύωπες.\nὡς δὲ ποδωκείης μεμελημένοι ἄνδρες ἀέθλων,\nστάθμης ὁρμηθέντες ἀπόσσυτοι, ὠκέα γυῖα\nπροπροτιταινόμενοι, δολιχὸν τέλος ἐγκονέουσιν\nἐξανύσαι· πᾶσιν δὲ πόθος νύσσῃ τε πελάσσαι\nνίκης τε γλυκύδωρον ἑλεῖν κράτος ἔς τε θύρετρα\nἀΐξαι καὶ κάρτος ἀέθλιον ἀμφιβαλέσθαι·\nτόσσος ἔρως καὶ τοῖσιν ἐς Ἄϊδος ἡγεμονεύει\nἐσθορέειν κευθμῶνας ἀνοστήτοιο λόχοιο.\nκύντατα δʼ ἐς φιλότητα καὶ ὕστατον οἶστρον ἔχοντες\nαὐτόμολοι πιμπλᾶσιν ἐφίμερον ἀνδράσιν ἄγρην.\nἄλλοι δʼ αὖ θήλειαν ἔσω κύρτοιο κελαινοῦ\nζωὴν ἐγκαθιέντες ὑπὸ σπιλάδεσσι τίθενται\nκείναις, ᾗσι μέλει γλαγόεις σκάρος· οἱ δʼ ὑπʼ ἔρωτος\nαὔρῃ θελγόμενοι φιλοτησίῃ ἀμφαγέρονται,\nἀμφί τε λιχμάζουσι καὶ ἐξερέουσιν ἁπάντῃ\nμαιόμενοι κύρτοιο κατήλυσιν· αἶψα δʼ ἵκοντο\nεἰσίθμην εὐρεῖαν ἀνέκβατον ἕρκος ἔχουσαν,\nἐς δʼ ἔπεσον ἅμα πάντες ὁμιλαδόν, οὐδέ τι μῆχος\nἐκδῦναι, στυγερὴν δὲ πόθων εὕροντο τελευτήν.\nὡς δέ τις οἰωνοῖσι μόρον δολόεντα φυτεύων\nθήλειαν θάμνοισι κατακρύπτει λασίοισιν\nὄρνιν, ὁμογλώσσοιο συνέμπορον ἠθάδα θήρης·\nἡ δὲ λίγα κλάζει ξουθὸν μέλος, οἱ δʼ ἀΐοντες\nπάντες ἐπισπέρχουσι, καὶ ἐς βρόχον αὐτοὶ ἵενται,\nθηλυτέρης ἐνοπῇσι παραπλαγχθέντες ἰωῆς·\nτοῖς κεῖνοι κύρτοιο πέσον λαγόνεσσιν ὁμοῖοι.\nτοίην δʼ αὖ κεφάλοισιν ἔρως περιβάλλεται ἄτην·\nκαὶ γὰρ τοὺς θήλεια παρήπαφεν ἐν ῥοθίοισιν\nἑλκομένη· θαλερὴ δὲ πέλοι λιπόωσά τε γυῖα·\nὧδε γὰρ εἰσορόωντες ἀπείρονες ἀμφαγέρονται·\nκάλλεϊ δʼ ἐκπάγλως βεβιημένοι οὐκ ἐθέλουσι\nλείπεσθαι, πάντῃ δὲ πόθων ἴϋγγες ἄγουσι\nθαλπομένους, εἰ καί σφιν ἀνάρσιον ἡγεμονεύοις\nχέρσον ὑπεξερύων θῆλυν δόλον· οἱ δʼ ἐφέπονται\nἀθρόοι, οὔτε δόλων μεμνημένοι οὔθʼ ἁλιήων·\nἀλλʼ ὥστʼ ἠΐθεοι περικαλλέος ὄμμα γυναικὸς\nφρασσάμενοι πρῶτον μὲν ἀποσταδὸν αὐγάζονται,\nεἶδος ἀγαιόμενοι πολυήρατον, ἄγχι δʼ ἔπειτα\nἤλυθον, ἐκ δʼ ἐλάθοντο καὶ οὐκέτι κεῖνα κέλευθα\nἔρχονται τὰ πάροιθεν, ἐφεσπόμενοι δὲ γάνυνται\nθελγόμενοι λιαρῇσιν ὑπὸ ῥιπῇς Ἀφροδίτης·\nὣς κείνων οἰστρηδὸν ἐπόψεαι ὑγρὸν ὅμιλον\nεἰλομένων· τάχα δέ σφιν ἀπεχθέες ἦλθον ἔρωτες·\nαἶψα γὰρ ἀμφίβληστρον ἀνὴρ εὐεργὲς ἀείρας\nκόλπον ἐπιπροέηκε καὶ ἄσπετον ἔσπασε θήρην,\nῥηϊδίως ἁψῖσι περίσχετον ἀμφικαλύψας.\nσηπίαι αὖ δυσέρωτες ἐπὶ πλέον ἔδραμον ἄτης·\nοὐ γὰρ τοῖς οὐ κύρτον ὀλέθριον οὔτε λίνοιο\nἀμφιβολὰς ἐφέηκαν ἁλίστονοι ἀγρευτῆρες,\nἀλλʼ αὔτως ἐρύουσιν ἀναψάμενοι μίαν οἴην\nἐν ῥοθίοις· αἱ δʼ εὖτʼ ἂν ἀπόπροθεν ἀθρήσωσιν,\nαἶψα μάλʼ ἀντιόωσι, περιπλέγδην δʼ ἐνέχονται\nἐμφύμεναι σπείρῃσιν, ἅτε ξείνηθεν ἰδοῦσαι\nπαρθενικαὶ δηναιὸν ἀδελφεὸν ἢ γενετῆρα\nἤπιον ἐν μεγάροισιν ἀπήμονα νοστήσαντα·\nἠὲ νέον ζεύγλῃσιν ὑπʼ εὐναίης Ἀφροδίτης\nκούρη ληϊσθεῖσα γάμων εὐαγρέϊ δεσμῷ\nνυμφίον ἀμφέπλεξεν, ἐπʼ αὐχένι πάννυχα δεσμὰ\nἀργεννοῖς ἑκάτερθε βραχίοσι γυρώσασα·\nὣς τότε κερδαλέαι περὶ σηπίαι εἱλίσσονται\nἀλλήλαις· οὐδέ σφι μεθίεται ἔργον ἔρωτος,\nεἰσόκεν ἐξερύσωσιν ἐπὶ σκάφος ἀσπαλιῆες·\nαἱ δʼ ἔτι συμπεφύασι, πόθῳ δʼ ἅμα πότμον ἕλοντο.\nτὰς μὲν καὶ κύρτοισι παρήπαφον εἴαρος ὥρῃ·\nκύρτους γάρ σκιάσαντες ὑπὸ πτόρθοισι μυρίκης\nἢ κομάρου πετάλοισι τεθηλόσιν ἠὲ καὶ ἄλλῃ\nλάχνῃ, ἐπʼ ἠϊόνεσσι πολυψαμάθοισιν ἔθηκαν·\nαἱ δʼ ἅμα μὲν γενεῆς κεχρημέναι ἠδὲ καὶ εὐνῆς\nκύρτον ἔσω σπεύδουσι καὶ ἥμεναι ἐν πετάλοισιν\nαὐτοῦ μέν παύσαντο πόθου, παύσαντο δὲ δειλῆς\nζωῆς, ἀγρευτῆρσιν ἀνελκόμεναι πινυτοῖσιν.\nἔξοχα δʼ ἐκ πάντων νεπόδων ἀλγεινὸν ἔρωτα\nκόσσυφος ἀθλεύει, κίχλῃς δʼ ἐπιδαίεται ἦτορ,\nοἴστρῳ τε ζήλῳ τε, βαρύφρονι δαίμονι, θύων.\nκοσσύφῳ οὔτʼ εὐνὴ μία σύννομος, οὐ δάμαρ οἴη,\nοὐ θάλαμος, πολλαὶ δʼ ἄλοχοι, πολλαὶ δὲ χαράδραι\nκεκριμέναι κεύθουσιν ἐφέστια λέκτρα γυναικῶν·\nτῇσιν ἀεὶ πᾶν ἦμαρ ὑπὸ γλαφυροῖσι μυχοῖσι\nκίχλαι ναιετάουσιν, ἀλίγκιαι ἀρτιγάμοισι\nνύμφαις, ἃς οὐκ ἄν τις ἴδοι θαλάμοιο πάροιθεν\nἐρχομένας· ἐν δέ σφι γαμήλιος αἴθεται αἰδώς·\nὣς αἵ γʼ ἐνδόμυχοι θαλάμων ἔντοσθεν ἑκάστη\nαἰεὶ δηθύνουσιν, ὅπῃ πόσις αὐτὸς ἀνώγει.\nκόσσυφος αὖ πέτρῃσι παρήμενος οὔποτε λείπει,\nαἰὲν ἔχων φυλακὴν λεχέων ὕπερ, οὐδέ ποτʼ ἄλλῃ\nτέτραπται, πᾶν δʼ ἦμαρ ἑλίσσεται, ἄλλοτε δʼ ἄλλους\nπαπταίνει θαλάμους καί οἱ νόος οὔτʼ ἐπὶ φορβὴν\nστέλλεται οὔτε τινʼ ἄλλον ἔχει πόνον, ἀλλʼ ἐπὶ νύμφαις\nμοχθίζει δύσζηλος ἀειφρούροισι πόνοισι·\nνυκτὶ δέ οἱ βρώμης τε μέλει καὶ παύεται ἔργων\nτυτθὸν ὅσον φυλακῆς ἀζηχέος· ἀλλʼ ὅτε κίχλαι\nὃν τόκον ὠδίνωσιν, ὃ δʼ ἄσχετα τῆμος ἀΐσσει\nἀμφιπεριτρομέων, ἐπὶ δʼ ἔρχεται ἄλλοτε ἄλλην\nεἰς ἄλοχον, μέγα δή τι περιτρομέοντι ἐοικὼς\nὠδίνων. οἷον δὲ μετὰ φρεσὶν ἄχθος ἀλύει\nμήτηρ, τηλυγέτοιο θοὴν ὠδῖνα θυγατρὸς\nπρωτολεχοῦς φρίσσουσα· τὸ γὰρ μέγα δεῖμα γυναικῶν·\nαὐτὴν δʼ οὔτι χέρειον ἱκάνεται Εἰλειθυίης\nκῦμα πόνων, πάντῃ δὲ διὲκ θαλάμων δεδόνηται\nεὐχομένη, στενάχουσα, μετήορον ἦτορ ἔχουσα,\nεἰσόκε λυσιπόνοιο βοῆς ἔντοσθεν ἀκούσῃ·\nὣς ὁ περιτρομέων ἀλόχοις μέγα δαίεται ἦτορ.\nτοῖόν που λεχέων ἀΐω νόμον ἐντύνεσθαι\nἈσσυρίους, οἳ Τίγριν ὑπέρ πόρον ἄστε’ ἔχουσι,\nΒάκτρων τʼ ἐνναετῆρας, ἑκηβόλον ἔθνος ὀϊστῶν·\nκαὶ γὰρ τοῖς πλέονές τε γαμήλια λέκτρα γυναῖκες\nκεκριμέναι μεθέπουσι καὶ εὐνάζονται ἅπασαι\nνύκτας ἀμειβόμεναι· μετὰ δέ σφισι κέντρον ὀπηδεῖ\nζήλου ἀνιαροῖο, περὶ ζήλῳ δʼ ὀλέκονται,\nαἰὲν ἐπʼ ἀλλήλοισι βαρὺν θήγοντες ἄρηα.\nὣς οὐδὲν ζήλοιο κακώτερον ἀνδράσιν ἄλγος\nἐντρέφεται, πολλοὺς δὲ γόους, πολλὰς δὲ τίθησιν\nοἰμωγάς· λύσσης γὰρ ἀναιδέος ἐστὶν ἑταῖρος·\nλύσσῃ δʼ ἀσπασίως ἐπιμίσγεται, ἐς δὲ βαρεῖαν\nἄτην ἐξεχόρευσε, τέλος δέ οἱ ἔπλετʼ ὄλεθρος.\nὃς καὶ τὸν δύστηνον ὑπήγαγε κόσσυφον ἄτῃ\nδμηθῆναι, χαλεπῆς δὲ γάμων ἤντησεν ἀμοιβῆς.\nεὖτε γὰρ ἀθρήσῃ σπιλάδων ἔπι δινεύοντα\nἰχθὺν ἀσπαλιεύς, ἀλόχοις πέρι μόχθον ἔχοντα,\nἀγκίστρῳ κρατερῷ περιβάλλεται ὅττι τάχιστα\nκαρῖδα ζώουσαν, ἐπʼ ἀγκίστροιο δʼ ὕπερθε\nβριθὺς ἀνήρτηται μολίβου κύβος· αὐτὰρ ὁ λάθρῃ\nπρὸς πέτραις ἀφέηκε βαρὺν δόλον, ἐγγύθι δʼ αὐτῶν\nδινεύει θαλάμων· ὁ δʼ ἐσέδρακεν, αἶψα δʼ ὀρινθεὶς\nὡρμήθη, καρῖδα δόμων ἔντοσθεν ἱκάνειν\nἐλπόμενος λεχέεσσιν ἀνάρσιον ἠδʼ ἀλόχοισιν·\nαἶψα δʼ ἐπιθύσας ὁ μὲν ἔλπεται ἐν γενύεσσι\nτίνυσθαι καρῖδος ἐπήλυσιν, οὐδʼ ἐνόησεν\nὃν μόρον ἀμφιχανών· ἁλιεὺς δέ μιν αἶψα δοκεύσας\nχαλκείαις ξυνέπειρεν ἀνακρούων γενύεσσιν\nεἴρυσέ τʼ ἀσχαλόωντα καὶ ὕστατον ἀσπαίροντα,\nκαί πού μιν τοίοισιν ἐνίπαπε κερτομίοισι·\nνῦν δή, νῦν ἀλόχους τε περιφρούρευε φυλάσσων,\nὦ τάλαν, ἐν θαλάμοις τε μένων ἐπιτέρπεο νύμφαις·\nοὐ γάρ τοι μία Κύπρις ἐφήνδανεν οὐδὲ μίʼ εὐνή,\nἀλλὰ μάλʼ ἐν τόσσῃσιν ἀγάλλεο μοῦνος ἀκοίτης\nεὐναῖς· ἀλλʼ ἴθι δεῦρο, γάμος δέ τοί ἐστιν ἑτοῖμος,\nνυμφίε, χερσαίοιο πυρὸς λευκάμπυκος αὐγή.\nτοιάδε που νείκεσσε καὶ οὐκ ἀΐοντι πιφαύσκων.\nκίχλαι δʼ, εὖτε θάνῃ φρουρὸς πόσις, ἐκτὸς ἰοῦσαι\nπλάζονται θαλάμων, ξυνὸν δʼ ἕλον ἀνέρι πότμον.\nκαὶ μὴν δὴ φιλότητι καὶ ἀλλήλων ἐπαρωγῇ\nὄλλυνται γαλεοί τε κύνες καὶ φῦλα κελαινῶν\nκεντροφόρων· λευκὸς μὲν ἐπʼ ἀγκίστρῳ πεπέδηται\nἰχθύς, ἀσπαλιεὺς δὲ κιών, ὅθι πηλὸς ἀϊδνὴς\nἐμβύθιος δολιχῇσιν ὑφίζεται ὀργυιῇσιν,\nἄγκιστρον καθέηκε, θοῶς δέ τις ἔσπασεν ἄτην\nἀντιάσας· ὁ μὲν αὐτίκʼ ἀνέλκεται, οἱ δέ μιν ἄλλοι\nφρασσάμενοι μάλα πάντες ἀολλέες ἐγγὺς ἕπονται,\nὄφρʼ αὐτὴν ἐπὶ νῆα καὶ ἀγρευτῆρας ἵκωνται.\nδὴ τότε τοὺς μὲν ἕλοις ὑποχῆς περιηγέϊ κύκλῳ,\nτοὺς δὲ σιδηρείοισι καταΐγδην στυφελίζων\nαἰχμαῖς τριγλώχισι καὶ ἀλλοίοισι δόλοισιν·\nοὐ γὰρ πρὶν φεύγουσιν ἀπότροποι, εἰσόχʼ ἑταῖρον\nἑλκόμενον λεύσσωσιν, ὁμοῦ δʼ ἐθέλουσιν ὀλέσθαι.\nοἷον δʼ ἀρτιφάτου παιδὸς νέκυν ἐκ μεγάροιο\nτύμβον ἐς ἀμφίκλαυτον ἑοὶ στέλλουσι τοκῆες\nτηλυγέτου, τῷ πολλὰ μάτην περιμοχθήσωσι·\nδρυπτόμενοι δʼ ὀδύνῃσι τέκος περικωκύοντες\nἠρίῳ ἐμπεφύασι καὶ οὐκ ἐθέλουσι μέλαθρα\nνοστῆσαι, ξυνῇ δὲ θανεῖν δυσπενθέϊ νεκρῷ·\nὣς οἵ γʼ οὐκ ἐθέλουσιν ἀνελκομένοιο λιπέσθαι,\nεἰσόκεν αὐτὸν ὄλεθρον ὑπʼ ἀγρευτῆρσιν ὄλωνται.\nἄλλους δὲ ξεῖνός τε καὶ οὐκ ἐνδήμιος ἅλμης\nεἷλεν ἔρως, χερσαῖον ἐπʼ ἰχθύσιν οἶστρον ἐγείρων\nἔξαλον· ἀλλοδαπῆς φιλίης βέλος οἷον ἱκάνει\nπουλύποδας σαργῶν τε γένος πέτρῃσιν ἑταῖρον.\nἤτοι πουλύποδες μὲν Ἀθηναίης φιλέουσιν\nἔρνεα καὶ θαλλοῖσιν ἐπὶ γλαυκοῖσιν ἔρωτα\nἔσπασαν· ἦ μέγα θαῦμα πόθῳ φρένα δενδρήεντι\nἕλκεσθαι λιπαροῦ τε φυτοῦ πτόρθοισι γάνυσθαι.\nἔνθα γὰρ ἀγλαόκαρπος ἁλὸς σχεδόν ἐστιν ἐλαίη,\nγείτοσιν ἐν γουνοῖσιν ἐπακταίη τεθαλυῖα,\nκεῖθι δὲ πουλύποδος νόος ἕλκεται, ἠΰτʼ ἐπʼ ἴχνος\nΚνωσίου εὐρίνοιο κυνὸς μένος, ὅστʼ ἐν ὄρεσσι\nθηρὸς ἀνιχνεύει σκολιὴν βάσιν ἐξερεείνων\nῥινὸς ὑπʼ ἀγγελίῃ νημερτέϊ καί τέ μιν ὦκα\nμάρψε καὶ οὐκ ἐμάτησεν ἑὸν δʼ ἐπέλασσεν ἄνακτα·\nὥς καὶ τηλεθόωσαν ἄφαρ μάθεν ἐγγὺς ἐλαίην\nπούλυπος, ἐκδύνει δὲ βυθῶν καὶ γαῖαν ἀνέρπει\nκαγχαλόων, πρέμνοισι δʼ Ἀθηναίης ἐπέλασσεν·\nἔνθʼ ἤτοι πρῶτον μὲν ἀγαλλόμενος περὶ ῥίζης\nπυθμένας εἰλεῖται στρωφώμενος, ἠΰτε κοῦρος,\nὅστε νέον προμολοῦσαν ἑὴν τροφὸν ἀμφαγαπάζει,\nἀμφὶ δέ οἱ πλέκεται, κόλποις δʼ ἐπὶ χεῖρας ἀείρει,\nἱμείρων δειρήν τε καὶ αὐχένα πηχύνασθαι·\nὣς ὁ περὶ πρέμνοισιν ἑλίσσεται ἔρνεϊ χαίρων.\nἔνθεν ἔπειτʼ ἄκρῃσιν ἐρειδόμενος κοτύλῃσιν\nὑψόσʼ ἀνερπύζει λελιημένος, ἀμφὶ δὲ χαίτας\nπτύσσεται, ἄλλοτε ἄλλον ἔχων κλάδον, οἷά τις ἀνὴρ\nνοστήσας ξείνηθεν ἑοὺς ἀσπάζεθʼ ἑταίρους\nἀθρόον ἀντιόωντας ἑλισσόμενος περὶ δειρήν·\nἢ ὥστε βλωθρῇσιν ἑλίσσεται ἀμφʼ ἐλάτῃσιν\nὑγρὸς ἕλιξ κισσοῖο, τιταινόμενος δʼ ἀπὸ ῥίζης\nἑρπύζει, πάντῃ δὲ περιρρέει ἀκρεμόνεσσιν·\nὣς ὅ γε γηθόσυνος λιπαροὺς περιβάλλετʼ ἐλαίης\nὄρπηκας, κυνέοντι πανείκελος· ἀλλʼ ὅτʼ ἔρωτος\nλωφήσῃ, πάλιν αὖτις ἁλὸς μετὰ κόλπον ἀφέρπει,\nπλησάμενος φιλότητος ἐλαιηροῦ τε πόθοιο.\nτοῦ δή μιν καὶ ἔρωτος ἕλεν δόλος, ὡς ἐδάησαν\nἰχθυβόλοι· θαλλοὺς γὰρ ὁμοῦ δήσαντες ἐλαίης\nὅττι μάλʼ εὐφυέας μόλιβον μέσον ἐγκατέθηκαν,\nἐκ δʼ ἀκάτου σύρουσιν· ὁ δʼ οὐκ ἀμέλησε νοήσας\nπούλυπος ἀλλʼ ἤϊξε καὶ ἀμφέπλεξεν ἑταίρους\nπτόρθους· οὐδʼ ἔτʼ ἔπειτα καὶ ἑλκόμενός περ ἐς ἄγρην\nδεσμὰ πόθων ἀνίησιν, ἕως ἔντοσθε γένηται\nνηός· ὁ δʼ οὐκ ἤχθηρε καὶ ὀλλύμενός περ ἐλαίην.\nσαργοὶ δʼ αἰγείοισι πόθοις ἐπὶ θυμὸν ἔχουσιν,\nαἰγῶν δʼ ἱμείρουσιν, ὀρειαύλοις δὲ βοτοῖσιν\nἐκπάγλως χαίρουσι καὶ εἰνάλιοί περ ἐόντες.\nἦ σέβας οὐκ ἐπίελπτον, ὁμόφρονα φῦλα τεκέσθαι\nἀλλήλοις ὀρέων τε πάγους χαροπήν τε θάλασσαν.\nεὖτε γὰρ αἰγονομῆες ἐπὶ ῥηγμῖνος ἄγωσι\nμηκάδας, ἐν δίνῃσι λοεσσομένας ἁλίῃσιν\nἐνδίους, ὅτε θερμὸς Ὀλύμπιος ἵσταται ἀστήρ,\nοἳ δὲ τότε βληχήν τε παρακταίην ἀΐοντες\nαὐδήν τʼ αἰπολίων βαρυηχέα πάντες ὁμαρτῇ\nκαὶ νωθεῖς περ ἐόντες ἐπειγόμενοι φορέονται\nσαργοὶ καὶ θρώσκουσιν ἐπʼ ἀνδήροισι θαλάσσης,\nγηθόσυνοι, κεραὸν δὲ περισαίνουσιν ὅμιλον\nἀμφί τε λιχμάζουσι καὶ ἀθρόοι ἀμφιχέονται,\nπυκνὰ κατασκαίροντες· ἔχει δʼ ἄρα θαῦμα νομῆας\nπρωτοδαεῖς· αἶγες δὲ φίλον χορὸν οὐκ ἀέκουσαι\nδέχνυνται· τοὺς δʼ οὔτις ἔχει κόρος εὐφροσυνάων.\nοὐ τόσον ἐν σταθμοῖσι κατηρεφέεσσι νομήων\nμητέρας ἐκ βοτάνης ἔριφοι περικαγχαλόωντες\nπολλῇ γηθοσύνῃ τε φιλοφροσύνῃ τε δέχονται,\nἦμος ἅπας περὶ χῶρος ἀγαλλομένῃσιν ἰωῇς\nνηπιάχων κέκληγε, νόος δʼ ἐγέλασσε βοτήρων,\nὣς κεῖνοι κεραῇσι περισπέρχουσʼ ἀγέλῃσιν.\nεὖτʼ ἂν δʼ εἰναλίων ἄδδην ἴσχωσι λοετρῶν,\nαἱ δὲ πάλιν στείχωσιν ἐς αὔλια, δὴ τότε σαργοὶ\nἀχνύμενοι μάλα πάντες ἀολλέες ἐγγὺς ἕπονται,\nκύματος ἀκροτάτοιο γέλως ὅθι χέρσον ἀμείβει.\nὡς δʼ ὅτε τηλύγετον μήτηρ γόνον ἢ καὶ ἀκοίτην\nεὐνέτις ἀλλοδαπὴν τηλέχθονα γαῖαν ἰόντα\nἀχνυμένη στέλλῃσι, νόος δέ οἱ ἔνδον ἀλύει,\nὅσση οἱ μεσσηγὺς ἁλὸς χύσις, ὅσσα τε κύκλα\nμηνῶν· ἀκροτάτοισι δʼ ἐπεμβαίνουσα θαλάσσης\nκύμασι δακρυόεσσαν ὑπὸ στόμα γῆρυν ἵησι,\nσπεύδειν λισσομένη καί μιν πόδες οὐκέτʼ ὀπίσσω\nἱεμένην φορέουσιν, ἔχει δʼ ἐπὶ πόντον ὀπωπάς·\nὣς κείνους καί κέν τις ὑπʼ ὄμμασι δάκρυα φαίη\nστάζειν οἰωθέντας ἐλαυνομένων πάλιν αἰγῶν.\nσαργὲ τάλαν· τάχα γάρ σε κακὸν πόθον αἰπολίοισι\nφημὶ συνοίσεσθαι· τοῖος νόος ἀσπαλιήων\nεἰς ἀπάτην καὶ κῆρα τεοὺς ἔτρεψεν ἔρωτας.\nπέτρας μὲν κείνας τεκμαίρεται ἐγγύθι γαίης\nπρῶτον ἀνὴρ διδύμοισιν ἀνισταμένας κροτάφοισιν\nἐγγύθεν, αἳ στεινωπὸν ἁλὸς διὰ χῶρον ἔχουσιν,\nαἰθέρος ἀκτίνεσσι διαυγέας, αἷς ἔνι σαργοὶ\nπολλοὶ ναιετάουσιν, ὁμόκτιτον αὖλιν ἔχοντες·\nἔξοχα γὰρ πυρσοῖσιν ἐπʼ ἠελίοιο γάνυνται.\nἐνθάδʼ ἀνὴρ μελέεσσιν ἐφεσσάμενος δέρος αἰγός,\nδοιὰ κέρα κροτάφοισι περὶ σφετέροισιν ἀνάψας,\nστέλλεται ὁρμαίνων νόμιον δόλον, ἐς δʼ ἅλα βάλλει\nκρείασιν αἰγείοισιν ὁμοῦ κνίσσῃ τε λιπήνας\nἄλφιτα· τοὺς δʼ ὀδμή τε φίλη δολόεσσά τʼ ἐσωπὴ\nφορβή τʼ εὐδώρητος ἐφέλκεται, οὐδέ τινʼ ἄτην\nἐν φρεσὶν ὁρμαίνουσιν, ἀγαλλόμενοι δὲ μένουσιν\nαἰγὶ περισαίνοντες ἐοικότα δήϊον ἄνδρα·\nδύσμοροι, ὡς ὀλοοῖο τόχʼ ἀντιόωσιν ἑταίρου,\nοὐ φρεσὶν αἰγείῃσιν ἀρηρότος· αὐτίκα γάρ σφιν\nῥάβδον τε κραναὴν ὁπλίζεται ἠδὲ λίνοιο\nὁρμιὴν πολιοῖο, βάλεν δʼ ὑπὲρ ἀγκίστροιο\nχηλῆς αἰγείης κρέας ἔμφυτον· οἱ μὲν ἐδωδὴν\nἐσσυμένως ἥρπαξαν, ὁ δʼ ἔσπασε χειρὶ παχείῃ\nαὖ ἐρύων· εἰ γάρ τις ὀΐσεται ἔργα δόλοιο,\nοὐκ ἂν ἔτʼ ἐμπελάσειε καὶ εἰ λασιότριχας αὐτὰς\nαἶγας ἄγοι, φεύγουσι δʼ ἀποστύξαντες ὁμαρτῇ\nκαὶ μορφὴν καὶ δαῖτα καὶ αὐτῆς ἔνδια πέτρης·\nεἰ δὲ λάθοι καὶ κραιπνὸν ἔχοι πόνον, οὔ κέ τις ἄγρης\nλειφθείη, πάντας δὲ δαμάσσεται αἰγὸς ὀπωπή.\nἄλλος δʼ αὖ σαργοῖσι μέλει πόθος εἴαρος ὥρῃ\nἀλλήλων, εὐνῆς δὲ γάμων πέρι δηριόωνται·\nπολλαῖς δʼ εἷς ἀλόχοις πέρι μάρναται· ὃς δέ κεν ἀλκῇ\nνικήσῃ, πάσῃσιν ἐπάρκιος ἔπλετʼ ἀκοίτης,\nπέτρας δʼ εἰσελάει θῆλυν στόλον· ἔνθʼ ἁλιῆες\nκύρτον ἐτεχνήσαντο βαθύν, περιηγέα πάντῃ·\nτὸν δὲ φυτῶν λάχνῃσι περὶ στόμα πάντα πύκασσαν,\nμύρτων ἢ δάφνης εὐώδεος ἠέ τευ ἄλλου\nπτόρθοισιν θαλεροῖσιν ἐπισταμένως σκιάσαντες.\nτοὺς δʼ οἶστρος ποτὶ μῶλον ἐπώρορεν εὐνητῆρας\nμάρνασθαι, πολλὴ δὲ γαμήλιος ἵστατʼ Ἐνυώ.\nἀλλʼ ὅτʼ ἀριστεύσας τις ἕλῃ κράτος, αὐτίκα πέτρην\nπαπταίνει γλαφυρήν, ἀλόχοις δόμον, ἐς δʼ ἴδε κύρτον\nκείμενον, εὐφύλλοισιν ἐπηρεφὲ ἀκρεμόνεσσιν,\nἔνθʼ ἐλάει νυμφεῖον ἑὸν χορόν· αἱ μὲν ἔπειτα\nκύρτον ἔσω δύνουσιν, ὁ δʼ ἔκτοθι πάντας ἐρύκει\nἄρσενας, οὐδέ τινʼ ἄλλον ἐᾷ νύμφῃσι πελάσσαι.\nἀλλʼ ὅταν ἐμπλήσῃ πλεκτὸν δόλον, ὕστατος αὐτὸς\nἐς θάλαμον προὔτυψεν, ἀνέκβατον Ἄϊδος εὐνήν.\nὡς δʼ ὅτε μηλονόμος τις ἀνὴρ βοτάνηθεν ἐλαύνων\nεἰροπόκους ἀγέλας ἀνάγει πάλιν, ἐν δὲ θυρέτροις\nἱστάμενος σταθμοῖο νόῳ πεμπάζεται οἰῶν\nπληθὺν εὖ διέπων, εἴ οἱ σόα πάντα πέλονται,\nπώεσι δʼ εἰλομένοισι περιπλήθουσα μὲν αὐλὴ\nστείνεται, ὑστάτιος δὲ μετά σφισιν ἔσσυτο ποιμήν·\nὣς αἱ μὲν προπάροιθεν ἔσω κοίλοιο μυχοῖο\nθηλύτεραι κατέδυσαν, ὁ δʼ ὕστερος ἔνθορʼ ἀκοίτης,\nδειλαίῃς ἅμα δειλὸς ἐπισπεύδων ἀλόχοισι.\nτοῖα μὲν ἐν νεπόδεσσιν ἔρως ἐστήσατʼ ἄεθλα,\nτοίαις δʼ ἐξαπάτῃσιν ἐρωμανέεσσιν ὄλοντο.\nἽππουροι δʼ ὅτε κέν τι μετʼ οἴδμασιν ἀθρήσωσι\nπλαζόμενον, τῷ πάντες ἀολλέες ἐγγὺς ἕπονται·\nἔξοχα δʼ, ὁππότε νῆα διαραισθεῖσαν ἀέλλαις,\nαἰνὰ Ποσειδάωνος ἀμειλίκτοιο τυχοῦσαν,\nδασσάμενον μέγα κῦμα διακριδὸν ἄλλοθεν ἄλλα\nδοῦρα φέρῃ λώβῃσι πολυσχιδέεσσι λυθέντα.\nτῆμος δʼ ἱππούρων ἀγέλαι πινάκεσσι θεούσαις\nἑσπόμεναι μεθέπουσιν· ὁ δʼ ἐγκύρσας ἁλιήων\nπολλὴν ῥηϊδίως ἄγρην ἕλεν ἠδʼ ἀμέγαρτον.\nἀλλὰ τὸ μὲν ναύτῃσιν ἀλεξήσειε Κρονίων\nἐμβύθιος, νῆες δὲ διὰ πλατὺ κῦμα θέοιεν\nαὔραις εὐκήλοισιν ἀπήμονες ἠδʼ ἀτίνακτοι,\nφόρτον ἀμοιβαίοισι μετερχόμεναι καμάτοισιν,\nἱππούροις δʼ ἀλλοῖα νοήματα τεχνήσασθαι\nἐστίν, ἀπημοσύνῃ δὲ νεῶν μεταβαινέμεν ἄγρην.\nΣυμφερτοὺς δονάκων φακέλους ἅμα γυρώσαντες\nδίναις ἐγκατέθηκαν, ἔνερθε δὲ λᾶαν ἔδησαν\nβριθὺν ὑφορμιστῆρα· τὰ μὲν μάλα πάντα καθʼ ὕδωρ\nἀτρέμα δινεύουσι· φιλόσκια δʼ αὐτίκα φῦλα\nἱππούρων ἀγεληδὸν ἀγείρεται, ἀμφὶ δὲ νῶτα\nτερπόμενοι δονάκεσσιν ἀνατρίβουσι μένοντες·\nτοῖς δὲ τότʼ ἀσπαλιῆες ἐπιπλώουσιν ἑτοίμην\nεἰς ἄγρην, ἄγκιστρα δʼ ὑπʼ εἴδασιν ὁπλίσσαντες\nπέμπουσʼ, οἱ δʼ ἐρύουσιν ἅμα σπεύδοντες ὄλεθρον.\nὡς δὲ κύνας βρώμῃσιν ἀνὴρ ἐπὶ μῶλον ὀρίνει\nδινεύων μέσσοισιν ἑλώρια, τοὶ δʼ ἐπὶ γαστρὶ\nἔξοχα μαργαίνοντες ὑποφθαδὸν ἅρπαγι λύσσῃ\nἀλλήλους προθέουσι καὶ ἐς χέρα παπταίνουσιν\nἀνδρός, ὅπῃ ῥίψειεν, ἔρις δʼ ἀναφαίνετʼ ὀδόντων·\nὣς οἵ γʼ ἀγκίστροισιν ἐπαΐσσουσιν ἑτοίμως.\nῥηϊδίως δʼ ἀγρευτὸν ἐρύσσεαι ἄλλον ἐπʼ ἄλλῳ\nκραιπνὸς ἐών· αὐτοὶ γὰρ ἐπισπεύδουσʼ ἁλιήων\nμᾶλλον, ὑπʼ ἀφραδίῃσιν ἑὸν μόρον ἐγκονέοντες.\nΤοίῃ ἐπιφροσύνῃ καὶ πομπίλον ἀγρώσσονται·\nκαὶ γὰρ τοῖς ἴσον ἦτορ ἐπὶ σκιεροῖσι πόθοισι.\nΤευθίσι δʼ ἄτρακτόν τις ἀνὴρ ἐπιμηχανόῳτο,\nἐντύνων κλωστῆρι πανείκελον· ἀμφὶ δʼ ἄρʼ αὐτῷ\nπυκνὰ καταζεύξειεν ἀνακλίνων γενύεσσιν\nἄγκιστρʼ ἀλλήλοισι παρασχεδόν, οἷς ἔπι σῶμα\nποικίλον ἐμπείρειεν ἰουλίδος, ὕπτια χαλκοῦ\nδήγματʼ ἐπικρύπτων, γλαυκοῖς δʼ ἐνὶ βένθεσι λίμνης\nτοῖον ἀναψάμενος σύροι δόλον· ἡ δʼ ἐσιδοῦσα\nτευθὶς ἐφωρμήθη τε καὶ ἀμφιέπουσα πιέζει\nἰκμαλέοις θυσάνοις, ἐπάγη δʼ ἐνὶ χείλεσι χαλκοῦ·\nοὐδʼ ἔτι καὶ μεμαυῖα λιπεῖν δύνατʼ, ἀλλʼ ἀέκουσα\nἕλκεται, αὐτόπλεκτον ἑὸν δέμας ἀμφιβαλοῦσα.\nκαὶ μέν τις λιμένεσσι παρʼ ἀκλύστοισι θαλάσσης\nἄγρην ἐγχελύων τεχνήσατο κοῦρος ἀθύρων.\nἔντερον οἰὸς ἑλὼν περιμήκετον ἧκε καθʼ ὕδωρ\nἐκτάδιον, δολιχῇσιν ἀλίγκιον ὁρμιῇσιν·\nἡ δʼ ἐσιδοῦσʼ ἐπόρουσε καὶ ἔσπασε· τὴν δὲ χανοῦσαν\nἔγνω καὶ μήλειον ἄφαρ κύρτωσεν ἀϋτμῇ\nἔγκατον ἐμπνείων· τὸ δʼ ἀνίσταται ἄσθματι λάβρῳ\nοἰδαλέον, πλῆσεν δὲ τιταινόμενον στόμα δειλῆς\nἐγχέλυος· πνοιῇ δὲ περιστένεται μογέουσα\nἀνδρομέῃ, δέδεται δὲ καὶ ἱεμένη περ ἀλύξαι,\nεἰσόκεν οἰδαίνουσα καὶ ἄσχετον ἀσθμαίνουσα\nὑψόσʼ ἀναπλώσῃ καὶ ὑπʼ ἀγρευτῆρι γένηται.\nὡς δʼ ὅτε τις πλείου πειρώμενος ἀμφιφορῆος\nαὐλὸν ἔχων ἤρεισεν ὑπὸ στόμα φυσητῆρα,\nἄσθματι δʼ αὖ ἐρύει μέθυος ποτὸν ἔμπαλιν ἕλκων\nχείεσιν ἀκροτάτοις, τὸ δʼ ἀνατρέχει ἀνδρὸς ἀϋτμῇ·\nὣς αἵ γʼ ἐγχέλυες πνοιῆς ὕπο κυμαίνουσαι\nἕλκονται δολίοιο ποτὶ στόμα φυσητῆρος.\nἔστι δέ τις νεπόδων δειλὸς καὶ ἄκικυς ὅμιλος,\nἀβληχρῆς ἀφύης ἀδινὸν γένος, αἳ καλέονται\nἐγγραύλεις· ἀγαθὴ δὲ βόσις πάντεσσιν ἔασιν\nἰχθύσιν· αἰεὶ δέ σφιν ἐνὶ φρεσὶ φῦζα δέδηε,\nπάντα δʼ ὑποτρομέουσι, σὺν ἀλλήλαις δὲ χυθεῖσαι\nσωρηδὸν μίμνουσι καὶ ἀθρόαι ἐμπεφύασιν,\nἠΰτʼ ἀναγκαίοιο βίην δεσμοῖο φέρουσαι·\nοὐδέ κε μητίσαιο διάκρισιν εὐρέος ἐσμοῦ\nοὐδὲ λύσιν· τοῖον γὰρ ἐν ἀλλήλῃσιν ἔχονται.\nπολλάκι μὲν καὶ νῆες ἐν ἕρμασιν ἠΰτʼ ἔκελσαν\nκείναις, πολλάκι δέ σφιν ἐνιπλήσσουσιν ἐρετμοῖς\nκληΐδων ἐλατῆρες, ἐνέσχετο δʼ ἱεμένη περ\nκώπη, πετραίης ἅτε χοιράδος ἀντιτυχοῦσα·\nκαί πού τις βουπλῆγα βαρύστομον ἰθὺς ἀείρας\nἐγγραύλεις ἐτίναξε καὶ οὐ διέκερσε σιδήρῳ\nστῖφος ἅπαν, βαιὴν δʼ ἀγέλης ἀπεδάσσατο μοῖραν·\nκαὶ τῆς μὲν κεφαλὴν πέλεκυς τάμε, τὴν δʼ ἐκόλουσεν\nοὐρῆς, τὴν δʼ ἤμησε μέσην, τὴν δʼ εἷλεν ἅπασαν.\nοἰκτρὸν ἰδεῖν μογεροῖσιν ἐοικότα σώματα νεκροῖς.\nαἱ δʼ οὐδʼ ὣς ἐλάθοντο καὶ οὐκ ἀνέηκαν ἔχουσαι\nδεσμὸν ἑόν· τοῖός τις ἐπί σφισι γόμφος ἄρηρε.\nκαί κέν τις παλάμῃσιν ἅτε ψαμάθοιο βαθείης\nἀντιάσας κείνῃσιν ἐπʼ ἰχθύσιν ἀμήσαιτο.\nτὰς δʼ ὁπότε φράσσωνται ἐπί σφισι πεπτηυίας\nἰχθυβόλοι, κοίλῃσι περιπτύσσουσι σαγήναις\nἀσπασίως, πολλὴν δὲ ποτὶ ῥηγμῖνας ἄγουσιν\nἄγρην νόσφι πόνοιο καὶ ἄγγεα πάντʼ ἀφύῃσιν\nἔν τʼ ἀκάτους ἔπλησαν, ἐπʼ ἠϊόσι δὲ βαθείαις\nθημῶνας νήησαν, ἀπειρεσίην χύσιν ἄγρης.\nοἷον δʼ ἐργατίναι Δηοῦς πόνον ἐκτελέσαντες,\nπνοιῇς χερσαίοις τε διακρίναντες ἐρετμοῖς\nκαρπόν, ἐϋτροχάλοιο μέσον κατὰ χῶρον ἀλωῆς\nπολλὸν ἐνηήσαντο, περιπλήθουσα δὲ πάντῃ\nπυροδόκος στεφάνη λευκαίνεται ἔνδον ἀλωῆς·\nὣς τότʼ ἀπειρεσίῃσι περιπληθὴς ἀφύῃσιν\nὀφρὺς ἀγχιάλου λευκαίνεται αἰγιαλοῖο.\nφῦλα δὲ πηλαμύδων ἐκ μὲν γένος εἰσὶ θαλάσσης\nΕὐξείνου, θύννης δὲ βαρύφρονος εἰλείθυιαι·\nκεῖναι γάρ, Μαιῶτις ὅπῃ ξυμβάλλεται ἅλμῃ,\nἀγρόμεναι λιμναῖον ὑπὸ στόμα καὶ δονακῆας\nὑδρηλοὺς ὠδῖνος ἐπαλγέος ἐμνήσαντο·\nκαὶ τὰ μὲν ὅσσα κίχωσι μεταδρομάδην κατέδουσιν\nὠά, τὰ δʼ ἐν δονάκεσσι καὶ ἐν σχοίνοισι μένοντα\nπηλαμύδων ἀγέλας ὥρῃ τέκεν· αἱ δʼ ὅτε κῦμα\nπρῶτον ἐπιψαίρωσι πόροιο τε πειρήσωνται,\nξεῖνον ἁλὸς σπεύδουσι μετὰ πλόον, οὐδʼ ἐθέλουσι\nμίμνειν ἔνθʼ ἐγένοντο καὶ ἠβαιαί περ ἐοῦσαι.\nΘρηΐκιος δέ τίς ἐστιν ἁλὸς πόρος, ὅντε βάθιστον\nφασὶ Ποσειδάωνος ἐνὶ κλήροισι τετύχθαι·\nἐκ τοῦ καί τε Μέλας κικλήσκεται, οὐδέ ἑ λάβροι\nλίην οὐδʼ ὑπέροπλοι ἐπιθρώσκουσιν ἀῆται·\nἐν δʼ ἄρα οἱ κευθμῶνες ὑποβρύχιοι πεφύασι\nκοῖλοι, πηλώεντες, ἀθέσφατοι, οἷς ἔνι πολλὰ\nτίκτεται, ἠβαιοῖσιν ὅσʼ ἰχθύσι δαῖτας ὀφέλλει.\nἔνθα καὶ ἀρτιγόνοισι πέλει πρώτιστα κέλευθα\nπηλαμύδων ἑσμοῖσιν, ἐπεὶ περιώσιον ἄλλων\nεἰναλίων φρίσσουσι δυσαέα χείματος ὁρμήν·\nχεῖμα δὲ πηλαμύδεσσιν ἀπαμβλύνει φάος ὄσσων.\nἔνθα δʼ ἐν εὐρωποῖσιν ἁλὸς λαγόνεσσι πεσοῦσαι\nαὔτως δηθύνουσιν, ἀεξόμεναι δὲ μένουσι\nλαρὸν ἔαρ· τῇ δέ σφι καὶ ἵμερος ἄνεται εὐνῆς·\nπλησάμεναι δὲ τόκοιο παλίμποροι αὖτις ἵενται\nπατρῷον μετὰ κῦμα, μόγον δʼ ἀπὸ γαστρὸς ἔθεντο.\nτὰς δʼ ἤτοι Μέλανος μὲν ὑπὲρ βαθὺ λαῖτμα πόροιο\nΘρήϊκες ἀγρώσσουσιν ἀπηνέϊ χείματος ὥρῃ,\nθήρην ἀργαλέην καὶ ἀτερπέα, δηϊοτῆτος\nθεσμὸν ὑφʼ αἱματόεντα καὶ ἄγριον αἶσαν ὀλέθρου.\nἔστι τις οὐ δολιχὴ μὲν ἀτὰρ πάχος ὅττι μεγίστη,\nμῆκος ὅσον πῆχυς, στιβαρὴ δοκίς· ἐν δέ οἱ ἄκρῃ\nπολλὴ μὲν μολίβοιο χύσις, πολλαὶ δὲ σιδήρου\nαἰχμαὶ τριγλώχινες ἐπασσύτεραι πεφύασι·\nπεῖσμα δέ μιν περίμηκες ἐΰπλοκον ἀμφιβέβηκε.\nδουρὶ δʼ ἀναπλώσαντες, ἁλὸς πόρος ἔνθα βάθιστος,\nἐς βυθὸν ἠερόεντα περικρατὲς ἧκαν ἔνερθε\nπυθμένος εἰλατίνου κρατερὸν σθένος· αἶψα δὲ ῥιπῇ\nσπερχόμενον, μολίβῳ τε καταρρεπὲς ἠδὲ σιδήρῳ,\nσεύεται ἐς νεάτας ῥίζας ἁλός, ἔνθʼ ἀμενηναῖς\nπηλαμύσι προὔτυψεν ἐν ἰλύσι πεπτηυίαις·\nσὺν δʼ ἕλε σύν τʼ ἐτόρησεν ὅσον κίχε δειλὸν ὅμιλον.\nοἱ δὲ θοῶς ἀνέρυσσαν ἐληλαμένας περὶ χαλκῷ\nπαλλομένας ἐλεεινὰ σιδηρείῃς ὀδύνῃσι.\nτὰς δέ τις εἰσορόων καί κεν θρασυκάρδιος ἀνὴρ\nοἰκτείραι θήρης τε δυσαγρέος ἠδὲ μόροιο·\nτῆς μὲν γὰρ λαγόνεσσιν ἐλήλατο δουρὸς ἀκωκή,\nτῆς δὲ κάρη ξυνέπειρε θοὸν βέλος, ἡ δʼ ὑπὲρ οὐρὴν\nοὔτασται, νηδὺν δʼ ἑτέρης, ἄλλης δʼ ἕλε νῶτα\nδριμὺς ἄρης, ἄλλη δὲ μέσον κενεῶνα πέπαρται.\nὡς δʼ ὁπότε, κρινθέντος ἐνυαλίοιο κυδοιμοῦ,\nδουριφάτους κονίης τε καὶ αἵματος ἐξανελόντες\nεὐνὴν ἐς πυρόεσσαν ἑοὶ στέλλωσιν ἑταῖροι\nμυρόμενοι· τὰ δὲ πολλὰ καὶ αἰόλα σώμασι νεκρῶν\nἕλκεα παντοῖαί τε βολαὶ πλήθουσιν Ἄρηος·\nὣς καὶ πηλαμύδεσσιν ἐπιπρέπει ἕλκεα πάντῃ,\nεἴδωλον πολέμοιο, φίλον γε μὲν ἀσπαλιεῦσιν.\nἄλλοι δʼ αὖ κούφοισι λίνοις ἕλον ἔθνε’ ἀφαυρῶν\nπηλαμύδων· αἰεὶ γὰρ ἀνὰ κνέφας, ὅττι κεν ἅλμῃ\nἐμπίπτῃ, τρομέουσι, φόβον δʼ ὀρφναῖον ἔχουσιν·\nὄρφνῃ δʼ ἀγρώσσονται, ἀτυζόμεναι κατὰ βένθος.\nδίκτυα γὰρ μάλα κοῦφα λίνων στήσαντες ἐλαφρῶν\nκυκλόσε δινεύουσι, βίῃ θείνοντες ἐρετμοῖς\nνῶτον ἁλός, κοντοῖς τε καταΐγδην κτυπέουσιν·\nαἱ δʼ ὑπό μαρμαρυγῆς ταχυήρεος ἠδʼ ὁμάδοιο\nφυζαλέαι θρώσκουσι, λίνου δʼ εἰς κόλπον ἵενται\nἀτρέμας ἑστηῶτος, ὀιόμεναι σκέπας εἶναι,\nνήπιαι, αἳ δούποιο φόβῳ μόρον εἰσεπέρησαν.\nἔνθʼ οἱ μὲν σχοίνοισιν ἐπισπέρχουσʼ ἑκάτερθε,\nδίκτυον ἐξερύοντες ἐπʼ ᾐόνας· αἱ δʼ ὁρόωσαι\nσχοίνους κινυμένας, ἀνεμώλια δείματʼ ἔχουσαι,\nεἰλόμεναι πτήσσουσι καὶ ἀθρόαι ἐσπείρηνται.\nπολλά κεν ἀγραίοισι τότʼ ἀρήσαιτο θεοῖσι\nδικτυβόλος, μήτʼ οὖν τι θορεῖν ἔκτοσθε λίνοιο,\nμήτε τι κινύμενον δεῖξαι πόρον· ἢν γὰρ ἴδωνται\nπηλαμύδες, τάχα πᾶσαι ὑπὲρ κούφοιο λίνοιο\nἐς βυθὸν ἀΐσσουσι καὶ ἄπρηκτον λίπον ἄγρην.\nεἰ δʼ οὔ σφι μακάρων τις ἁλιπλάγκτων νεμεσήσει,\nπολλάκι καὶ τραφερῆς ὑπὲρ ᾐόνος ἑλκυσθεῖσαι\nἔξαλοι οὐκ ἐθέλουσι λιπεῖν λίνον, ἀλλʼ ἐνέχονται,\nαὐτὴν μήρινθον πολυδινέα πεφρικυῖαι.\nὧδε καὶ ἐν ξυλόχοισιν ὀρέστεροι ἀγρευτῆρες\nεἷλον ἀναλκείην ἐλάφων εὐαγρέϊ τέχνῃ,\nμηρίνθῳ στέψαντες ἅπαν δρίος· ἀμφὶ δὲ κούφων\nὀρνίθων δήσαντο θοὰ πτερά· ταὶ δʼ ἐσορῶσαι\nἠλέματα πτώσσουσι κενὸν φόβον, οὐδὲ πελάσσαι\nμαψιδίως πτερύγεσσιν ἀτυζόμεναι μεμάασιν,\nεἰσόκε θηρητῆρες ἐπαΐξαντες ἕλωσι.\nκαὶ μέν τις δύπτης ἁλίων εὐμήχανος ἔργων\nνόσφι δόλου παλάμῃσιν ἐπαΐξας ἕλεν αὐταῖς\nἰχθῦς, ἠΰτε χέρσον ἀμειβόμενος πόρον ἅλμης,\nσαργόν τε τρέσσαντα φόβῳ δειλήν τε σκίαιναν.\nσαργοὶ μὲν δείσαντες ἀολλέες ἐς μυχὸν ἅλμης\nεἰλόμενοι πτήσσουσιν, ἐπʼ ἀλλήλαις δὲ κέχυνται,\nδόχμιαι ἀμφιπεσόντες, ἀναφρίσσουσι δʼ ἀκάνθαις\nνῶτα μετακλίνοντες, ἅτε σκολόπεσσιν ἁπάντῃ\nφραξάμενοι πυκινῇσι περίδρομον ἕρκος ἀλωῆς\nἀγρονόμοι, σίντῃσι μέγαν πόνον· οὐδέ κεν ἄν τις\nἐσβαίη· σκῶλοι γὰρ ἐρητύουσι κέλευθα·\nὣς κείνοις οὐκ ἄν τις ἐνιχρίμψειεν ἑτοίμως,\nοὐδʼ ἐπὶ χεῖρα βάλοι· περὶ γὰρ φρίσσουσι κελαιναὶ\nπρόκροσσαι πυκινῇσιν ὑπὸ σταλίκεσσιν ἄκανθαι.\nἀλλά τις ἰδμοσύνῃσιν ἀνὴρ ὑπὸ κεύθεα πόντου\nἐσσυμένως δύοιτο, περιφράζοιτο δὲ πάντῃ\nσαργούς, ἔνθα κάρη τε καὶ οὐραίη κλίσις αὐτῶν·\nχεῖρα δʼ ὑπὲρ κεφαλῇσι βαλὼν καθύπερθεν ἀκάνθας\nἦκα καταρρέξειεν ἐπικλίνοι τε πιέζων·\nοἱ δʼ αὔτως μίμνουσιν ἀρηρότες ἀλλήλοισιν\nἀστεμφεῖς, προβολῇσι πεποιθότες ὀξείῃσιν·\nἔνθα δύω παλάμῃσιν ἀνὴρ ἑκάτερθεν ἀείρας\nαὖτις ἀναπλώει τελέσας πανεπίκλοπον ἔργον.\nπετραίην δὲ σκίαιναν ἐπὴν φόβος ἦτορ ἵκηται,\nἐσσυμένως σπιλάδεσσιν ἐπέσσυτο καί τινα κοίλην\nχειὴν εἰσεπέρησε περίδρομον ἠὲ χαράδρην,\nἢ ποίαις ἁλίῃσιν ὑπέδραμεν, ἠὲ καὶ ὑγροῖς\nφύκεσιν· οὐ γάρ οἵ τι μέλει σκέπας, οἷον ἅπασαν\nδεξάμενον ῥύσαιτο, κάρη δʼ ἄρα δίζεται οἶον\nφράξασθαι, κεφαλὴν δὲ κατακρύψασα καὶ ὄσσε\nἔλπεται οὐχ ὁρόωσα λαθεῖν ὁρόωντος ἐφορμήν.\nὡς δέ τις ὠμηστῆρος ἐπεσσυμένοιο λέοντος\nβουβαλὶς ἐν λόχμῃσι κάτω τρέψασα κάρηνον\nμαψιδίην φυλακὴν προτιβάλλεται, οὔθʼ ὁράασθαι\nἔλπεται, εἰσόκε δή μιν ἐπαΐξας ὀλοὸς θὴρ\nδαρδάψῃ· τῆς δʼ ἦτορ ὁμοίϊον, οὐδὲ κάρηνον\nἀγκλινει, δοκέει δὲ καὶ ὀλλυμένη περ ἀλύξαι.\nτοῖα δὲ καὶ Λιβύης πτερόεν βοτὸν ἀγκυλόδειρον\nνήπια τεχνάζει· μελέη δέ οἱ ἔπλετο τέχνη·\nὣς ἀταλὴ μελέῃσιν ὑπʼ ἐλπωρῇσι σκίαινα\nκέκρυπται· τάχα γάρ μιν ἐρυσσάμενος παλάμῃσιν\nἀγρευτὴρ ἀνέδυ τε καὶ ἀφραίνουσαν ἔφηνε.\nτόσσα μὲν ἰχθυβόλων ἐδάην ἁλιεργέα τέχνης\nδήνεα, καὶ τόσσοισιν ἐπʼ ἰχθύσι πικρὸν ὄλεθρον·\nτοὺς δʼ ἄλλους ξύμπαντας ὁμοίϊος αἶσα κιχάνει\nκύρτων τʼ ἀγκίστρων τε βαθυπλεκέος τε λίνοιο\nῥιπῆς τε τριόδοντος, ὅσʼ ἀνδράσιν ἔντεα τέχνης.\nτοὺς μὲν ὑπηματίους, τοὺς δʼ ἕσπερος εἷλε δαμέντας,\nεὖτʼ ἂν ὑπὸ πρῶτον νυκτὸς κνέφας ἀσπαλιῆες\nπυρσὸν ἀναψάμενοι, γλαφυρὸν σκάφος ἰθύνοντες,\nἰχθύσιν ἀτρεμέουσιν ἀείδελον αἶσαν ἄγωσιν.\nἔνθʼ οἱ μέν πεύκης λιπαρῇ φλογὶ καγχαλόωντες\nἀμφʼ ἀκάτῳ θύνουσι, κακὸν δʼ ἴδον ἑσπέριον πῦρ,\nῥιπῆς τριγλώχινος ἀμειλίκτοιο τυχόντες.\nἔστι δέ τις θήρης ἕτερος νόμος ἰχθυβόλοισι\nφαρμάκταις, οἳ λυγρὸν ἐπʼ ἰχθύσι μητίσαντο\nφάρμακον, ὠκύμορον δὲ τέλος νεπόδεσσιν ἔθηκαν.\nοἱ δʼ ἤτοι πρῶτον μὲν ἐπασσυτέραις βολίδεσσι\nκοντῶν τε ῥιπῇσι καὶ αἰκίῃσιν ἐρετμῶν\nεἱλεῦσιν νεπόδων δειλὰς στίχας εἰς ἕνα χῶρον\nκοιλοφυῆ, κευθμῶσιν ὑπαγνύμενον θαμέεσσιν·\nἔνθʼ οἱ μὲν δύνουσιν ὑπὸ γλαφυρῇς σπιλάδεσσι,\nτοὶ δὲ περιστήσαντο λίνων εὐερκέα πάντῃ\nδίκτυα κυκλώσαντες, ἅτʼ ἀνδράσι δυσμενέεσσι\nδιπλὰ περιπροβαλόντες ἀνάρσια τείχεα πέτρης.\nκαὶ τότʼ ἀνὴρ ἄργιλον ὁμοῦ πίειραν ἀείρας\nῥίζαν θʼ, ἣν κυκλάμινον ἐφήμισαν ἰητῆρες,\nμίξας ἐν παλάμῃσι δύω φυρήσατο μάζας·\nπόντῳ δʼ ἐγκατέπαλτο λίνων ὕπερ, ἀμφὶ δʼ ἄρʼ αὐταῖς\nκοιλάσι καὶ θαλάμῃσι δυσαέα φάρμακʼ ἄλειψε\nχρίσματος ἐχθοδοποῖο καὶ ἐξεμίηνε θάλασσαν.\nκαὶ τὸν μὲν παλίνορσον ὀλέθρια φαρμάξαντα\nδέξατο ναῦς· τοὺς δʼ αἶψα κακὴ καὶ ἀνάρσιος ὀδμὴ\nπρῶτα μὲν ἐν θαλάμῃσιν ἱκάνεται· ἀχλύϊ δʼ ὄσσε\nκαὶ κεφαλὴ καὶ γυῖα βαρύνεται, οὐδὲ δύνανται\nμίμνειν ἐν κευθμῶσιν, ἀτυζόμενοι δὲ χέονται\nἐκτὸς ἀπὸ σπιλάδων· ἡ δέ σφισι πουλὺ θάλασσα\nπικροτέρη· τοῖον γὰρ ἐν οἴδμασι πῆμα πέφυρται.\nοἱ δʼ ὥστʼ οἰνοβαρεῖς, ὀλοῇ μεθύοντες ἀϋτμῇ,\nπάντῃ δινεύουσι καὶ οὔποθι χῶρον ἔχουσι\nλειπόμενον κακότητος, ἐπαΐγδην δὲ λίνοισι\nσπερχόμενοι πίπτουσι, διεκθορέειν μεμαῶτες·\nἀλλʼ οὔ τις χαλεπῆς ἄτης λύσις οὐδʼ ἀλεωρή·\nπολλῇ δὲ ῥιπῇ τε καὶ ἅλματι κυμαίνονται\nτειρόμενοι· τὸ δὲ πολλὸν ἐπιτρέχει Ἀμφιτρίτῃ\nὀλλυμένων φύσημα, τό τʼ ἰχθύσιν ἔπλετο δειλοῖς\nοἰμωγή· τοὶ δʼ ἐκτὸς ἐπʼ ἄλγεσιν ἀσπαλιῆες\nτερπόμενοι μίμνουσιν ἀκηδέες, εἰσόκε σιγὴ\nπόντον ἕλῃ, φλοίσβου τε καὶ ἀργαλέοιο κυδοιμοῦ\nπαύσωνται, στονόεσσαν ἀποπνεύσαντες ἀϋτμήν.\nκαὶ τότʼ ἀπειρέσιον νεκύων ἐρύουσιν ὅμιλον\nξυνῷ τεθνηῶτας ὁμοῦ λωβήτορι πότμῳ.\nὡς δʼ ὅτε δυσμενέεσσιν ἐπιστήσωνται Ἄρηα,\nφροῦδον ἐελδόμενοι ῥαῖσαι πόλιν, οὐδʼ ἀνιεῖσι\nπήματα βουλεύοντες ἐπί σφισιν, ἀλλὰ καὶ ὕδωρ\nκρηνάων φάρμαξαν ὀλέθριον· οἱ δʼ ἐπὶ πύργοις\nλιμῷ τʼ ἀργαλέῳ καὶ ὀϊζύϊ μοχθίζοντες\nὕδατί τʼ ἐχθοδοπῷ στυγερὸν καὶ ἀεικέα πότμον\nὄλλυνται, νεκύων δὲ πόλις πέπληθεν ἅπασα·\nὣς οἱ λευγαλέῳ τε μόρῳ καὶ ἀδευκέϊ πότμῳ\nἀνδράσι φαρμάκτῃσιν ὑποδμηθέντες ὄλοντο.\nἔνθεν ἔπειτʼ ἀΐων τεκμαίρεο, κοίρανε γαίης,\nὡς οὐδὲν μερόπεσσιν ἀμήχανον, οὐκ ἐνὶ γαίῃ\nμητρὶ καμεῖν, οὐ κόλπον ἀνʼ εὐρώεντα θαλάσσης·\nἀλλά τις ἀτρεκέως ἰκέλην μακάρεσσι γενέθλην\nἀνθρώπους ἀνέφυσε, χερείονα δʼ ὤπασεν ἀλκήν,\nεἴτʼ οὖν Ἰαπετοῖο γένος, πολυμῆτα Προμηθεύς,\nἀντωπὸν μακάρεσσι κάμεν γένος, ὕδατι γαῖαν\nξυνώσας, κραδίην δὲ θεῶν ἔχρισεν ἀλοιφῇ,\nεἴτʼ ἄρα καὶ λύθροιο θεορρύτου ἐκγενόμεσθα\nΤιτήνων· οὐ γάρ τι πέλει καθυπέρτερον ἀνδρῶν\nνόσφι θεῶν· μούνοισι δʼ ὑπείξομεν ἀθανάτοισιν.\nὅσσους μὲν κατʼ ὄρεσφι βίην ἄτρεστον ἔχοντας\nθῆρας ὑπερφιάλους βροτὸς ἔσβεσεν· ὅσσα δὲ φῦλα\nοἰωνῶν νεφέλῃσι καὶ ἠέρι δινεύοντα\nεἷλε, χαμαίζηλόν περ ἔχων δέμας· οὐδὲ λέοντα\nῥύσατ’ ἀγηνορίη δμηθήμεναι, οὐδʼ ἐσάωσεν\nαἰετὸν ἠνεμόεις πτερύγων ῥόθος, ἀλλὰ καὶ Ἰνδὸν\nθῆρα κελαινόρινον ὑπέρβιον ἄχθος ἀνάγκῃ\nκλῖναν ἐπιβρίσαντες, ὑπὸ ζεύγλῃσι δʼ ἔθηκαν\nοὐρήων ταλαεργὸν ἔχειν πόνον ἑλκυστῆρα.\nκήτεα δʼ ὅσσα πέλωρα Ποσειδάωνος ἐναύλοις\nἐντρέφεται, τὰ μὲν οὔτι χερείονα φημὶ θάλασσαν\nτίκτειν ὠμοφάγων τεκέων χθονός, ἀλλὰ καὶ ἀλκὴν\nκαὶ μέγεθος προβέβηκεν ἀναιδέα δείματα πόντου.\nἔστιν ἐν ἠπείρῳ χελύων γένος, οὐδέ τινʼ ἀλκὴν\nοὐδʼ ἄτην ἴσασι· θαλασσαίῃ δὲ χελώνῃ\nοὐ μάλα θαρσαλέος τις ἐν οἴδμασιν ἀντιβολήσει.\nεἰσὶ δʼ ἐνὶ τραφερῇ λάβροι κύνες, ἀλλὰ κύνεσσιν\nεἰναλίοις οὐκ ἄν τις ἀναιδείην ἐρίσειε.\nπορδαλίων γαίης ὀλοὸν δάκος, ἀλλὰ θαλάσσης\nαἰνότερον. χέρσον μὲν ἐπιστείχουσιν ὕαιναι,\nπολλῷ δʼ ἐν ῥοθίοις κρυερώτεραι. οἱ μὲν ἔασι\nκριοὶ μηλονόμων τιθασὸν βοτόν, οὐ δὲ θαλάσσης\nκριοῖς μειλιχίοισι συνοίσεται, ὅς κε πελάσσῃ.\nτίς δὲ τόσον χλούνης φορέει σθένος, ὅσσον ἄαπτοι\nλάμναι; τίς δὲ λέοντος ἐνὶ φρεσὶν αἴθεται ἀλκή,\nὅσση ῥιγεδανῇσιν ἀνισώσαιτο ζυγαίναις;\nφώκην δὲ βλοσυρὴν καὶ ἐπὶ χθονὶ χαιτήεσσαι\nἄρκτοι πεφρίκασι καὶ ἐς μόθον ἀντιόωσαι\nδάμνανται· τοίοισι μέλει θήρεσσι θάλασσα.\nἀλλʼ ἔμπης καὶ τοῖσιν ἐπεφράσσαντο βαρεῖαν\nἄτην ἡμερίων ἄμαχον γένος, ἐκ δʼ ἁλιήων\nὄλλυνται, κήτειον ὅτʼ ἐς μόθον ὁρμήσωνται.\nτῶν ἐρέω θήρης βριθὺν πόνον· ἀλλʼ ἀΐοιτε\nεὐμενέται βασιλῆες, Ὀλύμπια τείχεα γαίης.\nκήτεα μεσσοπόροις μὲν ἐνιτρέφεται πελάγεσσι\nπλεῖστά τε καὶ περίμετρα· τὰ δʼ οὐκ ἀναδύεται ἅλμης\nδηθάκις, ἀλλʼ ὑπένερθεν ἔχει κρηπῖδα θαλάσσης\nβριθοσύνῃ, μαιμᾷ δὲ βορῆς ἀζηχέϊ λύσσῃ\nαἰεὶ πεινώοντα καὶ οὔποτε νηδύος αἰνῆς\nμαργοσύνην ἀνιέντα· τί γὰρ τόσον ἔσσεται εἶδαρ,\nὅσσον ἐνιπλῆσαι γαστρὸς χάος, ὅσσον ἄαπτον\nἐς κόρον ἀμπαῦσαι κείνων γένυν; οἱ δὲ καὶ αὐτοὶ\nἀλλήλους ὀλέκουσι, χερείονα φέρτερος ἀλκῇ\nπέφνων, ἀλλήλοις δὲ βορὴ καὶ δαῖτες ἔασι.\nπολλάκι καὶ νήεσσιν ἄγει δέος ἀντιόωντα\nἑσπέριον κατὰ πόντον Ἰβηρικόν, ἔνθα μάλιστα\nγείτονος Ὠκεανοῖο λελοιπότʼ ἀθέσφατον ὕδωρ\nεἰλεῖται, νήεσσιν ἐεικοσόροισιν ὁμοῖα.\nπολλάκι δὲ πλαγχθέντα καὶ ᾐόνος ἐγγὺς ἱκάνει\nἀγχιβαθοῦς, ὅτε κέν τις ἐπί σφισιν ὁπλίζοιτο.\nπᾶσι δʼ ὑπερφυέεσσι πέλει θήρεσσι θαλάσσης\nνόσφι κυνῶν βαρύγυια καὶ οὐκ εὔπρηκτα κέλευθα·\nοὔτε γὰρ εἰσορόωσιν ἀπόπροθεν οὔτε θάλασσαν\nπᾶσαν ἐπιστείχουσι βαρυνόμενοι μελέεσσιν\nἠλιβάτοις, μάλα δʼ ὀψὲ κυλινδόμενοι φορέονται.\nτοὔνεκα καὶ πάντεσσιν ὁμόστολος ἔρχεται ἰχθὺς\nφαιὸς ἰδεῖν δολιχός τε δέμας, λεπτὴ δέ οἱ οὐρή,\nἔξοχος ὃς προπάροιθεν ἁλὸς πόρον ἡγεμονεύει\nσημαίνων· τῷ καί μιν ἐφήμισαν Ἡγητῆρα.\nκήτει δʼ ἐκπάγλως κεχαρισμένος ἐστὶν ἑταῖρος\nπομπός τε φρουρός τε· φέρει δέ μιν ᾗ κʼ ἐθέλῃσι\nῥηϊδίως· κείνῳ γὰρ ἐφέσπεται ἰχθύϊ μούνῳ\nπιστῷ πιστὸν ἔχων αἰεὶ νόον· ἐγγύθι δʼ αὐτοῦ\nστρωφᾶται, τανύει δὲ παρασχεδὸν ὀφθαλμοῖσιν\nοὐρήν, ἥ οἱ ἕκαστα πιφαύσκεται, εἴτε τινʼ ἄγρην\nἐστὶν ἑλεῖν, εἴτʼ οὖν τι κορύσσεται ἐγγύθι πῆμα,\nεἴτʼ ὀλίγη πόντοιο πέλει χύσις, ἣν ἀλεείνειν\nβέλτερον· αὐδήεσσα δʼ ὅπως ἐνδείκνυται οὐρὴ\nπάντα μάλʼ ἀτρεκέως· τὸ δὲ πείθεται ὕδατος ἄχθος·\nκεῖνος γὰρ πρόμαχός τε καὶ οὔατα καὶ φάος ἰχθὺς\nθηρὶ πέλει· κείνῳ δʼ ἀΐει, κείνῳ δὲ δέδορκεν,\nἡνίʼ ἐπιτρέψας σφετέρου βιότοιο φυλάσσειν.\nὡς δὲ πάϊς γενετῆρα παλαίτερον ἀμφαγαπάζει,\nφροντίσι γηροκόμοισιν ἀπὸ θρεπτήρια τίνων,\nτὸν δʼ ἤδη μελέεσσι καὶ ὄμμασιν ἀδρανέοντα\nἐνδυκέως μεθέπων προσπτύσσεται, ἔν τε κελεύθοις\nχεῖρʼ ὀρέγων καί πᾶσιν ἐν ἔργμασιν αὐτὸς ἀμύνων·\nπατρὶ δὲ γηράσκοντι νέον σθένος υἷες ἔασιν·\nὣς κεῖνος φιλότητι περιπτύσσει δάκος ἅλμης\nἰχθύς, ἠΰτε νῆα νέμων οἴηκι χαλινῷ.\nἦ πού οἱ γενεῆς πρώτης ἄπο σύμφυτον αἷμα\nἔλλαχεν, ἠέ μιν αὐτὸς ἑλὼν ἑταρίσσατο θυμῷ.\nὥς οὔτʼ ἠνορίης οὔτʼ εἴδεος ἔπλετʼ ὄνειαρ\nτόσσον, ὅσον πραπίδων· ἀλκὴ δʼ ἀνεμώλιος ἄφρων·\nκαί τε μέγα βριάοντα κατέσβεσεν ἠδʼ ἐσάωσε\nβαιὸς ἀνὴρ εὔμητις· ἐπεὶ καὶ κῆτος ἄαπτον\nἀπλάτων μελέων ὀλίγον προτιβάλλεται ἰχθύν.\nτοὔνεκά τις πάμπρωτον ἕλοι σκοπὸν Ἡγητῆρα\nκεῖνον, ὑπʼ ἀγκίστροιο βίῃ καὶ δαιτὶ δολώσας·\nοὐ γάρ κε ζώοντος ἐπιβρίσας δαμάσαιο\nκνώδαλον, οἰχομένου δὲ θοώτερος ἔσσετʼ ὄλεθρος.\nοὐ γὰρ ἔτʼ οὔθʼ ἅλμης ἰοειδέος οἶδε κέλευθα\nἀτρεκέως, οὐ πῆμα παρασχεδὸν ἐξαλέασθαι,\nἀλλʼ αὔτως, ἅτε φορτὶς ὀλωλότος ἰθυντῆρος,\nπλάζεται ἀπροφύλακτον, ἀμήχανον, ᾗ κεν ἄγῃσι\nγλαυκὸν ὕδωρ, σκοτίοις δὲ καὶ ἀφράστοισι πόροισιν\nἐμφέρεται, χηρωθὲν ἀρηγόνος ἡνιόχοιο.\nπολλάκι καὶ πέτρῃσι καὶ ἠϊόνεσσιν ἔκελσε\nπλαζόμενον· τοίη οἱ ἐπʼ ὄμμασι πέπταται ἀχλύς.\nδή ῥα τότʼ ὀτρηροῖσι νοήμασιν ἐς πόνον ἄγρης\nἰχθυβόλοι σπεύδουσιν, ἐπευξάμενοι μακάρεσσι\nκητοφόνοις ἀλεγεινὸν ἑλεῖν τέρας Ἀμφιτρίτης.\nὡς δʼ ὅτε δυσμενέων βριαρὸς λόχος ἀντιβίοισι\nλάθριος ἐμπελάσῃ, μεσάτην ἐπὶ νύκτα δοκεύσας,\nεὕδοντας δʼ ἐκίχησε φυλακτῆρας πρὸ πυλάων,\nἌρεος εὐμενέοντος, ἐνιπλήξας δʼ ἐδάμασσεν·\nἔνθεν ἔπειτʼ ἄκρην τε πόλιν καὶ τύρσιν ἐπʼ αὐτὴν\nθαρσαλέοι σπεύδουσι, πυρὸς βέλος, ἄστεος ἄτην,\nδαλὸν ἐϋδμήτων μεγάρων ῥαιστῆρα φέροντες·\nὣς τότε θαρσαλέως ἁλιεὺς στρατὸς ἐγκονέουσιν\nἄφρακτον μετὰ θῆρα, πεφασμένου ἰθυντῆρος·\nτοῦ δʼ ἤτοι πρῶτον μὲν ἐνὶ φρεσὶ τεκμαίρονται\nἄχθος ὅσον μέγεθός τε· τὰ δʼ ἔπλετο σήματα γυίων·\nεἰ μὲν γὰρ πόντοιο κυλινδόμενον μετὰ δίναις\nβαιὸν ὑπερτέλλοιτο ῥάχιν λοφιήν τε φαεῖνον\nἄκρην, ἦ μέγα κεῖνο καὶ ἔξοχον· οὐδὲ γὰρ αὐτὴ\nῥηϊδίως φορέει μιν ἀνοχλίζουσα θάλασσα·\nεἰ δέ τι καὶ νώτοιο φαείνεται, οὐ τόσον ἄχθος\nἀγγέλλει· κοῦφαι γὰρ ἀφαυροτέροισι κέλευθοι.\nτοῖσιν δʼ ὁρμιὴ μὲν ἐπασσυτέραις ἀραρυῖα\nθωμίγγων ξυνοχῇσι πολυστρεφέεσσι τέτυκται,\nὅσσος τε πρότονος νηὸς πέλει οὔτε βαθείης\nοὔτʼ ὀλίγης· μῆκος δὲ τιταίνεται ἄρκιον ἄγρῃ·\nἄγκιστρον δʼ εὐεργὲς ἐπημοιβαῖς κεχάρακται\nγλωχίνων προβολῇσιν ἀκαχμένον ἀμφοτέρωθεν,\nοἷον καὶ πέτρην ἑλέειν καὶ ῥωγάδα πεῖραι,\nτόσσον ἴτυν κρυερήν, ὅσσον περὶ χάσμα καλύψαι.\nδινωτὴ δʼ ἅλυσις περιβάλλεται ἄκρα κελαινοῦ\nἀγκίστρου, στιβαρή, χαλκήλατος, ἥ κεν ὀδόντων\nλευγαλέην ἀνέχοιτο βίην καὶ χάσματος αἰχμάς·\nδεσμῷ δʼ ἐν μεσάτῳ τροχοειδέα κύκλα τέτυκται\nπυκνὰ παρʼ ἀλλήλοισιν, ἅ κεν στροφάλιγγας ἐρύκοι\nφοιταλέας, μηδʼ ἰθὺς ἀπορρήξειε σίδηρον\nαἱμάσσων, ὀλοῇσι περισπερχὴς ὀδύνῃσιν,\nἀλλὰ περιστροφάδην πλαγκτὸν δρόμον εἱλίσσοιτο.\nδαῖτα δʼ ἐπʼ ἀγκίστρῳ δυστερπέα πορσύνουσι\nταύρειον μέλαν ἧπαρ ἀπόκριτον ἠὲ καὶ ὦμὸν\nταύρειον γενύεσσιν ἐοικότα δαινυμένοιο.\nπολλαὶ δʼ ἀγρευτῆρσιν ὁμόστολοι ὥστʼ ἐς Ἄρηα\nθήγονται κρατεραί τʼ ἀκίδες στιβαραί τε τρίαιναι,\nἅρπαι, βουπλῆγές τε βαρύστομοι, ὅσσα τε τοῖα\nἄκμοσι δυσκελάδοις ῥαιστήρια χαλκεύονται·\nἐσσυμένως δʼ ἀκάτοισιν ἐϋσέλμοις ἐπιβάντες,\nσιγῇ νευστάζοντες ὅ τι χρέος ἀλλήλοισι,\nστέλλονται, κώπῃσι δʼ ὑπʼ εὐκήλοισι θάλασσαν\nἀτρέμα λευκαίνουσι, φυλασσόμενοι μάλα δοῦπον,\nμή τι μάθοι μέγα κῆτος ἀλευόμενόν τε νέοιτο\nβυσσὸν ὑποβρυχίην, ἅλιον δέ κε μόχθου ἄροιντο.\nἀλλʼ ὅτε οἱ πελάσωσιν ὁμαιχμήσωσί τʼ ἀέθλῳ,\nδὴ τότε θαρσαλέως πρώρης ἄπο θηρὶ πελώρῳ\nπῆμα δόλου προὔθηκαν· ὁ δʼ ὡς ἴδε δαῖτα βαρεῖαν,\nἆλτο καὶ οὐκ ἀμέλησεν ἀναιδέϊ γαστρὶ πιθήσας·\nμάρψε δʼ ἐπιθύσας γναμπτὸν μόρον, αὐτίκα δʼ εἴσω\nἄγκιστρον κατέδυ τεθοωμένον εὐρέϊ λαιμῷ,\nἐν δʼ ἐπάγη γλωχῖσιν· ὁ δʼ ἕλκεϊ θυμὸν ὀρινθεὶς\nπρῶτα μὲν ἀσχαλόων ὀλοὴν γένυν ἀντία πάλλει,\nχαλκείην θώμιγγα διαρραῖσαι μενεαίνων·\nἀλλʼ ἄρα οἱ κενεὸς τέταται πόνος· ἔνθεν ἔπειτα\nσπερχόμενος φλογέῃσιν ἐποχθίζων ὀδύνῃσι\nδύεται ἐν κόλποισιν ὑποβρυχίοισι θαλάσσης·\nτῷ δὲ τάχʼ ἀσπαλιῆες ἐπιτρωπῶσιν ἅπασαν\nὁρμιήν· οὐ μὲν γὰρ ἔνι σθένος ἀνθρώποισιν\nὅσσον τʼ αὖ ἐρύσαι καὶ ἀναινόμενον δαμάσασθαι\nβριθὺ πέλωρ· ῥέα γάρ σφε σὺν αὐτοῖς σέλμασι νηῶν\nἑλκύσει ποτὶ βυσσόν, ὅθʼ ὁρμήσειε φέρεσθαι.\nοἱ δέ οἱ ὁρμιῇ προσαρηρότας εὐρέας ἀσκοὺς\nπνοιῆς ἀνδρομέης πεπληθότας εὐθὺς ἐς ὕδωρ\nδυομένῳ πέμπουσιν· ὁ δʼ ὀχθίζων ὀδύνῃσι\nῥινῶν οὐκ ἀλέγει, κατὰ δʼ ἔσπασεν οὐκ ἐθέλοντας\nῥηϊδίως ἄκροιο λιλαιομένους ἁλὸς ἀφροῦ.\nἀλλʼ ὁπότʼ ἐς δάπεδον πελάσῃ μεμογηότι θυμῷ,\nστῆ ῥα μέγʼ ἀφριόων, τετιημένος· ὡς δέ τις ἵππος\nἱδρῶτʼ ἐξανύσας καματώδεα τέρματος ἄκρου\nἀφρῷ ὑφʼ αἱματόεντι γένυν σκολιοῖσι χαλινοῖς\nἐμπρίει, θερμὸν δὲ διὰ στόμα κίδναται ἆσθμα,\nὣς ὁ μέγʼ ἀσθμαίνων ἀμπαύεται, οὐδέ οἱ ἀσκοὶ\nμίμνειν ἱεμένῳ περ ἐπιτρωπῶσιν ἔνερθεν,\nαἶψα δʼ ἄνω σπεύδουσι καὶ ἔξαλοι ἀΐσσουσι\nπνοιῇ ἀειρόμενοι· τῷ δʼ ἵσταται ἄλλος ἄεθλος.\nἔνθʼ ἤτοι πρῶτον μὲν ἐπαΐσσει γενύεσσι\nῥιπὴν μαψιδίην, λελιημένος αὖ ἐρύοντα\nδέρματʼ ἀμύνεσθαι· τὰ δʼ ἀνίπταται οὐδέ ἑ μίμνει,\nφεύγει δὲ ζωοῖσιν ἀλευομένοισιν ὁμοῖα·\nαὐτὰρ ὅ γʼ ἀσχαλόων μυχάτην πάλιν ἵεται ἅλμην,\nπολλὰς δὲ στροφάλιγγας ἑλίσσεται, ἄλλοτʼ ἀνάγκῃ,\nἄλλοθʼ ἑκών, ἕλκων τε καὶ ἑλκόμενος παλίνορσος.\nὡς δʼ ὅτε δουροτόμοι ξυνὸν πόνον ἀθλεύωσι\nπρίονος ἐγκονέοντες, ὅτε τρόπιν ἠέ τινʼ ἄλλην\nχρειὼ πλωτήρεσσιν ἐπισπεύδουσι τελέσσαι,\nἄμφω δὲ τρηχεῖαν ἐρειδομένοιο σιδήρου\nἀλκὴν αὖ ἐρύουσι καὶ οὔποτε ταρσὸς ὀδόντων\nτέτραπται μίαν οἶμον, ἐπειγόμενος δʼ ἑκάτερθεν\nκλάζει τε πρίει τε καὶ ἔμπαλιν ἕλκεται αἰεί,\nτοῖον καὶ ῥινοῖσι πέλει καὶ θηρὶ δαφοινῷ\nνεῖκος ἀνελκομένῳ τε βιαζομένοις θʼ ἑτέρωθεν.\nπολλὴν δʼ αἱματόεσσαν ὑπεὶρ ἁλὸς ἔπτυσεν ἄχνην\nπαφλάζων ὀδύνῃσιν, ὑποβρύχιον δὲ μέμυκε\nμαινομένου φύσημα, περιστένεται δέ οἱ ὕδωρ\nἀμβολάδην· φαίης κεν ὑπʼ οἴδμασι πᾶσαν ἀϋτμὴν\nκευθομένην Βορέαο δυσαέος αὐλίζεσθαι.\nτόσσον ἀνασθμαίνει λάβρον μένος, ἀμφί δὲ πυκναὶ\nδίναις οἰδαλέῃσιν ἑλισσόμεναι στροφάλιγγες\nοἴδματα κοιλαίνουσι διϊσταμένοιο πόροιο.\nοἶον δʼ Ἰονίοιο παρὰ στόμα καὶ κελάδοντος\nΤυρσηνοῦ πόντοιο μέση πορθμοῖο διαρρὼξ\nεἰλεῖται, λάβροισιν ὑπ’ ἄσθμασι Τυφάωνος\nμαινομένη, δειναὶ δὲ τιταινόμεναι στροφάλιγγες\nκῦμα θοὸν κάμπτουσι, περιστρέφεται δὲ κελαινὴ\nἑλκομένη δίνῃσι παλιρροίβδοισι Χάρυβδις,\nὣς τότε κητείοισιν ὑπʼ ἄσθμασι χῶρος ἁπάντῃ\nξαινόμενος βέμβικας ἑλίσσεται Ἀμφιτρίτης.\nἔνθα τις ἰχθυβόλων γλαφυρὸν σκάφος ὠκὺς ἐρέσσων\nἐς χέρσον κατάγοιτο καὶ ἀκταίης ἀπὸ πέτρης\nὁρμιὴν ἅψαιτο καὶ αὐτίκα νοστήσειε,\nπρυμναίοις ἅτε νῆα κατοχμάσσας ὑπὸ δεσμοῖς.\nτὸν δʼ ὅτε παιφάσσοντα λάβῃ κόρος, ἐκ δʼ ὀδυνάων\nθὴρ ὀλοὸς μεθύῃ, καμάτῳ δέ οἱ ἄγριον ἦτορ\nκλίνηται, ῥέψῃ δὲ μόρου στυγεροῖο τάλαντα,\nἀσκὸς μὲν πρώτιστος ἀνέδραμε πείρατα νίκης\nἀγγέλλων, μέγα δʼ ἦτορ ἐν ἀγρευτῆρσιν ἄειρεν.\nοἶον δʼ ἀλγινόεντος ἀνερχόμενον πολέμοιο\nκήρυκʼ ἀργυφέοισιν ἐν εἵμασιν ἠδὲ προσώπῳ\nφαιδρῷ καγχαλόωντες ἑοὶ μεθέπουσιν ἑταῖροι,\nαἴσιον ἀγγελίην ποτιδεγμένοι αὐτίκʼ ἀκοῦσαι,\nὣς οἱ καγχαλόωσιν ἐσαθρήσαντες ἔνερθε\nῥινὸν ἀνερχομένην εὐάγγελον· αὐτίκα δʼ ἄλλοι\nἀσκοὶ ἐπαντέλλουσι καὶ ἀνδύνουσι θαλάσσης,\nβριθὺ πέλωρ σύροντες· ὁ δʼ ἕλκεται οὐλόμενος θὴρ\nοὐκ ἐθέλων, μόχθῳ τε καὶ ἕλκεϊ θυμὸν ἀλύων.\nἔνθα τότʼ ἰχθυβόλων θράσος ἔγρεται, ἄγχι δὲ νῆας\nεὐκώπους ἐλόωσιν ἐπειγομένοισιν ἐρετμοῖς·\nπολλὴ δὲ σμαραγή, πολλὴ δʼ ἀνὰ πόντον ἀϋτὴ\nσπερχομένων τέτρηχε καὶ ἀλλήλους ἐς ἄεθλον\nκεκλομένων· φαίης κεν ἐνύαλιον πόνον ἀνδρῶν\nδέρκεσθαι· τοίη γὰρ ἐνὶ φρεσὶν ἵσταται ἀλκή,\nτόσσος δὲ φλοῖσβός τε καὶ ἵμερος ἰωχμοῖο.\nτῶν μέν τις καὶ τῆλε δυσηχέα δοῦπον ἀκούσας\nαἰπόλος ἤ βαθύμαλλον ἐν ἄγκεσι πῶϋ κομίζων,\nἢ δρυτόμος πεύκης ὀλετήρ ἢ θῆρας ἐναίρων\nθαμβήσας πόντου τε καὶ ᾐόνος ἐγγὺς ἱκάνει,\nστὰς δὲ κατὰ προβλῆτος ὑπερφίαλον πόνον ἀνδρῶν\nφυλόπιδος βυθίης θηήσατο καὶ τέλος ἄγρης\nεὐπάγλου· τοὺς δʼ ὑγρὸς Ἄρης ἄσβεστος ὀρίνει.\nἔνθʼ ὁ μὲν ἐν παλάμῃσι τανυγλώχινα τρίαιναν\nπάλλει, ὁ δʼ ὀξείης ἀκίδος βέλος, οἱ δὲ φέρουσιν\nεὐκαμπῆ δρεπάνην, ὁ δέ τις βουπλῆγα τιταίνει\nἀμφιτόμον· πᾶσιν δὲ πόνος, πᾶσιν δὲ σιδήρου\nχεῖρας ἐφοπλίζει βριαρὴ γένυς, ἄγχι δὲ θῆρα\nβάλλουσʼ, οὐτάζουσι, καταΐγδην ἐλόωντες.\nαὐτὰρ ὅ γʼ ἠνορέης μὲν ὑπερφιάλοιο λέλησται,\nοὐδʼ ἔτʼ ἔχει γενύεσσι καὶ ἱέμενός περ ἐρύκειν\nνῆας ἐπεσσυμένας, πτερύγων δʼ ὑπεραχθέϊ ῥιπῇ\nἄκρῃ τʼ ἀλκαίῃ βύθιον διὰ κῦμα λαχαίνων\nἔμπαλιν ἐς πρύμνας ὠθεῖ νέας, ἔργα δʼ ἐρετμῶν\nἀνδρῶν τʼ ἠνορέην γνάμπτει πάλιν, ἠΰτʼ ἀήτης\nἀντίβιος πρώρῃσιν ἐναντία κῦμα κυλίνδων·\nτῶν δʼ ἐνοπὴ κέκληγεν ἐφιεμένων πονέεσθαι,\nκῦμα δʼ ἅπαν λύθροιο φορύσσεται ἐκχυμένοιο\nὠτειλαῖς ὀλοῇσι· τὸ δὲ ζέει ἄπλετον ὕδωρ\nαἵματι κητείῳ, γλαυκὴ δʼ ἐρυθαίνεται ἃλμη.\nὡς δʼ ὅτε χειμερίοιο κατερχομένου ποταμοῖο\nκόλπον ἐς οἰδματόεντα λόφων ἀπὸ μιλτοκαρήνων\nἰλὺς αἱματόεσσα κυλίνδεται ὕδατος ὁρμῇ,\nκιρναμένη δίνῃσιν· ἑκὰς δʼ ἐρυθαίνεται ὕδωρ\nξανθῆς ἐκ κονίης, λύθρος δʼ ἔχει ὥστε θάλασσαν,\nὣς τότε κητείοιο πόρος λύθροιο πέφυρται\nφοίνιος ἐν προχοῇσι δαϊζομένου βελέεσσιν.\nἐν δέ οἱ ὠτειλῇσιν ἀφυσσάμενοι ῥόον ἄντλου\nπευκεδανὸν στάζουσʼ· ἡ δʼ ἕλκεσι μισγομένη ἃλς\nἠΰτε πυρκαϊὴ ὀλοώτατον ἧψεν ὄλεθρον.\nὡς δὲ Διὸς μάστιγι βαλεῖ τρόπιν αἰθέριον πῦρ\nπόντου ἀμειβομένην, νέμεται δέ μιν αἰθαλόεσσα\nῥιπή, τὴν δʼ ἔτι μᾶλλον ἐποτρύνουσα κορύσσει\nμισγομένη δίοισιν ὁμοῦ πυρσοῖσι θάλασσα,\nὣς κείνου χαλεπάς τε βολὰς ὀδύνας τε κορύσσει\nἄντλου πυθομένοιο δυσαέος ἄγριον ὕδωρ.\nἀλλʼ ὅτε μιν δμηθέντα πολυτμήτοις ὀδύνῃσιν\nἤδη λευγαλέοιο παρὰ προθύροις θανάτοιο\nμοῖρα φέρῃ, τότε δή μιν ἀναψάμενοι ποτὶ χέρσον\nγηθόσυνοι σύρουσιν· ὁ δʼ ἕλκεται οὐκ ἐθέλων περ,\nπολλῇσι γλωχῖσι πεπαρμένος ἠΰτε γόμφοις,\nνευστάζων ὀλοοῖο μόρου τέλος οἰνοβαρείων·\nοἱ δὲ μέγαν νίκης παιήονα κυδαίνοντες,\nεἰρεσίῃ σπέρχοντες ἐπικλάζουσι θαλάσσῃ\nὀξὺν ἐπειγομέναις ἐλάταις νόμον ἀείδοντες.\nὡς δʼ ὁπότʼ εἰναλίοιο διακρινθέντος Ἄρηος\nνῆας ἀναψάμενοι νηῶν ἐπιβήτορας ἄνδρας\nδυσμενέας ποτὶ χέρσον ἐπειγόμενοι κατάγωσι\nγηθόσυνοι, νίκης δὲ διαπρύσιον βοόωσι\nναυμάχον εἰρεσίης παιήονα· τοὶ δʼ ἀέκοντες\nἀχνύμενοι δηΐοισιν ἀναγκαίῃ ξυνέπονται,\nὣς οἵ γʼ αἰνοπέλωρον ἀναψάμενοι δάκος ἅλμης\nγηθόσυνοι κατάγουσιν ἐπʼ ᾐόνας· ἀλλʼ ὅτε χέρσῳ\nἐμπελάσῃ, τότε δή μιν ἐτήτυμος ὦρσεν ὄλεθρος\nλοίσθιος ἀσπαίρει τε διαξαίνει τε θάλασσαν\nσμερδαλέαις πτερύγεσσιν, ἅτʼ εὐτύκτῳ περὶ βωμῷ\nὄρνις ἑλισσομένη θανάτου στροφάλιγγι κελαινῇ,\nδύσμορος· ἦ μάλα πολλὰ λιλαίεται οἴδμαθʼ ἱκέσθαι,\nἀλλά οἱ ἠνορέης λέλυται σθένος, οὐδέ τι γυῖα\nπείθεται, ἐς χέρσον δὲ καθέλκεται αἰνὸν ἀΐσθων,\nφορτὶς ὅπως εὐρεῖα πολύζυγος, ἥν τε θαλάσσης\nἀνέρες ἐξερύουσιν ἐπὶ τραφερὴν ἀνάγοντες\nχείματος ἱσταμένοιο μεταπνεῦσαι καμάτοιο\nποντοπόρου· βριθὺς δὲ πόνος ναύτῃσι μέμηλεν·\nὣς οἵ γʼ ὀβριμόγυιον ἐπὶ χθόνα κῆτος ἄγουσι·\nπλῆσεν δʼ ᾐόνα πᾶσαν ὑπʼ ἀπλάτοις μελέεσσι\nκεκλιμένοις, τέταται δὲ νέκυς ῥίγιστος ἰδέσθαι.\nτοῦ μέν τις φθιμένοιο καὶ ἐν χθονὶ πεπταμένοιο\nεἰσέτι δειμαίνει πελάσαι δυσδερκέϊ νεκρῷ\nταρβεῖ τʼ οὐκέτʼ ἐόντα καὶ οἰχομένοιό περ ἔμπης\nπεφρικὼς αὐτοῖσιν ἐνὶ γναθμοῖσιν ὀδόντας.\nὀψὲ δὲ θαρσήσαντες ἀολλέες ἀμφαγέρονται,\nθάμβεϊ παπταίνοντες ἐρείπιον ὠμηστῆρος.\nἔνθʼ οἱ μὲν γενύων ὀλοὰς στίχας ἠγάσσαντο,\nδεινοὺς χαυλιόδοντας, ἀναιδέας, ἠΰτʼ ἄκοντας\nτριστοιχεὶ πεφυῶτας ἐπασσυτέρῃσιν ἀκωκαῖς·\nἄλλοι δʼ ὠτειλὰς πολυδηρίτοιο πελώρου\nχαλκοτόρους ἀφόωσιν· ὁ δʼ ὀξύπρωρον ἄκανθαν\nθηεῖται σμερδνοῖσιν ἀνισταμένην σκολόπεσσιν·\nἄλλοι δʼ ἀλκαίην, ἕτεροι πολυχανδέα νηδὺν\nκαὶ κεφαλὴν ἀπέλεθρον ὁρώμενοι ἠγάσσαντο.\nκαί τις ἀνὴρ ὁρόων βλοσυρὸν δάκος Ἀμφιτρίτης\nἤθεσιν ἐν τραφεροῖσι πολὺ πλέον ἠὲ νέεσσι\nδηθύνων ἑτάροισι μετέννεπεν ἐγγὺς ἐοῦσι·\nΓαῖα, φίλη θρέπτειρα, σὺ μὲν τέκες ἠδʼ ἐκόμισσας\nφορβῇ χερσαίῃ· κόλποις δʼ ἐνὶ σεῖο θάνοιμι,\nἦμαρ ὅτʼ ἀντήσειε τὸ μόρσιμον· ἔργα δὲ πόντου\nεὐμενέοι, χέρσῳ δὲ Ποσειδάωνα σέβοιμι·\nμηδέ μʼ ἐν ἀργαλέοις ὀλίγον δόρυ κύμασι πέμποί,\nμηδʼ ἀνέμους νεφέλας τε κατʼ ἠέρα παπταίνοιμι·\nοὐ γὰρ ἁλὸς ῥοθίων τόσσος φόβος οὐδʼ ἀλεγεινῆς\nἀνδράσι ναυτιλίης καὶ ὀϊζύος ἣν μογέουσιν,\nαἰεὶ δυσκελάδοισι συνιππεύοντες ἀέλλαις,\nοὐδʼ ἅλις ὀλλυμένοις διερὸς μόρος, ἀλλʼ ἔτι τοίους\nδαιτυμόνας μίμνουσιν, ἀτυμβεύτου δὲ τάφοιο\nθηρείου λαιμοῖο μυχοὺς πλήσαντο τυχόντες·\nδειμαίνω τοίων ἀχέων τροφόν· ἀλλά, θάλασσα,\nχαῖρέ μοι ἐκ γαίης, ἕκαθεν δʼ ἐμοὶ ἤπιος εἴης.\nκήτεα μὲν τοίοισιν ἐδῃώσαντο πόνοισιν\nὅσσα δέμας προβέβηκεν ὑπερφυές, ἄχθεα πόντου.\nὅσσα δὲ βαιοτέρων μελέων λάχε, τοῖσι καὶ ἄγρη\nβαιοτέρη, θήρεσσι δʼ ἐοικότα τεύχε’ ἔασι,\nμείονες ὁρμιαί, μείων γένυς ἀγκίστροιο,\nφορβὴ παυροτέρη, γενύων δόλος, ἀντὶ δὲ ῥινῶν\nαἰγοδόρων ἁψῖδες ἀναπτόμεναι κολοκύντης\nἀζαλέης θήρειον ἄνω δέμας αὖ ἐρύουσι.\nΛάμνης δὲ σκύμνοισιν ὅτʼ ἀντήσωσʼ ἁλιῆες,\nπολλάκι καὶ τροπὸν αὐτόν, ἐπαρτέα δεσμὸν ἐρετμοῦ,\nλυσάμενοι προὔτειναν ἐν οἴδμασιν· ἡ δʼ ἐσιδοῦσα\nἔσσυτο καὶ γενύων προΐει μένος, αἶψα δὲ σειρῇ\nἐνσχόμενοι μίμνουσιν ἅτʼ ἐν δεσμοῖσιν ὀδόντες\nἀγκύλοι· ἔνθεν ἔπειτα πόνος ῥήϊστος ὀλέσσαι\nλάμνην τριγλώχινος ὑπὸ ῥιπῇσι σιδήρου.\nἔξοχα δʼ ἐχθοδοποῖς ἐνὶ κήτεσι μαργαίνουσι\nλαιμῷ λαβροσύνῃ τε κυνῶν ὑπέροπλα γένεθλα·\nἔξοχα δʼ ὑβρισταὶ καὶ ἀγήνορες, οὐδέ κεν ἄν τι\nἀντόμενοι τρέσσειαν, ἀναιδείην ἀχάλινον\nαἰεὶ κυμαίνουσαν ἐπὶ φρεσὶ λύσσαν ἔχοντες·\nπολλάκι δʼ ἰχθυβόλοισι καὶ ἐς λίνον ἀΐξαντες\nκύρτοις τʼ ἐμπελάσαντες ἐδηλήσανθʼ ἁλιεῦσιν\nἄγρην ἰχθυόεσσαν, ἑὴν φρένα πιαίνοντες.\nτοὺς δέ τις ἀσπαλιεὺς δεδοκημένος ἰχθύσιν αὐτοῖς,\nπείρας ἀγκίστρῳ, μενοεικέα ληΐδα θήρης,\nῥηϊδίως ἐρύσει περὶ γαστέρα μαιμώοντας.\nΦώκῃ δʼ οὐκ ἄγκιστρα τετεύχαται οὔτε τις αἰχμὴ\nτρίγλυφος ἥ κεν ἕλοι κείνης δέμας· ἔξοχα γάρ μιν\nῥινὸς ὑπὲρ μελέων στερεὴ λάχεν, ὄβριμον ἕρκος·\nἀλλʼ ὅτʼ ἐϋπλεκέεσσι λίνοις περικυκλώσωνται\nφώκην ἀσπαλιῆες ἐν ἰχθύσιν οὐκ ἐθέλοντες,\nδὴ τότε τοῖς κραιπνοί τε πόνοι σπουδή τε καθέλκειν\nδίκτυον ἐς ῥηγμῖνας, ἐπεὶ φώκην μεμαυῖαν\nοὐκ ἂν ἐρητύσειε καὶ εἰ μάλα πολλὰ παρείη\nδίκτυα, ῥηϊδίως δὲ βίῃ τʼ ὀνύχων θʼ ὑπʼ ἀκωκαῖς\nῥήξει τʼ ἀΐξει τε καὶ ἔσσεται ἰχθύσιν ἄλκαρ\nεἰλομένοις, μέγα δʼ ἄλγος ἐνὶ φρεσὶν ἀσπαλιήων.\nἀλλʼ ἤν μιν καθέλωσιν ὑποφθαδὸν ἐγγύθι γαίης,\nἔνθα δὲ καὶ τριόδοντι καὶ ἰφθίμοις ῥοπάλοισι\nδούρασί τε στιβαροῖσι καταΐγδην ἐλόωντες\nἐς κροτάφους πέφνουσιν· ἐπεὶ φώκῃσιν ὄλεθρος\nὀξύτατος κεφαλῆφιν ἱκάνεται οὐταμένῃσι.\nναὶ μὴν καὶ χέλυες μάλα πολλάκις ἀντιόωσαι\nθήρην λωβήσαντο καὶ ἀνδράσι πῆμα γένοντο.\nτάων δʼ ἔπλετο μόχθος ἑλεῖν ῥήϊστος ἁπάντων\nἀνέρι θαρσαλέῳ καὶ ἀταρβέα θυμὸν ἔχοντι·\nεἰ γάρ τις καταδὺς κραναὴν χέλυν ἐν ῥοθίοισιν\nὕπτιον ἀνστρέψειεν ἐπʼ ὄστρακον, οὐκέτι κείνη\nπολλὰ καὶ ἱεμένη δύναται μόρον ἐξαλεείνειν·\nὕψι δʼ ἀναπλώει κοῦφον πλόον ἀσπαίρουσα\nποσσίν, ἁλὸς μεμαυῖα· γέλως δʼ ἔχει ἀγρευτῆρας.\nτὴν δʼ ὁτὲ μὲν θείνουσι σιδηρείῃσι βολῇσιν,\nἄλλοτε δʼ ἐν βροχίδεσσιν ἀναψάμενοι μεθέπουσιν.\nὡς δʼ ὅτε νηπίαχα φρονέων πάϊς οὐρεσίφοιτον\nἀνστρέψῃ τρηχεῖαν ἑλὼν χέλυν, ἡ δʼ ἐπὶ νῶτα\nκεκλιμένη μάλα πολλὰ λιλαίεται οὖδας ἱκέσθαι,\nῥικνὰ ποδῶν σείουσα καὶ ἀγκύλα γούνατα, μόχθῳ\nπυκνὸν ἐπασπαίρουσα, γέλως δʼ ἔχει ὅς κεν ἴδηται,\nὣς κείνης ὁμόφυλον ἁλὸς δάκος ὕπτιον ἅλμῃ\nἐμφέρεται λωβητὸν ὑπʼ ἀνδράσιν ἰχθυβόλοισι.\nπολλάκι δʼ ἐς τραφερὴν ἀνανίσσεται, ἐκ δὲ βολάων\nἠελίου φολίδας περιδαίεται, αὖα δὲ γυῖα\nἐς πόντον φορέει, τὴν δʼ οὐκέτι καὶ μεμαυῖαν\nκῦμα μέλαν δέχεται, φορέει δέ μιν ἠδὲ κυλίνδει\nὕψι μάλʼ ἱεμένην νεάτης ἁλός· οἱ δʼ ἐσιδόντες\nἰχθυβόλοι μάλα ῥεῖα καὶ ἀσπασίως ἐδάμασσαν.\nδελφίνων δʼ ἄγρη μὲν ἀπότροπος, οὐδὲ θεοῖσι\nκεῖνος ἔτʼ ἐμπελάσειε θυτὴρ φίλος οὐδέ κε βωμῶν\nεὐαγέως ψαύσειεν, ὁμωροφίους δὲ μιαίνει,\nὅς κεν ἑκὼν δελφῖσιν ἐπιφράσσηται ὄλεθρον.\nἶσα γὰρ ἀνδρομέοισιν ἀπεχθαίρουσι φόνοισι\nδαίμονες εἰναλίων ὀλοὸν μόρον ἡγητήρων·\nἶσα γὰρ ἀνθρώποισι νοήματα καὶ προπόλοισι\nΖηνὸς ἁλιγδούποιο· τὸ καὶ φιλότητι γενέθλης\nκέχρηνται, μέγα δʼ εἰσὶ συνάρθμιοι ἀλλήλοισιν.\nἤδη γὰρ δελφῖνες ἐνηέες ἀνδράσιν οἵην\nἄγρην εὐθήρητον ἐπʼ ἰχθύσιν ὡπλίσσαντο\nνήσῳ ἐν Εὐβοίῃ μετὰ κύμασιν Αἰγαίοισιν·\nεὖτε γὰρ ἑσπερίης θήρης πόνον ἐγκονέωσιν\nἰχθυβόλοι, νεπόδεσσι πυρὸς φορέοντες ὁμοκλήν,\nἴπνου χαλκείοιο θοὸν σέλας, οἱ δʼ ἐφέπονται\nδελφῖνες, σύνθηρον ἐπισπεύδοντες ὄλεθρον.\nἔνθʼ οἱ μὲν τρομέοντες ἀποτροπάδην ἀλέονται\nἰχθύες, οἱ δʼ ἔκτοσθεν ἐπαΐσσοντες ὁμαρτῆ\nδελφῖνες φοβέουσι καὶ ἱεμένους ἐπὶ βύσσαν\nτρωπᾶσθαι ποτὶ χέρσον ἀνάρσιον ἐξελόωσι,\nπυκνὸν ἐπιθρώσκοντες, ἅτʼ ἀνδράσι θηρητῆρσι\nθῆρα κύνες σεύοντες ἀμοιβαίῃς ὑλακῇσι.\nτοὺς δʼ ἀγχοῦ ποτὶ χέρσον ἀτυζομένους ἁλιῆες\nῥηϊδίως βάλλουσιν ἐϋγλώχινι τριαίνῃ.\nτοῖσι δʼ ἄφυκτα κέλευθα, διορχεῦνται δʼ ἐνὶ πόντῳ,\nκαὶ πυρὶ καὶ δελφῖσιν ἐλαυνόμενοι βασιλεῦσιν.\nἀλλʼ ὁπόταν θήρης εὐαγρέος ἔργον ἄνηται,\nδὴ τότʼ ἀπαιτίζουσι παρασχεδὸν ἐμπελάσαντες\nμισθὸν ὁμοφροσύνης, θήρης ἀποδάσμιον αἶσαν·\nοἱ δʼ οὐκ ἠνήναντο, πόρον δʼ εὐαγρέα μοῖραν\nἀσπασίως· ἤν γάρ τις ὑπερφιάλως ἀλίτηται,\nοὐκέτι οἱ δελφῖνες ἀρηγόνες εἰσὶν ἐπʼ ἄγρην.\nκαὶ μέν τις Λέσβοιο παλαίφατον ἔργον ἀοιδοῦ\nἔκλυεν, ὡς δελφῖνος ὀχησάμενος περὶ νώτῳ\nκῦμα μέλαν περάασκε καθήμενος, ἄτρομος ἦτορ,\nἀείδων, καὶ πότμον ὑπέκφυγε ληϊστήρων\nΤαιναρίῃ τʼ ἐπέλασσεν ἐπὶ προβολῇσι Λακώνων.\nκαί πού τις Λίβυος κούρου πόθον οἶδεν ἀκούων,\nτοῦ ποτε ποιμαίνοντος ἐράσσατο θερμὸν ἔρωτα\nδελφίς, σὺν δʼ ἤθυρε παρʼ ᾐόσι, καὶ κελαδεινῇ\nτερπόμενος σύριγγι λιλαίετο πώεσιν αὐτοῖς\nμίσγεσθαι πόντον τε λιπεῖν ξυλόχους τʼ ἀφικέσθαι.\nἀλλʼ οὐδʼ ἠϊθέοιο πόθους ἐπὶ πᾶσα λέλησται\nΑἰολίς· οὔτι παλαιόν, ἐφʼ ἡμετέρῃ δὲ γενέθλῃ·\nδελφὶς ὥς ποτε παιδὸς ἐράσσατο νησαίοιο·\nνήσῳ δʼ ἐνναίεσκεν, ἀεὶ δʼ ἔχε ναύλοχον ὅρμον,\nἀστὸς ὅπως, ἕταρον δὲ λιπεῖν ἠναίνετο θυμῷ,\nἀλλʼ αὐτοῦ μίμναζε παρέστιος ἐξέτι τυτθοῦ,\nσκύμνος ἀεξηθείς, ὀλίγον βρέφος, ἤθεσι παιδὸς\nσύντροφος· ἀλλʼ ὅθʼ ἵκοντο τέλος γυιαλκέος ἥβης,\nκαί ῥʼ ὁ μὲν ἠϊθέοισι μετέπρεπεν, αὐτὰρ ὁ πόντῳ\nὠκύτατος δελφὶς ἑτέρων προφερέστατος ἦεν,\nδή ῥα τότʼ ἔκπαγλόν τε καὶ οὐ φατὸν οὐδʼ ἐπίελπτον\nθάμβος ἔην ξείνοισι καὶ ἐνναέτῃσιν ἰδέσθαι·\nπολλοὺς δʼ ὤρορε φῆμις ἰδεῖν σέβας ὁρμηθέντας,\nἠΐθεον δελφῖνι συνηβώοντας ἑταίρους·\nπολλαὶ δʼ ἠϊόνων ἀγοραὶ πέλας ἦμαρ ἐπʼ ἦμαρ\nἱεμένων ἵσταντο σέβας μέγα θηήσασθαι.\nἔνθʼ ὁ μὲν ἐμβεβαὼς ἄκατον κοίλοιο πάροιθεν\nὅρμου ἀναπλώεσκε, κάλει δέ μιν οὔνομʼ ἀΰσας\nκεῖνο, τό μιν φήμιξεν ἔτι πρώτης ἀπὸ φύτλης·\nδελφὶς δʼ ἠΰτʼ ὀϊστός, ἐπεὶ κλύε παιδὸς ἰωήν,\nκραιπνὰ θέων ἀκάτοιο φίλης ἄγχιστος ἵκανε,\nσαίνων τʼ οὐραίῃ κεφαλήν τʼ ἀνὰ γαῦρος ἀείρων,\nπαιδὸς ἐπιψαῦσαι λελιημένος· αὐτὰρ ὁ χερσὶν\nἦκα καταρρέζεσκε, φιλοφροσύνῃσιν ἑταῖρον\nἀμφαγαπαζόμενος, τοῦ δʼ ἵετο θυμὸς ἱκέσθαι\nαὐτὴν εἰς ἄκατον παιδὸς πέλας· ἀλλʼ ὅτʼ ἐς ἅλμην\nκοῦφα κυβιστήσειεν, ὃ δʼ ἐγγύθι νήχετο κούρου,\nαὐτῇσι πλευρῇσιν ἀνὰ πλευρὰς παρενείρων,\nαὐτῇσι γενύεσσι πέλας γένυν, ἠδὲ καρήνῳ\nἐγχρίμπτων κεφαλήν· φαίης κέ μιν ἱμείροντα\nκῦσσαι καὶ στέρνοισι περιπτύξαι μενεαίνειν\nἠΐθεον· τοίῃ γὰρ ὀπάονι νήχετο ῥιπῇ.\nἀλλʼ ὅτε καὶ πελάσειε παρʼ ᾐόσιν, αὐτίκα κοῦρος\nἁψάμενος λοφιῆς διερῶν διερῶν ἐπεβήσατο νώτων·\nαὐτὰρ ὅ γʼ ἀσπασίως παιδὸς δέμας ἔμφρονι θυμῷ\nδεξάμενος φοίτασκεν, ὅπῃ νόος ἠϊθέοιο\nἤλαεν, εἴτʼ ἄρα πόντον ἐπʼ εὐρέα τῆλε κελεύοι\nστέλλεσθʼ, εἴθʼ αὔτως λιμένος διὰ χῶρον ἀμείβειν,\nἢ χέρσῳ πελάειν, ὁ δʼ ἐπείθετο πᾶσαν ἐφετμήν.\nοὔτε τις ἡνιόχῳ πῶλος τόσον ἐν γενύεσσι\nμαλθακὸς εὐγνάμπτοισιν ἐφέσπεται ὧδε χαλινοῖς,\nοὔτε τις ἀγρευτῆρι κύων ἐθἀς ὀτρύνοντι\nτόσσον ὑπεικαθέων ἐπιπείθεται, ᾗ κεν ἄγῃσιν,\nοὔτʼ ἔτι κεκλομένοιο τόσον θεράποντες ἄνακτος\nπειθόμενοι ῥέζουσιν ἑκούσιον ἔργον ἑκόντες,\nὅσσον ὑπʼ ἠϊθέῳ δελφὶς φίλος ὀτρύνοντι\nπείθετʼ ἄνευ ζεύγλης τε βιαζομένων τε χαλινῶν.\nοὐ μέν μιν μοῦνον φορέειν θέλεν, ἀλλὰ καὶ ἄλλῳ\nπείθετο, τῷ μιν ἄνωγεν ἄναξ ἑός, ἀν δʼ ἐκόμιζε\nνώτοις, οὔτινα μόχθον ἀναινόμενος φιλότητι.\nτοίη μὲν ζωῷ φιλίη πέλεν· ἀλλʼ ὅτε παῖδα\nπότμος ἕλε, πρῶτον μὲν ὀδυρομένῳ ἀτάλαντος\nδελφὶς ἠϊόνεσσιν ἐπέδραμεν, ἥλικα κοῦρον\nμαστεύων· φαίης κεν ἐτήτυμον ὄσσαν ἀκούειν\nμυρομένου· τοῖόν μιν ἀμήχανον ἄμπεχε πένθος·\nοὐδʼ ἔτι κικλήσκουσιν ἐπείθετο πολλάκις ἀστοῖς\nνησαίοις, οὐ βρῶσιν ὀρεγνυμένην ἐθέλεσκε\nδέχνυσθαι, μάλα δʼ αἶψα καὶ ἐξ ἁλὸς ἔπλετʼ ἄϊστος\nκείνης, οὐδέ τις αὐτὸν ἐπεφράσατʼ, οὐδʼ ἔτι χῶρον\nἵκετο· τὸν μέν που παιδὸς πόθος οἰχομένοιο\nἔσβεσε, σὺν δὲ θανόντι θανεῖν ἔσπευσεν ἑταίρῳ.\nἀλλʼ ἔμπης καὶ τόσσον ἐνηείῃ προφέροντας\nκαὶ τόσον ἀνθρώποισιν ὁμόφρονα θυμὸν ἔχοντας\nΘρήϊκες ὑβρισταὶ καὶ ὅσοι Βύζαντος ἔχουσιν\nἄστυ σιδηρείοισι νοήμασιν ἀγρώσσουσιν·\nἦ μέγʼ ἀταρτηροὶ καὶ ἀτάσθαλοι· οὐδέ κε παίδων,\nοὐ πατέραν φείσαιντο, κασιγνήτους τʼ ὀλέκοιεν\nῥηϊδίως· τοῖος δὲ νόμος δυστερπέος ἄγρης.\nμητρὶ μὲν αἰνοτόκῳ δίδυμον γένος ἐγγὺς ὀπηδεῖ\nδελφίνων, ἀταλοῖσιν ἀλίγκιον ἠϊθέοισι·\nΘρήϊκες αὖ ἐπὶ τοῖσιν ἀπηνέες ἐντύνονται,\nστειλάμενοι δόρυ κοῦφον ἀτάσθαλον ἐς πόνον ἄγρης.\nοἱ μὲν δὴ λεύσσοντες ἐπειγόμενον σκάφος ἄντην\nἀτρεμέες μίμνουσι καὶ ἐς φόβον οὐχ ὁρόωσιν,\nοὔ τινʼ ὀϊόμενοι μερόπων δόλον, οὐδέ τινʼ ἄτην\nἵξεσθαι, σαίνουσι δʼ ἐνηέας ἠΰθ’ ἑταίρους\nγηθόσυνοι, χρίμπτοντες ἑὸν χαίροντες ὄλεθρον.\nοἱ δὲ θοῶς ἐλάσαντες ἀκοντιστῆρι τριαίνῃ\nτήν τʼ ἀκίδα κλείουσι, βέλος κρυερώτατον ἄγρης,\nδελφίνων ἕνα κοῦρον ἀνωΐστῳ βάλον ἄτῃ·\nαὐτὰρ ὅ γʼ ἰδνωθείς, ὀδύνης ὕπο πικρὸν ἀχεύων,\nαὐτίχʼ ὑποβρυχίης εἴσω καταδύεται ἅλμης,\nὀχθίζων σφακέλῳ τε καὶ ἀργαλέῃσιν ἀνίαις·\nοἱ δέ μιν οὐκ ἐρύουσι βιώμενοι· ἦ γὰρ ἄν ἄγρης\nμαψιδίως ἄλιον καὶ ἐτώσιον ἔργον ἄροιντο·\nἀλλά οἱ ἱεμένῳ δολιχὴν ἐφιᾶσιν ἄγεσθαι\nμήρινθον καὶ νῆα κατασπέρχουσιν ἐρετμοῖς,\nἑσπόμενοι δελφῖνος ἀτυζομένοιο κελεύθοις.\nἀλλʼ ὅτε λευγαλέῃσι κακηπελέων ὀδύνῃσι\nκάμνῃ καὶ γλωχῖσι περισκαίρῃσι σιδήρου,\nδή ῥα τότʼ ἀδρανέων ἀναδύεται, ἄλκιμα γυῖα\nκεκμηκώς, κούφοισιν ἀειρόμενος ῥοθίοισιν,\nὕστατα φυσιόων· μήτηρ δέ μιν οὔποτε λείπει,\nἀλλʼ αἰεὶ μογέοντι συνέσπεται, ἔκ τʼ ἀνιόντι\nβυσσόθεν, ἀχνυμένῃ τε καὶ αἰνότατον στεναχούσῃ\nεἰδομένη· φαίης κεν ὀδυρομένην ὁράασθαι\nμητέρα περθομένης πόλιος περὶ δυσμενέεσσι\nπαίδων θʼ ἑλκομένων ὑπὸ ληΐδα δουρὸς ἀνάγκῃ·\nὣς ἥ γʼ αἴνʼ ἀχέουσα δαϊζομένῳ περὶ παιδί,\nὥστʼ αὐτὴ μογέουσα καὶ οὐτηθεῖσα σιδήρῳ,\nδινεύει· τὸν δʼ ἄλλον ἑῆς ἀπὸ παῖδα κελεύθου\nστέλλει ἐπεμπίπτουσα καὶ ὀτρύνουσα διώκει·\nφεῦγε, τέκος· μέροπες γὰρ ἀνάρσιοι, οὐκέθʼ ἑταῖροι\nἡμῖν, ἀλλὰ σίδηρον ἐφοπλίζουσι καὶ ἄγρην·\nἤδη καὶ δελφῖσιν ἐπεντύνουσιν Ἄρηα,\nσπονδάς τʼ ἀθανάτων καὶ ὁμοφροσύνην ἀλιτόντες\nἡμετέρην, τὴν πρόσθεν ἐπʼ ἀλλήλοις ἐθέμεσθα.\nτοῖα καὶ ἄφθογγός περ ὅμως τεκέεσσιν ἑοῖσι\nμυθεῖται· καὶ τὸν μὲν μὲν ἀπέτρεπε τῆλε φέβεσθαι,\nτῷ δʼ ἑτέρῳ κρυερῶς μεμογηότι συμμογέουσα\nαὐτῆς ἄγχʼ ἀκάτοιο συνέσπεται, οὐδʼ ἀπολείπει·\nοὐδέ τις ἱέμενός περ ἀποτρέψειε τεκοῦσαν\nοὔτε βαλὼν οὔτʼ ἄλλο φέρων δέος· ἀλλʼ ἅμα παιδὶ\nἑλκομένῳ δύστηνος ἀνέλκεται, ὄφρα πελάσσῃ\nδυσμενέων ὑπὸ χεῖρας· ἀνάρσιοι, ἦ μέγʼ ἀλιτροὶ\nοἵδʼ, οὔτʼ οἰκτείρουσιν ἀτυζομένην ὁρόωντες\nοὔτε νόον γνάμπτουσι σιδήρεον, ἀλλὰ καὶ αὐτὴν\nχαλκείαις ἀκίδεσσι καταΐγδην ἐλάσαντες\nπαῖδά τε καὶ γενέτειραν ὁμῇ συναπέφθισαν ἄτῃ·\nἔφθισαν οὐκ ἀέκουσαν, ἐπεὶ περὶ παιδὶ θανόντι\nμήτηρ καὶ φρονέουσα καὶ ἱεμένη δεδάϊκται.\nὡς δʼ ὁπότʼ ὀρταλίχοισι χελιδόσι νηπιάχοισι\nνέρθεν ὑπὲξ ὀρόφοιο τυχὼν ὄφις ἄγχι πελάσσῃ,\nκαὶ τοὺς μὲν κατέπεφνε καὶ ἔσπασεν ἔνδον ὀδόντων,\nμήτηρ δὲ πρῶτον μὲν ἀτυζομένη δεδόνηται\nλοίγια τετριγυῖα φόνου γόον· ἀλλʼ ὅτε παῖδας\nἀθρήσῃ φθιμένους, ἣ δʼ οὐκέτι φύξιν ὀλέθρου\nδίζεται, ἀλλʼ αὐτῇσιν ὑπαὶ γενύεσσι δράκοντος\nεἱλεῖται, μέσφʼ ὄρνιν ἕλῃ παιδοκτόνος ἄτη·\nὣς ἄρα καὶ δελφῖνι νέῳ συναπέφθιτο μήτηρ,\nχεῖρας ἐς ἰχθυβόλων αὐτάγρετος ἀντήσασα.\nἔθνεα δʼ ὀστρακόρινα, τά θʼ ἑρπύζουσι θαλάσσῃ,\nπάντα φάτις μήνης μὲν ἀεξομένης κατὰ κύκλον\nσαρκὶ περιπλήθειν καὶ πίονα ναιέμεν οἶκον·\nφθινούσης δʼ ἐξαῦτις ἀφαυροτέροις μελέεσσι\nῥικνοῦσθαι· τοίη τις ἐνί σφισιν ἐστὶν ἀνάγκη.\nτῶν δὲ τὰ μὲν δύνοντες ὑπόβρυχα χερσὶ λέγονται\nἀνέρες ἐκ ψαμάθοιο, τὰ δʼ ἐκ σπιλάδων ἐρύουσι\nνωλεμὲς ἐμπεφυῶτα, τὰ δʼ ᾐόσιν ἔπτυσαν αὐταῖς\nκύματα καὶ βόθροισι λαχαινομένης ψαμάθοιο.\nπορφύραι αὖ πέρι δή τι μετʼ ὀστρείοισιν ἔασι\nλίχναι· τοίη δέ σφιν ἐτήτυμος ἵσταται ἄγρη.\nκυρτίδες ἠβαιαὶ ταλάροις γεγάασιν ὁμοῖαι,\nπυκνῇσι σχοίνοισι τετυγμέναι· ἐν δʼ ἄρα τῇσι\nστρόμβος συγκέλσαντες ὁμοῦ χήμῃσι τίθενται·\nαἱ δʼ ὅταν ἐμπελάσωσι βορῆς μεθύουσαι ἔρωτι,\nγλῶσσαν ὑπὲκ θαλάμης δολιχὴν βάλον· ἡ δὲ τέτυκται\nλεπτή τʼ ὀξείη τε, διὰ σχοίνων δʼ ἐτάνυσσαν\nφορβῆς ἱέμεναι, χαλεπῆς δʼ ἤντησαν ἐδωδῆς·\nγλῶσσα γὰρ ἐν σχοίνοισιν ἐρειδομένη πυκινῇσιν\nοἰδάνεται, στείνει δὲ λύγων βρόχος, οὐδʼ ἔτʼ ὀπίσσω\nἀνδύνει μεμαυῖα, μένει δʼ ὀδύνῃσι ταθεῖσα,\nεἰσόκεν αὖ ἐρύσωσι περὶ γλώσσῃ μεμαυίας,\nπορφυρέοις κάλλιστον ὑφάσμασιν ἄνθος ἄγοντες.\nΣπογγοτόμων δʼ οὔ φημι κακώτερον ἄλλον ἄεθλον\nἔμμεναι, οὐδʼ ἄνδρεσσιν ὀϊζυρώτερον ἔργον.\nοἱ δʼ ἤτοι πρῶτον μέν, ὅτʼ ἐς πόνον ὁπλίζωνται,\nβρώμῃ τʼ ἠδὲ ποτοῖσιν ἀφαυροτέροισι μέλονται,\nὕπνῳ τʼ οὐχ ἁλιεῦσιν ἐοικότι μαλθάσσονται.\nὡς δʼ ὅτʼ ἀνὴρ εὔγηρυν ἐφοπλίζητʼ ἐς ἀγῶνα,\nμολπῆς εὐφόρμιγγος ἔχων Φοιβήϊον εὖχος,\nπᾶσα δέ οἱ μέλεται κομιδή, πάντῃ δὲ φυλάσσει,\nπιαίνων ἐς ἄεθλα λιγυφθόγγου μέλος αὐδῆς,\nὣς οἵ γʼ ἐνδυκέως κομιδὴν εὔφρουρον ἔχουσι,\nὄφρα σφι πνοιή τε μένῃ ποτὶ βυσσὸν ἰοῦσιν\nἀσκηθής, προτέροιο δʼ ἀναψύξωσι πόνοιο.\nἀλλʼ ὅτʼ ἀεθλεύωσι μέγαν πόνον ἐξανύοντες,\nεὐχόμενοι μακάρεσσιν ἁλὸς μεδέουσι βαθείης\nἀρῶνται κήτειον ἀλεξῆσαί σφισι πῆμα,\nμήτε τινʼ ἀντιάσαι λώβην ἁλός· ἢν δʼ ἐσίδωνται\nκάλλιχθυν, τότε δή σφι νόον μέγα θάρσος ἱκάνει·\nοὐ γάρ πω κείνῃσι νομαῖς ἔνι κῆτος ἄαπτον,\nοὐ δάκος, οὐδέ τι πῆμα θαλάσσιον ἄλλο φαάνθη,\nἀλλʼ αἰεὶ καθαροῖσιν ἀπημάντοις τε πόροισι\nτέρπονται· τῷ καί μιν ἐφήμισαν ἱερὸν ἰχθύν.\nτῷ δʼ ἐπιγηθήσαντες ἐπισπεύδουσι πόνοισι.\nπείσματι μηκεδανῷ μεσάτης ὑπὲρ ἰξύος ἀνὴρ\nἔζωσται, παλάμῃσι δʼ ἐν ἀμφοτέρῃσιν ἀείρει\nτῇ μὲν ἐριβριθῆ μολίβου χύσιν ἀμφιμεμαρπώς,\nδεξιτερῇ δʼ ἅρπην εὐήκεα χειρὶ τιταίνει·\nφρουρεῖ δʼ ἐν γενύεσσιν ὑπὸ στόμα λευκὸν ἄλειφαρ·\nστὰς δʼ ἄρʼ ὑπὲρ πρώρης ἐσκέψατο πόντιον οἶδμα\nὁρμαίνων βριθύν τε πόνον καὶ ἀθέσφατον ὕδωρ.\nοἱ δέ μιν ὀτρύνουσιν ἐπισπέρχουσί τε μύθοις\nθαρσαλέοις ἐπὶ μόχθον, ἅτʼ ἐν νύσσῃ βεβαῶτα\nἄνδρα ποδωκείης δεδαημένον· ἀλλʼ ὅτε θυμῷ\nθαρσήσῃ, δίναις μὲν ἐνήλατο, τὸν δὲ καθέλκει\nἱέμενον πολιοῦ μολίβου βεβριθότος ὁρμή.\nαὐτὰρ ὅ γʼ ἐς βυσσὸν προμολὼν ἐξέπτυσʼ ἀλοιφήν·\nἡ δὲ μέγα στίλβει τε καὶ ὕδατι μίσγεται αὐγή,\nὄρφνης ἠΰτε πυρσὸς ἀνὰ κνέφας ὄμμα φαείνων·\nπέτραις δʼ ἐμπελάσας σπόγγους ἴδεν· οἱ δὲ φύονται\nἐν νεάτοις πλαταμῶσιν, ἀρηρότες ἐν σπιλάδεσσι·\nκαί σφισι καὶ πνοιὴν φάτις ἔμμεναι, οἷα καὶ ἄλλοις,\nὅσσα πολυρραθάγοισιν ἐνὶ σπιλάδεσσι φύονται.\nαἶψα δʼ ἐπαΐξας δρεπάνῃ τάμε χειρὶ παχείῃ\nὥστε τις ἀμητὴρ σπόγγων δέμας, οὐδέ τι μέλλει\nδηθύνων, σχοῖνον δὲ θοῶς κίνησεν, ἑταίροις\nσημαίνων κραιπνῶς μιν ἀνελκέμεν· αἷμα γὰρ ἐχθρὸν\nαὐτίκʼ ἀπὸ σπόγγων ῥαθαμίζεται, ἀμφὶ δʼ ἄρʼ ἀνδρὶ\nεἱλεῖται, πνοιῇ δὲ δυσαέϊ πολλάκι φῶτα\nἔσβεσε μυκτήρεσσιν ἐνισχόμενος βαρὺς ἰχώρ.\nτοὔνεκα λαιψηρῶς ἀναδύεται ὥστε νόημα\nἑλκόμενος· τὸν μέν τις ἰδὼν προφυγόντα θαλάσσης\nἄμφω γηθήσειε καὶ οἰκτείρων ἀκάχοιτο·\nὧδε γὰρ ἠπεδανοῖσι παριεμένου μελέεσσι\nδείματι καὶ καμάτῳ θυμαλγέϊ γυῖα λέλυνται.\nπολλάκι δʼ ἐχθίστης τε τυχὼν καὶ ἀπηνέος ἄγρης\nἅλμενος ἐς πόντοιο βαθὺν πόρον οὐκέτʼ ἀνέσχε,\nδύσμορος, ἀντιάσας δυσδερκέϊ θηρὶ πελώρῳ·\nκαί ῥʼ ὁ μὲν οἷς ἑτάροισιν ἐπισείων θαμὰ δεσμὸν\nκέκλεται αὖ ἐρύειν, τὸ δέ οἱ δέμας ἡμιδάϊκτον\nκητείη τε βίη καὶ ὁμόστολοι ἔσπασαν ἄνδρες,\nοἰκτρὸν ἰδεῖν, ἔτι νηὸς ἐφιέμενον καὶ ἑταίρων·\nοἱ δὲ θοῶς κεῖνόν τε πόρον καὶ λυγρὸν ἄεθλον\nἀχνύμενοι λείπουσι καὶ ἐς χέρσον κατάγονται\nλείψανα δυστήνοιο περικλαίοντες ἑταίρου.\nΤόσσʼ ἐδάην, σκηπτοῦχε διοτρεφές, ἔργα θαλάσσης.\nσοὶ δʼ αἰεὶ νῆες μὲν ἀπήμονες ἰθύνοιντο,\nπεμπόμεναι λιαροῖσι καὶ ἰθυπόροισιν ἀήταις,\nαἰεὶ δʼ ἰχθυόεσσα περιπλήθοιτο θάλασσα,\nγαίης δʼ ἀστυφέλικτα Ποσειδάων ἐρύοιτο\nἈσφάλιος ῥιζοῦχα θεμείλια νέρθε φυλάσσων.\n"};
