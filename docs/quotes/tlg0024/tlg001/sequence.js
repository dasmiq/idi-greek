var sequence = {"name":"Oppian of Apamea. Cynegetica","data":"σοί, μάκαρ, ἀείδω, γαίης ἐρικυδὲς ἔρεισμα,\nφέγγος ἐνυαλίων πολυήρατον Αἰνεαδάων,\nΑὐσονίου Ζηνὸς γλυκερὸν θάλος, Ἀντωνῖνε·\nτὸν μεγάλη μεγάλῳ φιτύσατο Δόμνα Σεβήρῳ,\nὀλβίῳ εὐνηθεῖσα καὶ ὄλβιον ὠδίνασα,\nνύμφη ἀριστοπόσεια, λεχὼ δέ τε καλλιτόκεια,\nἈσσυρίη Κυθέρεια καὶ οὐ λείπουσα Σελήνη,\nοὐδὲν ἀφαυρότερον Ζηνὸς Κρονίδαο γενέθλης·\nἑὐμενέοι Τιτὰν Φαέθων καὶ Φοῖβος Ἀπόλλων.\nτῷ ῥα πατὴρ μεγάλῃσι πονησάμενος παλάμῃσι\nδῶκεν ἔχειν πᾶσαν τραφερήν, πᾶσαν δὲ καὶ ὑγρήν.\nσοὶ μὲν γὰρ θαλέθουσα κύει πάνδωρος ἄρουρα,\nκαὶ πάλιν εὐδιόωσα τρέφει κλυτὰ φῦλα θάλασσα·\nσοὶ δέ τε πάντα νάουσιν ἀπʼ Ὠκεανοῖο ῥέεθρα,\nφαιδρά τε μειδιόωσα θέει κλυτὸς Ἠριγένεια.\nτοιγὰρ ἐγὼν ἔραμαι θήρης κλυτὰ δήνἐ ἀεῖσαι.\nτοῦτό με Καλλιόπη κέλεται, τοῦτʼ Ἄρτεμις αὐτή.\nἔκλυον, ᾗ θέμις ἐστί, θεείης ἔκλυον ἠχῆς,\nκαὶ θεὸν ἠμείφθην· πρώτη δέ με τοιάδʼ ἔνισπεν·\nα. ἔγρεο, καὶ τρηχεῖαν ἐπιστείβωμεν ἀταρπόν,\nτὴν μερόπων οὔπω τις ἑῇς ἐπάτησεν ἀοιδαῖς.\nο. ἵλαθι, πότνια δῖα, τὰ δʼ ἐν φρεσὶ σῇσι μενοινᾷς,\nἄμμες ὑφʼ ἡμετέρῃ μεροπηΐδι λέξομεν ἠχῇ.\nα. οὐκ ἐθέλω τριετῆ σε τὰ νῦν Ὀρίβακχον ἀείδειν,\nοὐ χορὸν Ἀονίου παρὰ βένθεσιν Ἀσωποῖο.\nο. Λείψομεν, ὡς κέλεαι, τὰ Σαβάζια νύκτερα θύσθλα·\nδηθάκις ἀμφεχόρευσα Θυωναίῳ Διονύσῳ.\nα. μὴ γένος ἡρώων εἴπῃς, μὴ ναυτίλον Ἀργώ,\nμηδὲ μόθους μερόπων, μή μοι Βροτολοιγὸν ἀείσῃς.\nο. οὐκ ἐρέω πολέμους, οὐκ Ἄρεος ἔργα κάκιστα·\nἐφρασάμην Πάρθων τε δύας καὶ Κτησιφόωντα.\nα. ἀμφὶ πόθοις ὀλοοῖσιν ἀκὴν ἔχε, λεῖπέ τε κεστούς·\nἐχθαίρω τὰ λέγουσιν ἀθύρματα Ποντογενείης.\nο. Ἐκλύομέν σε, μάκαιρα, γάμων ἀμύητον ἐοῦσαν.\nα. μέλπε μόθους θηρῶν τε καὶ ἀνδρῶν ἀγρευτήρων·\nμέλπε γένη σκυλάκων τε καὶ ἵππων αἰόλα φῦλα,\nβουλὰς ὠκυνόους, στιβίης ἐϋκερδέος ἔργα·\nἔχθεά μοι θήρεια λέγειν, φιλότητας ἀείδειν\nκαὶ θαλάμους ἐν ὄρεσσιν ἀδακρύτοιο Κυθείρης\nκαὶ τοκετοὺς ἐνὶ θηρσὶν ἀμαιεύτοιο λοχείης.\nτοῖαι συνθεσίαι Ζηνὸς μεγάλοιο θυγατρός.\nἔκλυον, ἀείδω· βάλλοιμι δʼ ἐπίσκοπον ἠχήν.\nἄλλὰ σύ γʼ, ἀντολίηθεν ἐπʼ Ὠκεανὸν βασιλεύων,\nεὔδιον ἀμβροσίῃσιν ὑπʼ ὀφρύσι σῇσι γεγηθώς,\nδεξιτερὴν ὀπάσαιο πανίλαον ὀλβοδότειραν\nγαίῃ καὶ πολίεσσι καὶ εὐθήροισιν ἀοιδαῖς.\nΤριχθαδίην θήρην θεὸς ὤπασεν ἀνθρώποισιν,\nἠερίην χθονίην τε καὶ εἰναλίην ἐρατεινήν·\nἀλλʼ οὐκ ἶσος ἄεθλος· ἐπεὶ πόθεν ἶσα τέτυκται,\nἰχθὺν ἀσπαίροντα βυθῶν ἀπομηρύσασθαι,\nκαὶ ταναοὺς ὄρνιθας ἀπʼ ἠέρος εἰρύσασθαι,\nἢ θηρσὶν φονίοισιν ἐν οὔρεσι δηρίσασθαι;\nοὐ μὲν ἄρʼ οὐδʼ ἁλιῆϊ καὶ οὐκ ἐτὸς ἰξευτῆρι\nἄγρη νόσφι πόνοιο· πόνῳ δʼ ἅμα τέρψις ὀπηδεῖ\nμούνη, καὶ φόνος οὔτις· ἀναίμακτοι δὲ πέλονται.\nἤτοι ὁ μὲν πέτρῃσιν ἐφήμενος ἀγχιάλοισι\nγυραλέοις δονάκεσσι καὶ ἀγκίστροισι δαφοινοῖς\nἄτρομος ἀσπαλιεὺς ἐπεδήσατο δαίδαλον ἰχθύν·\nτερπωλὴ δʼ , ὅτε χαλκοῦ ὑπαὶ γενύεσσι τορήσας\nὕψι μάλα θρώσκοντα βυθῶν ὕπερ ἀσπαίροντα\nεἰνάλιον φορέῃσι διʼ ἠέρος ὀρχηστῆρα.\nναὶ μὴν ἰξευτῆρι πόνος γλυκύς· ἦ γὰρ ἐπʼ ἄγρην\nοὐκ ἄορ, οὐ δρεπάνην, οὐ χάλκεα δοῦρα φέρονται,\nἀλλʼ αὐτοῖς ἐπὶ δρυμὰ συνέμπορος ἕσπετο κίρκος\nκαὶ δολιχαὶ θώμιγγες ὑγρός τε μελίχροος ἰξὸς\nοἵ τε διηερίην δόνακες πατέουσιν ἀταρπόν.\nτίς τάδε τολμήσειεν ἀείδειν ἰσοτάλαντα;\nἢ βασιλῆϊ λέοντι τίς αἰετὸν ἀντιβάλοιτο;\nἰῷ πορδαλίων δὲ τίς ἄν μύραιναν ἐΐσκοι,\nἢ θῶας κίρκοις, ἢ ῥινοκέρωτας ἐχίνοις,\nἢ λάρον αἰγάγροις, ἢ κήτεα πάντʼ ἐλέφαντι;\nθηρητῆρε λύκους ὄλεσαν, θύννους ἁλιῆες,\nἀγρευτῆρες ὄϊς, τρήρωνας ἕλον δονακῆες,\nἄρκτον ἐπακτῆρες, καὶ μορμύρον ἀσπαλιῆες,\nτίγριν δʼ ἱππῆες, καὶ τριγλίδας ἰχθυβολῆες,\nκάπριον ἰχνευτῆρες, ἀηδόνας ἰξευτῆρες.\nἀλλὰ σὺ μέν, Νηρεῦ, καὶ δαίμονες Ἀμφιτρίτης,\nἠδὲ φιλορνίθων Δρυάδων χορὸς, ἱλήκοιτε·\nδὴ γὰρ ἐπιστροφάδην με φίλαι καλέουσιν ἀοιδαί·\nδαίμοσι θηροφόνοισι παλίντροπος ἔρχομʼ ἀείσων.\nπρῶτα μὲν αἰζηοὶ μή μοι μάλα πίονες ἔστων·\nἦ γάρ τοι σκοπέλοισι θορεῖν μὲν ὑπείροχον ἵππον\nχρειὼ ἀναγκαίη, χρειὼ δʼ ἄρα τάφρον ἁλέσθαι.\nδηθάκι δʼ ἐν δρυμοῖσιν ἀνάγκη θῆρα δίεσθαι,\nποσσὶν ἐλαφρίζοντα καὶ εὐφόρτοις μελέεσσι.\nτῷ μὴ πιαλέοι θήρης ἐπὶ μῶλον ἴοιεν,\nμηδʼ ἔτι λεπταλέοι· καὶ γάρ ποτε δηρίσασθαι\nθηρσὶν ἐνυαλίοισι χρεὼ πολυαγρέα φῶτα.\nτοὔνεκά μοι δέμας ὧδε κερασσάμενοι φορέοιεν,\nἀμφότερον κραιπνόν τε θέειν σθεναρόν τε μάχεσθαι.\nκαὶ δʼ ἄρα δεξιτερῇ μὲν ἐπικραδάοιεν ἄκοντας\nἀμφιδύμους ταναούς, δρεπάνην δʼ ἐπὶ μεσσόθι ζώνης·\nκαὶ γὰρ καὶ θήρεσσι πικρὸν φόνον ἐντύνοιντο,\nκαί τε κακῶν φορέοιεν ἀλεξητήρια φωτῶν.\nλαιῇ δὲ πεζὸς μὲν ἄγοι κύνας, ἱππελάτης δὲ\nἵππων ἰθύνειε κυβερνητῆρα χαλινόν.\nεὐσταλέως δὲ χιτῶνα καὶ εἰς ἐπιγουνίδα πήξας\nἑλκέσθω, σφίγγοιτο δʼ ἐπημοιβοῖς τελαμῶσιν.\nαὐχένος αὖθʼ ἑκάτερθε παρήορον ἐκ παλαμάων\nεἷμα περιστέλλοιτʼ ὀπίσω σθεναρῶν ὑπὲρ ὤμων,\nῥήϊον ἐς κάματον· γυμνοῖσι δὲ ποσσὶν ὁδεύειν\nκείνους, τοῖσιν ἴχνη μέλεται δυσδερκέα θηρῶν,\nὄφρα κε μὴ θήρεσσιν ἀπʼ ὄμματος ὕπνον ἕλοιτο\nἠχὴ τριβομένων λιπαροῖς ὑπὸ ποσσὶ πεδίλων.\nμηδʼ ἄρα λῶπος ἔχειν μάλα λώϊον· οὕνεκεν εἷμα\nπολλάκι κινύμενον πνοιῇ κελάδοντος ἀήτου\nθῆρας ἀνεπτοίησεν, ἀνήϊξαν δὲ φέβεσθαι.\nὧδε μὲν εὖ στέλλοιντο θοὸν δέμας ἀγρευτῆρες·\nτοίους γὰρ φιλέει Λητωϊὰς Ἰοχέαιρα.\nἄλλοτε δʼ ἀλλοίην ὥρην ἐπὶ θῆρας ἰόντων,\nἤματος ἱσταμένοιο, καὶ ἤματος ἀνομένοιο,\nκαὶ μεσάτου, ποτὲ δʼ ἑσπερίου· ποτὲ δʼ αὖτε καὶ ὄρφνῃ\nθῆρας ὑπʼ ἀκτίνεσσι σεληναίης ἐδάμασσαν.\nἨὼς μὲν τέταται περιδέξιος ἀγρευτῆρι\nπᾶσα γαληνιόωσα πανηματίοισι δρόμοισιν\nεἴαρι φυλλοτόκῳ καὶ φυλλορόῳ φθινοπώρῳ·\nἔξοχα γὰρ τελέθουσι καὶ ἵπποις καὶ μερόπεσσι\nκαὶ κυσὶν ὠμηστῇσι θέειν εὐκραέες ὧραι\nεἴαρι χρυσείῳ, κρυερῶν νεφέων ἐλατῆρι,\nὁππότε ποντοπόροισι βατὴ πλώουσι θάλασσα,\nἄργυφα τειναμένοισι λινοπτερύγων ὅπλα νηῶν·\nὁππότε γαῖα βροτοῖσι φυτηκομέουσι γέγηθεν·\nὁππότε καὶ καλύκεσσι καὶ ἄνθεσιν ἅμματα λύει·\nἢ πάλιν ἐσχατίῃσιν ὀπωρινῇσι τροπῇσιν,\nἡνίκα δῶμα τέθηλεν ὀπωρολόγοιο γεωργοῦ,\nκαρπὸς Ἀθηναίης λιπαρὴν ὅτε γαυλίδα πλήθει\nκαὶ βότρυς ἡμερίδων θλίβων ἐπιλήνια χαίρει,\nσίμβλα μελισσάων ὅτε λείρια κηρία βρίθει.\nχείματι δʼ ἐν μεσάτῳ μέσου ἤματος ἀγρώσσοιεν,\nεὖτέ τις ἐν δρυμοῖσιν ὑπὸ σπήλυγγι λιασθείς,\nκάρφεα λεξάμενός τε καὶ ὠκύμορον φλόγα νήσας,\nἄγχι πυρὸς κλινθεὶς ὁπλίσσατο δόρπον ἀμορβός.\nἐν δὲ θέρει χρειὼ φυγέειν φλογόεσσαν ἐνιπὴν\nἄζαν τʼ ἠελίου· κέλομαι δʼ ἐπʼ ἄεθλον ἱκάνειν\nπρώτῃ ὑπʼ ἀμφιλύκῃ, ὅθʼ ἑωθινὸν ἀγροιῶται\nἱστοβοῆος ἔνερθεν ὑπʼ εὐποίητον ἐχέτλην\nγειοτόμον δαμάλῃσιν ἐπιθύνουσιν ἄροτρον·\nἢ πάλιν ἑσπερίῃσιν ὅτʼ ἠέλιος ζυγὰ κλίνει,\nὁππότε σημαίνουσιν ἑαῖς ἀγέλῃσι νομῆες,\nεὖτε καταστείχουσι ποτὶ σφετέρους πάλι σηκοὺς\nβριθόμεναι μαζούς τε καὶ οὔθατα κυκαίνουσαι·\nοἱ δʼ ἀπὸ λαϊνέων ἄμοτον προθορόντες ἐναύλων\nπάντες ἑαῖσι φίλῃσι περισκαίρουσι τεκούσαις,\nἀμφὶ μὲν εὐγλήνους δαμάλας βλοσυρώπεε μόσχω,\nαὐτὰρ ἐϋκραίρους ὄϊας περὶ βληχάδας ἀμνώ,\nμηκάδας αὖτʼ ἐρίφω, καὶ φορβάδας ὠκέε πώλω.\nκαὶ μὴν τόσσα φέροιντο ποτὶ κνημοὺς ξυλόχους τε\nἐργοπόνοι κρατεροὶ θήρης ἐρικυδέος ὅπλα,\nἔντεά τʼ εὐθήροιο μέγα πνείοντα φόνοιο,\nἄρκυας εὐστρεφέας τε λύγους ταναόν τε πάναγρον\nδίκτυά τε σχαλίδας τε βρόχων τε πολύστονα δεσμά,\nαἰχμὴν τριγλώχινα, σιγύνην εὐρυκάρηνον,\nἁρπάλαγον κάμακάς τε καὶ εὔπτερον ὠκὺν ὀϊστόν,\nφάσγανα βουπλῆγάς τε λαγωοφόνον τε τρίαιναν,\nἀγκυλίδας σκολιὰς μολιβοσφιγγέας τε κορώνας,\nσπαρτόδετον μήρινθον ἐΰπλεκτόν τε ποδάγρην,\nἅμματά τε στάλικάς τε πολύγληνόν τε σαγήνην.\nἵππους δʼ εἰς θήρην μέγα κυδήεντας ἀγέσθων\nἄρσενας· οὐ μόνον ὅττι χερείονές εἰσι πόδεσσι\nθηλύτεραι τελέειν δολιχὸν δρόμον ἐν ξυλόχοισιν,\nἀλλʼ ὅτʼ ἀλεύασθαι χρειὼ φιλοδέμνιον ἦτορ\nἵππων ὠκυπόδων, ἀπὸ δʼ ἱππάδα τηλόσʼ ἐρύκειν,\nὄφρα κε μὴ χρεμέθωσι λιλαιόμεναι φιλότητος,\nκαί τʼ ἀΐοντες ἄδην κρυερὴν φύζανδε νέωνται\nνεβροὶ δορκαλίδες τε θοαὶ καὶ δειμαλέος πτώξ.\nἵππων δʼ αἰόλα φῦλα, τόσʼ ἔθνεα μυρία φωτῶν,\nὅσσα βροτοῖσι γένεθλα δεδασμένα σῖτον ἔδουσιν·\nἀλλʼ ἔμπης ἐρέω, τόσσοι μετὰ πᾶσι κραταιοὶ\nὅσσοι θʼ ἱππαλέοισιν ἀριστεύουσιν ὁμίλοις·\nΤυρσηνοί, Σικελοί, Κρῆτες, Μάζικες, Ἀχαιοί,\nΚαππαδόκαι, Μαῦροι, Σκυθικοί, Μάγνητες, Ἐπειοί,\nἼονες, Ἀρμένιοι, Λίβυες, Θρήϊκες, Ἐρεμβοί.\nἵππον δʼ ἐν πάντεσσι πανέξοχον ἐφράσσαντο\nἴδμονες ἱπποδρόμων καὶ βουκολίων ἐπίουροι,\nεἴδεσιν ὃς τοίοισιν ὅλον δέμας ἐστεφάνωται·\nβαιὸν ὑπέρ δειρῆφι μετήορον ὕψι κάρηνον\nἀείροι, μέγας αὐτὸς ἐὼν περιηγέα γυῖα·\nὕψι κάρα, νεάτην δὲ γένυν ποτὶ δειράδα νεύοι·\nεὐρὺ πέλοι φαιδρόν τε μεσόφρυον· ἐκ δʼ ἄρα κόρσης\nἀμφὶ μέτωπα τριχῶν πυκινοὶ σείοιντο κόρυμβοι·\nὄμμα τορόν, πυρσωπόν, ἐπισκυνίοισι δαφοινόν·\nεὐρεῖαι ῥῖνες, στόμα δʼ ἄρκιον, οὔατα βαιά·\nγυραλέη δειρή τελέθοι λασιαύχενος ἵππου,\nὡς ὅτε χαιτήεσσα λόφον νεύει τρυφάλεια·\nπουλὺ πέλοι στέρνον, δολιχὸν δέμας, εὐρέα νῶτα,\nκαὶ ῥάχις ἀμφίδυμος μέσον ἰσχία πιαίνουσα·\nἐκ δὲ θέοι πολλὴ μετόπισθε τανύτριχος οὐρή·\nμηροὶ δʼ εὐπαγέες, μυώδεες· αὐτὰρ ἔνερθεν\nὀρθοτενεῖς δολιχοί τε ποδῶν περιηγέες αὐλοὶ\nκαὶ μάλα λεπταλέοι· καὶ σαρκὶ λελειμμένα κῶλα,\nοἷα τανυκραίροισιν ἀελλοπόδεσσʼ ἐλάφοισι·\nκαὶ σφυρὸν ἀγκλίνοιτο, θέοι δὲ περίδρομος ὁπλὴ\nὕψι μάλʼ ἐκ γαίης, πυκινή, κερόεσσα, κραταιή.\nτοῖός μοι βαίνοι κρατερὴν θήρειον ἐνυὼ\nθυμαίνων, συνάεθλος, ἀρήϊος, ὄβριμος ἵππος.\nΤυρσηνοὶ τοιοίδε καὶ Ἀρμένιοι καὶ Ἀχαιοὶ\nΚαππαδόκαι τε κλυτοὶ Ταύρου πρόπαρ οἵ τε νέμονται.\nθαῦμα δὲ Καππαδόκεσσι μέγʼ ἔδρακον ὠκυπόδεσσι·\nεἰσόκε μὲν νεογιλὸν ὑπὸ στομάτεσσιν ὀδόντα\nκαὶ γλαγερὸν φορέουσι δέμας, τελέθουσʼ ἀμενηνοί·\nκραιπνότεροι δὲ πέλουσιν, ὅσῳ μάλα γηράσκουσι.\nκείνους εἰς πόλεμον μεγαλήτορα θωρήσσοιο\nαἴθωνάς τʼ ἐπὶ θῆρας· ἐπεὶ μάλα θαρσήεντες\nὅπλοις ἀντιάαν, πυκινὴν ῥῆξαί τε φάλαγγα,\nθηρσί τʼ ἐνυαλίοισιν ἐναντία δηρίσασθαι.\nπῶς μὲν γάρ τε μάχαισιν ἀρήϊος ἔκλυεν ἵππος\nἦχον ἐγερσίμοθον δολιχῶν πολεμήϊον αὐλῶν;\nἤ πῶς ἄντα δέδορκεν ἀκαρδαμύτοισιν ὀπωπαῖς\nαἰζηοῖσι λόχον πεπυκασμένον ὁπλίτῃσι,\nκαὶ χαλκὸν σελαγεῦντα, καὶ ἀστράπτοντα σίδηρον,\nκαὶ μάθεν εὖτε μένειν χρειώ, πότε δʼ αὖτις ὀρούειν,\nκαὶ μάθεν εἰσαΐειν κρατερῶν σύνθημα λοχαγῶν;\nπολλάκι καὶ δῆριν ἀνδρῶν ἐπελάσσατο πύργοις\nἤρεμος ἀσπιδόεσσαν ὑπόπτερον, εὖτε βροτοῖσιν\nἀσπὶς ὑπέρ κεφαλῆς ἐπικάρσιον ἀσπίδʼ ἐρείδει,\nὁππότʼ ἐέλδονται δηΐων πόλιν ἐξαλαπάξαι,\nκαὶ πεδίον τεύχουσι μετήορον, ἑπταβόειον,\nδαιδαλέον, πυκινόν, πολυόμφαλον, ἀντία δʼ αἴγλη\nχαλκοῦ ἀποθρώσκει φαεθοντιάς, αἶψα δʼ ὀπίσσω\nκλινομένης ἀκτῖνος ἀπαστράπτει πολὺς αἰθήρ.\nἵπποις γὰρ περίαλλα φύσις πόρε τεχνήεσσα\nἡμερίων κραδίην καὶ στήθεσιν αἰόλον ἦτορ·\nαἰὲν γινώσκουσιν ἐὸν φίλον ἡνιοχῆα\nκαὶ χρεμέθουσιν ἰδόντες ἀγακλυτὸν ἡγεμονῆα\nκαὶ πολέμοισι πεσόντα μέγα στενάχουσιν ἑταῖρον.\nἵππος ἐν ὑσμίνῃ ῥῆξεν ποτὲ δεσμὰ σιωπῆς\nκαὶ φύσιος θεσμοὺς ὑπερέδραμε καὶ λάβεν ἠχὴν\nἀνδρομέην καὶ γλῶσσαν ὁμοίϊον ἀνθρώποισιν.\nἵππος ἐνυαλίοιο Μακηδονίου βασιλῆος\nΒουκεφάλας ὅπλοισιν ἐναντία δηριάασκεν.\nἵππος ἐπʼ ἀνθερίκων ἔθεεν κούφοισι πόδεσσιν,\nἄλλος ὑπὲρ πόντοιο, καὶ οὐ στεφάνην ἐδίηνεν.\nἵππος ὑπὲρ νεφέων Χιμαροκτόνον ἤγαγε φῶτα,\nκαὶ χρεμέθων ποτὲ πῶλος ὑφʼ ἡνιόχοιο δόλοισι\nθήκατο τῶν Περσῶν Ἀσιηγενέων βασιλῆα.\nἔξοχα δʼ αὖ τίουσι φύσιν· τὸ δὲ πάμπαν ἄπυστον\nἐς φιλότητα μολεῖν, τὴν οὐ θέμις· ἀλλὰ μένουσιν\nἄχραντοι μυσέων, καθαρῆς τʼ ἐράουσι Κυθείρης.\nἔκλυον ὡς προπάροιθε πολυκτεάνων τις ἀνάκτων\nκαλὸν ἔχεν πεδίοις ἵππων ἀγελαῖον ὅμιλον·\nτοὺς πάντας μετέπειτα δαμασσαμένη προθελύμνους\nἱππαλέη νοῦσος πρόλιπεν δύο, μητέρα μούνην\nκαὶ μητρὸς φιλίης ὑπομάζιον εἰσέτι πῶλον.\nαὐτὰρ ἐπεὶ μέγας ἦν, πειρᾶτο σχέτλιος ἀνὴρ\nμητέρα παιδὸς ἑοῖο παρʼ ἀγκοίνῃσι βαλέσθαι.\nτοὺς δʼ ὡς οὖν ἐνόησεν ἀναινομένους φιλότητα\nκαὶ γάμον ἀμφοτέροισιν ἀπώμοτον, αὐτίκʼ ἔπειτα\nαἰνὰ τιτυσκόμενος δολίην ἐπὶ μῆτιν ὕφαινεν,\nἐλπόμενος καλέειν γένος ἵπποισιν παλίνορσον.\nἄμφω μέν πρώτιστα καλύψατο βυσσοδομεύων\nἄλλοισιν ῥινοῖς· μετέπειτα δὲ χρῖσεν ἐλαίῳ\nπᾶν δέμας εὐώδει, κηώδεϊ· ἔλπετο γάρ δὴ\nὀδμὴν ἡγήτειραν ἀμαλδῦναι φιλότητος·\nκαὶ λάθεν, ὦ μάκαρες, ῥέζων κακά· καὶ τετέλεστο\nξεῖνος, ἀπόπτυστος θάλαμος, στυγερώτατος ἵπποις,\nοἶος ἐν ἀνθρώποισιν ἐνυμφεύθη προπάροιθε\nΚαδμεῖος γάμος αἰνὸς ἀλήμονος Οἰδιπόδαο.\nοἱ δʼ ὅτε γυμνωθέντες ἑὴν ἄτην ἐνόησαν,\nλοξῇσίν τʼ ἄθρησαν ἀνιάζοντες ὀπωπαῖς\nἡ μὲν ἄρα τλήμων ἄγονον γόνον, αὐτὰρ ὅ γʼ αἶψα\nαἰνόγαμος κακόλεκτρος ἀμήτορα μητέρα δειλήν,\nὕψι μάλʼ ἠέρθησαν, ἀμείλιχα φυσιόωντες,\nδεσμά τʼ ἀπορρήξαντες ἴτην μεγάλα χρεμέθοντες,\nοἷα θεοὺς μάκαρας μαρτυρόμενοι κακότητος,\nἀράς τʼ εὐχόμενοι πολυπήμονι νυμφευτῆρι·\nὀψὲ δὲ μυρόμενοί τε καὶ ἄσχετον ἀΐσσοντες,\nἀντιπέρην πέτρῃσιν ἑὰς κεφαλὰς ἐλόωντες,\nὀστὰ συνηλοίησαν, ἐὸν δʼ ἀπὸ φέγγος ἄμερσαν\nαὐτοφόνοι, κλίναντες ἐπʼ ἀλλήλοισι κάρηνα.\nὧδε φάτις προτέροις κλέος ἵπποισιν μέγʼ ἀείδει.\nἵππων δʼ ὅσσα γένεθλʼ ἀτιτήλατο μυρίος αἶα,\nὠκύτατοι Σικελοί, Λιλυβήϊον οἵτε νέμονται\nκαὶ τρικάρηνον ὄρος ὅθι τοι σκέπας Ἐγκελάδοιο\nπυρσοῖς αἰθερίοισιν ἐρευγομένοιο κεραυνοῦ\nΣικελικῆς Αἴτνης ἀνεκάχλασεν ἀέναον πῦρ.\nκραιπνότεροι Σικελῶν δὲ παρʼ Εὐφρήταο ῥέεθρα\nἈρμένιοι Πάρθοι τε βαθυπλόκαμοι τελέθουσιν.\nἀλλʼ ἄρα καὶ Πάρθοισι μέγα προφέρουσιν Ἴβηρες,\nὠκυτέροισι πόδεσσι κροαίνοντες πεδίοιο.\nκείνοισιν τάχα μοῦνος ἐναντίον ἰσοφαρίζοι\nαἰετὸς αἰθερίοισιν ἐπιθύνων γυάλοισιν,\nἢ κίρκος ταναῇσι τινασσόμενος πτερύγεσσιν,\nἢ δελφὶς πολιοῖσιν ὀλισθαίνων ῥοθίοισι.\nτόσσον Ἴβηρες ἔασι θοοὶ πόδας ἠνεμόεντας·\nἀλλʼ ὀλίγοι βαιοί τε μένος καὶ ἀνάλκιδες ἦτορ,\nκαὶ δρόμον ἐν παύροισιν ἐλεγχόμενοι σταδίοισιν·\nεἴδεα δʼ ἀγλαόμορφα κλυτὸν δέμας ἀμφιέσαντο,\nὁπλὴν δʼ οὐ κρατερήν, πηλότροφον, εὐρυπέδιλον.\nΜαύρων δʼ αἰόλα φῦλα πολὺ προφέρουσιν ἁπάντων\nἀμφὶ δρόμους ταναούς τε καὶ ἀμφὶ πόνους ἀλεγεινούς.\nκαὶ Λίβυες μετὰ τοὺς δολιχὸν δρόμον ἐκτελέουσιν,\nὅσσοι Κυρήνην πουλυψηφῖδα νέμονται.\nεἴδεα δʼ ἀμφοτέροισιν ὁμοίια, πλὴν ὅσον αὖτε\nμείζονες εἰσιδέειν Λίβυες κρατεροὶ γεγάασιν,\nἀλλὰ δέμας δολιχοί· πλευρῇσι γὰρ ἀμφὶς ἔχουσι\nτῶν ἄλλων πλέονα σπαθίην κτένα· τοὔνεκέν εἰσι\nπάσσονες εἰσιδέειν καὶ κρείσσονες ἰθὺς ὀρούειν,\nἐσθλοὶ δʼ ἠελίου φορέειν πυρόεσσαν ἐρωὴν\nκαί τε μεσημβρινὴν δίψους δριμεῖαν ἐνιπήν.\nἵπποι Τυρσηνοὶ δὲ καὶ ἄπλετα Κρήσια φῦλα\nἀμφότερον κραιπνοί τε θέειν δολιχοί τε πέλονται.\nΜαύρων δʼ ὠκύτεροι Σικελοί, Σικελῶν δέ τε Πάρθοι\nκαὶ χαροποὶ τελέθουσι καὶ ἔξοχον αἰγλήεντες,\nκαὶ μοῦνοι μίμνουσι μέγα βρύχημα λέοντος.\nἦ γάρ τοι θήρεσσιν ἐπʼ ἄλλοις ἄλλα γένεθλα\nἵππων ἄρμενα πολλὰ τά τοι φράζουσιν ὀπωπαί.\nστικτοπόδεσσʼ ἐλάφοις κυανώπεας ὁπλίζοιο,\nἄρκτοισι γλαυκούς, καὶ πορδαλίεσσι δαφοινούς,\nαἴθωνας δʼ ἵππους πυριλαμπέας ἀμφὶ σύεσσιν,\nαὐτὰρ ἐριγλήνους χαροποὺς χαροποῖσι λέουσι.\nκάλλεϊ δʼ ἐν πάντεσσι πέλει πανυπείροχος ἵππος\nΝησαῖος, τὸν ἄγουσιν ἐρικτέανοι βασιλῆες·\nκαλὸς ἰδεῖν, ἀταλός τε φέρειν ἐϋπείθεϊ δεσμῷ·\nβαιὸς μὲν κεφαλήν, πολλὸς δὲ βαθύτριχα δειρήν,\nκυδιόων ἑκάτερθε μελιχρύσοισιν ἐθείραις.\nναὶ μὴν ἄλλο γένεθλον ἐπήρατον ὠπήσαιο\nστικτόν, ἀρίζηλον, τοὺς ὤρυγγας καλέουσιν,\nἢ ὅτι καλλικόμοισιν ἐν οὔρεσιν ἀλδήσκουσιν,\nἢ ὅτι πάγχυ θέλουσʼ ἐπὶ θηλυτέρῃσιν ὀρούειν.\nδοιὰ δʼ ἐπʼ ὠρύγγων τελέθει πολυανθέα κάλλη·\nτοὶ μὲν γὰρ δειρὴν καλλίτριχά τʼ εὐρέα νῶτα\nγεγράφαται δολιχῇσιν ἐπήτριμα ταινίῃσι,\nτίγριες οἷα θοοί, κραιπνοῦ Ζεφύροιο γενέθλη·\nτοὶ δʼ ἄρʼ ἐϋτροχάλοισι περίδρομα δαιδάλλονται\nσφραγῖσιν πυκινῇσιν ὁμοίϊα πορδαλίεσσι·\nτοὺς ἔτι νηπιάχους γράψαν τεχνήμονες ἄνδρες\nαἰθομένῳ χαλκῷ ταναὴν τρίχα πυρσεύοντες.\nδηθάκι δʼ ἄλλα βροτοὶ πανεπίφρονα μητίσαντο,\nπῶλον ἐπιγράψαι καὶ νηδύϊ μητρὸς ἐόντα.\nὢ πόσση κραδίη, πόσση μερόπεσσι πέλει φρήν.\nἔρξαν ὅπως ἐθέλουσι· θέσαν πολυειδέος ἵππους,\nμητρὸς ἔτι γλαγερῇσι περισχομένους λαγόνεσσιν.\nὁππότε θηλυτέρην γὰρ ἕλῃ φιλοτήσιος ὁρμὴ\nἵππον τʼ ἐγγὺς ἰόντα κλυτὸν μεγαλήτορα μίμνῃ,\nδὴ τότε δαιδάλλουσι πόσιν καλόν· ἀμφὶ δὲ πάντῃ\nπᾶν δέμας εὐστίκτοισι περὶ χροιῇσι γράφουσι,\nκαὶ ποτὶ λέκτρον ἄγουσιν ἐπʼ ἀγλαΐῃ κομόωντα.\nὡς δέ τις ἠϊθέων ὑπὸ νυμφοκόμοισι γυναιξὶν\nεἵμασιν ἀργεννοῖσι καὶ ἄνθεσι πορφυρέοισι\nστεψάμενος, πνείων τε Παλαιστίνοιο μύροιο,\nἐς θάλαμον βαίνησιν ὑμὴν ὑμέναιον ἀείδων·\nὣς ἵππον σπέρχοντα γαμήλιά τε χρεμέθοντα,\nπρόσθεν ἑῆς ἀλόχοιο κλυτὸν πόσιν ἀφριόωντα,\nδηρὸν ἐρητύουσι φίλης λελιημένον εὐνῆς·\nὀψέ δέ τοι μεθιᾶσιν ἐπήρατον ἐς φιλότητα·\nἡ δʼ ὑποκυσαμένη πολυανθέα γείνατο παῖδα,\nνηδύϊ μὲν πόσιος γόνιμον θορὸν ἀείρασα,\nδεξαμένη μορφὴν δὲ πολύχροον ὀφθαλμοῖσι.\nτοῖά νυ κἀκεῖνοι, τοῖσιν δόνακες μεμέληνται,\nμησάσθην πυκινοῖσι νοήμασιν ἰξευτῆρες,\nὁππότε δαιδάλλουσι πεληϊάδεσσι νεοσσούς·\nεὖτε γὰρ ἐς φιλότητα θοαὶ τρήρωνες ἴωσι,\nμιγνύμεναι στομάτεσσι βαρυφθόγγοις ἀλόχοισι,\nδὴ τότε μῆτιν ὕφαινε κλυτὴν τιθασοτρόφος ἀνήρ,\nἄγχι δὲ θηλυτέρῃσιν ἐθήκατο δαίδαλα πολλὰ\nεἵματα πορφύρεα· ταὶ δὲ κλιδὸν ὄσσε βαλοῦσαι\nθυμὸν ἰαινόμεναι τίκτουσʼ ἁλιπόρφυρα τέκνα.\nναὶ μὴν ὧδε Λάκωνες ἐπίφρονα μητίσαντο\nαἷσι φίλαις ἀλόχοις, ὅτε γαστέρα κυμαίνουσι·\nγράψαντες πινάκεσσι πέλας θέσαν ἀγλαὰ κάλλη,\nτοὺς πάρος ἀστράψαντας ἐν ἡμερίοισιν ἐφήβους,\nΝιρέα καί Νάρκισσον ἐϋμμελίην θʼ Ὑάκινθον,\nΚάστορά τʼ εὐκόρυθον καὶ Ἀμυκοφόνον Πολυδεύκην,\nἠϊθέους τε νέους, τοί τʼ ἐν μακάρεσσιν ἀγητοί,\nΦοῖβον δαφνοκόμην καὶ κισσοφόρον Διόνυσον·\nαἱ δʼ ἐπιτέρπονται πολυήρατον εἶδος ἰδοῦσαι,\nτίκτουσίν τε καλοὺς ἐπὶ κάλλεϊ πεπτηυῖαι.\nτόσσα μὲν ἀμφʼ ἵπποισιν· ἀτὰρ κατάβηθι, φίλη φρήν,\nοἶμον ἐπὶ σκυλάκων· τόσσοι δʼ ἐπὶ πᾶσι κύνεσσιν\nἔξοχʼ ἀρίζηλοι, μάλα τʼ ἀγρευτῆρσι μέλονται,\nΠαίονες, Αὐσόνιοι, Κᾶρες, Θρήϊκες, Ἴβηρες,\nἈρκάδες, Ἀργεῖοι, Λακεδαιμόνιοι, Τεγεῆται,\nΣαυρομάται, Κελτοί, Κρῆτες, Μάγνητες, Ἀμοργοί,\nὅσσοι τʼ Αἰγύπτοιο πολυψαμάθοισιν ἐπʼ ὄχθαις\nβουκολίων οὖροι, Λοκροί, χαροποί τε Μολοσσοί.\nεἰ δέ νύ τοι κεράσαι φίλον ἔπλετο δοιὰ γένεθλα,\nεἴαρι μὲν πρώτιστα λέχος πόρσυνε κύνεσσιν·\nεἴαρι γὰρ μᾶλλον φιλοτήσια μέμβλεται ἔργα\nθηρσί τε καὶ σκυλάκεσσι καὶ οὐλομένοισι δράκουσιν\nἠερίοις τʼ ὄρνισι καὶ εἰναλίοις νεπόδεσσιν.\nεἴαρι μὲν χολόεντος ἔχις πεφορυγμένος ἰοῦ\nἷκτο λέχος ποτὶ θῖνα θαλασσαίης ἀλόχοιο·\nεἴαρι πόντος ὅλος δὲ περισμαραγεῖ Κυθερείῃ\nκαὶ νέποδες γαμέοντες ἐπιφρίσσουσι γαλήνῃ·\nεἴαρι καὶ τρήρωνες ἐπιθύνουσι πελείαις,\nἵπποι δʼ ἀγραύλοις ἐπὶ φορβάσιν ὁπλίζονται,\nταῦροι δʼ ἀγροτέρας ἐπὶ πόρτιας ὁρμαίνουσι,\nκαὶ κτίλοι εἱλικόεντες ἐν εἴαρι μηλοβατεῦσι,\nκαὶ κάπροι πυρόεντες ἐπαιχμάζουσι σύεσσι,\nκαὶ χίμαροι λασίῃσιν ἐφιππεύουσι χιμαίραις·\nκαὶ δʼ αὐτοῖς μερόπεσσιν ἐν εἴαρι μᾶλλον ἔρωτες·\nεἴαρι γὰρ πάνδημος ἐπιβρίθει Κυθέρεια.\nἔθνεα σοὶ δὲ κυνῶν θαλαμηπολέοντι μελέσθω\nἄρμενά τʼ ἀλλήλοισιν ἐοικότα τʼ ἔξοχα φῦλα.\nἈρκάδας Ἠλείοις ἐπιμίσγεο, Παίοσι Κρῆτας,\nΚᾶρας Θρηϊκίοις, Τυρσηνὰ γένεθλα Λάκωσι,\nΣαρματικόν τε πόσιν φορέοις πρὸς Ἰβηρίδα νύμφην.\nὧδε μὲν εὖ κεράσειας· ἀτὰρ πολὺ φέρτατα πάντων\nφῦλα μένειν μονόφυλα, τὰ δʼ ἔξοχα τεκμήραντο\nἄνδρες ἐπακτῆρες· τὰ δὲ μυρία φῦλα πέλονται,\nτῶν ἀμόθεν μορφαί τε καὶ εἴδεα τοῖα πελέσθω.\nμηκεδανόν, κρατερὸν δέμας ἄρκιον, ἠδὲ κάρηνον\nκοῦφον, ἐΰγληνον· κυαναὶ στίλβοιεν ὀπωπαί·\nκάρχαρον ἐκτάδιον τελέθοι στόμα· βαιὰ δʼ ὕπερθεν\nοὔατα λεπταλέοισι περιστέλλοιθʼ ὑμένεσσι·\nδειρὴ μηκεδανή, καὶ στήθεα νέρθε κραταιά,\nεὐρέα· τὼ πρόσθεν δέ τʼ ὀλιζοτέρω πόδες ἔστων·\nὀρθοτενεῖς κώλων ταναοὶ δολιχήρεες ἱστοί·\nεὐρέες ὠμοπλάται, πλευρῶν ἐπικάρσια ταρσά·\nὀσφύες εὔσαρκοι, μὴ πίονες· αὐτὰρ ὄπισθε\nστρυφνή τʼ ἐκτάδιός τε πέλοι δολιχόσκιος οὐρή.\nτοῖοι μὲν ταναοῖσιν ἐφοπλίζοιντο δρόμοισι\nδόρκοις ἠδʼ ἐλάφοισιν ἀελλοπόδῃ τε λαγωῷ.\nΘοῦροι δʼ αὖθʼ ἕτεροι, τοῖσιν μενεδήϊος ἀλκή,\nὅσσοι καὶ ταύροισιν ἐπέχραον ἠϋγενείοις\nκαὶ σύας ὑβριστῆρας ἐπαΐξαντες ὄλεσσαν·\nὅσσοι μηδὲ λέοντας ἑοὺς τρείουσιν ἄνακτας,\nζατρεφέες, πρώνεσσιν ἐοικότες ἀκρολόφοισι·\nσιμότεροι μὲν ἔασι προσώπατα, δεινὰ δʼ ὕπερθε\nνεύει ἐπισκυνίοισι μεσόφρυα, καὶ πυρόεντες\nὀφθαλμοὶ χαροπαῖσιν ὑποστίλβοντες ὀπωπαῖς·\nῥινὸς ἅπας λάσιος· κρατερὸν δέμας· εὐρέα νῶτα·\nκραιπνοὶ δʼ οὐ τελέθουσιν, ἀτὰρ μένος ἐνδόθι πολλόν,\nκαὶ σθένος ἄφραστον, καθαρόν, καὶ θυμὸς ἀναιδής.\nἐς μέν νυν θήρην ὁπλίζεο τοῖα γένεθλα\nαἰχμητῶν σκυλάκων, τοὶ κνώδαλα πάντα δίενται.\nχροιαὶ δʼ ἀργενναί τε κακαὶ μάλα κυάνεαί τε·\nοὔτε γὰρ ἠελίοιο φέρειν μένος ὦκα δύνανται\nοὔτε νιφοβλήτοιο μένος πολυχειμέρου ὥρης.\nκεῖνοι δʼ ἐν πάντεσσιν ἀριστεύουσι κύνεσσι,\nτοῖς ἴκελαι μορφαὶ μάλα θήρεσιν ὠμηστῇσι,\nμηλοφόνοισι λύκοις ἢ τίγρεσιν ἠνεμοέσσαις\nἢ καὶ ἀλωπήκεσσι θοαῖσί τε πορδαλίεσσιν\nἢ ὁπόσοι Δήμητρι πανείκελον εἶδος ἔχουσι\nσιτόχροοι· μάλα γάρ τε θοοὶ κρατεροί τε πέλονται.\nεἰ δέ νύ τοι πινυτὴ σκυλακοτροφίη μεμέληται,\nμήποτʼ ἀμέλγεσθαι σκύλακας νεοθηλέϊ μαζῷ\nαἰγῶν ἢ προβάτων, μηδʼ οἰκιδίῃσι κύνεσσιν·\nἦ γάρ τοι νωθροί τε καὶ οὐτιδανοὶ βαρύθοιεν·\nἀλλʼ ἐλάφων ἤ που μαζῷ τιθασοῖο λεαίνης\nἤ που δορκαλίδων ἤ νυκτιπόροιο λυκαίνης·\nὧδε γὰρ ἂν κρατερούς τε καὶ ὠκέας ἔξοχα θείης,\nεἰδομένους αὐτῇσι γαλακτοφόροισι τιθήναις.\nαὐτὰρ νηπιάχοισιν ἐπʼ οὐνόματα σκυλάκεσσι\nβαιὰ τίθει, θοὰ πάντα, θοὴν ἵνα βάξιν ἀκούῃ.\nἵπποισι κρατεροῖσι δʼ ὁμήθεες ἀγρευτῆρσιν\nἐξέτι νηπιάχων ἔστων, μερόπεσσί τε πᾶσιν\nἠθάδιοι φίλιοί τε, μόνοισι δὲ θήρεσιν ἐχθροί.\nμηδʼ ὑλάαν ἐθέλοιεν· ἐπεὶ μάλα θηρευτῆρσι\nσιγὴ τέθμιός ἐστι, πανέξοχα δʼ ἰχνευτῆρσιν.\nεἴδεα δὲ στιβίης δυσδερκέος ἔπλετο δισσά,\nἀνδρῶν ἠδὲ κυνῶν· μέροπες μὲν ἄρʼ αἰολόβουλοι\nὄμμασι τεκμήραντο καὶ ἐφράσσαντο κέλευθα·\nμυξωτῆρσι κύνες δὲ πανίχνια σημήναντο.\nναὶ μὴν ἀνθρώποισι πέλει περιδέξιος ὥρη\nχειμερίη, στείβουσί τʼ ἀμοχθήτοισιν ὀπωπαῖς,\nοὕνεκα καὶ νιφετοῖσι γεγραμμένα πάνθʼ ἅμʼ ὁρᾶται\nκαὶ πηλοῖσι μένει τετυπασμένα εἴκελα ταρσῷ.\nἐχθρὸν ἔαρ δὲ κύνεσσι, φίλον δὲ πέλει φθινόπωρον·\nεἴαρι γὰρ βοτάνῃσιν ἄδην ποιητρόφος αἶα\nἄνθεσι πληθύει τε πολύπνοος, ἀμφὶ δὲ πάντῃ\nεὐστέφανοι λειμῶνες ἀνήροτα πορφύρουσι,\nκαὶ πᾶσαν στιβέεσσιν ἐϋρρίνοισι κύνεσσιν\nὀσμὴν πρεσβεύτειραν ἀμαλδύνουσιν ἄρουραι·\nαὐτὰρ ἐν εὐκάρπῳ γλυκεροσταφύλῳ φθινοπώρῳ\nποῖαι καὶ βοτάναι καί τʼ ἄνθεα γηράσκουσι,\nγυμνὴ δὲ σκυλάκεσσι μένει θήρειος ἀϋτμή.\nἔστι δέ τι σκυλάκων γένος ἄλκιμον ἰχνευτήρων,\nβαιόν, ἀτὰρ μεγάλης ἀντάξιον ἔμμενʼ ἀοιδῆς·\nτοὺς τράφεν ἄγρια φῦλα Βρετανῶν αἰολονώτων·\nαὐτὰρ ἐπικλήδην σφὰς Ἀγασσαίους ὀνόμηναν.\nτῶν ἤτοι μέγεθος μὲν ὁμοίϊον οὐτιδανοῖσι\nλίχνοις οἰκιδίοισι τραπεζήεσσι κύνεσσι,\nγυρόν, ἀσαρκότατον, λασιότριχον, ὄμμασι νωθές,\nἀλλʼ ὀνύχεσσι πόδας κεκορυθμένον ἀργαλέοισι\nκαὶ θαμινοῖς κυνόδουσιν ἀκαχμένον ἰοφόροισι·\nῥίνεσι δʼ αὖτε μάλιστα πανέξοχός ἐστιν Ἀγασσεὺς\nκαὶ στιβίῃ πανάριστος· ἐπεὶ καὶ γαῖαν ἰόντων\nἴχνιον εὑρέμεναι μέγα δὴ σοφός, ἀλλὰ καὶ αὐτὴν\nἴδμων ἠερίην μάλα σημήνασθαι ἀϋτμήν.\nκαί τις ἐπακτήρων πειρηθῆναι σκυλακήων\nἱμείρων, προπάροιθε πυλάων αἰπεινάων\nἢ νέκυν ἢ ζώοντα φέρει παλάμῃσι λαγωόν·\nἑρπύζει δὲ πάροιθε παραιβαδὸν ἀτραπιτοῖο,\nπρῶτα μὲν ἰθεῖαν, μετέπειτα δὲ δοχμὸν ἐλαύνων,\nλαιῇ, δεξιτερῇ, σκολιὴν ὁδὸν ἀμφὶς ἑλίσσων·\nἀλλʼ ὅτε δὴ μάλα πολλὸν ἀπʼ ἄστεος ἠδὲ πυλάων\nἔλθῃ, δὴ τότε βόθρον ὀρυξάμενος κατέθαψε·\nνοστήσας δʼ ἐπὶ ἄστυ παλίσσυτος αὐτίκʼ ἀγινεῖ\nἀτραπιτοῖο πέλας κύνα μέρμερον· αὐτὰρ ὅγʼ αἶψα\nὠρίνθη, φριμάᾳ τε λαγωείης ὑπʼ ἀϋτμῆς·\nἴχνια μαστεύει δὲ κατὰ χθονός, οὐδὲ μάλʼ εὑρεῖν\nἱμείρων δύναται· μάλα δʼ ἀσχαλόων ἀλάληται.\nὡς δʼ ὅτε τις κούρη δέκατον περὶ μῆνα σελήνης\nπρωτοτόκος λοχίῃσιν ὑπʼ ὠδίνεσσι τυπεῖσα\nλύσατο μὲν πλοκάμους, λῦσεν δʼ ἀπὸ δαίδαλα μαζῶν,\nἠδʼ ἀχίτων δειλή τε καὶ ἀκρήδεμνος ἐοῦσα\nστρωφᾶται πάντῃ κατὰ δώματα καὶ μογέουσα\nἄλλοτε μὲν πρόδομον μετανίσσεται, ἄλλοτε δʼ αὖτε\nἐς λέχος ἰθύει, ποτὲ δʼ ἐν κονίῃσι ῥιφεῖσα\nκωκύει ῥοδαλῇσιν ἐπισμήχουσα παρειαῖς·\nὣς ὅ γε, θυμοβόροισιν ἀνιάζων ὀδύνῃσι,\nτῇ καὶ τῇ θύει τε καὶ ἑξείης ἐρεείνει\nπάντα λίθον καὶ πάντα λόφον καὶ πᾶσαν ἀταρπὸν\nδένδρεά θʼ ἡμερίδας τε καὶ αἱμασιὰς καὶ ἀλωάς.\nἀλλʼ ὁπότʼ ἴχνεος ὀψὲ διηερίοιο τυχήσῃ,\nκαγχαλάᾳ κνυζεῖ τε κεχαρμένος, οἷά τε τυτθαὶ\nσκιρτεῦσιν δαμάλαι περὶ πόρτιας οὐθατοέσσας·\nὣς καὶ τῷ μάλα θυμὸς ἐχήρατο, σευόμενος δὲ\nεἱλεῖται σκολιοῖσιν ἐπεμβεβαὼς πεδίοισιν·\nοὐδʼ ἀπό μιν πλάγξαις, οὐδʼ εἰ μάλα τηλόθʼ ἐλαύνοις,\nἰθύει δʼ ἀπρὶξ γλυκερῆς δεδραγμένος ὀδμῆς,\nεἰσόκε τέρμα πόνοιο καὶ εἰς βαλβῖδα περήσῃ.\nεἰ δέ μιν ὁπλίσσειας ἀθηρήτοισι λαγωοῖς,\nλάθρη μὲν πελάει, κατὰ δʼ ἴχνιον ἴχνος ἐρείδει,\nβαιὸς ὑφʼ ἡμερίσιν κεκαλυμμένος ἢ καλάμῃσιν,\nοἷά τε ληϊστὴρ ἐρίφων κλόπος, ὅστε νομῆα\nὑπνώοντα πέλας δεδοκημένος ἤρεμος ἕρπει.\nἀλλʼ ὅτε δὴ λόχμῃσι λαγωείῃσι πελάσσῃ,\nῥίμφʼ ἔθορεν, τόξῳ ἐναλίγκιος ἠὲ δράκοντι\nσυρικτῇ, τὸν ὄρινεν ἑῆς πάρος ἀτρεμέοντα\nἰοδόκου χειῆς ἀμαλητόμος ἤ τις ἀροτρεύς.\nὣς ὅ γε καγχαλόων ὠκὺς θόρεν· ἢν δὲ τυχήσῃ,\nῥεῖά μιν ὀξυτέροισι δαμασσάμενος ὀνύχεσσι\nκαὶ γενύεσσιν ἑλὼν φόρτον μέγαν ἀντιάσειεν·\nὦκα φέρει μογέων τε βαρυνόμενός τε πελάζει.\nοἵη δʼ ἐκ ληΐοιο φέρει θέρος ἀμητοῖο\nβριθομένη πυρῷ τε μετʼ αὔλιον εἶσιν ἀπήνη,\nτὴν δʼ ἐσιδόντες ὄρουσαν ἀολλέες ἀγροιῶται,\nπρόπροθι δʼ ἀντήσαντες ὁ μὲν κύκλοισιν ἐρείδει,\nἄλλος ὑπερτερίην, ὁ δʼ ἄρʼ ἄξονα βουσὶν ἀρήγων·\nεἰς αὖλιν δὲ μολόντες ἐλύσανθʼ ἱστοβοῆα,\nταῦροι δʼ ἱδρώοντες ἀνέπνευσαν καμάτοιο,\nθυμὸς δʼ ἠπεδανοῦ μέγʼ ἐχήρατο βουπελάταο·\nὣς ὁ μὲν ἱκνεῖται φόρτον γενύεσσιν ἀγινῶν.\nαὐτὰρ ὅ γʼ ἀντιάᾳ κεχαρημένος ὠκὺς ἐπακτήρ,\nἄμφω δʼ ἀείρας ἀπὸ μητέρος ὑψόθι γαίης,\nκόλποισιν θέτο θῆρα καὶ αὐτὸν θηροφονῆα.\nεἰ δʼ ἄγε μοι, Ζηνὸς θύγατερ, καλλίσφυρε Φοίβη,\nπαρθένε χρυσομίτρη, δίδυμον γένος Ἀπόλλωνι,\nεἰπέμεναι μερόπων τίς ἀγασθενέων θʼ ἡρώων\nσῆς ἀπὸ χειρὸς ἄειρε μεγακλέα δήνεα θήρης.\nἀμφὶ πόδας Φολόης ἀνεμώδεος ἄγρια φῦλα\nθηρομιγῆ, μερόπων μὲν ἐπʼ ἰξύας, ἰξυόφιν δὲ\nἵππων ἡμιβρότων, ἐπιδόρπιον εὕρετο θήρην.\nἐν μερόπεσσι δὲ πρῶτος ὁ Γοργόνος αὐχένʼ ἀμέρσας,\nΖηνὸς χρυσείοιο πάϊς κλυτός, εὕρετο Περσεύς·\nἀλλὰ ποδῶν κραιπνῇσιν ἀειρόμενος πτερύγεσσι\nκαὶ πτῶκας καὶ θῶας ἐλάζυτο καὶ γένος αἰγῶν\nἀγροτέρων δόρκους τε θοοὺς ὀρύγων τε γένεθλα\nἠδʼ αὐτῶν ἐλάφων στικτῶν αἰπεινὰ κάρηνα.\nἱππαλέην δʼ ἄγρην ὁ φαεσφόρος εὕρετο Κάστωρ·\nκαὶ τοὺς μὲν κατέπεφνεν ἐπίσκοπον ἰθὺς ἄκοντι\nβαλλόμενος, τοὺς δʼ αὖτε· θοοῖς ἵπποισιν ἐλαύνων\nθῆρας ἕλε ξυνοχῇσι μεσημβρινοῖο δρόμοιο.\nπρὸς δὲ μόθους θηρῶν κύνας ὥπλισε καρχαρόδοντας\nδιογενὴς πρῶτος Λακεδαιμόνιος Πολυδεύκης·\nκαὶ γὰρ πυγμαχίῃσι λυγροὺς ἐναρίξατο φῶτας\nκαὶ σκυλάκεσσι θοαῖς βαλίους ἐδαμάσσατο θῆρας.\nἔξοχα δʼ ἐν σταδίοισιν ὀρειοτέροισι μόθοισιν\nΟἰνείδης ἤστραψεν ἐνυάλιος Μελέαγρος.\nἄρκυας αὖτε βρόχους τε καὶ ἀγκύλα δίκτυα πρῶτος\nἹππόλυτος μερόπεσσιν ἐπακτήρεσσιν ἔφηνε.\nΣχοινῆος πρώτη δὲ κλυτὴ θυγάτηρ Ἀταλάντη\nθηρσὶ φόνον πτερόεντα συηβόλος εὕρετο κούρη.\nνυκτερίους δὲ δόλους, νυχίην πανεπίκλοπον ἄγρην,\nὨρίων πρώτιστος ἐμήσατο κερδαλεόφρων.\nτόσσοι μὲν θήρης κρατεροὶ πάρος ἡγεμονῆες.\nπολλοὺς δʼ αὖ μετόπισθεν ἔρως ἐδαμάσσατο δριμύς·\nοὐ γάρ τις κέντροισι δαμεὶς ἄγρης ἐρατεινῆς\nαὖθις ἑκὼν λείψειεν· ἔχει δέ μιν ἄσπετα δεσμά.\nοἷος μὲν γλυκὺς ὕπνος ἐπʼ ἄνθεσιν εἴαρος ὥρῃ,\nοἵη δʼ αὖτε θέρευς γλυκερὴ σπήλυγγι χαμεύνη,\nοἵη δʼ ἐν σκοπέλοισιν ἐπακτήρεσσι πάσασθαι\nτερπωλή· πόσση δὲ χάρις κείνοισιν ὀπηδεῖ\nδρεπτομένοις αὐτοῖσι μελιχρῆς ἄνθος ὀπώρης·\nψυχρὸν δʼ ἐξ ἄντροιο προχεύμενον ἄργυφον ὕδωρ\nοἷον κεκμηῶσι ποτὸν γλυκερόν τε λοετρόν·\nοἷα δʼ ἐνὶ ξυλόχοις κεχαρισμένα δῶρα φέρουσιν\nἐν γλυκεροῖς ταλάροισι παρʼ αἰπολίοισι νομῆες.\nἀλλʼ ἄγε δὴ ταύρων ζηλήμονα πάγχυ γενέθλην\nπρῶτον ἀείδωμεν καὶ μυρίον ἔξοχα νεῖκος\nοἷον ὑπὲρ θαλάμοιο πανάγρια δηρίσαντο.\nεἷς βασιλεὺς ἀγέληφι τυραννεύων ὄχʼ ἄριστος\nβαιοτέροις ταύροις καὶ θηλυτέρῃσιν ἀνάσσει·\nπέφρικεν δʼ ἀγέλη κεραὸν μέγαν ἡγεμονῆα·\nαἱ δʼ αὖτε τρομέουσιν ἑὸν πόσιν ἀγριόωντα,\nὁππότε μυκήσαιτʼ, ἄγριοι βόες· ἀλλʼ ὅτʼ ἐπʼ ἄλλῳ\nταῦρος ἀποκρινθεὶς ἀγέλης, πλατὺν αὐχένα τείνας,\nοἶος ἴῃ, κἀκεῖνος ἄναξ σφετέροισιν ἀνάσσων,\nδὴ τότʼ ἐπʼ ἀμφοτέροισιν ὑπέρβιος ἵστατʼ ἐνυώ.\nπρῶτα μὲν ἀντίπρωρον ἐς ἀλλήλους ὁρόωντες\nἄγρια θυμαίνοντι χόλῳ μέγα παιφάσσουσι\nκαὶ πυρόεν πνείουσι καὶ ἀμῶνται ποσὶ γαῖαν,\nοἷα κονιόμενοι· προκαλίζονται δʼ ἑκάτερθεν,\nὀξέα κεκλήγοντες ἐνυαλίοισιν ἀϋταῖς·\nαὐτὰρ ἐπεὶ σάλπιγξαν ἐφʼ ὑσμίνην ἀλεγεινήν,\nἄσχετον ἀΐσσουσιν, ἑοῖσι δʼ ἄφαρ κεράεσσι\nπᾶν δέμας ἀλλήλοισιν ἀμοιβαδὶς οὐτάζουσιν.\nοἷα δʼ ἐνὶ πτολέμῳ βυθίῳ, ὅτε ναυμάχος Ἄρης\nδῆριν ἀείρηται, δοιαὶ πανυπείροχα νῆες,\nστράπτουσαι θαμινοῖσιν ἐναντίον ὁπλίτῃσιν,\nἀντίβιον πρώρῃσι μετωπαδὸν ἐγχρίμπτονται,\nσπερχόμεναι πνοιῇ τε λάβρῳ παλάμηφι τε ναυτῶν·\nἔντεσι χαλκείοις δὲ περιβρέμεται κτύπος ἀνδρῶν\nνηῶν τʼ ἀγνυμένων· στένεται δʼ ὅλος οἴδματι Νηρεύς·\nτοῖος καὶ ταύροισιν ἐς αἰθέρα δοῦπος ἱκάνει,\nθεινόντων ἄμοτον καὶ θεινομένων κεράεσσιν,\nεἰσόκε δή τις ἕλῃσι φίλην ἑτεραλκέα νίκην.\nαὐτὰρ ὅ γʼ οὔτι φέρει δοῦλον ζυγόν· αἰδόμενος δὲ\nκαὶ βαρέα στενάχων ἐπὶ δάσκιον ἤλυθεν ὕλην·\nοἶος δʼ ἐν σκοπέλοισι περιπλομένων ἐνιαυτῶν\nφέρβετʼ ὀρειαύλοισιν ἀποσταδὸν ἐν ξυλόχοισιν,\nοἶά τις ἀθλεύων· βριαρὸν δʼ ὅτε κάρτος ἴδηται\nκαὶ σθένος ἀμφήριστον, ἀνέκραγεν αὐτίκʼ ὄρεσφιν·\nαὐτὰρ ὅγʼ ἀντήϋσεν· ἐπεσμαράγησε δὲ δρυμών·\nἀλλʼ ὅτε θαρσήσειε κραταιοτέρῃσιν ἀϋταῖς,\nδή ῥα τότʼ ἐξ ὀρέων ἐπὶ δήϊον εὐθὺς ἱκάνει,\nῥεῖα δʼ ἕλεν· φορβαῖς γὰρ ἑὸν δέμας ἐξήσκησε\nτηλόθʼ ἐνὶ δρυμοῖσι σθενοβλαβέος Κυθερείης.\nεἴδεα πολλὰ πέλει δὲ καὶ ἤθεα μυρία ταύροις.\nΑἰγύπτου μὲν ἔασι παρʼ ὄχθαις ἀγλαοκάρποις\nΝείλου πυροφόροιο πολυσχιδέος ποταμοῖο\nχιόνεοι χροιήν, μέγεθος πάντων ὄχʼ ἄριστοι·\nφαίης κεν κατὰ γαῖαν ἴμεν βαθυτέρμονα νῆα\nἤπια δὲ φρονέουσι καὶ ἠθάλεοι μερόπεσσιν,\nὅττι βροτοὶ δʼ ἐνέπουσιν, ἐνηέες ἐξανέχονται.\nοἱ Φρύγιοι χροιὴν μὲν ἀριπρεπέες τελέθουσι,\nξανθοί τε φλογεροί τε· βαθεῖαι δʼ αὐχένι σάρκες·\nσφαιρωτὸς δʼ ἐφύπερθε μετήορος ὕψι κόρυμβος.\nξείνη δʼ ἐν κεράεσσι φύσις κείνοισι τέτυκται·\nοὐ γάρ τοι κρατερῇσιν ὑπὲρ κεφαλῆφι πέπηγε,\nκλίνουσιν δὲ κέρατα καὶ ἀγκλίνουσʼ ἑκάτερθε.\nμώνυχες Ἀόνιοι, στικτὸν γένος, οἰοκέρωτες,\nἔκ τε μέσου κέρας αἰνὸν ἐπαντέλλουσι μετώπου.\nἈρμενίοις δίδυμον μὲν ἀτὰρ κέας εἱλικόμορφον\nαἰχμῇσιν, μέγα πῆμα, παλίστροφον ἠέρτηται.\nοἱ Σύριοι ταῦροι δέ, Χεροννήσοιο γένεθλα,\nαἰπεινὴν τοὶ Πέλλαν ἐΰκτιτον ἀμφινέμονται,\nαἴθωνες, κρατεροί, μεγαλήτορες, εὐρυμέτωποι,\nἄγραυλοι, σθεναροί, κερααλκέες, ἀγριόθυμοι,\nμυκηταί, βλοσυροί, ζηλήμονες, εὐρυγένειοι·\nἀλλʼ οὐ πιαλέοι δέμας ἀμφιλαφὲς βαρύθουσιν,\nοὐδὲ πάλιν λιπόσαρκοι ἑὸν δέμας ἀδρανέουσιν·\nὧδε θεῶν κλυτὰ δῶρα κερασσάμενοι φορέουσιν,\nἀμφότερον κραιπνοί τε θέειν σθεναροί τε μάχεσθαι·\nκεῖνοι, τοὺς φάτις ἔσκε Διὸς γόνον Ἡρακλῆα\nκαρτερόν ἀθλεύοντʼ ἀγέμεν πάρος ἐξ Ἐρυθείης,\nὁππότʼ ἐπʼ Ὠκεανῷ δηρίσατο Γηρυονῆϊ\nκαἰ κτάνεν ἐν σκοπιῇσιν· ἐπεὶ πόνον ἄλλον ἔμελλεν\nοὐχ Ἥρῃ τελέειν οὐδʼ Εὐρυσθῆος ἐνιπαῖς,\nἈρχίππῳ δʼ ἑτάρῳ, Πέλλης ἡγήτορι δίης.\nἦ γάρ τοι προπάροιθε παραὶ πόδας Ἐμβλωνοῖο\nπᾶν πεδίον πελάγιζεν· ἐπεὶ πολὺς αἰὲν Ὀρόντης\nἵετʼ ἐπειγόμενος, χαροποῦ δʼ ἐπελήθετο πόντου,\nδαιόμενος Νύμφης κυανώπιδος Ὠκεανίνης·\nδήθυνεν δὲ πάγοισι, κάλυπτε δʼ ἐρίσπορον αἶαν\nοὔτι θέλων προλιπεῖν δυσέρωτα πόθον Μελιβοίης.\nοὔρεσί τʼ ἀμφότερωθε περίδρομος ἐστεφάνωτο\nτειναμένοις ἑκάτερθεν ἐπʼ ἀλλήλοισι κάρηνα·\nἤϊεν ἀντολίηθε Διόκλειον δέμας αἰπύ,\nἐκ δʼ ἄρα δυσμάων λαιὸν κέρας Ἐμβλωνοῖο,\nαὐτὸς δʼ ἐν μεσάτοισιν ἐπαιγίζων πεδίοισιν,\nαἰὲν ἀεξόμενος καὶ τείχεος ἐγγὺς ὁδεύων,\nχέρσον ὁμοῦ καὶ νῆσον, ἐμὴν πόλιν, ὕδασι χεύων.\nτοὔνεκεν αὐτίκʼ ἔμελλε Διὸς γόνος ἀμφοτέροισι\nνάματα μετρήσειν ῥοπάλῳ καὶ χερσὶ κραταιαῖς,\nὕδατα δʼ ἐκ πεδίοιο διακριδὸν ἰθύνεσθαι\nεὐπλοκάμου λίμνης ἠδʼ εὐτροχάλου ποταμοῖο.\nἔρξε δὲ πουλὺν ἄεθλον, ἐπεὶ στεφάνην διέκερσεν\nἀμφιβόλων ὀρέων, λῦσεν δʼ ἄπο λάϊνα δεσμά,\nκαὶ ποταμὸν προέηκεν ἐρευγόμενον προμολῇσιν,\nἄσχετα κυμαίνοντα καὶ ἄγρια μορμύροντα,\nἴθυνεν δʼ ἐπὶ θῖνας· ὁ δʼ ἔβραχεν ἠπύτα πόντος\nκαὶ Συρίου κονάβησε μέλαν δέμας αἰγιαλοῖο.\nοὐ τοίω γʼ ἑκάτερθε πολυσμαράγοιο θαλάσσης\nἀντιπόρω ποταμὼ καταβαίνετον ὕδατι λάβρῳ·\nἔνθεν μὲν Βορέαο τεμὼν ἀργῆτα χαλινὰ\nἂν Σκυθίην Ἴστρος λέλακεν μέγα πάντοθε πάντῃ,\nσυρόμενος κρημνοῖσι καὶ ὑδατοπλήγεσιν ἄκραις·\nτῇ δʼ αὖτʼ ἐκ Λιβύης ἱερὸν ῥόον Αἰγύπτοιο\nἀμφί ἑ ῥηγνύμενον τρομέει ταναηχέτα πόντος.\nὣς ποταμὸς κελάρυζε μέγας περὶ θῖνας Ὀρόντης\nσμερδαλέον μύκημα· πελώρια δʼ ἴαχον ἀκταὶ\nδεχνύμεναι κόλποισι νεήλυδος οἶδμα θαλάσσης·\nγαῖα δʼ ἀνέπνευσεν μελανόχροος, οὐθατόεσσα,\nκύματος ἐξαναδῦσα, νέον πέδον Ἡρακλῆος.\nπάντῃ δʼ εἰσέτι νῦν σταχυηκομέουσιν ἄρουραι,\nπάντῃ δʼ ἔργα βοῶν θαλερὰς βέβριθεν ἀλωὰς\nΜεμνόνιον περὶ νηόν, ὅθʼ Ἀσσύριοι ναετῆρες\nΜέμνονα κωκύουσι, κλυτὸν γόνον Ἠριγενείης,\nὅν ποτε Πριαμίδῃσιν ἀμυνέμεναι πελάσαντα\nθαρσαλέος πόσις ὦκα δαμάσσατο Δηϊδαμείης.\nἀλλὰ τὰ μὲν κατὰ κόσμον ἀείσομεν εὐρέα κάλλη\nπάτρης ἡμετέρης ἐρατῇ Πιμπληΐδι μολπῇ·\nνῦν δὲ παλίντροπος εἶμι κλυτὴν θήρειον ἀοιδήν.\nἔστιν ἀμαιμάκετον φονίοις ταύροισι γένεθλον,\nτοὺς καλέουσι Βίσωνας· ἐπεὶ πάτρης τελέθουσι\nΒιστονίδος Θρῄκης· ἀτὰρ ἔλλαχον εἴδεα τοῖα·\nφρικαλέην χαίτην μὲν ἐπωμαδὸν αἰθύσσουσιν\nαὐχέσι πιαλέοισι καὶ ἀμφʼ ἀταλοῖσι γενείοις·\nοἷά τε λαχνήεντες ἀριπρεπὲς εἶδος ἔχουσι\nξανθοκόμαι, βλοσυροί, θηρῶν μεδέοντε λέοντες·\nὀξεῖαι κεράων δὲ πυριγλώχινες ἀκωκαὶ\nχαλκείοις γναμπτοῖσιν ἐπείκελοι ἀγκίστροισιν·\nἀλλʼ, οὐχ ὡς ἑτέροισιν, ἐναντίον ἀλλήλοισι\nνεύουσι στυγερῶν κεράων ἐπικάρσιον αἰχμαί,\nὕπτια δʼ εἰσορόωντα πρὸς αἰθέρα φοίνια κέντρα.\nτοὔνεκεν, ὁππότε δή τινʼ ἐπιχρίμψωσι κιχόντες\nἢ βροτὸν ἤ τινα θῆρα, μετήορον ἀείρουσι.\nγλῶσσα δὲ τοῖς στεινὴ μὲν ἀτὰρ τρηχεῖα μάλιστα,\nοἷα σιδηροβόροιο πέλει τέχνασμα σιδήρου·\nγλώσσῃ δʼ αἱμάσσοντες ἀπὸ χρόα λιχμάζουσι.\nναὶ μὴν ὠκυπόδων ἐλάφων γένος ἔτραφεν αἶα\nεὐκέραον, μεγαλωπόν, ἀριπρεπές, αἰολόνωτον,\nστικτόν, ἀρίζηλον, ποταμηπόρον, ὑψικάρηνον,\nπιαλέον νώτοις καὶ λεπταλέον κώλοισιν·\nοὐτιδανὴ δειρὴ καὶ βαιοτάτη πάλιν οὐρή·\nτετράδυμοι ῥῖνες, πίσυρες πνοιῇσι δίαυλοι·\nἀβληχρὴ κραδίη καὶ θυμὸς ἔσωθεν ἄναλκις,\nκαὶ κωφαὶ κεράων αἰχμαὶ τόσον ἀντέλλουσιν·\nοὔ ποτε γὰρ κεφαλῆφιν ἐναντία δηρίσαιντο,\nοὐ θηρσὶ κρατεροῖς, οὐκ ἀργαλέοισι κύνεσσιν,\nοὐδʼ αὐτοῖς δειλοῖς λασιοκνήμοισι λαγωοῖς.\nτρηχὺς δʼ αὖτʼ ἐλάφοισιν ἔρως πολλή τʼ Ἀφροδίτη\nκαὶ θυμὸς ποτὶ λέκτρον ἀναιθόμενος πρόπαν ἦμαρ,\nοἷον ἀειθούροισιν ἀλεκτρυόνεσσι μαχηταῖς\nπᾶσίν τʼ ἀνθοκόμοις πτεροείμοσιν οἰωνοῖσι.\nκεύθουσιν λαγόνεσσι δʼ ὑπʼ αὐτὴν ἔνδοθι νηδὺν\nἀμφιδύμους ὁλκούς· τοὺς εἴ κέ τις ἀμήσειεν,\nαὐτίκα θῆλυν ἔθηκε, πρόπαν δʼ ἀπέρευσε καρήνων\nὀξύκομον κεράων πολυδαίδαλον αἰόλον ἔρνος.\nοὐ μὲν ἄρʼ εἰς εὐνὴν γάμιος νόμος οἷά τε θηρσὶ\nτοῖς ἄλλοις, ξεῖνοι δὲ πόθοι κείνοισι μέλονται·\nοὔτε γὰρ ἑσταότες παρὰ τέμπεσιν ἀγρονόμοισιν,\nοὔτʼ ἄρα κεκλιμένοι χθαμαλοῖσιν ἐπʼ ἄνθεσι ποίης\nθηλυτέραις ἐλάφοισιν ὁμιλαδὸν εὐνάζονται,\nἀλλὰ ποσὶ κραιπνοῖσι θέων ἐκίχανε θέουσαν·\nφεύγουσαν μάρπτει δὲ καὶ ἀγκὰς ἔχει παράκοιτιν·\nἀλλʼ οὐδʼ ὣς παρέπεισε· φέρουσα πόσιν δʼ ἐπὶ νώτου\nἐμμενέως φεύγει, παναμείλιχον ἦτορ ἔχουσα·\nαὐτὰρ ὅ γʼ ἑσπόμενος δισσοῖς λαιψηρὰ πόδεσσιν\nοὐ μεθίησι πόθον, γαμίους δʼ ἐτελέσσατο θεσμούς.\nἀλλʼ ὅτε δὴ μετόπισθε περιπλομένῃσι σελήναις\nθηλυτέρη τίκτει, τρίβον ἀνθρώπων ἀλεείνει,\nοὕνεκεν ἀτραπιτοὶ μερόπων θήρεσσι βέβηλοι.\nἔξοχα δʼ ἐν θήρεσσιν ἐπʼ ἀγλαΐῃ κομόωσιν\nἄρσενες εὐκέραοι, πολυδαίδαλον ἔρνος ἔχοντες·\nἦ γὰρ ἐϋσχιδέων κεράων ὥρησι πεσόντων,\nβόθρον μὲν κατὰ γαῖαν ὀρυξάμενοι κατέθαψαν,\nὄφρα κε μή τις ἕλῃσιν ἐπʼ αὔλακος ἀντιβολήσας·\nκεύθονται δʼ αὐτοὶ πυμάτοις λασίοισί τε θάμνοις,\nαἰδόμενοι θήρεσσι καρήατα τοῖα φανῆναι,\nγυμνά, τά τοι προπάροιθε μετήορον ἀείροντο.\nἀμφίβιοι δʼ ἔλαφοι· καὶ γὰρ τραφερὴν πατέουσι\nκαὶ πόντον περόωσιν, ὁμόστολον ἀλλήλοισι\nναυτιλίην πλώοντες, ὅτʼ ἐξανύουσι θάλασσαν·\nπρόσθε μὲν εἷς ἐλάφοισιν ἐπὶ στίχας ἡγεμονεύει,\nοἷα κυβερνητὴρ μεθέπων οἰήϊα νηός·\nτῷ δʼ ἕτερος κατὰ νῶτον ἐρειδόμενος μετόπισθε\nδειρὴν ἠδὲ κάρηνον ὁμαρτεῖ ποντοπορεύων·\nἄλλος δʼ ἄλλον ἔπειτα φέρων τέμνουσι θάλασσαν.\nἀλλʼ ὅτε νηχόμενον κάματος πρώτιστον ἕλῃσι,\nστοῖχον ὁ μὲν προλιπὼν ἔμολεν ποτὶ τέρμα φάλαγγος,\nπαύσατο δʼ ἀγκλινθεὶς ἑτέρῳ βαιὸν καμάτοιο·\nἄλλος δʼ αὖτʼ οἴηκας ἔχων ἐπὶ πόντον ὁδεύει·\nπάντες δὲ πλώοντες, ἀμοιβαδὶς ἡγεμονῆες,\nποσσὶ μὲν οἷα πλάταισιν ἐρέσσουσιν μέλαν ὕδωρ,\nὕψι δʼ ἀνίσχονται κεράων πολυήρατον εἶδος,\nοἷά τε λαίφεα νηὸς ἐπιτρέψαντες ἀήταις.\nἔχθος δʼ ἀλλήλοισιν ἀνάρσιον αἰὲν ἔχουσι\nπᾶν ὀφίων ἐλάφων τε γένος, πάντῃ δʼ ἐρεείνει\nοὔρεος ἐν βήσσῃς ἔλαφος θρασὺν ἑρπηστῆρα.\nἀλλʼ ὅτʼ ἴδῃ στροφάλιγξιν ὑφαινόμενον δολιχῇσιν\nἴχνος ὀφιόνεον, μέγα καγχαλόων ἀφικάνει\nἆσσον φωλειοῦ, ῥῖνας δʼ ἐπεθήκατο χειῇ,\nπνοιῇσι λάβρῃσιν ἐφελκόμενος ποτὶ δῆριν\nἑρπετὸν οὐλόμενον· τὸν δʼ οὐκ ἐθέλοντα μάχεσθαι\nἆσθμα βιησάμενον μυχάτης ἐξείρυσεν εὐνῆς·\nαἶψα γὰρ εἴσιδεν ἐχθρόν, ἐς αἰθέρα θʼ ὑψόσʼ ἀείρει\nλευγαλέην δειρήν· λευκοὺς δʼ ὑπέσηρεν ὀδόντας,\nὀξέα πεφρίκοντας· ἐπικροτέει δὲ γένειον\nπυκνοῖς φυσιόων συρίγμασιν ἰοφόρος θήρ.\nαὐτίκα δʼ αὖτʼ ἔλαφος, καὶ μειδιόωντι ἐοικώς,\nδαιτρεύει στομάτεσσιν ἐτώσια δηριόωντα,\nκαί μιν ἑλισσόμενον περὶ γούνασιν ἀμφί τε δειρὴν\nἐμμενέως δάπτει· κατὰ δὲ χθονὶ πολλὰ κέχυνται\nλείψανα παιφάσσοντα καὶ ἀσπαίροντα φόνοισι.\nκαί κε τάχʼ οἰκτείρειας ἀπηνέα περ μάλʼ ἐόντα\nὠμηστῆρα ῥιφέντα πολυτμήτοισι φόνοισι.\nἱπποβότου Λιβύης δʼ ἐπὶ τέρμασι πουλὺς ἀλᾶται\nἄσπετος οὐλόμενος στρατὸς αἰόλος ἑρπηστήρων·\nἀλλʼ ὅτε δὴ κλινθεὶς ἔλαφος ψαμαθώδεσιν ἄκραις\nοἶος ἔῃ, τῷδʼ αὐτίκʼ ἐπέσσυτο πάντοθεν ἐχθρὸς\nἑσμὸς ἀπειρεσίων ὀφίων στυγεραί τε φάλαγγες\nἰοτόκοι· ῥινῷ δὲ πικροὺς ἐνέρεισαν ὀδόντας,\nἅψεα πάντʼ ἐλάφοιο περισταδὸν ἀμφιχυθέντες·\nοἱ μὲν γάρ τʼ, ἐφύπερθεν ἐπιστρέψαντε κάρηνον,\nὀφρύας ἠδὲ μέτωπον ἐνιπρίουσι γένυσσιν,\nοἱ δʼ ἄρα λεπταλέην δειρὴν καὶ στέρνον ἔνερθε\nκαὶ λαγόνας νηδύν τε διὰ στόμα δαιτρεύουσιν,\nἄλλοι δʼ αὖθʼ ἑκάτερθε περὶ πλευρῇσιν ἔχονται,\nμηροὺς δʼ αὖθʼ ἕτεροι καὶ νῶτον ὕπερθε νέμονται,\nἄλλος δʼ ἄλλοθεν ἐχθρὰ πεπαρμένος ᾐώρηται.\nαὐτὰρ ὁ παντοίῃσι περιπληθὴς ὀδύνῃσι\nπρῶτα μὲν ἐκφυγέειν ἐθέλει κραιπνοῖσι πόδεσσιν,\nἀλλʼ οὐ κάρτος ἔχει· τοῖός μιν ἀθέσφατος ὄχλος\nαἰόλος ἀμφιέπει δυσπαίπαλος ἑρπηστήρων.\nδὴ τότε δὴ βαρύθων ἔστη κρατερῆς ὑπʼ ἀνάγκης,\nδάπτει δὲ στομάτεσσιν ἀπείριτα δήϊα φῦλα\nβεβρυχὼς ὀδύνῃσιν· ἐπιστροφάδην δʼ ἑκάτερθεν\nοὐδὲν ἀλευόμενον γένος ἑρπετόεν κεραΐζει.\nκεῖνοι δʼ οὐ μεθιᾶσι, διολλύμενοι δὲ μένουσιν,\nἄτροπον ἦτορ ἔχοντες ἀναιδείῃσι νόοιο·\nκαὶ τοὺς μὲν γενύεσσι διέσχισε, τοὺς δὲ πόδεοσι\nκαὶ χηλῇσιν ὄλεσσε, ῥέει δʼ ἐπὶ γαῖαν ἀτέρμων\nἰχὼρ αἱματόεις ὀφίων ἄπο· γυῖα δὲ θηρῶν\nἅψεά θʼ ἡμίβρωτα κατὰ χθονὸς ἀσπαίρουσιν·\nἄλλα δʼ ἐνὶ πλευρῇς θλίβει πάλιν ἡμιδάϊκτα·\nκαὶ φθίμενοι γὰρ ἔχουσιν ἔτι κρατεροῖσιν ὀδοῦσι,\nῥινῷ δʼ ἐμπεφυῶτα καρήατα μοῦνα μέμυκεν.\nαὐτὰρ ὁ γινώσκων θεόθεν τόπερ ἔλλαχε δῶρον,\nπάντῃ μαστεύει δνοφερὸν ποταμοῖο ῥέεθρον·\nκεῖθεν καρκινάδας δὲ φίλαις γενύεσσι δαμάσσας\nφάρμακον αὐτοδίδακτον ἔχει πολυπήμονος ἄτης·\nαἶψα δὲ πικράων μὲν ἐπὶ χθόνα λείψανα θηρῶν\nἐξέπεσεν ῥινοῖο παραὶ πόδας αὐτοκύλιστα,\nὠτειλαὶ δʼ ἑκάτερθεν ἐπιμύουσιν ὀδόντων.\nζώει δʼ αὖτʼ ἔλαφος δηρὸν χρόνον· ἀτρεκέως δὲ\nἀνθρώπων γενεή μιν ἐφήμισε τετρακόρωνον.\nἄλλους δʼ αὖ καλέουσι βροτοὶ πάλιν εὐρυκέρωτας·\nπάντʼ ἔλαφοι τελέθουσι, φύσιν κεράων δʼ ἐφύπερθεν,\nοἵην τοὔνομα θηρσὶ κατηγορέει, φορέουσι.\nτοὺς δʼ ἄρα κικλήσκουσιν ἐνὶ ξυλόχοισιν ἰόρκους·\nκἀκείνοις ἐλάφοιο δέμας, ῥινὸν δʼ ἐπὶ νώτῳ\nστικτὸν ἅπαντα φέρουσι παναίολον, οἶά τε θηρῶν\nπορδαλίων σφραγῖδες ἐπὶ χροῒ μαρμαίρουσι.\nΒούβαλος αὖτε πέλει μείων δέμας εὐρυκέρωτος,\nμείων εὐρυκέρωτος, ἀτὰρ δόρκου μέγʼ ἀρείων·\nὄμμασιν αἰγλήεις, ἐρατὸς χρόα, φαιδρὸς ἰδέσθαι·\nκαὶ κεράων ὀρθαὶ μὲν ἀπὸ κρατὸς πεφύασιν\nἀκρέμονες προτενεῖς, ὑψοῦ δʼ αὖθις ποτὶ νῶτον\nἄψορρον νεύουσι παλιγνάμπτοισιν ἀκωκαῖς.\nἔξοχα δʼ αὖ τόδε φῦλον ἑὸν δόμον ἀμφαγαπάζει\nἠθαλέας τʼ εὐνὰς φίλιόν τε νάπεσσι μέλαθρον·\nεἰ δέ τέ μιν στρεπτῇσι πεδήσαντες βροχίδεσσιν\nἀγρευτῆρες ἄγοιεν ἐπʼ ἄλλους αὐτίκα χώρους,\nτηλόθι δʼ ἐν βήσσῃσιν ἐλεύθερον αὖθι λίποιεν,\nῥεῖα ποτὶ γλυκερὸν δόμον ἤλυθεν, ᾗχι ναίεσκεν,\nοὐδʼ ἔτλη ξεῖνός τις ἐπʼ ἀλλοδαποῖσιν ἀλᾶσθαι.\nοὐκ ἄρα τοι μούνοισι φίλη πάτρη μερόπεσσι,\nκαὶ βαλίων δὲ πόθος τις ἐνέστακται φρεσὶ θηρῶν.\nναὶ μὴν ὠκυτάτων δόρκων ἀρίδηλα γένεθλα\nμορφήν τʼ ἴδμεν ἅπαντες ὁμῶς μέγεθός τε καὶ ἀλκήν.\nπέρδικες θοῦροι δὲ πυρώπεες, αἰολόδειροι,\nδόρκοισιν φιλίην παρὰ τέμπεσιν ἐσπείσαντο,\nἠθαλέοι τε πέλουσι καὶ ἀλλήλοισιν ὅμαυλοι,\nεὐνάς τʼ ἐγγὺς ἔχουσι, καὶ οὐκ ἀπάνευθε νέμονται.\nἦ μάλα δὴ μετόπισθεν ἑταιρείης τάχα πικρῆς\nκαὶ φιλίης ἀπέλαυσαν ἀμειδέος, ὁππότε φῶτες\nκερδαλέοι δειλοῖσιν ἐπίφρονα μητίσαιντο,\nπέρδικας δόρκοισι φίλοις ἀπατήλια θέντες,\nἔμπαλι δʼ αὖ δόρκους ἑτάροις ἴσα περδίκεσσιν.\nαἰγῶν δʼ αὖτε πέλει προβάτων τε πανάγρια φῦλα\nοὐ πολλὸν τούτων ὀΐων λασίων τε χιμαιρῶν\nμείζονες, ἀλλὰ θέειν κραιπνοὶ σθεναροί τε μάχεσθαι,\nστρεπτοῖσιν κεφαλῆφι κορυσσόμενοι κεράεσσι.\nκάρτος δʼ αὖτʼ ὀΐεσσιν ἐν ἀργαλέοισι μετώποις·\nπολλάκι δʼ ὁρμηθέντες ἐνὶ ξυλόχοισιν ἔθηκαν\nκαὶ σύας αἰθυκτῆρας ἐπὶ χθονὸς ἀσπαίροντας.\nἔστι δʼ ὅτʼ ἀλλήλοισιν ἐναντίον ἀΐξαντες\nμάρνανται· κρατερὸς δὲ πρὸς αἰθέρα δοῦπος ἱκάνει·\nοὐδέ τʼ ἀλεύασθαι θέμις ἔπλετο δήϊον αὐτοῖς,\nνίκην δʼ ἀλλήλοις φορέειν ἀτίνακτος ἀνάγκη\nἠὲ νέκυν κεῖσθαι· τοῖον σφίσι νεῖκος ὄρωρεν.\nΑἰγάγροις δέ τίς ἐστι διʼ αὐτῶν αὐλὸς ὀδόντων\nλεπταλέος πνοιῆς, κεράων μέσον, ἔνθεν ἔπειτα\nαὐτὴν ἐς κραδίην καὶ πνεύμονας εὐθὺς ἱκάνει·\nεἰ δέ τις αἰγάγρου κηρόν κέρασιν περιχεύοι,\nζωῆς ἐξέκλεισεν ὁδοὺς πνοιῆς τε διαύλους.\nἔξοχα δʼ αὖ μήτηρ ἀταλοὺς ἔτι νηπιάχοντας\nοὓς παῖδας κομέει· γήρᾳ δʼ ἔνι μητέρα παῖδες.\nὡς δὲ βροτοὶ γενέτην πεπεδημένον ἀργαλέοισι\nγήραος ἐν δεσμοῖσι, πόδας βαρύν, ἅψεα ῥικνόν,\nἀβληχρὸν παλάμας, τρομερὸν δέμας, ὄψιν ἀμαυρόν,\nἀμφαγαπαζόμενοι περὶ δὴ περὶ πάμπαν ἔχουσι,\nτινύμενοι κομιδὴν παιδοτροφίης ἀλεγεινῆς·\nὣς αἰγῶν κοῦροι φιλίους κομέουσι τοκῆας\nγηραλέους, ὅτε δεσμὰ πολύστονα γυῖα πεδήσῃ·\nβρώμην μέν τʼ ὀρέγοὺσιν ἐΰδροσον ἀνθεμόεσσαν,\nδρεψάμενοι στομάτεσσι· ποτὸν δʼ ἄρα χείλεσιν ἄκροις\nἐκ ποταμοῦ φορέουσιν ἀφυσσάμενοι μέλαν ὕδωρ·\nγλώσσῃ δʼ ἀμφιέποντες ὅλον χρόα φαιδρύνουσιν.\nεἰ δέ νύ τοι βροχίδεσσι μόνην γενέτειραν ἀείραις,\nαὐτίκα καὶ παλάμηφιν ἕλοις νεοθηλέας ἀμνούς·\nτὴν μὲν γὰρ δοκέοις παῖδας μύθοισι δίεσθαι,\nλισσομένην τοίοισιν ἀπόπροθι μηκηθμοῖσι·\nφεύγετέ μοι, φίλα τέκνα, δυσαντέας ἀγρευτῆρας,\nμή με λυγρὴν δμηθέντες ἀμήτορα μητέρα θῆτε.\nτοῖα φάμεν δοκέοις· τοὺς δʼ ἑσταότας προπάροιθε\nπρῶτα μὲν ἀείδειν στονόεν μέλος ἀμφὶ τεκούσῃ,\nαὐτὰρ ἔπειτʼ ἐνέπειν φαίης μεροπήϊον ἠχήν,\nῥηξαμένους βληχήν, στομάτων τʼ ἄπο τοῖον ἀϋτεῖν,\nφθεγγομένοις ἰκέλους καὶ λισσομένοισιν ὁμοίους·\nπρός σε Διὸς λιτόμεσθα, πρὸς αὐτῆς Ἰοχεαίρης,\nλύσεο μητέρα μοι φιλίην, τά δʼ ἄποινα δέδεξο,\nὅσσα φέρειν δυνάμεσθα λυγροὶ περὶ μητέρι δειλῇ,\nἡμέας αἰνομόρους· γνάμψον τεὸν ἄγριον ἦτορ\nαἰδόμενος μακάρων τε θέμιν γενέταό τε γῆρας,\nεἴ ῥά νύ τοι γενέτης λιπαρὸν κατὰ δῶμα λέλειπται.\nτοῖά τις ἂν δόξειε λιταζομένους ἀγορεύειν.\nἀλλʼ ὅτε τευ κραδίην παναμείλιχον ἀθρήσωσιν,\nαἰδὼς ὦ πόσση, πόσσος πόθος ἐστὶ τοκήων,\nαὐτόδετοι βαίνουσι καὶ αὐτόμολοι περόωσι.\nεἰσὶ δʼ ὄϊς ξανθοὶ πυμάτης ἐνὶ τέρμασι Κρήτης,\nἐν χθαμαλῇ γαίῃ Γορτυνίδι, τετρακέρωτες·\nλάχνη πορφυρόεσσα δʼ ἐπὶ χροὸς ἐστεφάνωται\nπολλή τʼ οὐκ ἁπαλή τε· τάχʼ αἰγὸς ἂν ἀντιφερίζοι\nτρηχυτάτῃ χαίτῃ δυσπαίπαλος, οὐκ ὀΐεσσι.\nτοίην που καὶ σοῦβος ἔχει ξανθωπὸν ἰδέσθαι\nχροιὴν μαρμαίρων, ἀτὰρ οὐκ ἔτι λαχνήεσσαν,\nοὐδὲ πάλιν πισύρεσσιν ἀρηραμένην κεράεσσιν,\nἀλλὰ δυσὶ κρατεροῖς ὑπὲρ εὐρυτάτοιο μετώπου.\nἀμφίβιος καὶ σοῦβος, ἐπεὶ κἀκεῖνος ὁδεύει·\nὁππότε γὰρ ποτὶ βυσσὸν ἴῃ θοὰ κύματα τέμνων,\nδὴ τότε πουλὺς ὅμιλος ὁμαρτῇ ποντοπορεύων\nἰχθυόεις ἕπεται, κατὰ δʼ ἅψεα λιχμάζονται,\nτερπόμενοι κερόεντι φίλῳ, τερενόχροϊ σούβῳ.\nἔξοχα δʼ αὖ φάγροι τε καὶ οὐτιδανοὶ μελάνουροι\nκαὶ ῥαφίδες τρίγλαι τε καὶ ἀστακοὶ ἀμφὶς ἕπονται.\nθάμβος ἔφυ τόδε, θάμβος ἀθέσφατον, ὁππότε θῆρας\nἀλλοδαποὶ τείρουσι πόθοι καὶ ὑπείροχα φίλτρα.\nοὐ γὰρ ἐπʼ ἀλλήλοισι μόνον φιλότητος ἐΐσης\nθεσμὸν ἀναγκαῖον δῶκεν θεός, οὐδʼ ὅσον αὐτῶν\nφῦλον ἀναλδήσκειν αἰειγενέος βιότοιο.\nθαῦμα μὲν οὖν κἀκεῖνο δαμήμεναι ἄφρονα φῦλα\nἅμμασιν ἱμερτοῖς καὶ ὁμόγνια φίλτρα δαῆναι\nκαὶ πόθον οὐ νοέοντα ἐν ἀλλήλοισι κεράσσαι,\nοἷάπερ ἀνθρώποισιν ἐπιφροσύνη τε νόος τε\nὀφθαλμοὺς ἐπέτασσεν ἔρον θʼ ὑπεδέξατο θυμῷ·\nἀλλὰ καὶ ὀθνείοις ἐπεμήνατο ὑψόθι φίλτροις.\nοἷος μὲν πόθος ἐστὶν ἀριζήλοις ἐλάφοισι\nἀτταγέων· ὅσσος δὲ τανυκραίροις ἐπὶ δόρκοις\nπερδίκων· πῶς δʼ αὖτε θοοῖς χαίρουσιν ἐφʼ ἵπποις\nὠτίδες, αἷσι τέθηλεν ἀεὶ λασιώτατον οὖας·\nψιττακὸς αὖτε λύκος τε σὺν ἀλλήλοισι νέμονται·\nαἰεὶ γὰρ ποθέουσι λύκοι ποεσίχροον ὄρνιν.\nὄβριμʼ Ἔρως, πόσος ἐσσί, πόση σέθεν ἄπλετος ἀλκή,\nπόσσα νοεῖς, πόσα κοιρανέεις, πόσα δαῖμον, ἀθύρεισς3\nγαῖα πέλει σταθερή, βελέεσσι δὲ σοῖσι δονεῖται·\nἄστατος ἔπλετο πόντος, ἀτὰρ σύ γε καὶ τὸν ἔπηξας·\nἦλθες ἐς αἰθέρα ἔδδεισεν δέ σε μακρὸς Ὄλυμπος·\nδειμαίνει δέ σε πάντα, καὶ οὐρανὸς εὐρὺς ὕπερθε\nγαίης ὅσσα τʼ ἔνερθε καὶ ἔθνεα λυγρὰ καμόντων,\nοἳ Λήθης μέν ἄφυσσαν ὑπὸ στόμα νηπαθὲς ὕδωρ\nκαὶ φύγον ἄλγεα πάντα, σὲ δʼ εἰσέτι πεφρίκασι.\nσῷ δὲ μένει καὶ τῆλε περᾷς, ὅσον οὔποτε λεύσσει\nἠέλιος φαέθων· σῷ δʼ αὖ πυρὶ καὶ φάος εἴκει\nδειμαῖνον, καὶ Ζηνὸς ὁμῶς εἴκουσι κεραυνοί.\nτοίους, ἄγριε δαῖμον, ἔχεις πυρόεντας ὀϊστούς,\nπευκεδανούς, μαλερούς, φθισόφρονας, οἰστρήεντας,\nτηκεδόνα πνείοντας, ἀναλθέας, οἷσι καὶ αὐτοὺς\nθῆρας ἀνεπτοίησας ἐπʼ ἀζεύκτοισι πόθοισι.\nθάμβος, ὅταν κερόεσσαν ἀχαϊνέην πτερόεντες\nἀτταγέες νώτοισιν ἐπὶ στικτοῖσι θορόντες\nἢ δόρκοις πέρδικες ἐπὶ πτερὰ πυκνὰ βαλόντες\nἱδρῶ ἀποψύχωσι, παρηγορέωσί τε θυμὸν\nκαύματος ἀζαλέοιο, λατυσσόμενοι πτερύγεσσιν·\nἢ ὁπότε προπάροιθεν ἴῃ καναχήποδος ἵππου\nὠτίς ὀλισθαίνουσα διʼ ἠέρος ἱμερόεσσα,\nσαργοὶ δʼ αἰπολίοισιν ἐπέχραον· ἀμφὶ δὲ σούβῳ\nφῦλον ἅπαν νεπόδων τὸ πολύπλανον ἐπτοίηται,\nἕσπονται δʼ ἅμα πάντες, ὅτʼ ἄγρια κύματα τέμνει,\nστείνονταί θʼ ἑκάτερθε γεγηθότες, ἀμφὶ δὲ πόντος\nἀφριάᾳ λευκῇσι τινασσόμενος πτερύγεσσιν·\nαὐτὰρ ὅ γʼ οὐκ ἀλέγων ξείνης φιλίης πανάθεσμος,\nεἰναλίους ἑτάρους δάπτει στομάτεσσι δαφοινοῖς\nδαινύμενος· τοὶ δʼ αἶσαν ἐν ὀφθαλμοῖσιν ὁρῶντες,\nοὐδʼ ὣς ἐχθαίρουσι καὶ οὐ λείπουσι φονῆα.\nσοῦβε τάλαν, κακοεργέ, καὶ αὐτῷ σοὶ μετόπισθε\nπόντιον ἀγρευτῆρες ἐπαρτυνέουσιν ὄλεθρον\nκαὶ δολερῷ περ ἐόντι καὶ ἰχθυφόνῳ τελέθοντι.\nἔστι δέ τις δρυμοῖσι παρέστιος ὀξύκερως θήρ,\nἀγριόθυμος ὄρυξ, κρυερὸς θήρεσσι μάλιστα·\nτοῦ δʼ ἤτοι χροιὴ μὲν ἅτʼ εἰαρινοῖο γάλακτος,\nμούναις ἀμφὶ πρόσωπα μελαινομένῃσι παρειαῖς·\nδιπλὰ δέ οἱ μετόπισθε μετάφρενα πίονα δημῷ·\nὀξεῖαι κεράων δὲ μετήοροι ἀντέλλουσιν\nαἰχμαὶ πευκεδαναί, μελανόχροον εἶδος ἔχουσαι,\nκαὶ χαλκοῦ θηκτοῖο σιδήρου τε κρυεροῖο\nπέτρου τʼ ὀκριόεντος ἀρειότεραι πεφύασιν·\nἰοφόρον κείνοις δὲ φύσιν κεράεσσι λέγουσι.\nθυμὸς δʼ αὖτʼ ὀρύγεσσιν ὑπερφίαλος καὶ ἀπηνής·\nοὔτε γὰρ εὐρίνοιο κυνὸς τρομέουσιν ὕλαγμα,\nοὐ συὸς ἀγραύλοιο παρὰ σκοπέλοισι φρύαγμα,\nοὐδέ μὲν οὐ ταύρου κρατερὸν μύκημα φέβονται,\nπορδαλίων δʼ οὐ γῆρυν ἀμειδέα πεφρίκασιν,\nοὐδʼ αὐτοῦ φεύγουσι μέγα βρύχημα λέοντος,\nοὐδὲ βροτῶν ἀλέγουσιν ἀναιδείῃσι νόοιο·\nπολλάκι δʼ ἐν κνημοῖσιν ἀπέφθιτο καρτερὸς ἀνὴρ\nθηρητὴρ ὀρύγεσσι δαφοινοῖς ἀντιβολήσας.\nὁππότε δʼ ἀθρήσειεν ὄρυξ κρατερόφρονα θῆρα,\nἢ σῦν χαυλιόδοντʼ ἢ καρχαρόδοντα λέοντα\nἢ κρυερῶν ἄρκτων ὀλοὸν θράσος, αὐτίκʼ ἄρʼ αἴῃ\nνευστάζων κεφαλήν τε μέτωπά τε πάμπαν ἐρείδει\nτεινάμενος, πήξας τε παρὰ χθονὶ πικρὰ βέλεμνα\nἐσσύμενον μίμνει, τὸν δʼ ὤλεσε πρῶτος ἐναίρων.\nδόχμια γὰρ κλίνας βαιὸν κερόεντα μέτωπα,\nτεύχεσιν ὀξυτέροις δεδοκημένος ἔμπεσε θηρί·\nαὐτὰρ ὅ γʼ οὐκ ἀλέγει, κατὰ δʼ ἄσχετον ἰθὺς ὀρούει,\nὀξέσι πεφρικώς συνερειδόμενος σκολόπεσσιν.\nὡς δʼ ὅτʼ ἐνὶ ξυλόχοισιν ἐπεσσυμένοιο λέοντος,\nἈρτέμιδος δώροισι κεκασμένος ἄλκιμος ἀνήρ,\nαἰχμὴν ἀστράπτουσαν ἔχων κρατερῇς παλάμῃσιν,\nεὖ διαβὰς μίμνῃ, τὸν δʼ ἄγρια θυμαίνοντα\nδέξηται προβλῆτα φέρων ἀμφήκεα χαλκόν·\nὣς ὄρυγες μίμνουσιν ἐπεσσυμένους τότε θῆρας,\nαὐτοφόνους σφετέρῃσιν ἀτασθαλίῃσι δαμέντας·\nῥεῖα γὰρ έν στέρνοισιν ὀλισθαίνουσιν ἀκωκαί·\nπολλόν δʼ αἷμα κελαινὸν ἀπʼ ὠτειλῶν ἑκάτερθεν\nἐκχύμενον γλώσσῃσιν ἑὸν τάχα λιχμάζουσιν·\nοὐδὲ μὲν ἐκφυγέειν οὐδʼ ἱεμένοισι πάρεστιν·\nἀλλήλους δʼ ὀλέκουσιν ἀμοιβαίοισι φόνοισι.\nκαί κέ τις ἀγρονόμων ἤ βουκόλος ἤ τις ἀροτρεύς,\nἀμφιδύμοις νεκύεσσι παραὶ ποσὶν ἀντιβολήσας,\nἄγρην εὐάντητον ἔχει μεγαθαμβέϊ θυμῷ.\nἑξείης ἐνὶ θηρσὶ κερατοφόροισι γένεθλα\nἀείδειν ἐπέοικεν ἀπειρεσίων ἐλεφάντων·\nκεῖνα γὰρ ἐν γενύεσσιν ὑπέρβια τεύχεα δοιά,\nεἴκελα χαυλιόδουσιν ἐπʼ οὐρανὸν ἀντέλλοντα,\nἄλλοι μὲν πλήθους ὀλοοὺς ἐνέπουσιν ὀδόντας\nπλαζόμενοι, νῶϊν δὲ κεράατα μυθήσασθαι\nεὔαδεν· ὧδε γὰρ ἄμμι φύσις κεράων ἀγορεύει.\nσήματα δʼ οὐκ ἀΐδηλα διακριδὰ τεκμήρασθαι·\nθηρσὶ γὰρ ἐκφύσιες γενύων ἀπὸ τῶν ἐφύπερθεν\nὅσσαι μὲν κερόεσσαι ἀνωφερὲς ἀΐσσουσιν·\nεἰ δὲ κάτω νεύοιεν, ἀτεχνῶς εἰσὶν ὀδόντες.\nκείνοισιν δὲ διπλοῖς ἐλεφαντείοις κεράεσσι\nῥίζαι μὲν πρώτιστον ἀπὸ κρατὸς πεφύασιν\nἐκ μεγάλου μεγάλαι, φηρῶν ἅτε· νέρθε δʼ ἔπειτα\nκρυπτόμεναι ῥινοῖσιν ὁμιλοῦσαι κροτάφοισιν\nἐς γένυν ὠθεῦνται· γενύων δʼ ἀπογυμνωθεῖσαι\nψευδέα τοῖς πολλοῖσι δόκησιν ὄπασσαν ὀδόντων.\nναὶ μὴν ἄλλο βροτοῖσιν ἀριφραδὲς ἔπλετο σῆμα·\nπάντες γὰρ θήρεσσιν ἀκαμπέες εἰσὶν ὀδόντες,\nοὐδέ τέχναις εἴκουσιν, ἀμείλικτοι δὲ μένουσι·\nτοὺς σοφίῃ τεῦξαι κεραοξόος ἤν ἐθέλῃσιν\nεὐρέας, ἀντιλέγουσιν ἀπηλεγές· ἢν δὲ βιῶνται,\nἄγνυνται καυληδὸν ἀπειθέες· ἐκ δὲ κεράων\nτόξα τε κυκλοτερῆ καὶ μυρία τεύχεται ἔργα·\nὣς δὲ κεράατα κεῖνα, τά τοι καλέουσιν ὀδόντας,\nγνάμπτειν εὐρύνειν τʼ ἐλεφαντοτόμοις ὑποείκει.\nθηρσὶ δέ τοι μέγεθος μὲν ὅσον μήπω κατὰ γαίης\nἄλλος θὴρ φορέει· φαίης κεν ἰδών ἐλέφαντα\nἢ κορυφὴν ὄρεος παναπείριτον ἢ νέφος αἰνὸν\nχεῖμα φέρον δειλοῖσι βροτῶν ἐπὶ χέρσον ὁδεύειν.\nἴφθιμον δὲ κάρηνον ἐπʼ οὔασι βαιοτέροισι,\nκοίλοισι, ξεστοῖς· ἀτὰρ ὀφθαλμοὶ τελέθουσι\nμείονες ἢ κατʼ ἐκεῖνο δέμας, μεγάλοι περ ἐόντες.\nτῶν δʼ ἤτοι μεσσηγὺς ὑπεκπροθέει μεγάλη ῥίς,\nλεπτή τε σκολιή τε, προβοσκίδα τὴν καλέουσι.\nκείνη θηρὸς ἔφυ παλάμη· κείνῃ τὰ θέλουσι\nῥηϊδίως ἔρδουσι. ποδῶν γε μὲν οὐκ ἴσα μέτρα·\nὑψόθι γὰρ οἱ πρόσθε πολὺ πλέον ἀείρονται.\nῥινὸς δʼ αὖτε δέμας δυσπαίπαλος ἀμφιβέβηκεν,\nἄσχιστος κρατερός τε, τὸν οὔ κε μάλʼ οὐδὲ κραταιὸς\nθηκτὸς πανδαμάτωρ τε διατμήξειε σίδηρος.\nθυμὸς ἀπειρέσιος πέλεται κατὰ δάσκιον ὕλην\nἄγριος· ἐν δὲ βροτοῖς τιθασὸς μερόπεσσι τʼ ἐνηής.\nἐν μὲν ἄρα χλοερῇσι πολυκνήμοισί τε βήσσαις\nκαὶ φηγοὺς κοτίνους τε καὶ ὑψικάρηνα γένεθλα\nφοινίκων πρόρριζα κατὰ χθονὸς ἐξετάνυσσεν,\nἐγχρίμψας θηκτῇσιν ἀπειρεσίαις γενύεσσιν·\nὁππότε δʼ ἐν μερόπων βριαρῇσι πέλει παλάμῃσι,\nλήθετο μὲν θυμοῖο, λίπεν δέ μιν ἄγριον ἦτορ·\nἔτλη καὶ ζεύγλην καὶ χείλεσι δέκτο χαλινὰ\nκαὶ παῖδας νώτοισι φέρει σημάντορας ἔργων.\nφήμη δʼ ὡς ἐλέφαντες ἐπʼ ἀλλήλοις λαλέουσι,\nφθογγὴν ἐκ στομάτων μεροπηΐδα τονθρύζοντες·\nἀλλʼ οὐ πᾶσιν ἀκουστὸς ἔφυ θήρειος ἀϋτή,\nκεῖνοι δʼ εἰσαΐουσι μόνον τιθασεύτορες ἄνδρες.\nθαῦμα δὲ καὶ τόδʼ ἄκουσα, κραταιοτάτους ἐλέφαντας\nμαντικὸν ἐν στήθεσσιν ἔχειν κέαρ, ἀμφὶ δὲ θυμῷ\nγινώσκειν σφετέροιο μόρου παρεοῦσαν ἀνάγκην.\nοὐκ ἄρα τοι μούνοισιν ἐν ὀρνίθεσσιν ἔασι\nκύκνοι μαντιπόλοι γόον ὕστατον ἀείδοντες,\nἀλλὰ καὶ ἐν θήρεσσιν ἑὴν θανάτοιο τελευτὴν\nφρασσάμενοι τόδε φῦλον ἰήλεμον ἐντύνουσι.\nῬινοκέρως δʼ ὄρυγος μὲν ἔφυ δέμας αἰθυκτῆρος\nοὐ πολλὸν μείζων, ὀλίγον δʼ ὑπὲρ ἄκρια ῥινὸς\nἀντέλλει κέρας αἰνόν, ἀκαχμένον, ἄγριον ἆορ·\nκείνῳ μὲν χαλκόν τε διατρήσειεν ὀρούσας,\nοὐτήσας βριαρήν τε διατμήξειε χαράδρην.\nκεῖνος καὶ σθεναρῷ περ ἐφορμηθεὶς ἐλέφαντι\nπολλάκις ἐν κονίῃσι νέκυν τοιοῦτον ἔθηκεν.\nἠρέμα δὲ ξανθοῖς ἐπὶ καλλικόμοισι μετώποις\nκαὶ νώτῳ ῥαθάμιγγες ἐπήτριμα πορφύρουσι.\nπάντες δʼ ἄρρενές εἰσι καὶ οὔποτε θῆλυς ὁρᾶται·\nκαὶ πόθεν, οὐκ ἐδάην, φράζω δʼ οὖν ὡς δεδάηκα,\nεἴτʼ οὖν ἐκ πέτρης ὀλοὸν τόδε φῦλον ἐπῆλθεν,\nεἴτʼ αὐτόχθονές εἰσιν, ἐπαντέλλουσι δὲ γαίης,\nεἴτε πρὸς ἀλλήλων, τέρας ἄγριον, ἐκφύονται\nνόσφι πόθων καὶ νόσφι γάμων καὶ νόσφι τόκοιο.\nἤδη καὶ διεροῖσιν ἐν ὑγροπόροιο θαλάσσης\nβένθεσιν αὐτόρρεκτα φύει καὶ ἀμήτορα φῦλα,\nὄστρεά τʼ ἠπεδαναί τʼ ἀφύαι κόχλων τε γένεθλα\nὄστρακά τε στρόμβοι τε, τά τε ψαμάθοισι φύονται.\nΜοῦσα φίλη, βαιῶν οὔ μοι θέμις ἀμφὶς ἀείδειν·\nοὐτιδανοὺς λίπε θῆρας, ὅσοις μὴ κάρτος ὀπηδεῖ,\nπάνθηρας χαροποὺς ἠδʼ αἰλούρους κακοεργούς,\nτοί τε κατοικιδίῃσιν ἐφωπλίσσαντο καλιαῖς,\nκαὶ τυτθοὺς ἀταλοὺς ὀλιγοδρανέας τε μυωξούς·\nτοὶ δʼ ἤτοι σύμπασαν ἐπιμύουσι μένοντες\nχειμερίην ὥρην, δέμας ὕπνοισιν μεθύοντες·\nδύσμοροι, οὔτε βορὴν ἑλέειν, οὐ φέγγος ἰδέσθαι·\nφωλειοῖσι δʼ ἑοῖς ὕπνον τοσσοῦτον ἔχουσιν,\nᾗς νέκυες κεῖνται, δυσχείμερον οἶτον ἑλόντες.\nαὐτὰρ ἐπὴν ἔαρος πρῶται γελάσωσιν ὀπωπαί,\nἄνθεά τʼ ἐν λειμῶσι νέον γε μὲν ἡβήσειαν,\nνωθρὸν κινήσαντο δέμας μυχάτης ἀπὸ λόχμης,\nφάεά τʼ ἀμπετάσαντο καὶ ἔδρακον ἠελίου φῶς,\nκαὶ γλυκερῆς νεοτερπὲς ἐδητύος ἐμνήσαντο,\nαὖθις δὲ ζωοί τε πάλιν τʼ ἐγένοντο μυωξοί.\nλείπω καὶ λάσιον γένος οὐτιδανοῖο σκιούρου,\nὅς ῥά νύ τοι θέρεος μεσάτου φλογερῇσιν ἐν ὥραις\nοὐρὴν ἀντέλλει σκέπας αὐτορόφοιο μελάθρου·\nοἷον δή νυ ταῶνες ἑὸν δέμας ἀγλαόμορφον\nγραπτὸν ἐπισκιάουσιν ἀριπρεπὲς αἰολόνωτον·\nτῶν οὐδὲν μερόπεσσι Διὸς τεχνήσατο μῆτις\nτερπνότερον φαιδροῖσιν ἐν ὄμμασιν εἰσοράασθαι,\nοὐδʼ ὅσα πανδώτειραν ἐπὶ χθόνα μητέρα βαίνει,\nοὐδʼ ὁπόσα πτερύγεσσιν ἐπʼ ἠέρα πουλὺν ὁδεύει,\nοὐδὲ μὲν ὅσσα βυθοῖσιν ἐπʼ ἄγρια κύματα τέμνει·\nτοῖον ἐπʼ ὀρνίθεσσιν ἀριζήλοις ἀμαρύσσει\nχρυσῷ πορφύροντι μεμιγμένον αἰθόμενον πῦρ.\nοὐκ ἐρέω κρυερὸν γένος ὀκριόεντος ἐχίνου\nμείονος· ἀμφίδυμοι γὰρ ἐχίνοις ὀξυκόμοισιν\nἀργαλέαι μορφαὶ κρυερόν τε περίδρομον ἕρκος·\nοἱ μὲν γὰρ βαιοί τε καὶ οὐτιδανοὶ τελέθουσι,\nτυτθῇσι φρίσσοντες ἐπὶ προβλῆσιν ἀκάνθαις·\nοἱ δʼ ἄρα καὶ μεγέθει πολὺ μείζονες, ἠδʼ ἑκάτερθεν\nὀξέα πεφρίκασιν ἀρειστέρῃσιν ἀκωκαῖς.\nλείπω τρισσὰ γένεθλα, κακὸν μίμημα, πιθήκων·\nτίς γὰρ ἂν οὐ στυγέοι τοῖον γένος, αἰσχρὸν ἰδέσθαι,\nἀβληχρόν, στυγερόν, δυσδέρκετον, αἰολόβουλον;\nκεῖνοι καὶ φίλα τέκνα δυσειδέα δοιὰ τεκόντες\nοὐκ ἀμφοῖν ἀτάλαντον ἑὴν μερίσαντο ποθητύν,\nἀλλὰ τὸ μὲν φιλέουσι, τὸ δʼ ἐχθαίρουσι χόλοισιν·\nαὐταῖς δʼ ἀγκαλίδεσσιν ἑῶν τέθνηκε τοκήων.\nοὐ μὲν θὴν οὐδʼ ἀσπαλάκων αὐτόχθονα φῦλα\nποιοφάγων, ἀλαῶν, μέλπειν ἐθέλουσιν ἀοιδαί,\nεἰ καὶ βάξις ἄπιστος ἐπʼ ἀνθρώπους ἐπέρησεν\nἀσπάλακας βασιλῆος ἀφʼ αἵματος εὐχετάασθαι\nΦινέος, ὅν ῥʼ ἀτίτηλε κλυτὴ Θρήϊσσα κολώνη·\nΦινέϊ γάρ ποτε δὴ Φαέθων ἐκοτέσσατο Τιτάν,\nμαντιπόλου Φοίβοιο χολωσάμενος περὶ νίκης,\nκαί οἱ φέγγος ἄμερσεν, ἀναιδέα φῦλα δʼ ἔπεμψεν\nἁρπυίας, πτερόεντα παρέστια πικρὰ γένεθλα.\nἀλλʼ ἐπεὶ οὖν περόωντο μετὰ χρύσειον ἄεθλον\nἈργώης ἐπὶ νηὸς Ἰήσονι συμπονέοντες\nπαῖδε Βορειόνεω Ζήτης Κάλαΐς τε κλεεννώ,\nοἰκτείραντε γέροντα κατέκτειναν τότε φῦλα,\nκαὶ γλυκερὴν μελέοισι δόσαν στομάτεσσιν ἐδητύν.\nἀλλʼ οὐδʼ ὣς Φαέθων χόλον εὔνασεν, ἀλλά μιν αἶψα\nἀσπαλάκων ποίησε γένος μὴ πρόσθεν ἐόντων·\nτοὔνεκα νῦν ἀλαόν τε μένει καὶ λάβρον ἐδωδαῖς.\nἀλλʼ ὅτε δὴ κεραῶν ἠείσαμεν ἔθνεα θηρῶν,\nταύρους ἠδʼ ἐλάφους ἠδʼ εὐρυκέρωτας ἀγαυοὺς\nκαὶ δόρκους ὄρυγάς τε καὶ αἰγλήεντας ἰορκοὺς\nἄλλα θʼ ὅσοισιν ὕπερθε καρήατα τευχήεντα,\nνῦν ἄγε καρχαρόδοντα, θεά, φράζωμεν ὅμιλον\nσαρκοφάγων θηρῶν καὶ χαυλιόδοντα γένεθλα.\nπρωτίστην δὲ λέοντι κλυτὴν ἀναθώμεθα μολπήν.\nΖηνὸς ἔσαν θρεπτῆρες ὑπερμενέος Κρονίδαο\nνηπιάχου Κουρῆτες, ὅτʼ ἀρτίγονόν μιν ἐόντα\nἀραμένη γενετῆρος ἀμειλίκτοιο Κρόνοιο\nκλεψιτόκος Ῥείη κόλποις ἐνικάτθετο Κρήτης.\nΟὐρανίδης δʼ ἐσιδὼν κρατερὸν νεοθηλέα παῖδα\nπρώτους ἀμφήλλαξε Διὸς ῥυτῆρας ἀγαυοὺς\nκαὶ θῆρας ποίησεν ἀμειψάμενος Κουρῆτας.\nοἱ δʼ ἄρʼ, ἐπεὶ βουλῇσι θεοῦ μεροπηΐδα μορφὴν\nἀμφεβάλοντο Κρόνοιο καὶ ἀμφιέσαντο λέοντας,\nδώροισιν μετόπισθε Διὸς μέγα κοιρανέουσι\nθηρσὶν ὀρειαύλοις καὶ ῥιγεδανὸν θοὸν ἅρμα\nῬείης εὐώδινος ὑπὸ ζεύγλῃσιν ἄγουσιν.\nαἰόλα φῦλα δὲ τοῖσι καὶ εἴδεα θηρσὶν ἑκάστοις.\nτοὺς μέν νυν προχοῇσι πολυρραθάγου ποταμοῖο,\nΤίρει ἐπʼ εὐρυρέοντι, κυήσατο τοξεύτειρα\nἈρμενίη Πάρθων τε πολύσπορος εὔβοτος αἶα,\nξανθοκόμαι τελέθουσι καὶ οὐ τόσον ἀλκήεντες.\nπάσσονα μὲν φορέουσι δέρην, μεγάλην δέ τε κόρσην,\nὄμματα δʼ αἰγλήεντα καὶ ὀφρύας ὕψι βαθείας,\nἀμφιλαφεῖς ἐπὶ ῥῖνα κατηφέας· ἐκ δʼ ἄρα δειρῆς\nκαὶ γενύων ἑκάτερθε θοαὶ κομόωσιν ἔθειραι.\nτοὺς δὲ τρέφει μεγάδωρος Ἐρεμβῶν αὖθις ἄρουρα,\nτὴν ἔθνη μερόπων εὐδαίμονα κικλήσκουσι,\nδειραὶ κἀκείνοις καὶ στήθεα λαχνήεντα\nκαὶ πυρὸς ἀστράπτουσιν ἀπʼ ὀφθαλμῶν ἀμαρυγαί,\nἔξοχα δʼ ἐν πάντεσσιν ἀρίζηλοι τελέθουσιν·\nἀλλʼ ὀλίγον τούτων γένος ἔλλαχε μυρίος αἶα.\nπουλὺς δʼ ἐν Λιβύῃ ἐριβώλακι διψάδι γαίῃ\nὄχλος ἐπιβρομέει βριαρῶν βρύχημα λεόντων,\nοὐκέτι λαχνήεις, ὀλίγη δʼ ἐπιδέδρομεν αἴγλη·\nσμερδαλέος δὲ πρόσωπα καὶ αὐχένα· πᾶσι δὲ γυίοις\nἦκα μέλαν κυάνοιο φέρει μεμορυγμένον ἄνθος·\nἀλκὴ δʼ ἐν μελέεσσιν ἀπείριτος ἠδὲ λεόντων\nκοιρανικῶν Λίβυες μέγα κοιρανέουσι λέοντες.\nἐκ δέ ποτʼ Αἰθιόπων Λιβύην ἠμείψατο γαῖαν,\nθαῦμα μέγʼ εἰσιδέειν, μελανόχροος ἠΰκομος λῖς,\nεὐρὺς ὕπερθε κάρηνα, πόδας δασύς, ὄμμασιν αἶθοψ,\nμούνοισι ξανθοῖς φοινισσόμενος στομάτεσσιν.\nἔδρακον, οὐ πυθόμην, κεῖνόν ποτε θῆρα δαφοινόν,\nκοιρανικοῖς τʼ ἔμολεν διαπόμπιμος ὀφθαλμοῖσιν.\nφορβῆς οὐ χατέει πάντʼ ἤματα φῦλα λεόντων,\nἀλλὰ τὸ μὲν δόρποισι μέλει, τὸ δέ τʼ αὖτε πόνοισιν·\nοὐδʼ ὕπνον μυχάτοισιν ἔχει παρὰ τέρμασι πέτρης,\nἀμφαδὸν ὑπνώει δέ, θρασύφρονα θυμὸν ἑλίσσων,\nεὕδει δʼ ἔνθα κίχῃσιν ὑπείροχος ἑσπερίη νύξ.\nἔκλυον αὖ κἀκεῖνο λεοντοκόμων αἰζηῶν,\nδεξιτερὴν ὑπὸ χεῖρα φέρειν αἴθωνα λέοντα\nνάρκα θοήν, τῇ πάντα λυγοῦν ἄπο γούνατα θηρῶν.\nΠεντάκι θηλυτέρη δὲ τόκων ἀπελύσατο ζώνην·\nβάξις δʼ ἀτρεκέως ἀνεμώλιος, ὡς ἕνα τίκτει.\nπέντε φέρει πρώτιστον· ἀτὰρ πίσυρας μετέπειτα\nὠδίνει σκύμνους, κατά θʼ ἑξείης ὑπένερθε\nνηδύος ἐκ τριτάτης τρεῖς ἔκθορον· ἐκ δὲ τετάρτης\nἀμφίδυμοι παῖδες· πύματον δʼ ἕνα γείνατο μήτηρ\nγαστρὸς ἀριστοτόκοιο κλυτὸν βασιλῆα λέοντα.\nΠορδάλιες δʼ ὀλοαὶ δίδυμον γένος· αἱ μὲν ἔασι\nμείζους εἰσιδέειν καὶ πάσσονες εὐρέα νῶτα,\nαἱ δέ τʼ ὀλιζότεραι μὲν ἀτὰρ μένος οὔτι χερείους·\nεἴδεα δʼ ἀμφοτέρῃσιν ὁμοίϊα δαιδάλλονται,\nνόσφι μόνης οὐρῆς, τῇ τʼ ἔμπαλιν εἰσοράαται·\nμείοσι μὲν μείζων τελέθει, μεγάλῃσι δὲ μείων.\nεὐπαγέες μηροί, δολιχὸν δέμας, ὄμμα φαεινόν·\nγλαυκιόωσι κόραι βλεφάροις ὕπο μαρμαίρουσαι,\nγλαυκιόωσιν ὁμοῦ τε καὶ ἔνδοθι φοινίσσονται,\nαἰθομέναις ἴκελαι, πυριλαμπέες· αὐτὰρ ἔνερθεν\nὠχροί τʼ ἰοτόκοι τε περὶ στομάτεσσιν ὀδόντες.\nῥινὸς δαιδαλέος, χροιῇ τʼ ἐπὶ παμφανοώσῃ\nἠερόεις, πυκινῇσι μελαινομένῃσιν ὀπωπαῖς.\nὠκύτατον θείει, καί τʼ ἄλκιμον ἰθὺς ὀρούει·\nφαίης, ὁππότʼ ἴδοιο, διηερίην φορέεσθαι.\nἔμπης καὶ τόδε φῦλον ἐπικλείουσιν ἀοιδοὶ\nπρόσθʼ ἔμεναι Βάκχοιο φερεσταφύλοιο τιθήνας·\nτοὔνεκεν εἰσέτι νῦν οἴνῳ μέγα καγχαλόωσι,\nδεχνύμεναι στομάτεσσι Διωνύσου μέγα δῶρον.\nτί χρέος ἐκ μερόπων δὲ κλυτὰς ἤμειψε γυναῖκας\nἐς τόδε πορδαλίων γένος ἄγριον, αὖθις ἀείσω.\nναὶ μὴν ἄλλο θοὸν διφυὲς γένος ὠπήσαιο,\nλύγγας ἀριζήλους· αἱ μὲν γὰρ ἔασιν ἰδέσθαι\nτυτθαί, βαιοτέροισί τʼ ἐφωπλίσσαντο λαγωοῖς·\nταὶ δʼ ἄρα μείζονές εἰσιν, ἐπιθρώσκουσι δὲ ῥεῖα\nεὐκεράοις ἐλάφοισι καὶ ὀξυτέροις ὀρύγεσσι.\nμορφὴν δʼ ἀμφίδυμοι πανομοίϊον ἀμφιέσαντο·\nἶσαι μὲν βλεφάροισιν ὕπʼ ὀφθαλμῶν ἀμαρυγαὶ\nἱμερόεν στράπτουσι· προσώπατα δʼ ἀμφοτέρῃσι\nφαιδρὰ πέλει βαιόν τε κάρη καὶ καμπύλον οὖας·\nμούνη δʼ εἰσιδέειν ἀνομοίϊος ἔπλετο χροιή·\nμείοσι μὲν λυγγῶν ἐπιδέδρομε ῥινὸς ἐρευθής,\nμείζοσι δὲ κροκόεν τε θεείῳ τʼ εἴκελον ἄνθος.\nἔξοχα δʼ αὖ τάδε φῦλα φίλην ἀγάσαντο γενέθλην\nεὔγληνοι λύγγες τε πυρίγληνοί τε λέοντες\nπορδάλιές τʼ ὀλοαὶ καὶ τίγριες ἠνεμόεσσαι.\nτῶν δʼ ὁπότε σκύμνους νεοθηλέας ἐν ξυλόχοισι\nλάθρη συλήσωσιν ἀταρβέες ἀγρευτῆρες,\nαἱ δʼ ἄρʼ ἔπειτʼ ὀπίσω πάλι νεύμεναι ἀθρήσωσιν\nἐξαπίνης κενεούς τε δόμους καὶ ἔρημα μέλαθρα,\nμύρονται λιγέως ἀδινὸν γόον, ἐκ δʼ ἄρα τηλοῦ\nκωκυτὸν προϊᾶσι πολύστονον, οἷά τε πάτρης\nπερθομένης ὑπὸ δουρὶ καὶ αἰθομένης πυρὶ λάβρῳ\nπεπτάμεναι περὶ τέκνα μέγα κλαίουσι γυναῖκες.\nἦ ῥα τόσον τεκέων τε καὶ ἀρτιγόνοιο γενέθλης\nφίλτρον ἐνὶ κραδίῃ στάξεν θεός· οὐδʼ ἄρα μούνοις\nἀνθρώποις, οἳ πάντα νοήμασι μητίσαντο,\nἀλλὰ καὶ ἑρπηστῆρσι καὶ ἰχθύσιν ἠδὲ καὶ αὐτοῖς\nθήρεσιν ὠμηστῇσι καὶ ὑψιπόλοις ἀγέλαισιν\nοἰωνῶν· τόσσον ῥα φύσις κρατερώτατον ἄλλων.\nοἵην μὲν κομιδὴν τεκέων ἐνὶ κύμασι δελφὶς\nαἰὲν ἔχει γλαῦκός τε χάροψ φωκή τε δυσαής.\nπῶς δʼ ἄρʼ ἐν οἰωνοῖσι ποθὴν ἀλίαστον ἔχουσιν\nὧν τεκέων φῆναί τε βαρύφθογγοί τε πέλειαι\nαἰετόεντά τε φῦλα πολύζωοί τε κορῶναι.\nπῶς δʼ ὄρνις κατὰ δῶμα συνέστιος ἀνθρώποισιν,\nἀρτιτόκος, νεαροῖσι περισκαίρουσα νεοσσοῖς,\nκίρκον ὑπὲρ τέγεος κατεπάλμενον ἀθρήσασα\nὀξὺ μὲν ἔκλαγεν αἶψα καὶ ἄνθορεν ὀξὺ λακοῦσα,\nαὐχένα δʼ ὑψόσʼ ἄειρεν ἐς ἠέρα γυρώσασα\nκαὶ πάσαις ἑκάτερθε θοῶς ἔφριξεν ἐθείραις\nκαὶ πτερὰ πάντα χάλασσε ποτὶ χθόνα· τοὶ δʼ ἄρα δειλοὶ\nτεῖχος ὑπʼ εὐπτέρυγον πρυλέες τρύζουσι νεοσσοί·\nἡ δὲ καὶ ἂψ ἐφόβησε καὶ ἤλασεν ὄρνιν ἀναιδῆ,\nεἰρυμένη φίλα τέκνα, τά τʼ εἰσέτι νήπια φέρβει,\nἄπτερα λυσιτόκων θαλάμων ἀπολύμενα δεσμοῦ.\nὣς δὲ καὶ ἐν θήρεσσιν ἐρίβρυχοί τε λέαιναι\nπορδάλιές τε θοαὶ καὶ τίγριδες αἰολόνωντοι\nπαισὶ πέρι προβεβᾶσι καὶ ἀγρευτῆρσι μάχονται\nκαί τε περὶ σφετέρων τεκέων τετλᾶσι δαμῆναι,\nἀντίον αἰχμητῇσι συνιστάμεναι μερόπεσσιν·\nοὐδέ ποτʼ ἐρρίγασιν ἑῆς ἐν ἀγῶνι γενέθλης\nοὐ πληθὺν ἐπιοῦσαν ἀκοντοβόλων αἰζηῶν,\nοὐ χαλκὸν σελαγεῦντα καὶ ἀστράπτοντα σίδηρον,\nοὐδὲ βολὰς βελέων τε θοὰς μυλάκων τε θαμειάς,\nσπεύδουσιν δʼ ἢ πρόσθε θανεῖν ἦ τέκνα σαῶσαι.\nἄρκτοι δʼ ἀγριάδες, φόνιον γένος, αἰολόβουλον,\nλάχνην μὲν πυκινὴν δυσπαίπαλον ἀμφιέσαντο,\nμορφὴν δʼ οὐκ ἀγανὴν παναμειδήτοισι προσώποις·\nκάρχαρον, οὐλόμενον, ταναὸν στόμα, κυανέη ῥίς,\nὄμμα θοόν, σφυρὸν ὠκύ, τορὸν δέμας, εὐρὺ κάρηνον,\nχεῖρες χερσὶ βροτῶν ἴκελαι, πόδες αὖτε πόδεσσι,\nσμερδαλέη βρυχή, δολερὸν κέαρ, ἄγριον ἦτορ,\nκαὶ πολλὴ Κυθέρεια καὶ οὐ κατὰ κόσμον ἰοῦσα·\nἤματα γὰρ καὶ νύκτας ἐελδόμεναι φιλότητος\nαὐταὶ θηλύτεραι μάλʼ ἐπʼ ἄρσεσιν ὁρμαίνουσι,\nπαῦρα μεθιέμεναι γαμίης παντερπέος εὐνῆς,\nτέκνα κυϊσκόμεναι νηδὺν ὅτε κυμαίνουσι.\nοὐ γάρ τοι θήρεσσι νόμος, γαστὴρ ὅτε πλήθει,\nἐς λέχος ἐρχομένοις τελέειν φιλοτήσιον ἔργον,\nνόσφι μόνων λυγγῶν ὀλιγοδρανέων τε λαγωῶν.\nἄρκτος δʼ ἱμείρουσα γάμου στυγέουσά τε λέκτρον\nχῆρον ἔχειν τόσα παισὶ ταλάσσατο μητίσασθαι·\nπρὶν τοκετοῖο μολεῖν ὥρην, πρὶν κύριον ἦμαρ,\nνηδὺν ἐξέθλιψε, βιάσσατο τʼ Εἰλειθυίας.\nτόσση μαχλοσύνη, τόσσος δρόμος εἰς Ἀφροδίτην.\nτίκτει δʼ ἡμιτέλεστα καὶ οὐ μεμελισμένα τέκνα,\nσάρκα δʼ ἄσημον, ἄναρθρον, ἀείδελον ὠπήσασθαι,\nἀμφότερον δὲ γάμῳ παιδοτροφίῃ τε μέμηλεν·\nἀρτιτόκος δʼ ἔτʼ ἐοῦσα μετʼ ἄρσενος εὐθὺς ἰαύει.\nλιχμᾶται γλώσσῃ τε φίλον γόνον, οἷά τε μόσχοι\nλιχμῶνται γλώσσῃσιν ἀμοιβαδίς, ἀλλήλοισι\nτερπόμενοι· γάνυται δὲ βοὸς χροῒ καλλίκερως βοῦς·\nοὐδʼ ἀποπλάζονται, πρὶν ἀπὸ γλυκὺν ἵμερον εἷναι·\nθυμὸν δʼ ἑσπομένοιο συνιαίνουσι νομῆος.\nὣς ἄρκτος λιχμῶσα φίλους ἀνεπλάσσατο παῖδας,\nεἰσόκε κνυζηθμοῖσιν ἀναιδέα τονθρύζωσι.\nναὶ μὴν χειμερίην πανυπείροχα δείδιεν ὁρμὴν\nκαὶ λασίη περ ἐοῦσα· χιὼν δʼ ὅτε πάντα παλύνει,\nἑσπερίου ζεφύρου πανεπήτριμα χευαμένοιο,\nκεύθετʼ ἐνὶ σπήλυγγι, τόθι σκέπας ἄρκιον εὕρῃ,\nκαὶ βόσιος χατέουσα πόδας χεῖράς τε λιχμαίνει,\nοἷά τʼ ἀμελγομένη, καὶ γαστρὸς ἔκλεψεν ἐρωήν.\nτοῖά νύ που βένθεσσιν ἐν εὐρυπόροιο θαλάσσης\nπουλύποδες σκολιοὶ παρὰ κύμασι μητίσαντο,\nχείματος οἳ μεσάτου κρυερὴν τρείοντες ἐνιπὴν\nκεύθονται πλαταμῶσιν ἑὰς πλοκαμῖδας ἔδοντες·\nαὐτὰρ ἐπὴν ἔαρ ὑγρὸν ἐΰτροφον ἀνθήσειεν,\nἀκρέμονες σφίσιν ὦκα νέοι πάλιν ἀλδήσκουσι,\nκαὶ πάλιν εὐπλόκαμοι δολιχὴν πλώουσι θάλασσαν.\nἑξείης ἐνέπωμεν ἐΰσφυρον, ἠερόεντα,\nκραιπνόν, ἀελλοπόδην, κρατερώνυχον, αἰπὺν ὄναγρον·\nὄσσε πέλει φαιδρός, δέμας ἄρκιος, εὐρὺς ἰδέσθαι,\nἀργύρεος χροιήν, δολιχούατος, ὀξύτατος θεῖν·\nταινίη δὲ μέλαινα μέσην ῥάχιν ἀμφιβέβηκε,\nχιονέῃς ἑκάτερθε περισχομένη στεφάνῃσι.\nχιλὸν ἔδει, φέρβει μιν ἄδην ποεσιτρόφος αἶα,\nἀλλʼ αὐτὸς κρατεροῖς ἀγαθὴ βόσις ἔπλετο θηρσί.\nφῦλα δʼ ἀελλοπόδων ζηλήμονα πάμπαν ὀνάγρων\nπολλαῖσίν τʼ ἀλόχοισιν ἀγαλλόμενοι κομόωσι·\nθηλύτεραι δʼ ἕσπονθʼ, ὅθι τοι πόσις ἡγεμονεύει·\nπρὸς νομὸν ἰθύνουσιν, ἐπὴν ἐθέλῃσιν ἀνώγειν,\nπρὸς πηγὰς ποταμῶν, θηρῶν μέθυ, καὶ πάλιν αἶψα\nπρὸς λασίους οἴκους, ὅταν ἕσπερος ὕπνον ἄγῃσι.\nζῆλον δʼ ἄρσεσι πᾶσιν ἐπὶ σφετέροισιν ὀρίνει\nυἱάσι νηπιάχοισι πανάγριος οἶστρος ἀναιδής·\nὁππότε θηλυτέρη γὰρ ἔχει κόπον Εἰλειθυίης,\nἄγχι μάλʼ ἑζόμενος σφέτερον γόνον ἄντα δοκεύει·\nκαί ῥʼ ὅτε νηπίαχον μητρὸς παρὰ ποσσὶ πέσῃσιν,\nεἰ μὲν θῆλυ πέλει, ποθέει τέκος, ἠδʼ ἑκάτερθε\nγλώσσῃ λιχμάζων φίλιον γόνον ἀμφαγαπάζει·\nἄρσενα δʼ εἴ μιν ἴδοι, τότε δὴ τότε θυμὸν ὀρίνει\nλευγαλέῳ ζήλῳ μητέρι μαινόμενος θήρ·\nἐκ δʼ ἔθορεν μεμαὼς παιδὸς γενύεσσι ταμέσθαι\nμήδεα, μὴ μετόπισθε νέον γένος ἡβήσειεν.\nἡ δὲ λεχώ περ ἐοῦσα καὶ ἀσθενέουσα τόκοισι\nπαιδὶ λυγρῷ πολεμιζομένῳ μήτηρ ἐπαμύνει.\nὡς δʼ ὁπότʼ ἐν πολέμῳ πολυκήδεϊ μητέρος ἄντην\nνηπίαχον κτείνωσιν ἀπηνέες αἰχμητῆρες,\nαὐτήν τʼ αὖ ἐρύωσιν ἔτι σπαίροντι φόνοισιν\nυἱέϊ πλεγνυμένην, στονόεν μέγα κωκύουσαν,\nδρυπτομένην ἁπαλήν τε παρηΐδα, νέρθε τε μαζῶν\nαἵματι δευομένην θερμῷ λιαρῷ τε γάλακτι·\nὣς καὶ θῆλυς ὄναγρος ἐφʼ υἱέϊ πάμπαν ἔοικεν\nοἰκτρὰ κινυρομένῃ καὶ δύσμορα κωκυούσῃ.\nφαίης κεν πανάποτμον, ἑὸν πάϊν ἀμφιβεβῶσαν,\nμείλιχα μυθεῖσθαι καὶ λισσομένην ἀγορεύειν·\nἆνερ, ἄνερ, τί νυ σεῖο προσώπατα τρηχύνονται,\nὄμματα φοινίχθη δέ, τά τʼ ἦν πάρος αἰγλήεντα;\nοὐχὶ μέτωπον ἀθρεῖς λιθοεργέος ἄγχι Μεδούσης,\nοὐ γόνον ἰοβόρον παναμειλίκτοιο δρακαίνης,\nοὐ σκύμνον πανάθεσμον ὀριπλάγκτοιο λεαίνης.\nπαῖδα λυγρὴ τὸν ἔτικτον, ὃν ἀρώμεσθα θεοῖσι,\nπαῖδα τεὸν γενύεσσι τεῇς οὐκ ἄρσενα θήσεις;\nἴσχε, φίλος, μὴ τάμνε· τί μοι τάμες; οἷον ἔρεξας;\nπαῖδα τὸ μηδὲν ἔθηκας, ὅλον δέμας ἐξαλαώσας.\nδειλὴ ἐγώ, πανάποτμος ἀωροτάτοιο λοχείης,\nκαὶ σὺ τέκος πάνδειλον ἀλιτροτάτοιο τοκῆος.\nδειλὴ ἐγώ, τριτάλαινα, κενὸν τόκον ὠδίνασα,\nκαὶ σὺ τέκος, τμηθεὶς οὐχὶ στονύχεσσι λεόντων,\nἀλλʼ ἐχθραῖς γενύεσσι λεοντείῃσι τοκῆος.\nτοῖά τις ἂν πανάποτμον ἑὸν περὶ νήπιον υἷα\nμυθεῖσθαι φαίη· τὸν δʼ οὐκ ἀλέγοντα δαφοινοῖς\nδαίνυσθαι στομάτεσσιν ἀμειδέα παιδὸς ἐδητύν.\nΖεῦ πάτερ, ὅσσον ἔφυ ζήλοιο πανάγριον ἦτορ.\nκεῖνον καὶ φύσιος κρατερώτερον εἰσοράασθαι\nθῆκας, ἄναξ, δῶκας δὲ πυρὸς δριμεῖαν ἐρωήν,\nδεξιτερῇ δὲ φέρειν ἀδαμάντινον ὤπασας ἆορ.\nοὐ παῖδας τήρησε φίλους γλυκεροῖσι τοκεῦσιν,\nοὐχ ἑτάρους πηούς τε μολών, οὐκ οἶδεν ὁμαίμους,\nὁππόταν ἀργαλέος τε καὶ ἄσπετος ἀντιβολήσῃ.\nκεῖνος καὶ προπάροιθεν ἑοῖσιν ἐφώπλισε παισὶν\nαὐτοὺς ἡμιθέους καὶ ἀμύμονας ἡμιθεαίνας,\nΑἰγείδην Θησῆα καὶ Αἰολίδην Ἀθάμαντα,\nἈτθίδα καὶ Πρόκνην καὶ Θρηϊκίην Φιλομήλην\nΚολχίδα τε Μήδειαν ἀρίζηλόν τε Θεμιστώ.\nἀλλʼ ἔμπης μετὰ φῦλον ἐφημερίων ἀλεγεινῶν\nθηρσὶ Θυεστείην ὀλοὴν παρέθηκε τράπεζαν.\nἔστι δʼ ἐϋκρήμνοις ἐπὶ τέρμασιν Αἰθιοπήων\nἱππάγρων πολὺ φῦλον, ἀκαχμένον ἰοφόροισι\nδοιοῖς χαυλιόδουσι· ποδῶν γε μὲν οὐ μίαν ὁπλήν,\nχηλὴν δʼ αὖ φορέουσι διπλῆν, ἰκέλην ἐλάφοισι·\nχαίτη δʼ αὐχενίη μεσάτην ῥάχιν ἀμφιβεβῶσα\nοὐρὴν ἐς νεάτην μετανίσσεται· οὐδὲ βροτείην\nδουλοσύνην ἔτλη ποθʼ ὑπερφίαλον γένος αἰνόν·\nἀλλʼ εἰ καί ποθʼ ἕλοιεν ἐϋστρέπτοισι βρόχοισιν\nἵππαγρον δολίοισι λόχοις μελανόχροες Ἰνδοί,\nοὔτε βορὴν ἐθέλει μετὰ χείλεσιν αἶψα πάσασθαι\nοὔτε πιεῖν, ὀλοὸς δὲ φέρειν ζυγὸν ἔπλετο δοῦλον.\nφράζεο καὶ δύο φῦλα δυσάντεα, καρχαρόδοντα,\nμηλοφόνον τε λύκον δυσδερκέα τʼ αὖθις ὕαιναν,\nτὸν μὲν ποιμενίων τε καὶ αἰπολίων ὀλετῆρα,\nτὴν δʼ ἐχθρὴν σκυλάκεσσιν ἀρειοτέροις τε κύνεσσι·\nτὸν μὲν νυκτερινὸν διὰ γαστρὸς ἄφυκτον ἐρωὴν\nἀρνειῶν ἐρίφων τε πολυπλόκον ἁρπακτῆρα,\nτὴν δʼ αὖ νυκτιπόρον καὶ νυκτιπλανῆ τελέθουσαν\nοὕνεκά οἱ διὰ νύκτα φάος, σκότος αὖτε μετʼ ἠῶ.\nεἴδεα δʼ ἀμφοτέροις ἀνομοίϊα θηρσὶ δαφοινοῖς·\nτὸν μὲν γάρ τε κύνεσσι πανείκελον ὠπήσαιο\nμείζοσι ποιμενικοῖς, λασίη δʼ ἐπιέσπεται οὐρή·\nἡ δέ τε κυρτοῦται μεσάτην ῥάχιν, ἀμφὶ δὲ πάντῃ\nλαχνήεσσα κυρεῖ, κατὰ δʼ ἔγραπται δέμας αἰνὸν\nκυανέῃς ἑκάτερθεν ἐπήτριμα ταινίῃσι·\nστεινὴ τʼ ἐκτάδιός τε πέλει καὶ νῶτα καὶ οὐρήν·\nῥινὸν δʼ ἀμφοτέροισιν ἐπικλείουσιν ἀοιδοὶ\nῥιγεδανόν· τῆς μέν τε διατμήξας περὶ ποσσὶν\nεἰ φορέοις, φορέοις σκυλάκων μέγα δεῖμα κραταιῶν,\nκαί σε κύνες κείνοισιν ἐπεμβεβαῶτα πεδίλοις\nἀντίον οὐχ ὑλάουσι πάρος γε μὲν ὑλακόωντες.\nεἰ δὲ λύκον δείρας ῥινῶν ἄπο τεκτήναιο\nτύμπανον εὐκέλαδον Διδυμήϊον, ὠλεσίκαρπον,\nμοῦνόν τοι μετὰ πᾶσι βαρύβρομον ἔκλαγεν ἠχὴν\nκαὶ μοῦνον παταγεῖ, τὰ δʼ ἐΰθροα πρόσθεν ἐόντα\nτύμπανα σιγάζει κώφησέ τε πᾶσαν ἰωήν.\nκαὶ φθίμενοι γὰρ ὄϊς φθίμενον λύκον ἐρρίγασι.\nθαῦμα δὲ καὶ τόδʼ ἄκουσα περὶ στικτῇσιν ὑαίναις,\nἄρσενα καὶ θήλειαν ἀμείβεσθαι λυκάβαντι,\nκαί ῥʼ ὁτὲ μὲν τελέθειν δυσδερκέα νυμφευτῆρα,\nνωλεμὲς ἱμείροντα γάμων, ποτὲ δʼ αὖθις ὁρᾶσθαι\nθηλυτέρην νύμφην λοχίην καὶ μητέρα κεδνήν.\nἀλλὰ λύκων τελέθει πολιότριχα πέντε γένεθλα,\nεἴδεα δʼ ἀλλήλοις ἀνομοίϊα τεκμήραντο\nφῶτες ἀμορβῆες, τοῖσιν μάλα δήϊα φῦλα.\nπρῶτα μὲν ὃν καλέουσι θρασύφρονα τοξευτῆρα·\nξουθὸς μὲν πρόπαν εἶδος, ἀτὰρ περιηγέα γυῖα\nκαὶ κεφαλὴν φορέει πολὺ μείζονα καὶ θοὰ κῶλα·\nγαστέρα δʼ ἀργαίνουσαν ἔχει πολιῇ ῥαθάμιγγι·\nσμερδαλέον δʼ ἰάχει τε καὶ ὑψόθι πάμπαν ὀρούει,\nαἰὲν ἐπισσείων κεφαλὴν πυρόεν τε δεδορκώς.\nἄλλος δʼ αὖ μέγεθος μὲν ὑπέρτερος, ἅψεα δʼ αὖτε\nμηκεδανός, πάντεσσι θοώτερος ὦκα λύκοισι·\nτὸν μέροπες κίρκον τε καὶ ἅρπαγα κικλήσκουσι.\nπολλῷ σὺν ῥοίζῳ δὲ μάλʼ ὄρθριος εἶσιν ἐπʼ ἄγρην\nπρώτῃ ὑπʼ ἀμφιλύκῃ· ῥέα γάρ τʼ ἐπιδεύετʼ ἐδωδῆς·\nχροιὴ δʼ ἀργυφέη σελαγεῖ πλευράς τε καὶ οὐρήν,\nναίει δʼ οὔρεα μακρά· τὰ δʼ ὁππότε χείματος ὥρῃ\nἐκ νεφέων προχυθεῖσα χιὼν κρυόεσσα καλύψῃ,\nδὴ τότε καὶ πόλιος πέλας ἵκετο θὴρ ὀλοόφρων,\nπᾶσαν ἀναιδείην ἐπιειμένος εἵνεκʼ ἐδωδῆς,\nλάθρη τʼ ἐμπελάει μάλα τʼ ἤρεμος, εἰσόκεν ἄγρῃ\nἐγχρίμψῃ· τὴν δʼ αἶψα θοοῖς ὀνύχεσσιν ἔμαρψεν.\nἔστι δέ τις Ταύροιο νιφοβλήτους ὑπὲρ ἄκρας\nἐνδιάων Κίλικάς τε πάγους καὶ πρῶνας Ἀμανοῦ,\nκαλὸς ἰδεῖν, θήρεσσι πανέξοχος, ὅντε καλεῦσι\nχρύσεον, ἀστράπτοντα περισσοκόμοισιν ἐθείραις,\nοὐ λύκος, ἀλλὰ λύκου προφερέστατος αἰπύτατος θήρ,\nχείλεσι χαλκείοισι τεθηγμένος, ἄσπετος ἀλκήν.\nπολλάκι τοι καὶ χαλκὸν ἀτειρέα, πολλάκι λᾶαν\nἐμμενέως ἐτόρησε καὶ αἰχμήεντα σίδηρον.\nκαὶ κύνα Σείριον οἶδε καὶ ἀντέλλοντα φοβεῖται·\nαὐτίκα δὴ ῥωχμὸν καταδύεται εὐρέος αἴης\nἠὲ κατὰ σπήλυγγος ἀφεγγέος, εἰσόκεν ἄζης\nἠέλιος παύσαιτο καὶ οὐλομένου κυνὸς ἀστήρ.\nἌκμονες αὖ δοιοί, φόνιον γένος, αὐχένα βαιοί,\nεὐρύτατοι νώτοισιν, ἀτὰρ λασιότριχε μηροὺς\nκαὶ πόδας ἠδὲ πρόσωπον ὀλίζονες, ὄμμασι βαιοί.\nτῶν ὁ μὲν ἀργυρέοις νώτοις καὶ γαστέρι λευκῇ\nπαμφαίνει, δνοφερὸς δὲ μόνων ἄκρα νείατα ταρσῶν·\nὅν τινες ἰκτῖνον πολιότριχα φῶτες ἔλεξαν.\nαὐτὰρ ὅ γε χροιῇσι μελαινομένῃσι πέφανται,\nμείων μὲν προτέροιο, τὸ δὲ σθένος οὐκ ἐπιδευής.\nθηρεύει δʼ ἔκπαγλον ἐπὶ πτώκεσσιν ὀρούων·\nπᾶσαί τʼ ἐκ μελέων ὀρθαὶ φρίσσουσιν ἔθειραι.\nΔηθάκι δʼ αὖτε λύκοι καὶ πορδαλίεσσι δαφοιναῖς\nεἰς εὐνὴν ἐπέλασσαν, ὅθεν κρατερόφρονα φῦλα,\nθῶες· ὁμοῦ δὲ φέρουσι διπλοῦν μεμορυγμένον ἄνθος,\nμητέρα μὲν ῥινοῖσι, προσώποις δʼ αὖ γενετῆρα.\nΤίγριδος αὖ μετέπειτα κλυτὸν δέμας ἀείδωμεν,\nτῆς οὐ τερπνότερον φύσις ὤπασε τεχνήεσσα\nὀφθαλμοῖσιν ἰδεῖν θηρῶν μετὰ πουλὺν ὅμιλον.\nτόσσον δʼ ἐν θήρεσσι μέγʼ ἔξοχος ἔπλετο τίγρις,\nὅσσον ἐν ἠερίοισι ταὼς καλὸς οἰωνοῖσι.\nπάντα μιν ἀθρήσειας ὀρέσβιον οἶα λέαιναν,\nνόσφι μόνου ῥινοῖο, τὸν αἰόλον ἐστεφάνωται,\nδαίδαλα πορφύροντα καὶ ἄνθεσι μαρμαίροντα.\nτοίην μὲν πυρόεσσαν ὑπὸ βλεφάροισιν ὀπωπαὶ\nμαρμαρυγὴν στράπτουσιν· ἀτὰρ δέμας ἔπλετο τοῖον,\nκαρτερόν, εὔσαρκον· τοίη δολιχόσκιος οὐρή·\nτοῖα περὶ στομάτεσσι προσώπατα· τοῖον ὕπερθε\nνεύει ἐπισκύνιον· τοῖοι σελαγεῦσιν ὀδόντες.\nὠκυτέρη τελέθει δὲ θοῶν πανυπείροχα θηρῶν·\nαὐτῷ γάρ τε θέειν ἰκέλη Ζεφύρῳ γενετῆρι·\nοὔτι γε μὴν γενετῆρι· τίς ἂν τάδε πιστώσαιτο,\nθῆρες ὅτι δμηθεῖεν ὑπʼ ἠέρι νυμφευτῆρι;\nἔπλετο γὰρ κείνη κενεὴ φάτις, ὡς τόδε φῦλον\nθῆλυ πρόπαν τελέθει καὶ ἀδέμνιον ἄρσενός ἐστι·\nδηθάκι γάρ κεν ἴδοις πολυανθέα καλὸν ἀκοίτην·\nῥεῖα γὰρ οὐκ ἂν ἕλοις· δὴ γάρ τε λιπὼν ἑά τέκνα\nἐμμενέως φεύγει, θηρήτορας εὖτʼ ἂν ἴδηται·\nἡ δʼ ἕπεται σκύμνοισιν ἀνιάζουσά τε θυμόν,\nχάρμα μέγʼ ἀγρευτῆρσι, πρὸς ἄρκυας ἰθὺς ἱκάνει.\nΚάπρος ἐνυαλίοις δὲ μέγʼ ἔξοχος ἐν θήρεσσιν\nεὐνὰς μὲν ποθέει πυμάτοις ἐνὶ βένθεσι κρημνῶν,\nἔξοχα δὲ στυγέει δοῦπον πολυηχέα θηρῶν.\nθηλυτέρῃ δʼ ἀλίαστος ἐφορμαίνων ἀλάληται\nκαὶ μάλʼ ἐρωμανέων σφριγᾷ· κατὰ δʼ αὐχένος ὀρθαὶ\nφρίσσουσι τρίχες, οἶα περισσολόφων πηλήκων,\nἀφρὸν ἀποσταλάει δὲ κατὰ χθονός· αὐτὰρ ὀδόντων\nἕρκος ἐπικροτέει λευκόχροον ἄσθματι θερμῷ·\nκαὶ χόλος ἀμφὶ γάμοισι πολὺ πλέον ἠέπερ αἰδώς.\nθηλυτέρη δʼ εἴ μίν κεν ὑποπτήξασα μένῃσιν,\nἔσβεσε πάντα χόλον, κατὰ δʼ εὔνασε θηρὸς ἐρωήν·\nεἰ δέ κʼ ἀνηναμένη φεύγῃ φιλοτήσιον εὐνήν,\nαὐτίκʼ ὀρινόμενος θερμῷ πυρόεντι μύωπι\nἢ γάμον ἐξετέλεσσεν ἀνάγκῃ, ἶφι δαμάσσας,\nἢ νέκυν ἐν κονίῃσι βάλεν, γενύεσσιν ὀρούσας.\nἔστι δέ τις κάπροιο φάτις πέρι λευκὸν ὀδόντα\nλάθριον ἐντὸς ἔχειν μαλερὴν πυρόεσσαν ἐνιπήν.\nσῆμα δʼ ἐφημερίοισιν ἀριφραδὲς ἐρρίζωται·\nὁππότε γὰρ πολύς ὄχλος ἐπήτριμος ἀγρευτήρων\nσὺν κυσὶν εὐτόλμοισι ποτὶ χθόνα θῆρα βάλωνται,\nαἰχμῇσιν δολιχῇσιν ἐπασσύτερον δαμάσαντες,\nδὴ τότʼ ἀπʼ αὐχένος εἴ τις ἀειράμενος τρίχα λεπτὴν\nθηρὸς ἔτʼ ἀσθμαίνοντος ἐνιχρίμψειεν ὀδόντι,\nαἶψα μάλα σφαιρηδὸν ἀνέδραμεν αἰθομένη θρίξ.\nκαὶ δʼ αὐτοῖσι κύνεσσιν ἐπὶ πλευρῇς ἑκάτερθεν,\nἔνθα συὸς γενύων πέλασαν αἴθωνες ὀδόντες,\nἴχνια πυρσευθέντα διὰ ῥινοῖο τέτανται.\nὙστρίγγων δʼ οὔπω τι πέλει κατὰ δάσκιον ὕλην\nῥίγιον εἰσιδέειν οὔτʼ ἀργαλεώτερον ἄλλο·\nτῶν ἤτοι μέγεθος μὲν ὁποῖα λύκοισι δαφοινοῖς,\nβαιόν, ὀλιζότερον, κρατερὸν δέμας, ἀμφὶ δὲ ῥινὸς\nτρηχείαις λασίαισι πέριξ πέφρικεν ἐθείραις,\nὁπποίαις θωρήξατʼ ἐχίνων αἰόλα φῦλα.\nἀλλʼ ὅτε μιν σεύωσιν ἀρείονες ἔξοχα θῆρες,\nδὴ τότʼ ἐμήσατο τοῖα· θοὰς ἔφριξεν ἐθείρας\nκαί τʼ ὀπίσω νώτοισιν ἀκαχμένον ὠκυπέτῃσιν\nἰθὺς ἀκοντίζει μαλερὸν βέλος· ἀμφότερον δὲ\nφεύγει τʼ ἐμμενέως καὶ ἀλευόμενος πολεμίζει.\nδηθάκις ἔκτεινεν κύνα κάρχαρον· ὧδέ κε φαίης\nαἰζηὸν τόξων δεδαηκότα τοξεύεσθαι.\nτοὔνεκεν ὁππότε μιν θηρήτορες ὠπήσωνται,\nοὔτι κύνας μεθιᾶσι, δόλον δʼ ἐπετεκτήναντο,\nτὸν μετέπειτʼ ἐρέω, θηρῶν φόνον ὁππότʼ ἀείδω.\nἰχνεύμων βαιὸς μέν, ἀτὰρ μεγάλοισιν ὁμοίως\nμέλπεσθαι θήρεσσι πανάξιος εἵνεκα βουλῆς\nἀλκῆς τε κρατερῆς ὑπὸ νηπεδανοῖσι μέλεσσιν.\nἦ γάρ τοι κέρδεσσι κατέκτανε διπλόα φῦλα,\nἑρπηστῆραςὄφεις καὶ ἀργαλέους κροκοδείλους,\nκείνους Νειλῴους, φόνιον γένος· ὁππότε γάρ τις\nθηρῶν λευγαλέων εὕδῃ τρίστοιχα πετάσσας\nχείλεα καὶ χάος εὐρὺ καὶ ἄσπετον αἰόλον ἕρκος,\nδή ῥα τότʼ ἰχνεύμων δολίην ἐπὶ μῆτιν ὑφαίνων\nλοξοῖς ὀφθαλμοῖσιν ἀπείρονα θῆρα δοκεύει,\nεἰσόκε τοι βαθὺν ὕπνον ἐπὶ φρεσὶ πιστώσηται·\nαἶψα δʼ ἄρʼ ἐν ψαμάθοισι καὶ ἐν πηλοῖσιν ἐλυσθεὶς\nῥίμφʼ ἔθορεν, πυλεῶνα διαπτάμενος θανάτοιο\nτολμηρῇ κραδίῃ, διὰ δʼ εὐρέος ἤλυθε λαιμοῦ.\nαὐτὰρ ὅ γʼ ἐξ ὕπνου βαρυαέος ἔγρετο δειλός,\nκαὶ κακὸν ἐν λαγόνεσσι φέρων τόσον ἀπροτίελπτον,\nπάντῃ μαινόμενος καὶ ἀμήχανος ἀμφαλάληται,\nἄλλοτε μὲν ποτὶ τέρματʼ ἰὼν μυχάτου ποταμοῖο,\nἄλλοτε δʼ αὖ ψαμάθοισι κυλινδόμενος ποτὶ χέρσον,\nἄγριον ἀσθμαίνων, στρωφώμενος ἀμφʼ ὀδύνῃσιν.\nαὐτὰρ ὅ γʼ οὐκ ἀλέγει, γλυκερῇ δʼ ἐπιτέρπετʼ ἐδωδῇ·\nἥπατι δʼ ἄγχι μάλιστα παρήμενος εἰλαπινάζει·\nὀψὲ δέ τοι προλιπὼν κενεὸν δέμας ἔκθορε θηρός.\nἰχνεῦμον μέγα θαῦμα, μεγασθενές, αἰολόβουλε,\nὅσσην τοι κραδίη τόλμαν χάδεν. ὅσσον ὑπέστης,\nἀγχίμολον θανάτοιο τεὸν δέμας ἀμφὶς ἐρείσας.\nἀσπίδα δʼ ἰοφόρον τοίαις ἐδαμάσσατο βουλαῖς.\nπᾶν δέμας ἐν ψαμάθοισι καλύψατο θῆρα δοκεύων,\nνόσφι μόνης οὐρῆς τε καὶ ὀφθαλμῶν πυροέντων·\nοὐρή οἱ δολιχὴ γὰρ ὀφιονέη τε τέτυκται,\nἄκροισιν κεφαληδὸν ἐειδομένοισι κορύμβοις,\nἄντα μελαινομένη, θηρῶν φολίδεσσιν ὁμοίη.\nτὴν δʼ ὅτε φυσιόωσαν ἔχιν ψολόεσσαν ἴδηται,\nἀντία γυρώσας προκαλέσσατο θῆρα δαφοινήν.\nἀσπὶς δʼ ἰοφόρον πέλας ἀντήειρε κάρηνον,\nστήθεά τʼ εὔρυνε, στυφελόν θʼ ὑπέσηρεν ὀδόντα,\nμαρναμένη γενύεσσιν ἐτώσια λευγαλέῃσιν.\nἀλλʼ οὐκ ἰχνεύμων τότʼ ἀρήϊος ἐν ψαμάθοισι\nδηθύνει, πικρῶν δὲ θορὼν ἐδράξατο λαιμῶν,\nδαρδάπτει τε γένυσσιν ἑλισσομένην ἑκάτερθε,\nκαὶ νέκυν αὐτίκʼ ἔθηκʼ ἀποφώλιον ἐκπτύουσαν\nπευκεδανὸν θανάτοιο φίλον, ζαμενῆ χόλον, ἰόν.\nναὶ μὴν αἰολόβουλος ἐπʼ ἀγραύλοισι μάλιστα\nθηρσὶ πέλει κερδώ, μάλʼ ἀρήϊος ἐν πραπίδεσσι·\nκαὶ πινυτὴ ναίει πυμάτοις ἐνὶ φωλειοῖσιν,\nἑπταπύλους οἴξασα δόμους τρητάς τε καλιὰς\nτηλόθʼ ἀπʼ ἀλλήλων, μή μιν θηρήτορες ἄνδρες\nἀμφὶ θύρῃ λοχόωντες ὑπὸ βροχίδεσσιν ἄγωνται·\nἀργαλέη γενύεσσι καὶ ἀντία δηρίσασθαι\nθηρσί τʼ ἀρειοτέροισι καὶ ἀγρευτῆρσι κύνεσσιν.\nεὖτε δὲ χεῖμα πέλει κρυερὸν βόσιός τε χατίζει,\nγυμναὶ δʼ ἡμερίδες περὶ βότρυσιν ἰνδάλλονται,\nδὴ τότε καὶ θηρᾶν πικρὴν ἐπὶ μῆτιν ὑφαίνει,\nοἰωνούς τε δόλοισιν ἑλεῖν καί τέκνα λαγωῶν.\nἔννεπέ μοι κἀκεῖνα, πολύθροε Μοῦσα λιγεῖα,\nμικτὰ φύσιν θηρῶν, διχόθεν κεκερασμένα, φῦλα,\nπόρδαλιν αἰολόνωτον ὁμοῦ ξυνήν τε κάμηλον.\nΖεῦ πάτερ, ὅσσα νόησας, ὅσʼ εἴδεα νῶϊ φύτευσας,\nὅσσα βροτῖσιν ὄπασσας, ὅσʼ εἰναλίοις νεπόδεσσιν.\nὅς τόδʼ ἐμήσαο πάγχυ καμήλων αἰόλον εἶδος,\nἀμφιέσας ῥινοῖσιν ἀναιδέσι πορδαλέοισι\nφαίδιμον, ἱμερόεν, τιθασὸν γένος ἀνθρώποισι.\nδειρή οἱ ταναή, στικτὸν δέμας, οὔατα βαιά,\nψιλὸν ὕπερθε κάρη, δολιχοὶ πόδες, εὐρέα ταρσά,\nκώλων δʼ οὐκ ἴσα μέτρα, πόδες τʼ οὐ πάμπαν ὁμοῖοι,\nἀλλʼ οἱ πρόσθεν ἔασιν ἀρείονες, ὑστάτιοι δὲ\nπολλὸν ὀλιζότεροι, κατά τʼ ὀκλάζουσιν ὁμοῖοι.\nἐκ δὲ μέσης κεφαλῆς δίδυμον κέρας ἰθὺς ὀρούει,\nοὔ τι κέρας κερόεν, παρὰ δʼ οὔατα μεσσόθι κόρσης\nἀβληχραὶ κροτάφοισιν ἐπαντέλλουσι κεραῖαι·\nἄρκιον, ὡς ἐλάφοιο, τέρεν στόμα, λεπταλέοι τε\nἐντὸς ἐρηρέδαται γαλακόχροες ἀμφὶς ὀδόντες·\nαἴγλην παμφανόωσαν ἀπαστράπτουσιν ὀπωπαί.\nοὐρὴ δʼ αὖτʼ ἐλαχεῖα, θοαῖς ἅτε δορκαλίδεσσιν,\nἄκραισιν μετόπισθε μελαινομένῃσιν ἐθείραις.\nναὶ μὴν ἄλλο γένεθλον ἐμοῖς ἴδον ὀφθαλμοῖσιν\nἀμφίδυμον, μέγα θαῦμα, μετὰ στρουθοῖο κάμηλον·\nτὴν ἔμπης κούφοις μεταρίθμιον οἰωνοῖσι\nκαὶ πτερόεσσαν ἐοῦσαν ἐμαὶ μέλψουσιν ἀοιδαί,\nοὕνεκεν ἡμετέρης μιν ἕλεν νόμος αἰόλος ἄγρης.\nοὔτε γὰρ ὀρνίθων σφε δαμάσσατο δήϊος ἰξός,\nοὔτε διηερίην δόνακες πατέοντες ἀταρπόν.\nἀλλʼ ἵπποι σκύλακές τε θοοὶ καὶ ἀείδελα δεσμά.\nτῆς ἤτοι μέγεθος μὲν ὑπέρβιον, ὅσσον ὕπερθε\nνώτοις εὐρυτάτοισι φέρειν νεοθηλέα κοῦρον·\nκαὶ πόδες ὑψιτενεῖς, ἴκελοι νωθροῖσι καμήλοις,\nὁπποῖον θαμινῇσιν ἀρηράμενοι φολίδεσσι\nσκληρῇς ἄχρι διπλῆς ἐπιγουνίδος· ὕψι δʼ ἀείρει\nβαιὴν μὲν κεφαλήν, πολλὴν δὲ τανύτριχα δειρὴν\nκυανέην· κείνῃσι πολὺ πτερόν· οὐ μὲν ὕπερθεν\nἠέρος ὑψιπόροισιν ἐπιπλώουσι κελεύθοις,\nἀλλʼ ἔμπης θείειν ποσσὶ κραιπνοὶ τελέθουσαι\nαὐτοῖσιν φορέουσιν ἴσον τάχος οἰωνοῖσιν.\nοὐδὲ μὲν ὀρνίθεσσιν ὁμοίϊος ἀμβαδὸν εὐνή,\nΒάκτριον οἷα δὲ φῦλον ἔχουσιν ἀπόστροφα λέκτρα·\nτίκτει δʼ ἄπλετον ᾠόν, ὅσον χαδέειν τόσον ὄρνιν,\nκυκλόσε λαϊνέοις θωρησσόμενον κελύφεσσι.\nπτῶκας ἀείδωμεν, θήρης ἐρίδωπον ὀπώρην.\nσῶμα πέλει τυτθόν, λάσιον, δολιχώτατον οὖας,\nβαιὸν ὕπερθε κάρη, βαιοὶ πόδες, οὐκ ἴσα κῶλα·\nχροιὴν δʼ ἀμφιέσαντʼ ἀνομοίϊον· οἱ μὲν ἔασι\nκυάνεοι δνοφεροί τε μελάμβωλον κατʼ ἄρουραν,\nξανθοὶ δʼ αὖθʼ ἕτεροι πεδίων ἐπὶ μιλτοπαρῄων·\nαὐτὰρ ἐρίγληνοι χαροπὸν στράπτουσιν ὀπωπαὶ\nκανθὸν ἀγρυπνίῃ κεκορυθμένον· οὔποτε γὰρ δὴ\nὕπνον ἐπὶ βλεφάροισιν ἀποβρίξαντες ἕλοντο,\nδειδιότες θηρῶν τε βίην μερόπων τε θοὸν κῆρ·\nνυκτὶ δέ τʼ ἐγρήσσουσι καὶ ἐς φιλότητα μέλονται·\nνωλεμὲς ἱμείρουσι γάμων, ἔτι δʼ ἔγκυοι οὖσαι\nοὔποτʼ ἀναίνονται πόσιος πολύθουρον ἐρωήν,\nοὐδʼ ὅτε γαστρὶ φέρωσι πολύσπορον ὠκὺν ὀϊστόν·\nἔξοχα γὰρ τόδε φῦλον, ὅσʼ ἄπλετος ἔτραφεν αἶα,\nπουλυγόνον τελέθει· τὸ μὲν ἄρ ποθι νηδύος ἐκτὸς\nἔμβρυον ἐκθρώσκει τετελεσμένον, ἄλλο δʼ ἔσωθεν\nνόσφι τριχὸς φορέει, τὸ δʼ ἄρʼ ἡμιτέλεστον ἀέξει,\nἄλλο δʼ ἄναρθρον ἔχει θορόεν βρέφος ὠπήσασθαι·\nἑξείης τίκτει δέ, καὶ οὔποτε θῆλυς ἀναιδὴς\nλήθετο μαχλοσύνης· τελέει δʼ ὅσα θυμὸς ἀνώγει,\nοὐδʼ αὐταῖς ὠδῖσιν ἀνηναμένη Κυθέρειαν.\nεἴδεα μὲν τόσα θηρσί, τόσαι δʼ ἀνὰ δάσκιον ὕλην\nνυμφίδιοι φιλότητες ὁμήθειαί τε πέλονται\nἔχθεά τε κρυεροί τε μόθοι νόμιοί τε χαμεῦναι.\nτλησιπόνων δʼ ἀνδρῶν χρέος ἄπλετον ἀείδωμεν,\nἀμφότερον κρατερόν τε μένος καὶ ἐπίφρονα βουλὴν\nκέρδεά τʼ αἰολόβουλα πολυφράστοις τε δόλοισι\nφραξαμένην κραδίην· ἦ γάρ τε πρὸς ἄγρια φῦλα\nμάρναται, οἷσι θεὸς σθένος ὤπασε καὶ μένος ἠῢ\nκαὶ φρένας οὐδʼ αὐτῶν πολὺ μείονας ἀγρευτήρων.\nἤθεα πολλὰ πέλει κλειτῆς πολυαρκέος ἄγρης,\nἄρμενα καὶ θήρεσσι καὶ ἔθνεσιν ἠδὲ χαράδραις,\nμυρία· τίς κεν ἅπαντα μιῇ φρενὶ χωρήσειεν\nεἰπέμεναι κατὰ μοῖραν ὑπʼ εὐκελάδοισιν ἀοιδαῖς;\nτίς δʼ ἂν πάντʼ ἐσίδοι; τίς δʼ ἄν τόσον ὠπήσαιτο\nθνητὸς ἐών; μοῦνοι δὲ θεοὶ ῥέα πάνθʼ ὁρόωσιν.\nαὐτὰρ ἐγὼν ἐρέω τά τʼ ἐμοῖς ἴδον ὀφθαλμοῖσι,\nθήρην ἀγλαόδωρον ἐπιστείχων ξυλόχοισιν,\nὅσσα τʼ ἀπʼ ἀνθρώπων ἐδάην, τοῖσιν τὰ μέμηλεν,\nαἰόλα παντοίης ἐρατῆς μυστήρια τέχνης,\nἱμείρων τάδε πάντα Σεουήρου Διὸς υἱῷ\nἀείδειν· σὺ δέ, πότνα θεά, παγκοίρανε θήρης,\nεὐμενέουσα θοῇ βασιληΐδι λέξον ἀκουῇ,\nὄφρα τεῶν ἔργων προμαθὼν ὀαρίσματα πάντα\nθηροφονῇ, μακαριστὸς ὁμοῦ παλάμῃ καὶ ἀοιδῇ.\nθηρῶν οἱ μὲν ἔασιν ἐπίφρονες, αἰολόβουλοι,\nἀλλὰ δέμας βαιοί· τοὶ δʼ ἔμπαλιν ἀλκήεντες,\nβουλὴν δʼ ἐν στήθεσσιν ἀνάλκιδες· οἱ δʼ ἄρʼ ὁμαρτῇ\nκαὶ κραδίην δειλοὶ καὶ γυῖα πέλουσʼ ἀμενηνοί,\nἀλλὰ πόδεσσι θοοί· τοῖσιν δὲ θεὸς πόρε πάντα,\nβουλὴν κερδαλέην, κρατερὸν δέμας, ὠκέα γοῦνα.\nγιγνώσκουσι δʼ ἕκαστος ἑῆς φύσιος κλυτὰ δῶρα,\nἔνθʼ ὀλιγοδρανέες τε καὶ ἔνθα πέλουσι δαφοινοί.\nοὐκ ἔλαφος κεράεσσι θρασύς, κεράεσσι δὲ ταῦρος·\nοὐ γενύεσσιν ὄρυξ κρατερός, γενύεσσι λέοντες·\nοὐ ποσὶ ῥινόκερως πίσυνος, πόδες ὅπλα λαγωῶν·\nπόρδαλις οἶδʼ ὀλοὴ παλαμάων λοίγιον ἰόν,\nκαὶ σθένος αἰνὸς ὄϊς μέγα λαϊνέοιο μετώπου,\nκαὶ κάπρος μένος οἶδεν ἑῶν ὑπέροπλον ὀδόντων.\nὅσσαι μέν νυν ἔασιν ἐπακτήρεσσι δαφοινοῖς\nμουναδὸν ἐν σκοπέλοισι προμήθειαί τε πάγαι τε,\nκεκριμένας φράσομεν θήρας ἐπὶ θηρσὶν ἑκάστοις·\nξυνὰ δέ θʼ ὅσσα πέλουσιν, ὁμοίης ἔλλαχεν ᾠδῆς.\nξυνὰ θηροσύναι τε λίνων ξυναί τε ποδάγραι·\nξυνὰ δέ τʼ ἀνθρώποισι ποδωκέα πάντα γένεθλα\nἵπποις ἠδὲ κύνεσσι διωκέμεν· ἄλλοτε δʼ αὖτε\nκαὶ μούνοις ἵπποισι κυνῶν ἄτερ ἰθὺς ἐλαύνειν·\nἵπποισιν κείνοισιν, ὅσοι περὶ Μαυρίδα γαῖαν\nφέρβοντʼ, ἢ Λιβύεσσιν· ὅσοι μὴ κάρτεϊ χειρῶν\nἄγχονται ψαλίοισι βιαζομένοιο χαλινοῦ,\nπείθονται δὲ λύγοισιν, ὅπη βροτὸς ἡγεμονεύει.\nτοὔνεκεν ἱππελάται κείνων ἐπιβήτορες ἵππων\nἠδὲ κύνας λείπουσι φίλους πίσυνοί τʼ ἐλόωσιν\nἵπποις ἠελίου τε βολῇ καὶ νόσφιν ἀρωγῶν.\nξυνὸν ἀκοντίζειν δὲ καὶ ἀντία τοξάζεσθαι\nθῆρας ἀρειοτέρους, τοί τʼ ἀνδράσιν ἶφι μάχονται.\nἐς δὲ λίνον χρειὼ στέλλειν οἰήϊα θήρης,\nκαὶ πνοιὴν ἀνέμου φεύγειν ἄνεμόν τε δοκεύειν.\nοἷα δὲ ποντοπόρων ἀκάτων ἐπιβήτορες ἄνδρες\nἑζόμενοι πρύμνῃσι, νεῶν ἐφέποντες ὀχῆας,\nἠέρα παπταίνουσι καὶ ἀργεστῇσι Νότοισι\nπειθόμενοι τανύσαντο λινοπτερύγων ὅπλα νηῶν·\nὧδε καὶ ἐν τραφερῇ κέλομαι θηρήτορας ἄνδρας\nπαπταίνειν ἑκάτερθεν ἐπιπνείοντας ἀήτας,\nὄφρα λινοστατέωσι βοηλατέωσί τε πάντῃ\nαὔραις ἀντιάσαντες· ἐπεὶ μάλα θήρεσι πᾶσιν\nὀξύταται ῥινῶν ὀσφρήσιες· εἰ δὲ φράσαιντο\nἢ σταλίκων ὀδμὴν ἢ πεπταμένοιο λίνοιο,\nἔμπαλιν ἰθύνουσιν, ἐπιστροφάδην δὲ φέβονται\nαὐτοῖς ἄντα βροτοῖσι, πόνον δʼ ἅλιον θέσαν ἄγρης.\nτῷ μοι παπταίνοιεν ἐπαιγίζοντας ἀήτας\nθηροφόνοι, στάλικάς τε λινοστασίην τʼ ἐφέποιεν\nἀντιπέρην ἀνέμοιο βολῆς· ὄπιθεν δʼ ἐλάοιεν\nἐς Νότον αἰθρήεντος ἐγειρομένου Βορέαο·\nἐς δὲ Βορῆν σαλαγεῦντος ἐπὶ δροσεροῖο Νότοιο·\nΕὔρου δʼ ἱσταμένοιο θέειν Ζεφυρίτισιν αὔραις·\nκινυμένου Ζεφύρου δὲ θοῶς εἰς Εὖρον ἐλαύνειν.\nἀλλὰ σύ μοι πρώτιστα λεόντων ἔξοχον ἄγρην\nἐν θυμῷ βάλλοιο καὶ ἀνδρῶν ἄλκιμον ἦτορ.\nχῶρον μὲν πρώτιστον ἐπεφράσσαντο κιόντες,\nἔνθα περὶ σπήλυγγας ἐρίβρομος ἠΰκομος λῖς\nἐνδιάει, μέγα δεῖμα βοῶν αὐτῶν τε νομήων·\nθηρὸς δʼ αὖ μετέπειτα πελώριον ὠπήσαντο\nἴχνεσι τριβομένοισιν ἀταρπιτόν, ᾗ ἔνι πολλὸς\nλαρὸν πιόμενος ποταμηπόρος ἰθὺς ὁδεύει.\nἔνθʼ ἤτοι βόθρον μὲν ἐΰδρομον ἀμφὶς ὄρυξαν,\nεὐρὺν καὶ περίμετρον· ἀτὰρ μεσάτῃ ἐνὶ τάφρῳ\nκίονα δειμάσθην μέγαν, ὄρθιον, ὑψικόλωνον·\nτοῦ δʼ ἄπο μὲν κρεμάσαντο μετήορον αὖ ἐρύσαντες\nἀρνειὸν νεογιλὸν ὑπʼ ἀρτιτόκοιο τεκούσης·\nἔκτοθε δʼ αὖ βόθροιο περίτροχον ἐστεφάνωσαν\nαἱμασιήν, πυκάσαντες ἐπασσυτέροις μυλάκεσσιν,\nὄφρα κε μὴ πελάσας δολερὸν χάος ἀθρήσειε·\nκαί ῥʼ ὁ μὲν ὑψικρεμὴς ὑπομάζιος ἀμνὸς ἀϋτεῖ·\nτοῦ δέ τε πειναλέην κραδίην ἐπάταξεν ἰωή·\nμαιόμενος δʼ ἴθυσε, φίλον κεχαρημένος ἦτορ,\nἴχνος ἐπισπέρχων βληχῆς ἠδʼ ἔνθα καὶ ἔνθα\nπαπταίνων πυρόεν· τάχα δʼ ἤλυθεν ἄγχι δόλοιο,\nἀμφί τε δινεῖται, κρατερὸς δέ ἑ λιμὸς ὀρίνει.\nαὐτίκα δʼ αἱμασιὴν μὲν ὑπέρθορε γαστρὶ πιθήσας,\nδέκτο δέ μιν χάος εὐρὺ περιστεφές, οὐδʼ ἐνόησεν,\nὡς ἐπὶ βυσσὸν ἵκανεν ἀνωΐστοιο βερέθρου·\nπαντόσε δινεῖται δὲ παλίσσυτος αἰὲν ὀρούων,\nὁπποῖος περὶ νύσσαν ἀεθλοφόρος θοὸς ἵππος,\nἀγχόμενος παλάμῃσι καὶ ἡνιόχοιο χαλινῷ.\nοἱ δʼ ἄρʼ ἀπὸ σκοπιῆς τηλαυγέος ἀθρήσαντες\nἀγρευτῆρες ὄρουσαν, ἐριτμήτοισι δʼ ἱμᾶσι\nδησάμενοι καθιᾶσιν ἐΰστροφα τυκτὰ μέλαθρα,\nὀπταλέον κἀκεῖσε δόλον κρύψαντες ἐδωδῆς·\nαὐτὰρ ὅ γʼ ἐκ βόθροιο δοκεύμενος αὐτίκʼ ἀλύξειν\nἔνθὁ??ʼε καγχαλόων· παρὰ δʼ οὐκέτι νόστος ἕτοιμος·\nὧδε μὲν ἀμφὶ χυτὴν Λιβύων πολυδίψιον αἶαν.\nαὐτὰρ ἐϋρρείταο παρʼ ὄχθαις Εὐφρήταο\nἵππους μὲν χαροποὺς μεγαλήτορας ἀρτύνονται\nθήρειον ποτὶ μῶλον· ἐπεὶ χαροποὶ γεγάασι\nκραιπνότατοι θείειν καὶ ἀναιδέες ἶφι μάχεσθαι\nκαὶ μοῦνοι τετλᾶσι λεόντων ἀντία βρυχήν·\nοἱ δʼ ἄλλοι τρειουσι καὶ ἀγκλίνουσιν ὀπωπάς,\nδειμαίνοντες ἄνακτος ἑοῦ πυριλαμπέα κανθόν,\nὣς ἐφάμην καὶ πρόσθεν ἐν ἱππαλέοισιν ἀοιδαῖς.\nπεζοὶ δʼ ἐκτανύσαντο λίνοιο περίδρομον ἕρκος,\nἄρκυας ἀσσυτέροις ἐπιδειμάμενοι σταλίκεσσι·\nτόσσον δʼ αὖθʼ ἑκάτερθεν ἐπιπρονένευκε κεραίη,\nὅσσον ἐπημύει κέρας ἀρτιτόκοιο σελήνης.\nτρισσοὶ δʼ αὖ λοχόωσι λίνων ἔπι θηρητῆρες,\nεἷς μέσατος, δοιοὶ δʼ ἄρʼ ἐπʼ ἀκροτάτοισι κορύμβοις,\nὁππόσον ἐκ μεσάτοιο γεγωνότος ἀμφοτέροισιν\nεἰσαΐειν ἑκάτερθε διπλῶν ἀκρόπτερα φωτῶν.\nοἱ δʼ ἄλλοι στήσαντο νόμῳ πολέμοιο δαφοινοῦ,\nφρυκτοὺς αὐσταλέους πυριλαμπέας ἀμφὶς ἔχοντες·\nἀνδρῶν δʼ αὐτὸς ἕκαστος ἔχει σάκος ἐν χερὶ λαιῇ,\nἁ̓σπίδος ἐν πατάγῳ θηρσὶν μέγα δεῖμα δαφοινοῖς·\nδεξιτερῇ δὲ φέρει πεύκης ἄπο δαιόμενον πῦρ·\nἔξοχα γὰρ δείδοικε πυρὸς μένος ἠΰκομος λῖς,\nοὐδʼ ἐσιδεῖν τέτληκεν ἀταρμύκτοισιν ὀπωπαῖς.\nοἱ δʼ ὁπότʼ ἀθρήσωσι λεόντων ἄλκιμον ἦτορ,\nπάντες ὁμῶς ἱππῆες ἐπέσσυθεν, ἀμφὶ δὲ πεζοὶ\nἕσπονται παταγεῦντες, ἀϋτὴ δʼ αἰθέρʼ ἱκάνει.\nθῆρες δʼ οὐ μίμνουσιν, ἐπιστροφάδην δὲ νέονται\nθυμὸν ὀδὰξ πρίοντες, ἀμυνέμεν οὐκ ἐθέλοντες.\nὡς δʼ ἰχθῦς ἀνὰ νύκτα δολόφρονες ἀσπαλιῆες\nπρὸς βόλον ἰθύνουσι θοαῖς ἀκάτοισι φέροντες\nλαμπομένας δαΐδας· τοὶ δὲ τρείουσιν ἰδόντες\nἔλλοπες, οὐδὲ μένουσιν ἑλισσομένην ἀμαρυγήν·\nὣς καὶ θῆρες ἄνακτες ἐπιμύουσιν ὀπωπάς.\nκαὶ τότε δειδιότες κτύπον ἀνδρῶν καὶ φλόγα πυρσῶν\nαὐτόματοι πλεκτῇσι λίνων λαγόνεσσι πέλασσαν.\nἔστι δέ τις θήρης τρίτατος νόμος Αἰθιοπήων\nἀκάματος, μέγα θαῦμα· τὸ δʼ ἀνέρες ἀλκήεντες\nΑἴθοπες ἠνορέῃ πίσυνοι πίσυρες τελέουσι.\nπλεκτὰ σάκη τεύχουσιν ἐϋστρέπτοισι λύγοισι\nκαρτερὰ καὶ πλευρῇσι περίδρομα, κὰδ δὲ βοείας\nἀζαλέας τανύουσιν ἐπʼ ἀσπίσιν ὀμφαλοέσσαις\nἄλκαρ ἔμεν τʼ ὀνύχων βριαρῶν γενύων τε δαφοινῶν·\nαὐτοὶ δʼ οἰὸς ἄωτα πρόπαν δέμας ἀμφιέσαντο,\nσφιγξάμενοι καθύπερθεν ἐπασσυτέροις τελαμῶσι·\nκαὶ κόρυθες κρύπτουσι καρήατα· μοῦνα δʼ ἀθρήσαις\nχείλεά τε ῥῖνάς τε καὶ ὄμματα μαρμαίροντα.\nἄντα δὲ θηρὸς ἴασιν ἀολλέες, εὐκελάδοισι\nμάστιξιν θαμινῇσι διʼ ἠέρος αἰθύσσοντες·\nαὐτὰρ ὅ γε σπήλυγγος ὑπεκπροθορὼν ἀλίαστος\nβρυχᾶται πετάσας φόνιον χάος ἀντία φωτῶν,\nδερκόμενος χαροποῖσιν ὑπʼ ὄμμασιν αἰθόμενον πῦρ,\nθυμῷ παφλάζων ἴκελος δίοισι κεραυνοῖς.\nοὐ τοῖον Γάγγαο ῥόος πρόσθʼ ἠελίοιο\nἸνδὸν ὑπὲρ δάπεδον Μαρυανδέα λαὸν ἀμείβων\nμυκᾶται βρύχημα πελώριον, ὁππότε κρημνῶν\nἐκπροθορὼν ἐκάλυψε μέλαν δέμας αἰγιαλοῖο·\nὅστε καὶ εὐρύτατός περ ἐὼν καί τʼ εἴκοσιν ἄλλοις\nκυρτοῦται ποταμοῖσι κορυσσόμενος λάβρον ὕδωρ·\nοἷον ἐπισμαραγεῖ δρίος ἄσπετον ἠδὲ χαράδραι\nβρυχηθμοῖς ὀλοοῖσιν, ἐπιβρέμεται δʼ ὅλος αἰθήρ.\nκαί ῥʼ ὁ μὲν αὐτίκʼ ὄρουσε λιλαιόμενος χροὸς ἆσαι,\nλαίλαπι χειμερίῃ πανομοίϊος· οἱ δὲ μένουσιν\nἀστεμφεῖς πυρόεσσαν ἐπαιγίζουσαν ἐνιπήν.\nαὐτὰρ ὅ γʼ ἔν τʼ ὀνύχεσσι γένυσσί τε λευγαλέῃσιν\nἄσχετος ὅν κεν ἕλῃσιν ἐπαιθύσσων κεραΐζει.\nτὸν δ ἕτερος κατόπισθε μεταθρώσκων αἰζηῶν\nκικλήσκει, παταγῶν τε διαπρύσιόν τε γεγωνώς.\nαἶψα δʼ ἐπιστρεφθεὶς μεγαλήνωρ ἠΰκομος λῖς\nὦρτο λιπὼν ὃν ἔμαρψεν ὑπὸ στόμα· καὶ πάλιν ἄλλος\nδόχμιος ἠϋγένειον ὀρίνει θῆρα κελαινόν·\nἄλλοι δʼ ἀλλαχόθεν μιν ἐπασσύτεροι κλονέουσι\nῥινοῖσιν πίσυνοι σακέεσσί τε καὶ τελαμῶσι,\nτοὺς οὔτε κρατεροὶ γενύων τάμνουσιν ὀδόντες,\nοὔτε σιδηρείων ὀνύχων πείρουσιν ἀκωκαί.\nαὐτὰρ ὁ μαψίδιον φθινύθει πόνον, ἄκριτα θύων,\nτὸν μὲν καλλείπων, τὸν δʼ αἰρόμενος χθονὸς αἶψα\nαὖ ἐρύων, τῷ δʼ αὖτις ἀάσχετος ἰθὺς ὀρούων.\nὡς δʼ ὁπότʼ ἐν πολέμοισιν ἀρήϊον ἄνδρα κραταιὸν\nδήϊος ἀμφιβάλῃ στεφάνη μαλεροῖο μόθοιο,\nαὐτὰρ ὅ γε πνείων μένος Ἄρεος ἔνθα καὶ ἔνθα\nἀΐσσει, παλάμῃ κραδάων πεφονωμένον ἔγχος,\nὀψὲ δέ μιν δάμνησιν ἐνυάλιος λόχος ἀνδρῶν,\nπάντες ὁμοῦ βρίσαντες· ὁ δʼ ὀκλάζει κατὰ γαίης,\nβαλλόμενος πυκινῇσι τανυρροίζοισιν ἀκωκαῖς·\nὣς ὅ γʼ ἀνηνύστοισιν ἀπειπάμενος καμάτοισιν\nὀψὲ βροτοῖσιν ἔδωκε βραβήϊα πάντα μόθοιο·\nἀφρὸν ἀποσταλάει δὲ ποτὶ σχερὸν αἱματόεντα·\nεἴκελος αἰδομένῳ δἐ ποτὶ χθόνα κανθὸν ἐρείδει.\nὡς δὲ βροτὸς πολλοῖσιν ἐρεψάμενος κοτίνοισι\nπυγμαχίης ἐν ἀγῶσιν, ὑπʼ ἀνέρος ἀλκήεντος\nἄντην ἀσσυτέρῃσιν ὐπʼ ὠτειλῇσι δαμασθείς,\nἔστη μὲν πρώτιστα λελουμένος αἵματι λάβρῳ,\nοἷα μεθυσφαλέων, ἑτεροκλινέων τε κάρηνον·\nαὐτὰρ ἔπειτʼ ἐπὶ γαῖαν ὑποκλαδὸν ἐξετανύσθη·\nὣς ὅ γʼ ἐπὶ ψαμάθου κεκαφηότα γυῖα τάνυσσεν.\nοἱ δὲ τότʼ ἐγκονέουσι πολὺ πλέον, αἶψα δʼ ὕπερθε\nπάντες ἐρεισάμενοι κρατεροῖσι δέουσʼ ὑπὸ δεσμοῖς\nοὐδὲν ἀλευόμενον, μάλα δʼ ἤρεμον ἀτρεμέοντα.\nὦ μέγα τολμήεντες, ὅσον χάδον, ὅσσον ἔρεξαν,\nαἰνόν κεῖνο πέλωρον ἅτε κτίλον ἀείρουσιν.\nἔκλυον ὡς βόθροισιν ὁμοίοισίν τε δόλοισι\nθήρασσαν καὶ θῶας ἀναιδέας, ἠδὲ γένεθλα\nπορδαλίων ἀπάτησαν, ἀτὰρ πολὺ μείοσι βόθροις·\nκίονα δʼ οὐχὶ λίθοιο, δρυὸς δʼ ἐτάμοντο κεραίην·\nοὐδὲ μὲν ὑψικρεμῆ χιμάρου γόνον ᾐώρησαν,\nἀλλὰ κυνός· τοῦ δʼ αὖτʼ ἀπὸ μήδεα δῆσαν ἱμάσθλαις\nλεπταλέαις· ὁ δʼ ἄρʼ ὦκα περισπερχὴς ὀδύνῃσιν\nὠρυθμοῖς ὑλάει καὶ πορδαλίεσσιν ἀϋτεῖ·\nἡ δὲ μάλʼ ἰάνθη, διά τε δρίος ἰθὺς ὀρούει.\nὡς δʼ ὁπότʼ ἰχθυβόλοι κύρτου δόλον ἐστήσαντο,\nπλεξάμενοι σπάρτῳ Σαλαμινίδι, καὶ λαγόνεσσι\nπούλυπον ἢ κεστρῆα πυρὶ φλεγέθοντες ἔθεντο·\nὀδμὴ δʼ ἐς πλαταμῶνας ἀφίκετο, καὶ ποτὶ κύρτον\nἔλλοπας αὐτομόλους εἰσήγαγεν, οὐδὲ δύνανται\nαὖτις ὑπεκδῦναι, δεινοῦ δʼ ἤντησαν ὀλέθρου·\nὣς κείνη, σκυλακῆος ἀπόπροθεν εἰσαΐουσα,\nἔδραμε καὶ θόρεν, οὔτινʼ ὀϊσσαμένη δόλον εἶναι,\nγαστέρι πειθομένη δὲ μυχοὺς ἐπέλασσε βερέθρου.\nΠορδάλιας καὶ δῶρα Διωνύσοιο δάμασσαν,\nθηροφόνων δολερῶν δολερὴν πόσιν οἰνοχοεύντων,\nοὐδὲν ἀλευομένων ζαθέοιο κότον Διονύσου.\nπορδάλιες νῦν μὲν θηρῶν γένος, ἀλλὰ πάροιθεν\nοὐ θῆρες βλοσυραί, χαροπαὶ δʼ ἐπέλοντο γυναῖκες,\nοἰνάδες, ὠσχοφόροι, τριετηρίδες, ἀνθοκάρηνοι,\nΒάκχου φοιταλιῆος ἐγερσιχόροιο τιθῆναι.\nνηπίαχον γὰρ Βακχον Ἀγηνορὶς ἔτραφεν Ἰνώ,\nμαζὸν ὀρεξαμένη πρωτόρρυτον υἱέϊ Ζηνός·\nσὺν δʼ ἄρʼ ὁμῶς ἀτίτηλε καὶ Αὐτονόη καὶ Ἀγαύη·\nἀλλʼ οὐκ εἰν Ἀθάμαντος ἀταρτηροῖσι δόμοισιν,\nοὔρεϊ δʼ ὃν τότε Μηρὸν ἐπικλήδην καλέεσκον.\nΖηνὸς γὰρ μεγάλην ἄλοχον μέγα δειμαίνουσαι\nκαὶ Πενθῆα τύραννον Ἐχιονίδην τρομέουσαι\nεἰλατίνῃ χηλῷ δῖον γένος ἐγκατέθεντο,\nνεβρίσι δʼ ἀμφεβάλοντο καὶ ἐστέψαντο κορύμβοις\nἐν σπέϊ, καὶ περὶ παῖδα τὸ μυστικὸν ὠρχήσαντο·\nτύμπανα δʼ ἐκτύπεον καὶ κύμβαλα χερσὶ κρόταινον,\nπαιδὸς κλαυθμυρισμῶν προκαλύμματα· πρῶτα δʼ ἔφαινον\nὄργια κευθομένῃ περὶ λάρνακι· σὺν δʼ ἄρα τῇσιν\nἈόνιαι λάθρη τελετῶν ἅπτοντο γυναῖκες·\nἐκ δʼ ὄρεος πιστῇσιν ἀγερμοσύνην ἑτάρῃσιν\nἔντυον ἰθῦσαι Βοιωτίδος ἔκτοθε γαίης·\nμέλλε γὰρ ἤδη, μέλλεν ἀνήμερος ἡ πρὶν ἐοῦσα\nγαῖα φυτηκομέειν ὑπὸ λυσιπόνῳ Διονύσῳ.\nχηλὸν δʼ ἀρρήτην ἱερὸς χορὸς ἀείρασαι\nστεψάμεναι νώτοιστν ἐπεστήριξαν ὄνοιο·\nΕὐρίπου δʼ ἵκανον ἐπʼ ᾐόνας, ἔνθα κίχανον\nπρέσβυν ὁμοῦ τεκέεσσιν ἁλίπλανον· ἀμφὶ δὲ πᾶσαι\nγριφέας ἐλλίσσοντο βυθοὺς ἀκάτοισι περῆσαι·\nαὐτὰρ ὅ γʼ αἰδεσθεὶς ἱεράς ὑπέδεκτο γυναῖκας.\nκαὶ δή οἱ χλοερὴ μὲν ἐπήνθεε σέλμασι μῖλαξ,\nπρύμνην δʼ ὡραίη ἕλινος καὶ κισσὸς ἔρεπτον·\nκαί κεν ὑπὲρ πόντοιο κυβίστεον ἀσπαλιῆες\nδείματι δαιμονίῳ πεπτηότες, ἀλλὰ πάροιθεν\nἐς γαῖαν δόρυ κέλσε· πρὸς Εὐβοίην δὲ γυναῖκες\nἠδʼ ἐπʼ Ἀρισταίοιο θεὸν κατάγοντο φέρουσαι,\nὅσθʼ ὕπατον μὲν ἔναιεν ὄρος Καρύῃσιν ὑπʼ ἄντρῳ,\nμυρία δʼ ἄγραυλον βιοτὴν ἐδιδάξατο φωτῶν·\nπρῶτος ποιμένιον ἱδρύσατο, πρῶτος ἐκεῖνος\nκαρποὺς ἀγριάδος λιπαρῆς ἔθλιψεν ἐλαίης,\nκαὶ ταμίσῳ πρῶτος γάλα πήξατο, καὶ ποτὶ σίμβλους\nἐκ δρυὸς ἀείρας ἀγανὰς ἐνέκλεισε μελίσσας.\nὃς τότε καὶ Διόνυσον ἑῷ νεογιλὸν ὑπʼ ἄντρῳ\nἸνώης ἔθρεψε δεδεγμένος ἐκ χηλοῖο,\nσὺν Δρυάσιν δʼ ἀτίτηλε μελισσοκόμοισί τε Νύμφαις\nΕὐβοΐσιν τε κόρῃσι καὶ Ἀονίῃσι γυναιξίν.\nἤδη κουρίζων δʼ ἑτέραις μετὰ παισὶν ἄθυρε·\nνάρθηκα προταμὼν στυφελὰς οὐτάζετο πέτρας,\nαἱ δὲ θεῷ μέθυ λάρον ἀνέβλυσαν ὠτειλάων.\nἄλλοτε δʼ ἀρνειοὺς αὐτῇς ἐδάϊξε δορῇσι\nκαὶ μελεϊστὶ τάμεν νέκυας δʼ ἔρριψεν ἔραζε,\nαὖτις δʼ ἅψεα χερσὶν ἐϋσταλέως συνέβαλλεν,\nοἱ δʼ ἄφαρ ἔζωον χλοεροῦ θʼ ἅπτοντο νομοῖο.\nἤδη καὶ θιάσοισιν ἐμέμβλετο καὶ κατὰ πᾶσαν\nγαῖαν ἐκίδνατο δῶρα Θυωναίου Διονύσου.\nπάντῃ δὲ θνητοῖς ἀρετὴν πωλέσκετο φαίνων·\nὀψὲ δὲ καὶ Θήβης ἐπεβήσατο καὶ πυρίπαιδι\nπᾶσαι ὑπηντίασαν Καδμηΐδες· αὐτὰρ ὁ μάργος\nΠενθεὺς οὐχὶ δετὰς παλάμας ἔδεεν Διονύσου,\nκαὶ θεὸν αὐτοφόνοισιν ἀπείλεε χερσὶ δαΐξαι,\nοὐ Τυρίου Κάδμοιο καταιδόμενος τρίχα λευκήν,\nοὐδὲ κυλινδομένην οἷσι πρὸ πόδεσσιν Ἀγαύην·\nσύρειν δʼ αἰνομόροισιν ἐβώστρεεν οἷς ἑτάροισι,\nσύρειν τε κλείειν τε, χορόν τʼ ἐλάασκε γυναικῶν.\nοἱ μέν νυν Βρόμιον Πενθηϊάδαι φυλακῆες\nδεσμοῖσιν δοκέοντο σιδηρείοισιν ἄγεσθαι\nἄλλοι Καδμεῖοί τε· θεοῦ δʼ οὐχ ἅπτετο δεσμά·\nπαχνώθη δὲ κέαρ θιασώτισι, πάντα δʼ ἔραζε\nῥῖψαν ἀπὸ κροτάφων στεφανώματα θύσθλα τε χειρῶν·\nπάσαις δʼ ἐστάλαον Βρομιώτισι δάκρυ παρειαί·\nαἶψα δʼ ἀνηΰτησαν· ἰὼ μάκαρ, ὦ Διόνυσε,\nἅπτε σέλας φλογερὸν πατρώϊον, ἂν δʼ ἐλέλιξον\nγαῖαν, ἀταρτηροῦ δʼ ὄπασον τίσιν ὦκα τυράννου·\nθὲς δὲ παρὰ σκοπιῇσι, πυρίσπορε, Πενθέα ταῦρον,\nταῦρον μὲν Πενθῆα δυσώνυμον, ἄμμε δὲ θῆρας\nὠμοβόρους, ὀλοοῖσι κορυσσομένας ὀνύχεσσιν,\nὄφρα μιν, ὦ Διόνυσε, διὰ στόμα δαιτρεύσωμεν.\nὣς φάσαν εὐχόμεναι· τάχα δʼ ἔκλυε Νύσιος ἀρῆς.\nΠενθέα μὲν δὴ ταῦρον ἐδείξατο φοίνιον ὄμμα,\nαὐχένα τʼ ᾐώρησε, κέρας τʼ ἀνέτειλε μετώπου·\nταῖσι δὲ γλαυκιόωσαν ἐθήκατο θηρὸς ὀπωπήν,\nκαὶ γένυας θώρηξε, κατέγραψεν δʼ ἐπὶ νώτου\nῥινὸν ὅπως νεβροῖσι, καὶ ἄγρια θήκατο φῦλα.\nαἱ δὲ θεοῦ βουλῇσιν ἀμειψάμεναι χρόα καλὸν\nπορδάλιες Πενθῆα παρὰ σκοπέλοισι δάσαντο.\nτοιάδʼ ἀείδοιμεν, τοῖα φρεσὶ πιστεύοιμεν·\nὅσσα Κιθαιρῶνος δὲ κατὰ πτύχας ἔργα γυναικῶν,\nἢ μυσαρὰς κείνας, τὰς ἀλλοτρίας Διονύσου,\nμητέρας οὐχ ὁσίως ψευδηγορέουσιν ἀοιδοί.\nΘηροφόνος δέ τις ὧδε πάγην ἑτάροισι σὺν ἄλλοις\nθηρσὶ φιλακρήτοισιν ἐμήσατο πορδαλίεσσι.\nπίδακα λεξάμενοι Λιβύης ἀνὰ διψάδα γαῖαν,\nἥ τʼ ὀλίγη μάλα πολλὸν ἀνυδρότατον κατὰ χῶρον\nἀπροφάτως ἀΐδηλον ἀνασταλάει μέλαν ὕδωρ,\nοὐδὲ πρόσω χεῖται κελαρύσμασιν, ἀλλὰ μάλʼ αἰνῶς\nβλύζει τε σταδίη τε μένει ψαμάθοισί τε δύνει·\nἔνθεν πορδαλίων γένος ἄγριον εἶσι μετʼ ἠὼ\nπιόμενον· τοὶ δʼ αἶψα κατὰ κνέφας ὁρμηθέντες\nἀγρευτῆρες ἄγουσιν ἐείκοσιν ἀμφιφορῆας\nοἴνου νηδυμίοιο, τὸν ἑνδεκάτῳ λυκάβαντι\nθλῖψε τις οἰνοπέδῃσι φυτηκομίῃσι μεμηλώς·\nὕδατι δʼ ἐγκέρασαν λαρὸν μέθυ καὶ προλιπόντες\nπίδακα πορφυρέην οὐ τηλόθεν εὐνάζονται,\nπροπροκαλυψάμενοι δέμας ἄλκιμον ἢ σισύρῃσιν\nἢ αὐτοῖσι λίνοισιν· ἐπεὶ σκέπας οὔ τι δύνανται\nεὑρέμεν οὔτε λίθων οὔτʼ ἠϋκόμων ἀπὸ δένδρων·\nπᾶσα γὰρ ἐκτέταται ψαφαρὴ καὶ ἀδένδρεος αἶα.\nτὰς δʼ ἄρα σειριόεντος ὑπʼ ἠελίοιο τυπείσας\nἀμφότερον δίψη τε φίλη τʼ ἐκάλεσσεν ἀϋτμή·\nπίδακι δʼ ἐμπέλασαν Βρομιώτιδι καὶ μέγα χανδὸν\nλάπτουσιν Διόνυσον, ἐπʼ ἀλλήλῃσι δὲ πᾶσαι\nσκιρτεῦσιν μὲν πρῶτα χοροιτυπέουσιν ὁμοῖαι,\nεἶτα δέμας βαρύθουσι, προσώπατα δʼ ἐς χθόνα δῖαν\nἠρέμα νευστάζουσι κάτω· μετέπειτα δὲ πάσας\nκῶμα βιησάμενον χαμάδις βάλεν ἄλλυδις ἄλλην.\nὡς δʼ ὁπότʼ εἰλαπίνῃσιν ἀφυσσάμενοι κρητήρων\nἥλικες εἰσέτι παῖδες, ἔτι χνοάοντες ἰούλους,\nλαρὸν ἀείδωσι, προκαλιζόμενοι μετὰ δεῖπνον\nἀλλήλους ἑκάτερθεν ἀμοιβαδίοισι κυπέλλοις,\nὀψὲ δʼ ἐλώφησαν· τοὺς δʼ ἔρριφεν ἄλλον ἐπʼ ἄλλῳ\nκαὶ φρεσὶ καὶ βλεφάροισιν ἐπιβρῖσαν μένος οἴνου·\nὣς κεῖναι μάλα θῆρες ἐπʼ ἀλλήλῃσι χυθεῖσαι\nνόσφι πόνου κρατεροῖσιν ὑπʼ ἀγρευτῆρσι γένοντο.\nἌρκτοισιν δὲ πονεῦσι κλυτὴν περιώσιον ἄγρην\nΤίγριν ὅσοι ναίουσι καὶ Ἀρμενίην κλυτότοξον.\nπουλὺς ὄχλος βαίνουσι τανύσκια βένθεα δρυμῶν,\nἴδριες αὐτολύτοις σὺν ἐϋρίνεσσι κύνεσσιν,\nἴχνια μαστεύσοντʼ ὀλοῶν πουλύπλανα θηρῶν.\nἀλλʼ ὁπότʼ ἀθρήσωσι κύνες σημήϊα ταρσῶν,\nἕσπονται στιβέας τε ποδηγετέουσιν ὁμαρτῇ,\nῥῖνας μὲν ταναὰς σχεδόθεν χέρσοιο τιθέντες·\nεἰσοπίσω δʼ εἴπέρ τι νεώτερον ἀθρήσειαν\nἴχνος, ἐπειγόμενοι θόρον αὐτίκα καγχαλόωντες\nληθόμενοι τοῦ πρόσθεν· ἐπὴν δʼ εἰς ἄκρον ἵκωνται\nεὐπλανέος στιβίης θηρός τε παναίολον εὐνήν,\nαὐτίχʼ ὁ μὲν θρώσκει παλάμης ἄπο θηρητῆρος,\nοἰκτρὰ μάλʼ ὑλακόων, κεχαρημένος ἔξοχα θυμόν.\nὡς δʼ ὅτε παρθενικὴ γλαγόεντος ἐν εἴαρος ὥρῃ\nἀβλαύτοισι πόδεσσιν ἀνʼ οὔρεα πάντʼ ἀλάληται,\nἄνθεα διζομένη· τὸ δέ οἱ μάλα τηλόθʼ ἐούσῃ\nνηδύμιον προπάροιθεν ἴον μήνυσεν ἀϋτμή·\nτῇ δὲ μάλʼ ἰάνθη μείδησέ τε θυμὸς ἐλαφρός,\nἀμᾶται δʼ ἀκόρητος, ἀναψαμένη δὲ κάρηνον\nεἶσιν ἐς ἀγραύλων δόμον ἀείδουσα τοκήων·\nὣς κυνὸς ἰάνθη θυμὸς θρασύς· αὐτὰρ ἐπακτὴρ\nκαὶ μάλα μιν θύνοντα βιησάμενος τελαμῶσι\nκαγχαλόων παλίνορσος ἔβη μεθʼ ὅμιλον ἑταίρων.\nτοῖσι δὲ καὶ δρυμὸν διεπέθραδε, θῆρά τε πικρὴν\nαὐτὸς καὶ συνάεθλος ὅπου λοχόωντες ἔλειψαν.\nοἱ δʼ ἄρʼ ἐπειγόμενοι στάλικας στήσαντο κραταιοὺς\nδίκτυά τʼ ἀμπετάσαντο καὶ ἄρκυας ἀμφεβάλοντο·\nἐν δὲ δύω κλῖναν δοιαῖς ἑκάτερθε κεραίαις\nἀνέρας ἀκρολίνους ὑπὸ μειλινέοισι πάγοισιν.\nἐκ δʼ αὐτῶν κεράων τε καὶ αἰζηῶν πυλαωρῶν\nλαιῇ μὲν μήρινθον ἐΰστροφον ἐκτανύουσι\nμηκεδανήν, λινέην, ὀλίγον γαίης ἐφύπερθεν,\nὅσσον ἐπʼ ὀμφαλὸν ἀνδρὸς ἱκανέμεναι στροφάλιγγα·\nτῆς ἀπὸ μὲν κρέμαται περιδαίδαλα παμφανόωντα\nἄνθεα ταινιῶν πουλύχροα, δείματα θηρῶν,\nἐκ δʼ ἄρʼ ἀπήρτηται πτίλα μυρία παμφανόωντα,\nοἰωνῶν τε διηερίων περικαλλέα ταρσὰ\nγυπάων πολιῶν τε κύκνων δολιχῶν τε πελαργῶν.\nδεξιτερῇ δὲ λόχους ὑπὸ ῥωγάσιν ἐστήσαντο,\nἢ χλοεροῖς πετάλοισι θοῶς πυκάσαντο μέλαθρα,\nτυτθὸν ἀπʼ ἀλλήλων, πίσυρας δʼ ἐκάλυψαν ἑκάστῳ\nἀνέρας, ὁρπήκεσσι πρόπαν δέμας ἀμφιβαλόντες.\nαὐτὰρ ἐπὴν κατὰ κόσμον ἐπαρτέα πάντα πέλωνται,\nσάλπιγξ μὲν κελάδησε πελώριον, ἡ δέ τε λόχμης\nὀξὺ λέληκε θοροῦσα καὶ ὀξὺ δέδορκε λακοῦσα·\nαἰζηοὶ δʼ ἐπόρουσαν ἀολλέες, ἐκ δʼ ἑκάτερθεν\nἀντία θηρὸς ἴασι φαλαγγηδὸν κλονέοντες.\nἡ δʼ ὅμαδον προλιποῦσα καὶ ἀνέρας ἰθὺς ὀρούει,\nγυμνὸν ὅπου λεύσσει πεδίον πολύ· κεῖθεν ἔπειτα\nἑξείης κατὰ νῶτον ἐγειρόμενος λόχος ἀνδρῶν\nκλαγγηδὸν παταγοῦσιν, ἐπʼ ὀφρύα μηρίνθοιο\nσευόμενοι καὶ δεῖμα πολύχροον· ἡ δέ τʼ ἀνιγρὴ\nἀμφίβολος μάλα πάμπαν ἀτυζομένη πεφόρηται·\nπάντα δʼ ὁμοῦ δείδοικε, λόχον, κτύπον, αὐλόν, ἀϋτήν,\nδειμαλέην μήρινθον· ἐπεὶ κελάδοντος ἀήτεω\nταινίαι τʼ ἐφύπερθε διηέριαι κραδάουσι\nκινύμεναι πτέρυγές τε λιγήϊα συρίζουσι.\nτοὔνεκα παπταίνουσα κατʼ ἄρκυος ἀντίον ἕρπει,\nἐν δʼ ἔπεσεν λινέοισι λόχοις· τοὶ δʼ ἐγγὺς ἐόντες\nἀκρόλινοι θρώσκουσι καὶ ἐγκονέοντες ὕπερθε\nσπαρτόδετον τανύουσι περίδρομον· ἄλλο δʼ ἐπʼ ἄλλῳ\nνηήσαντο λίνον· μάλα γὰρ τότε θυμαίνουσιν\nἄρκτοι καὶ γενύεσσι καὶ ἀργαλέαις παλάμῃσι·\nδηθάκι δʼ ἐξαυτῆς φύγον ἀνέρας ἀγρευτῆρας\nδίκτυά τʼ ἐξήλυξαν, ἀΐστωσαν δέ τε θήρην.\nἀλλὰ τότε κρατερός τις ἀνὴρ παλάμην ἐπέδησεν\nἄρκτου δεξιτερήν, χήρωσέ τε πᾶσαν ἐρωήν,\nδῆσέ τʼ ἐπισταμένως, τάνυσέν τε ποτὶ ξύλα θῆρα,\nκαὶ πάλιν ἐγκατέκλεισε δρυὸς πεύκης τε μελάθρῳ,\nπυκνῇσι στροφάλιγξιν ἑὸν δέμας ἀσκήσασαν.\nχρειὼ δὲ σκοπέλου μὲν ἀνάντεος ἠδὲ πάγοιο\nσεύεσθαι προθέοντα ποδώκεα φῦλα λαγωῶν,\nπρὸς δὲ κάταντα σοφῇσι προμηθείῃσιν ἐλαύνειν·\nαὐτίκα γὰρ σκύλακάς τε καὶ ἀνέρας ἀθρήσαντες\nπρὸς λόφον ἰθύνουσιν· ἐπεὶ μάλα γιγνώσκουσιν,\nὅττι πάροιθεν ἔασιν ὀλιζότεροι πόδες αὐτοῖς.\nτοὔνεκα ῥηΐδιοι πτώκεσσι πέλουσι κολῶναι,\nῥηΐδιοι πτώκεσσι, δυσάντεες ἱππελάτῃσι.\nναὶ μὴν ἀτραπιτοῖο πολυστιβίην ἀλεείνειν\nκαὶ πάτον, ἐν δʼ ἄρα τῇσι γεωμορίῃσιν ἐλαύνειν·\nκουφότεροι γὰρ ἔασι τρίβῳ καὶ ποσσὶν ἐλαφροὶ\nῥεῖά τʼ ἐπιθρώσκουσιν· ἀρηρομένῃ δʼ ἐνὶ γαίῃ\nκαὶ θέρεος βαρύθουσι πόδες καὶ χείματος ὥρῃ\nἄχρις ἐπισφυρίων ὀλοὴν κρηπῖδα φέρουσιν.\nἤν ποτʼ ἐλῇς δόρκον δέ, φυλάσσεο μὴ μετὰ πολλὸν\nἐκτάδιον δολιχόν τε δρόμον καί τέρμα πόνοιο\nτυτθὸν ὑποσταίη, λαγόνων δʼ ἀπὸ μήδεα χεύῃ·\nδόρκοι γὰρ περίαλλα δρόμοις ἐνὶ μεσσατίοισι\nκυστίδα κυμαίνουσιν, ἀναγκαίοισιν ὑπʼ ὄμβροις\nβριθόμενοι λαγόνας, ποτὶ δʼ ἰσχίον ὀκλάζουσιν·\nἢν δʼ ὀλίγον πνεύσωσι πολυσφαράγων ἀπὸ λαιμῶν,\nπολλὸν ἀρειότεροι λαιψηρότεροί τε φέβονται,\nγούνασιν εὐφόρτοισι καὶ ἔγκασι κουφοτέροισι.\nκερδὼ δʼ οὔτε λόχοισιν ἁλώσιμος οὔτε βρόχοισιν\nοὔτε λίνοις· δεινὴ γὰρ ἐπιφροσύνῃσι νοῆσαι,\nδεινὴ δʼ αὖτε κάλωα ταμεῖν, ὑπὸ δʼ ἅμματα λῦσαι,\nκαὶ πυκινοῖσι δόλοισιν ὀλισθῆσαι θανάτοιο.\nἀλλὰ κύνες μιν ἄειραν ἀολλέες· οὐδʼ ἄρʼ ἐκεῖνοι\nκαὶ κρατεροί περ ἐόντες ἀναιμωτὶ δαμάσαντο.\n"};
