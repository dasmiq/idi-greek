var sequence = {"name":"New Testament. Gospel of Mark","data":"ΑΡΧΗ τοῦ εὐαγγελίου Ἰησοῦ Χριστοῦ .\nΚαθὼς γέγραπται ἐν τῷ Ἠσαίᾳ τῷ προφήτῃ\nἸδοὺ ἀποστέλλω τὸν ἄγγελόν μου πρὸ προσώπουσου,ὃς κατασκευάσει τὴν ὁδόν σου·\nΦωνὴ βοῶντος ἐν τῇ ἐρήμῳ\nἙτοιμάσατε τὴν ὁδὸν Κυρίου,εὐθείας ποιεῖτε τὰς τρίβους αὐτοῦ,\nἐγένετο Ἰωάνης ὁ βαπτίζων ἐν τῇ ἐρήμῳ κηρύσσων βάπτισμα\n\nμετανοίας εἰς ἄφεσιν ἁμαρτιῶν.\nκαὶ ἐξεπορεύετο\n\nπρὸς αὐτὸν πᾶσα ἡ Ἰουδαία χώρα καὶ οἱ Ἰεροσολυμεῖται\n\nπάντες, καὶ ἐβαπτίζοντο ὑπʼ αὐτοῦ ἐν τῷ Ἰορδάνῃ\n\nποταμῷ ἐξομολογούμενοι τὰς ἁμαρτίας αὐτῶν.\nκαὶ ἦν ὁ\n\nἸωάνης ἐνδεδυμένος τρίχας καμήλου καὶ ζώνην δερματίνην\n\nπερὶ τὴν ὀσφὺν αὐτοῦ, καὶ ἔσθων ἀκρίδας καὶ μέλι ἄγριον.\nκαὶ ἐκήρυσσεν λέγων Ἔρχεται ὁ ἰσχυρότερός μου ὀπίσω\n\n[μου], οὗ οὐκ εἰμὶ ἱκανὸς κύψας λῦσαι τὸν ἱμάντα τῶν ὑποδημάτων\n\nαὐτοῦ·\nἐγὼ ἐβάπτισα ὑμᾶς ὕδατι,\n\nαὐτὸς δὲ βαπτίσει\n\nὑμᾶς πνεύματι ἁγίῳ.\nΚΑΙ ΕΓΕΝΕΤΟ ἐν ἐκείναις ταῖς ἡμέραις ἦλθεν\n\nἸησοῦς ἀπὸ Ναζαρὲτ τῆς Γαλιλαίας καὶ ἐβαπτίσθη εἰς\n\nτὸν Ἰορδάνην ὑπὸ Ἰωάνου.\nκαὶ εὐθὺς ἀναβαίνων ἐκ τοῦ\n\nὕδατος εἶδεν σχιζομένους τοὺς οὐρανοὺς καὶ τὸ πνεῦμα ὡς\n\nπεριστερὰν καταβαῖνον εἰς αὐτόν·\nκαὶ φωνὴ [ἐγένετο] ἐκ\n\nτῶν οὐρανῶν Σὺ εἶ ὁ υἱός μου ὁ ἀγαπητός, ἐν σοὶ εὐδόκησα.\nΚαὶ εὐθὺς τὸ πνεῦμα αὐτὸν ἐκβάλλει\n\nεἰς τὴν ἔρημον.\nκαὶ ἦν ἐν τῇ ἐρήμῳ τεσσεράκοντα ἡμέρας\n\nπειραζόμενος ὑπὸ τοῦ Σατανᾶ, καὶ ἦν μετὰ τῶν θηρίων,\n\nκαὶ οἱ ἄγγελοι διηκόνουν αὐτῷ.\nΚαὶ μετὰ τὸ παραδοθῆναι τὸν Ἰωάνην ἦλθεν ὁ\n\nἸησοῦς εἰς τὴν Γαλιλαίαν κηρύσσων τὸ εὐαγγέλιον τοῦ θεοῦ\n[καὶ λέγων] ὅτι Πεπλήρωται ὁ καιρὸς καὶ\n\nἤγγικεν ἡ βασιλεία τοῦ θεοῦ· μετανοεῖτε καὶ πιστεύετε\n\nἐν τῷ εὐαγγελίῳ.\nΚαὶ παράγων παρὰ\n\nτὴν θάλασσαν τῆς Γαλιλαίας εἶδεν Σίμωνα καὶ Ἀνδρέαν\n\nτὸν ἀδελφὸν Σίμωνος ἀμφιβάλλοντας ἐν τῇ θαλάσσῃ, ἦσαν γὰρ ἁλεεῖς·\nκαὶ εἶπεν αὐτοῖς ὁ Ἰησοῦς\n\nΔεῦτε ὀπίσω μου, καὶ ποιήσω ὑμᾶς γενέσθαι ἁλεεῖς\n\nἀνθρώπων.\nκαὶ εὐθὺς ἀφέντες τὰ δίκτυα ἠκολούθησαν\n\nαὐτῷ.\nΚαὶ προβὰς ὀλίγον εἶδεν Ἰάκωβον τὸν τοῦ Ζεβεδαίου\n\nκαὶ Ἰωάνην τὸν ἀδελφὸν αὐτοῦ, καὶ αὐτοὺς ἐν τῷ\n\nπλοίῳ καταρτίζοντας τὰ δίκτυα,\nκαὶ εὐθὺς ἐκάλεσεν αὐτούς.\n\nκαὶ ἀφέντες τὸν πατέρα αὐτῶν Ζεβεδαῖον ἐν τῷ πλοίῳ\n\nμετὰ τῶν μισθωτῶν ἀπῆλθον ὀπίσω αὐτοῦ.\nΚαὶ εἰσπορεύονται εἰς Καφαρναούμ. Καὶ εὐθὺς τοῖς\n\nσάββασιν εἰσελθὼν εἰς τὴν συναγωγὴν ἐδίδασκεν.\nκαὶ\n\nἐξεπλήσσοντο ἐπὶ τῇ διδαχῇ αὐτοῦ, ἦν γὰρ διδάσκων\n\nαὐτοὺς ὡς ἐξουσίαν ἔχων καὶ οὐχ ὡς οἱ γραμματεῖς.\nκαὶ\n\nεὐθὺς ἦν ἐν τῇ συναγωγῇ αὐτῶν ἄνθρωπος ἐν πνεύματι\n\nἀκαθάρτῳ, καὶ ἀνέκραξεν\nλέγων Τί ἡμῖν καὶ σοί, Ἰησοῦ\n\nΝαζαρηνέ; ἦλθες ἀπολέσαι ἡμᾶς; οἶδά σε τίς εἶ, ὁ ἅγιος\n\nτοῦ θεοῦ.\nκαὶ ἐπετίμησεν αὐτῷ ὁ Ἰησοῦς [λέγων] Φιμώθητι\n\nκαὶ ἔξελθε ἐξ αὐτοῦ.\nκαὶ σπαράξαν αὐτὸν τὸ πνεῦμα\n\nτὸ ἀκάθαρτον καὶ φωνῆσαν φωνῇ μεγάλῃ ἐξῆλθεν ἐξ αὐτοῦ.\n\nκαὶ ἐθαμβήθησαν ἅπαντες,\nὥστε συνζητεῖν αὐτοὺς λέγοντας\n\nΤί ἐστιν τοῦτο; διδαχὴ καινή· κατʼ ἐξουσίαν καὶ τοῖς\n\nπνεύμασι τοῖς ἀκαθάρτοις ἐπιτάσσει, καὶ ὑπακούουσιν αὐτῷ.\nΚαὶ ἐξῆλθεν ἡ ἀκοὴ αὐτοῦ εὐθὺς πανταχοῦ εἰς ὅλην την\n\nπερίχωρον τῆς Γαλιλαίας.\nΚαὶ εὐθὺς ἐκ τῆς\n\n\n\nσυναγωγῆς ἐξελθόντες ἦλθαν εἰς τὴν οἰκίαν Σίμωνος καὶ\n\nἈνδρέου μετὰ Ἰακώβου καὶ Ἰωάνου.\nἡ δὲ πενθερὰ Σίμωνος\n\nκατέκειτο πυρέσσουσα, καὶ εὐθὺς λέγουσιν αὐτῷ περὶ αὐτῆς.\n\nκαὶ προσελθὼν ἤγειρεν αὐτὴν κρατήσας τῆς χειρός·\nκαὶ ἀφῆκεν\n\nαὐτὴν ὁ πυρετός, καὶ διηκόνει αὐτοῖς.\nὈψίας\n\nδὲ γενομένης, ὅτε ἔδυσεν ὁ ἥλιος, ἔφερον πρὸς αὐτὸν\n\nπάντας τοὺς κακῶς ἔχοντας καὶ τοὺς δαιμονιζομένους·\nκαὶ\n\nἦν ὅλη ἡ πόλις ἐπισυνηγμένη πρὸς τὴν θύραν.\nκαὶ ἐθεράπευσεν\n\nπολλοὺς κακῶς ἔχοντας ποικίλαις νόσοις, καὶ δαιμόνια\n\nπολλὰ ἐξέβαλεν, καὶ οὐκ ἤφιεν λαλεῖν τὰ δαιμόνια,\n\nὅτι ᾔδεισαν αὐτὸν [Χριστὸν εἶναι].\nΚαὶ\n\nπρωὶ ἔννυχα λίαν ἀναστὰς ἐξῆλθεν [καὶ ἀπῆλθεν] εἰς ἔρημον\n\nτόπον κἀκεῖ προσηύχετο.\nκαὶ κατεδίωξεν αὐτὸν Σίμων\n\nκαὶ οἱ μετʼ αὐτοῦ,\nκαὶ εὗρον αὐτὸν καὶ λέγουσιν αὐτῷ\n\nὅτι Πάντες ζητοῦσίν σε.\nκαὶ λέγει αὐτοῖς Ἄγωμεν\n\nἀλλαχοῦ εἰς τὰς ἐχομένας κωμοπόλεις, ἵνα καὶ ἐκεῖ κηρύξω,\n\nεἰς τοῦτο γὰρ ἐξῆλθον.\nκαὶ ἦλθεν κηρύσσων εἰς τὰς\n\nσυναγωγὰς αὐτῶν εἰς ὅλην τὴν Γαλιλαίαν καὶ τὰ δαιμόνια\n\nἐκβάλλων.\nΚαὶ ἔρχεται πρὸς αὐτὸν λεπρὸς παρακαλῶν αὐτὸν\n\n[καὶ γονυπετῶν] λέγων αὐτῷ ὅτι Ἐὰν θέλῃς δύνασαί\n\n\n\nμε καθαρίσαι.\nκαὶ σπλαγχνισθεὶς ἐκτείνας τὴν χεῖρα\n\nαὐτοῦ ἥψατο καὶ λέγει αὐτῷ Θέλω, καθαρίσθητι·\nκαὶ εὐθὺς ἀπῆλθεν ἀπʼ αὐτοῦ ἡ λέπρα, καὶ ἐκαθερίσθη.\nκαὶ ἐμβριμησάμενος αὐτῷ εὐθὺς ἐξέβαλεν αὐτόν,\nκαὶ λέγει\n\nαὐτῷ Ὅρα μηδενὶ μηδὲν εἴπῃς, ἀλλὰ ὕπαγε σεαυτὸν\nδεῖξον τῷ ἱερεῖ\nκαὶ προσένεγκε περὶ τοῦ καθαρισμοῦ σου\n\nἃ προσέταξεν Μωυσῆς εἰς μαρτύριον αὐτοῖς.\nὁ δὲ ἐξελθὼν\n\nἤρξατο κηρύσσειν πολλὰ καὶ διαφημίζειν τὸν λόγον, ὥστε\n\nμηκέτι αὐτὸν δύνασθαι φανερῶς εἰς πόλιν εἰσελθεῖν, ἀλλὰ\n\nἔξω ἐπʼ ἐρήμοις τόποις [ἦν]· καὶ ἤρχοντο πρὸς αὐτὸν\n\nπάντοθεν.\nΚαὶ εἰσελθὼν πάλιν εἰς Καφαρναοὺμ διʼ ἡμερῶν ἠκούσθη\n\nὅτι ἐν οἴκῳ ἐστίν·\nκαὶ συνήχθησαν πολλοὶ ὥστε\n\nμηκέτι χωρεῖν μηδὲ τὰ πρὸς τὴν θύραν, καὶ ἐλάλει αὐτοῖς\n\nτὸν λόγον.\nκαὶ ἔρχονται φέροντες πρὸς αὐτὸν παραλυτικὸν\n\nαἰρόμενον ὑπὸ τεσσάρων.\nκαὶ μὴ δυνάμενοι προσενέγκαι\n\nαὐτῷ διὰ τὸν ὄχλον ἀπεστέγασαν τὴν στέγην ὅπου ἦν, καὶ\n\nἐξορύξαντες χαλῶσι τὸν κράβαττον ὅπου ὁ παραλυτικὸς\n\nκατέκειτο.\nκαὶ ἰδὼν ὁ Ἰησοῦς τὴν πίστιν αὐτῶν λέγει τῷ\n\nπαραλυτικῷ Τέκνον, ἀφίενταί σου αἱ ἁμαρτίαι.\nἦσαν δέ\n\nτινες τῶν γραμματέων ἐκεῖ καθήμενοι καὶ διαλογιζόμενοι ἐν ταῖς καρδίαις αὐτῶν\nΤί οὗτος οὕτω λαλεῖ; βλασφημεῖ·\n\nτίς δύναται ἀφιέναι ἁμαρτίας εἰ μὴ εἷς ὁ θεός;\nκαὶ εὐθὺς ἐπιγνοὺς ὁ Ἰησοῦς τῷ πνεύματι αὐτοῦ ὅτι [οὕτως] διαλογίζονται\n\nἐν ἑαυτοῖς λέγει [αὐτοῖς] Τί ταῦτα διαλογίζεσθε ἐν\n\nταῖς καρδίαις ὑμῶν;\nτί ἐστιν εὐκοπώτερον,\n\nεἰπεῖν τῷ παραλυτικῷ Ἀφίενταί σου αἱ ἁμαρτίαι, ἢ εἰπεῖν Ἐγείρου\n\n[καὶ] ἆρον τὸν κράβαττόν σου καὶ περιπάτει;\nἵνα δὲ εἰδῆτε\n\nὅτι ἐξουσίαν ἔχει ὁ υἱὸς τοῦ ἀνθρώπου ἀφιέναι ἁμαρτίας\n\nἐπὶ τῆς γῆς — λέγει τῷ παραλυτικῷ\nΣοὶ λέγω,\n\nἔγειρε ἆρον τὸν κράβαττόν σου καὶ ὕπαγε εἰς τὸν οἶκόν σου.\nκαὶ ἠγέρθη καὶ εὐθὺς ἄρας τὸν κράβαττον ἐξῆλθεν ἔμπροσθεν\n\nπάντων, ὥστε ἐξίστασθαι πάντας καὶ δοξάζειν τὸν θεὸν\n\n[λέγοντας] ὅτι Οὕτως οὐδέποτε εἴδαμεν.\nΚαὶ ἐξῆλθεν πάλιν παρὰ τὴν θάλασσαν· καὶ πᾶς\n\nὁ ὄχλος ἤρχετο πρὸς αὐτόν, καὶ ἐδίδασκεν αὐτούς.\nΚαὶ\n\nπαράγων εἶδεν Λευεὶν τὸν τοῦ Ἁλφαίου καθήμενον ἐπὶ\n\nτὸ τελώνιον, καὶ λέγει αὐτῷ Ἀκολούθει μοι. καὶ ἀναστὰς\n\nἠκολούθησεν αὐτῷ.\nΚαὶ γίνεται κατακεῖσθαι\n\nαὐτὸν ἐν τῇ οἰκίᾳ αὐτοῦ, καὶ πολλοὶ τελῶναι καὶ ἁμαρτωλοὶ\n\nσυνανέκειντο τῷ Ἰησοῦ καὶ τοῖς μαθηταῖς αὐτοῦ,\n\nἦσαν γὰρ πολλοὶ καὶ ἠκολούθουν αὐτῷ.\nκαὶ οἱ γραμματεῖς\n\nτῶν Φαρισαίων ἰδόντες ὅτι ἐσθίει μετὰ τῶν ἁμαρτωλῶν\n\nκαὶ τελωνῶν ἔλεγον τοῖς μαθηταῖς αὐτοῦ Ὅτι\n\nμετὰ τῶν τελωνῶν καὶ ἁμαρτωλῶν ἐσθίει;\nκαὶ ἀκούσας\n\nὁ Ἰησοῦς λέγει αὐτοῖς [ὅτι] Οὐ χρείαν ἔχουσιν οἱ ἰσχύοντες\n\nἰατροῦ ἀλλʼ οἱ κακῶς ἔχοντες· οὐκ ἦλθον καλέσαι\n\nδικαίους ἀλλὰ ἁμαρτωλούς.\nΚαὶ ἦσαν οἱ μαθηταὶ\n\nἸωάνου καὶ οἱ Φαρισαῖοι νηστεύοντες. καὶ ἔρχονται\n\nκαὶ λέγουσιν αὐτῷ Διὰ τί οἱ μαθηταὶ Ἰωάνου καὶ οἱ μαθηταὶ\n\nτῶν Φαρισαίων νηστεύουσιν, οἱ δὲ σοὶ [μαθηταὶ] οὐ νηστεύουσιν;\nκαὶ εἶπεν αὐτοῖς ὁ Ἰησοῦς Μὴ δύνανται\n\nοἱ υἱοὶ τοῦ νυμφῶνος ἐν ᾧ ὁ νυμφίος μετʼ αὐτῶν ἐστὶν\n\nνηστεύειν; ὅσον χρόνον ἔχουσιν τὸν νυμφίον μετʼ αὐτῶν οὐ δύνανται νηστεύειν·\nἐλεύσονται δὲ ἡμέραι ὅταν ἀπαρθῇ\n\nἀπʼ αὐτῶν ὁ νυμφίος, καὶ τότε νηστεύσουσιν ἐν ἐκείνῃ τῇ\n\nἡμέρᾳ.\nοὐδεὶς ἐπίβλημα ῥάκους ἀγνάφου ἐπιράπτει ἐπὶ\n\nἱμάτιον παλαιόν· εἰ δὲ μή, αἴρει τὸ πλήρωμα ἀπʼ αὐτοῦ\n\nτὸ καινὸν τοῦ παλαιοῦ, καὶ χεῖρον σχίσμα γίνεται.\nκαὶ\n\nοὐδεὶς βάλλει οἶνον νέον εἰς ἀσκοὺς παλαιούς· εἰ δὲ μή,\n\nῥήξει ὁ οἶνος τοὺς ἀσκούς, καὶ ὁ οἶνος ἀπόλλυται καὶ\n\nοἱ ἀσκοί· [ἀλλὰ οἶνον νέον εἰς ἀσκοὺς καινούς.]\nΚαὶ ἐγένετο αὐτὸν ἐν τοῖς σάββασιν διαπορεύεσθαι\n\nδιὰ τῶν σπορίμων, καὶ οἱ μαθηταὶ αὐτοῦ ἤρξαντο\n\n\n\nὁδὸν ποιεῖν τίλλοντες τοὺς στάχυας.\nκαὶ οἱ Φαρισαῖοι\n\nἔλεγον αὐτῷ Ἴδε τί ποιοῦσιν τοῖς σάββασιν ὃ οὐκ ἔξεστιν;\nκαὶ λέγει αὐτοῖς Οὐδέποτε ἀνέγνωτε τί ἐποίησεν\n\nΔαυεὶδ ὅτε χρείαν ἔσχεν καὶ ἐπείνασεν αὐτὸς καὶ οἱ μετʼ αὐτοῦ;\n[πῶς] εἰσῆλθεν εἰς τὸν οἶκον τοῦ θεοῦ\n\nἐπὶ Ἀβιάθαρ ἀρχιερέως καὶ\nτοὺς ἄρτους τῆς προθέσεως\nἔφαγεν, οὓς οὐκ ἔξεστιν φαγεῖν εἰ μὴ τοὺς ἱερεῖς, καὶ ἔδωκεν καὶ τοῖς σὺν αὐτῷ οὖσιν;\nκαὶ ἔλεγεν αὐτοῖς Τὸ\n\nσάββατον διὰ τὸν ἄνθρωπον ἐγένετο καὶ οὐχ ὁ ἄνθρωπος\n\nδιὰ τὸ σάββατον·\nὥστε κύριός ἐστιν ὁ υἱὸς τοῦ ἀνθρώπου\n\nκαὶ τοῦ σαββάτου.\nΚαὶ εἰσῆλθεν πάλιν εἰς συναγωγήν, καὶ ἦν ἐκεῖ ἄνθρωπος ἐξηραμμένην ἔχων τὴν χεῖρα·\nκαὶ παρετήρουν αὐτὸν εἰ τοῖς σάββασιν θεραπεύσει\n\nαὐτόν, ἵνα κατηγορήσωσιν αὐτοῦ.\nκαὶ λέγει τῷ ἀνθρώπῳ\n\nτῷ τὴν χεῖρα ἔχοντι ξηράν Ἔγειρε εἰς τὸ μέσον.\nκαὶ\n\nλέγει αὐτοῖς Ἔξεστιν τοῖς σάββασιν ἀγαθοποιῆσαι ἢ\n\nκακοποιῆσαι, ψυχὴν σῶσαι ἢ ἀποκτεῖναι; οἱ δὲ ἐσιώπων.\nκαὶ περιβλεψάμενος αὐτοὺς μετʼ ὀργῆς, συνλυπούμενος ἐπὶ\n\nτῇ πωρώσει τῆς καρδίας αὐτῶν, λέγει τῷ ἀνθρώπῳ Ἔκτεινον\n\nτὴν χεῖρά σου· καὶ ἐξέτεινεν, καὶ ἀπεκατεστάθη ἡ\n\nχεὶρ αὐτοῦ.\nΚαὶ ἐξελθόντες οἱ Φαρισαῖοι εὐθὺς μετὰ τῶν\n\nἩρῳδιανῶν συμβούλιον ἐδίδουν κατʼ αὐτοῦ ὅπως αὐτὸν\n\nἀπολέσωσιν.\nΚαὶ ὁ Ἰησοῦς μετὰ τῶν μαθητῶν αὐτοῦ ἀνεχώρησεν\n\nπρὸς τὴν θάλασσαν· καὶ πολὺ πλῆθος ἀπὸ τῆς Γαλιλαίας\n\n\n\nἠκολούθησεν,\nκαὶ ἀπὸ τῆς Ἰουδαίας καὶ ἀπὸ Ἰεροσολύμων\n\nκαὶ ἀπὸ τῆς Ἰδουμαίας καὶ πέραν τοῦ Ἰορδάνου καὶ περὶ\n\nΤύρον καὶ Σιδῶνα, πλῆθος πολύ, ἀκούοντες ὅσα ποιεῖ\n\nἦλθαν πρὸς αὐτόν.\nκαὶ εἶπεν τοῖς μαθηταῖς αὐτοῦ ἵνα\n\nπλοιάριον προσκαρτερῇ αὐτῷ διὰ τὸν ὄχλον ἵνα μὴ θλίβωσιν\n\nαὐτόν·\nπολλοὺς γὰρ ἐθεράπευσεν,\n\nὥστε ἐπιπίπτειν αὐτῷ ἵνα αὐτοῦ ἅψωνται ὅσοι εἶχον μάστιγας.\nκαὶ τὰ\n\nπνεύματα τὰ ἀκάθαρτα, ὅταν αὐτὸν ἐθεώρουν, προσέπιπτον\n\nαὐτῷ καὶ ἔκραζον λέγοντα ὅτι Σὺ εἶ ὁ υἱὸς τοῦ θεοῦ.\nκαὶ πολλὰ ἐπετίμα αὐτοῖς ἵνα μὴ αὐτὸν φανερὸν ποιήσωσιν.\nΚαὶ ἀναβαίνει εἰς τὸ ὄρος καὶ προσκαλεῖται\n\nοὓς ἤθελεν αὐτός, καὶ ἀπῆλθον πρὸς αὐτόν.\nκαὶ\n\nἐποίησεν δώδεκα, οὓς καὶ ἀποστόλους ὠνόμασεν, ἵνα ὦσιν μετʼ αὐτοῦ καὶ ἵνα ἀποστέλλῃ αὐτοὺς κηρύσσειν\nκαὶ ἔχειν ἐξουσίαν ἐκβάλλειν τὰ δαιμόνια·\nκαὶ ἐποίησεν τοὺς δώδεκα (καὶ ἐπέθηκεν ὄνομα τῷ Σίμωνι) Πέτρον,\nκαὶ Ἰάκωβον\n\nτὸν τοῦ Ζεβεδαίου καὶ Ἰωάνην τὸν ἀδελφὸν τοῦ Ἰακώβου\n\n(καὶ ἐπέθηκεν αὐτοῖς ὄνομα Βοανηργές, ὅ ἐστιν Υἱοὶ\n\nΒροντῆς),\nκαὶ Ἀνδρέαν καὶ Φίλιππον καὶ Βαρθολομαῖον\n\nκαὶ Μαθθαῖον καὶ Θωμᾶν καὶ Ἰάκωβον τὸν τοῦ Ἁλφαίου\n\n\n\nκαὶ Θαδδαῖον καὶ Σίμωνα τὸν Καναναῖον\nκαὶ Ἰούδαν Ἰσκαριώθ,\n\nὃς καὶ παρέδωκεν αὐτόν.\nΚαὶ ἔρχεται εἰς οἶκον· καὶ συνέρχεται πάλιν [ὁ] ὄχλος,\n\nὥστε μὴ δύνασθαι αὐτοὺς μηδὲ ἄρτον φαγεῖν.\nκαὶ ἀκούσαντες\n\nοἱ παρʼ αὐτοῦ ἐξῆλθον κρατῆσαι αὐτόν, ἔλεγον γὰρ\n\nὅτι ἐξέστη.\nκαὶ οἱ γραμματεῖς οἱ ἀπὸ Ἰεροσολύμων καταβάντες\n\nἔλεγον ὅτι Βεεζεβοὺλ ἔχει, καὶ ὅτι ἐν τῷ ἄρχοντι\n\nτῶν δαιμονίων ἐκβάλλει τὰ δαιμόνια.\nκαὶ προσκαλεσάμενος\n\nαὐτοὺς ἐν παραβολαῖς ἔλεγεν αὐτοῖς Πῶς δύναται Σατανᾶς Σατανᾶν ἐκβάλλειν;\nκαὶ ἐὰν βασιλεία ἐφʼ ἑαυτὴν μερισθῇ,\n\nοὐ δύναται σταθῆναι ἡ βασιλεία ἐκείνη·\nκαὶ ἐὰν οἰκία ἐφʼ ἑαυτὴν μερισθῇ, οὐ δυνήσεται ἡ οἰκία ἐκείνη στῆναι·\nκαὶ εἰ ὁ Σατανᾶς ἀνέστη ἐφʼ ἑαυτὸν καὶ ἐμερίσθη, οὐ δύναται\n\nστῆναι ἀλλὰ τέλος ἔχει.\nἀλλʼ οὐ δύναται οὐδεὶς\n\nεἰς τὴν οἰκίαν τοῦ ἰσχυροῦ εἰσελθὼν τὰ σκεύη αὐτοῦ διαρπάσαι\n\nἐὰν μὴ πρῶτον τὸν ἰσχυρὸν δήσῃ, καὶ τότε τὴν\n\nοἰκίαν αὐτοῦ διαρπάσει.\nἈμὴν λέγω ὑμῖν ὅτι πάντα\n\nἀφεθήσεται τοῖς υἱοῖς τῶν ἀνθρώπων, τὰ ἁμαρτήματα καὶ\n\nαἱ βλασφημίαι ὅσα ἐὰν βλασφημήσωσιν·\nὃς δʼ ἂν βλασφημήσῃ\n\nεἰς τὸ πνεῦμα τὸ ἅγιον, οὐκ ἔχει ἄφεσιν εἰς τὸν\n\n\n\nαἰῶνα, ἀλλὰ ἔνοχός ἐστιν αἰωνίου ἁμαρτήματος.\nὅτι\n\nἔλεγον Πνεῦμα ἀκάθαρτον ἔχει.\nΚαὶ ἔρχονται\n\nἡ μήτηρ αὐτοῦ καὶ οἱ ἀδελφοὶ αὐτοῦ καὶ ἔξω στήκοντες\n\nἀπέστειλαν πρὸς αὐτὸν καλοῦντες αὐτόν.\nκαὶ ἐκάθητο\n\nπερὶ αὐτὸν ὄχλος, καὶ λέγουσιν αὐτῷ Ἰδοὺ ἡ μήτηρ σου\n\n\n\nκαὶ οἱ ἀδελφοί σου ἔξω ζητοῦσίν σε.\nκαὶ ἀποκριθεὶς αὐτοῖς λέγει Τίς ἐστιν ἡ μήτηρ μου καὶ οἱ ἀδελφοί;\nκαὶ\n\nπεριβλεψάμενος τοὺς περὶ αὐτὸν κύκλῳ καθημένους λέγει\n\nἼδε ἡ μήτηρ μου καὶ οἱ ἀδελφοί μου·\nὃς ἂν ποιήσῃ τὸ θέλημα τοῦ θεοῦ, οὗτος ἀδελφός μου καὶ ἀδελφὴ\n\nκαὶ μήτηρ ἐστίν.\nΚαὶ πάλιν ἤρξατο διδάσκειν παρὰ τὴν θάλασσαν. καὶ\n\nσυνάγεται πρὸς αὐτὸν ὄχλος πλεῖστος, ὥστε αὐτὸν εἰς\n\nπλοῖον ἐμβάντα καθῆσθαι ἐν τῇ θαλάσσῃ, καὶ πᾶς ὁ ὄχλος\n\nπρὸς τὴν θάλασσαν ἐπὶ τῆς γῆς ἦσαν.\nκαὶ ἐδίδασκεν\n\nαὐτοὺς ἐν παραβολαῖς πολλά, καὶ ἔλεγεν αὐτοῖς ἐν τῇ\n\nδιδαχῇ αὐτοῦ\nἈκούετε.\n\nἰδοὺ ἐξῆλθεν ὁ σπείρων σπεῖραι.\nκαὶ ἐγένετο ἐν τῷ σπείρειν ὃ μὲν ἔπεσεν παρὰ τὴν\n\nὁδόν, καὶ ἦλθεν τὰ πετεινὰ καὶ κατέφαγεν αὐτό.\nκαὶ ἄλλο\n\nἔπεσεν ἐπὶ τὸ πετρῶδες [καὶ] ὅπου οὐκ εἶχεν γῆν πολλήν, καὶ εὐθὺς ἐξανέτειλεν\n\nδιὰ τὸ μὴ ἔχειν βάθος γῆς·\nκαὶ ὅτε\n\nἀνέτειλεν ὁ ἥλιος ἐκαυματίσθη καὶ διὰ τὸ μὴ ἔχειν\n\nῥίζαν ἐξηράνθη.\nκαὶ ἄλλο ἔπεσεν εἰς τὰς ἀκάνθας, καὶ\n\nἀνέβησαν αἱ ἄκανθαι καὶ συνέπνιξαν αὐτό, καὶ καρπὸν\n\nοὐκ ἔδωκεν.\nκαὶ ἄλλα ἔπεσεν εἰς τὴν γῆν τὴν καλήν, καὶ\n\nἐδίδου καρπὸν ἀναβαίνοντα καὶ αὐξανόμενα, καὶ ἔφερεν\n\nεἰς τριάκοντα καὶ ἐν ἑξήκοντα καὶ ἐν ἑκατόν.\nΚαὶ ἔλεγεν\n\nὋς ἔχει ὦτα ἀκούειν ἀκουέτω.\nΚαὶ ὅτε\n\nἐγένετο κατὰ μόνας, ἠρώτων αὐτὸν οἱ περὶ αὐτὸν σὺν τοῖς\n\nδώδεκα τὰς παραβολάς.\nκαὶ ἔλεγεν αὐτοῖς Ὑμῖν τὸ\n\nμυστήριον δέδοται τῆς βασιλείας τοῦ θεοῦ· ἐκείνοις δὲ\n\nτοῖς ἔξω ἐν παραβολαῖς τὰ πάντα γίνεται,\nἵνα\nβλέποντες βλέπωσι καὶ μὴ ἴδωσιν,καὶ ἀκούοντες ἀκούωσι καὶ μὴ συνίωσιν,μή ποτε ἐπιστρέψωσιν καὶ ἀφεθῇ αὐτοῖς.\nκαὶ λέγει αὐτοῖς Οὐκ οἴδατε τὴν παραβολὴν ταύτην,\n\nκαὶ πῶς πάσας τὰς παραβολὰς γνώσεσθε;\nὉ σπείρων τὸν\n\nλόγον σπείρει.\nοὗτοι δέ εἰσιν οἱ παρὰ τὴν ὁδὸν ὅπου\n\nσπείρεται ὁ λόγος, καὶ ὅταν ἀκούσωσιν εὐθὺς ἔρχεται ὁ\n\nΣατανᾶς καὶ αἴρει τὸν λόγον τὸν ἐσπαρμένον εἰς αὐτούς.\nκαὶ οὗτοί εἰσιν ὁμοίως οἱ ἐπὶ τὰ πετρώδη σπειρόμενοι,\n\nοἳ ὅταν ἀκούσωσιν τὸν λόγον εὐθὺς μετὰ χαρᾶς λαμβάνουσιν\n\nαὐτόν,\nκαὶ οὐκ ἔχουσιν ῥίζαν ἐν ἑαυτοῖς ἀλλὰ\n\nπρόσκαιροί εἰσιν, εἶτα γενομένης θλίψεως ἢ διωγμοῦ διὰ\n\nτὸν λόγον εὐθὺς σκανδαλίζονται.\nκαὶ ἄλλοι εἰσὶν οἱ εἰς\n\nτὰς ἀκάνθας σπειρόμενοι· οὗτοί εἰσιν οἱ τὸν λόγον ἀκούσαντες,\nκαὶ αἱ μέριμναι τοῦ αἰῶνος καὶ ἡ ἀπάτη τοῦ πλούτου\n\nκαὶ αἱ περὶ τὰ λοιπὰ ἐπιθυμίαι εἰσπορευόμεναι συνπνίγουσιν\n\nτὸν λόγον, καὶ ἄκαρπος γίνεται.\nκαὶ ἐκεῖνοί εἰσιν\n\nοἱ ἐπὶ τὴν γῆν τὴν καλὴν σπαρέντες, οἵτινες ἀκούουσιν τὸν\n\n\n\nλόγον καὶ παραδέχονται καὶ καρποφοροῦσιν ἐν τριάκοντα\n\nκαὶ [ἐν] ἑξήκοντα καὶ [ἐν] ἑκατόν.\nΚαὶ ἔλεγεν\n\nαὐτοῖς ὅτι Μήτι ἔρχεται ὁ λύχνος ἵνα ὑπὸ τὸν μόδιον\n\n\n\nτεθῇ ἢ ὑπὸ τὴν κλίνην, οὐχ ἵνα †ἐπὶ† τὴν λυχνίαν τεθῇ;\nοὐ\n\n\n\nγὰρ ἔστιν κρυπτὸν ἐὰν μὴ ἵνα φανερωθῇ, οὐδὲ ἐγένετο\n\nἀπόκρυφον ἀλλʼ ἵνα ἔλθῃ εἰς φανερόν.\nΕἴ τις ἔχει ὦτα\n\nἀκούειν ἀκουέτω.\nΚαὶ ἔλεγεν αὐτοῖς Βλέπετε\n\nτί ἀκούετε. ἐν ᾧ μέτρῳ μετρεῖτε μετρηθήσεται ὑμῖν καὶ\n\nπροστεθήσεται ὑμῖν.\nὃς γὰρ ἔχει, δοθήσεται αὐτῷ· καὶ ὃς\n\nοὐκ ἔχει, καὶ ὃ ἔχει ἀρθήσεται ἀπʼ αὐτοῦ.\nΚαὶ\n\nἔλεγεν Οὕτως ἐστὶν ἡ βασιλεία τοῦ θεοῦ ὡς ἄνθρωπος\n\nβάλῃ τὸν σπόρον ἐπὶ τῆς γῆς\nκαὶ καθεύδῃ καὶ ἐγείρηται\n\nνύκτα καὶ ἡμέραν, καὶ ὁ σπόρος βλαστᾷ καὶ μηκύνηται ὡς\n\nοὐκ οἶδεν αὐτός.\nαὐτομάτη ἡ γῆ καρποφορεῖ, πρῶτον\n\n\n\nχόρτον, εἶτεν στάχυν, εἶτεν πλήρη σῖτον ἐν τῷ στάχυϊ.\nὅταν δε παραδοῖ ὁ καρπός, εὐθὺς\nἀποστέλλει τὸ δρέπανον, ὅτι παρέστηκεν ὁ θερισμός.\nΚαὶ\n\nἔλεγεν Πῶς ὁμοιώσωμεν τὴν βασιλείαν τοῦ θεοῦ, ἢ ἐν\n\nτίνι αὐτὴν παραβολῇ θῶμεν;\nὡς κόκκῳ σινάπεως,\n\nὃς ὅταν σπαρῇ ἐπὶ τῆς γῆς, μικρότερον ὂν πάντων τῶν σπερμάτων\n\nτῶν ἐπὶ τῆς γῆς —\nκαὶ ὅταν σπαρῇ,\n\nἀναβαίνει καὶ γίνεται\n\nμεῖζον πάντων τῶν λαχάνων καὶ ποιεῖ κλάδους μεγάλους,\n\nὥστε δύνασθαι\nὑπὸ τὴν σκιὰν αὐτοῦ τὰ πετεινὰ τοῦ οὐρανοῦ κατασκηνοῖν.\nΚαὶ τοιαύταις παραβολαῖς\n\nπολλαῖς ἐλάλει αὐτοῖς τὸν λόγον, καθὼς ἠδύναντο\n\nἀκούειν·\nχωρὶς δὲ παραβολῆς οὐκ ἐλάλει αὐτοῖς,\n\nκατʼ ἰδίαν\n\nδὲ τοῖς ἰδίοις μαθηταῖς ἐπέλυεν πάντα.\nΚαὶ λέγει αὐτοῖς ἐν ἐκείνῃ τῇ ἡμέρᾳ ὀψίας γενομένης\n\nΔιέλθωμεν εἰς τὸ πέραν.\nκαὶ ἀφέντες τὸν ὄχλον παραλαμβάνουσιν\n\nαὐτὸν ὡς ἦν ἐν τῷ πλοίῳ, καὶ ἄλλα πλοῖα ἦν\n\nμετʼ αὐτοῦ.\nκαὶ γίνεται λαῖλαψ μεγάλη ἀνέμου, καὶ τὰ\n\nκύματα ἐπέβαλλεν εἰς τὸ πλοῖον, ὥστε ἤδη γεμίζεσθαι τὸ\n\nπλοῖον.\nκαὶ αὐτὸς ἦν ἐν τῇ πρύμνῃ ἐπὶ τὸ προσκεφάλαιον\n\nκαθεύδων· καὶ ἐγείρουσιν αὐτὸν καὶ λέγουσιν αὐτῷ Διδάσκαλε,\n\nοὐ μέλει σοι ὅτι ἀπολλύμεθα;\nκαὶ διεγερθεὶς ἐπετίμησεν\n\nτῷ ἀνέμῳ καὶ εἶπεν τῇ θαλάσσῃ Σιώπα, πεφίμωσο.\n\nκαὶ ἐκόπασεν ὁ ἄνεμος, καὶ ἐγένετο γαλήνη μεγάλη.\nκαὶ\n\nεἶπεν αὐτοῖς Τί δειλοί ἐστε; οὔπω ἔχετε πίστιν;\nκαὶ ἐφοβήθησαν\n\nφόβον μέγαν, καὶ ἔλεγον πρὸς ἀλλήλους Τίς\n\nἄρα οὗτός ἐστιν ὅτι καὶ ὁ ἄνεμος καὶ ἡ θάλασσα ὑπακούει αὐτῷ;\nΚαὶ ἦλθον εἰς τὸ πέραν τῆς θαλάσσης\n\nεἰς τὴν χώραν τῶν Γερασηνῶν.\nκαὶ ἐξελθόντος αὐτοῦ ἐκ\n\nτοῦ πλοίου [εὐθὺς] ὑπήντησεν αὐτῷ ἐκ τῶν μνημείων\n\nἄνθρωπος ἐν πνεύματι ἀκαθάρτῳ,\nὃς τὴν κατοίκησιν εἶχεν\n\nἐν τοῖς μνήμασιν, καὶ οὐδὲ ἁλύσει οὐκέτι οὐδεὶς ἐδύνατο\n\n\n\nαὐτὸν δῆσαι\nδιὰ τὸ αὐτὸν πολλάκις πέδαις καὶ ἁλύσεσι\n\nδεδέσθαι καὶ διεσπάσθαι ὑπʼ αὐτοῦ τὰς ἁλύσεις καὶ τὰς\n\nπέδας συντετρίφθαι, καὶ οὐδεὶς ἴσχυεν αὐτὸν δαμάσαι·\nκαὶ\n\nδιὰ παντὸς νυκτὸς καὶ ἡμέρας ἐν τοῖς μνήμασιν καὶ ἐν τοῖς\n\nὄρεσιν ἦν κράζων καὶ κατακόπτων ἑαυτὸν λίθοις.\nκαὶ ἰδὼν\n\nτὸν Ἰησοῦν ἀπὸ μακρόθεν ἔδραμεν καὶ προσεκύνησεν αὐτόν,\nκαὶ κράξας φωνῇ μεγάλῃ λέγει Τί ἐμοὶ καὶ σοί, Ἰησοῦ υἱὲ\n\nτοῦ θεοῦ τοῦ ὑψίστου; ὁρκίζω σε τὸν θεόν, μή με βασανίσῃς.\nἔλεγεν γὰρ αὐτῷ Ἔξελθε τὸ πνεῦμα τὸ ἀκάθαρτον\n\nἐκ τοῦ ἀνθρώπου.\nκαὶ ἐπηρώτα αὐτόν Τί ὄνομά σοι; καὶ\n\nλέγει αὐτῷ Λεγιὼν ὄνομά μοι,\n\nὅτι πολλοί ἐσμεν·\nκαὶ\n\nπαρεκάλει αὐτὸν πολλὰ ἵνα μὴ αὐτὰ ἀποστείλῃ ἔξω τῆς\n\nχώρας.\nἮν δὲ ἐκεῖ πρὸς τῷ ὄρει ἀγέλη χοίρων μεγάλη βοσκομένη·\nκαὶ παρεκάλεσαν αὐτὸν λέγοντες Πέμψον\n\nἡμᾶς εἰς τοὺς χοίρους, ἵνα εἰς αὐτοὺς εἰσέλθωμεν.\nκαὶ ἐπέτρεψεν\n\nαὐτοῖς. καὶ ἐξελθόντα τὰ πνεύματα τὰ ἀκάθαρτα\n\nεἰσῆλθον εἰς τοὺς χοίρους, καὶ ὥρμησεν ἡ ἀγέλη κατὰ τοῦ\n\nκρημνοῦ εἰς τὴν θάλασσαν, ὡς δισχίλιοι, καὶ ἐπνίγοντο ἐν\n\nτῇ θαλάσσῃ.\nΚαὶ οἱ βόσκοντες αὐτοὺς ἔφυγον καὶ ἀπήγγειλαν\n\nεἰς τὴν πόλιν καὶ εἰς τοὺς ἀγρούς· καὶ ἦλθον ἰδεῖν\n\nτί ἐστιν τὸ γεγονός.\nκαὶ ἔρχονται πρὸς τὸν Ἰησοῦν, καὶ\n\nθεωροῦσιν τὸν δαιμονιζόμενον καθήμενον ἱματισμένον καὶ\n\nσωφρονοῦντα, τὸν ἐσχηκότα τὸν λεγιῶνα, καὶ ἐφοβήθησαν.\nκαὶ διηγήσαντο αὐτοῖς οἱ ἰδόντες πῶς ἐγένετο τῷ δαιμονιζομένῳ\n\nκαὶ περὶ τῶν χοίρων.\nκαὶ ἤρξαντο παρακαλεῖν\n\nαὐτὸν ἀπελθεῖν ἀπὸ τῶν ὁρίων αὐτῶν.\nΚαὶ ἐμβαίνοντος\n\nαὐτοῦ εἰς τὸ πλοῖον παρεκάλει αὐτὸν ὁ δαιμονισθεὶς ἵνα\n\nμετʼ αὐτοῦ ᾖ.\nκαὶ οὐκ ἀφῆκεν αὐτόν, ἀλλὰ λέγει αὐτῷ\n\nὝπαγε εἰς τὸν οἶκόν σου πρὸς τοὺς σούς, καὶ ἀπάγγειλον\n\nαὐτοῖς ὅσα ὁ κύριός σοι πεποίηκεν καὶ ἠλέησέν σε.\nκαὶ\n\nἀπῆλθεν καὶ ἤρξατο κηρύσσειν ἐν τῇ Δεκαπόλει ὅσα ἐποίησεν\n\nαὐτῷ ὁ Ἰησοῦς, καὶ πάντες ἐθαύμαζον.\nΚαὶ διαπεράσαντος τοῦ Ἰησοῦ ἐν τῷ πλοίῳ πάλιν εἰς\n\nτὸ πέραν συνήχθη ὄχλος πολὺς ἐπʼ αὐτόν, καὶ ἦν παρὰ τὴν\n\nθάλασσαν.\nΚαὶ ἔρχεται εἷς τῶν ἀρχισυναγώγων, ὀνόματι\n\nἸάειρος,\nκαὶ ἰδὼν αὐτὸν πίπτει πρὸς τοὺς πόδας αὐτοῦ καὶ\n\n\n\nπαρακαλεῖ αὐτὸν πολλὰ λέγων ὅτι Τὸ θυγάτριόν μου\n\nἐσχάτως ἔχει, ἵνα ἐλθὼν ἐπιθῇς τὰς χεῖρας αὐτῇ ἵνα σωθῇ\n\nκαὶ ζήσῃ.\nκαὶ ἀπῆλθεν μετʼ αὐτοῦ. Καὶ ἠκολούθει αὐτῷ\n\nὄχλος πολύς, καὶ συνέθλιβον αὐτόν.\nκαὶ γυνὴ οὖσα ἐν ῥύσει αἵματος δώδεκα ἔτη\nκαὶ πολλὰ παθοῦσα ὑπὸ πολλῶν\n\n\n\nἰατρῶν καὶ δαπανήσασα τὰ παρʼ αὐτῆς πάντα καὶ μηδὲν\n\nὠφεληθεῖσα ἀλλὰ μᾶλλον εἰς τὸ χεῖρον ἐλθοῦσα,\nἀκούσασα\n\nτὰ περὶ τοῦ Ἰησοῦ, ἐλθοῦσα ἐν τῷ ὄχλῳ ὄπισθεν\n\nἥψατο τοῦ ἱματίου αὐτοῦ·\nἔλεγεν γὰρ ὅτι Ἐὰν ἅψωμαι\n\nκἂν τῶν ἱματίων αὐτοῦ σωθήσομαι.\nκαὶ εὐθὺς ἐξηράνθη\n\nἡ πηγὴ τοῦ αἵματος αὐτῆς, καὶ ἔγνω τῷ σώματι ὅτι ἴαται\n\nἀπὸ τῆς μάστιγος.\nκαὶ εὐθὺς ὁ Ἰησοῦς ἐπιγνοὺς ἐν ἑαυτῷ\n\nτὴν ἐξ αὐτοῦ δύναμιν ἐξελθοῦσαν ἐπιστραφεὶς ἐν τῷ ὄχλῳ\n\nἔλεγεν Τίς μου ἥψατο τῶν ἱματίων;\nκαὶ ἔλεγον αὐτῷ οἱ\n\nμαθηταὶ αὐτοῦ Βλέπεις τὸν ὄχλον συνθλίβοντά σε, καὶ\n\nλέγεις Τίς μου ἥψατο;\nκαὶ περιεβλέπετο ἰδεῖν τὴν τοῦτο\n\nποιήσασαν.\nἡ δὲ γυνὴ φοβηθεῖσα καὶ τρέμουσα, εἰδυῖα\n\nὃ γέγονεν αὐτῇ, ἦλθεν καὶ προσέπεσεν αὐτῷ καὶ εἶπεν\n\nαὐτῷ πᾶσαν τὴν ἀλήθειαν.\nὁ δὲ εἶπεν αὐτῇ Θυγάτηρ,\n\nἡ πίστις σου σέσωκέν σε· ὕπαγε εἰς εἰρήνην, καὶ ἴσθι\n\nὑγιὴς ἀπὸ τῆς μάστιγός σου.\nἜτι αὐτοῦ λαλοῦντος ἔρχονται\n\nἀπὸ τοῦ ἀρχισυναγώγου λέγοντες ὅτι Ἡ θυγάτηρ\n\nσου ἀπέθανεν· τί ἔτι σκύλλεις τὸν διδάσκαλον;\nὁ δὲ Ἰησοῦς\n\nπαρακούσας τὸν λόγον λαλούμενον λέγει τῷ ἀρχισυναγώγῳ\n\nΜὴ φοβοῦ, μόνον πίστευε.\nκαὶ οὐκ ἀφῆκεν οὐδένα μετʼ\n\nαὐτοῦ συνακολουθῆσαι εἰ μὴ τὸν Πέτρον καὶ Ἰάκωβον\n\nκαὶ Ἰωάνην τὸν ἀδελφὸν Ἰακώβου.\nκαὶ ἔρχονται εἰς τὸν\n\nοἶκον τοῦ ἀρχισυναγώγου, καὶ θεωρεῖ θόρυβον καὶ κλαίοντας\n\nκαὶ ἀλαλάζοντας πολλά,\nκαὶ εἰσελθὼν λέγει αὐτοῖς\n\nΤί θορυβεῖσθε καὶ κλαίετε; τὸ παιδίον οὐκ ἀπέθανεν ἀλλὰ\n\nκαθεύδει.\nκαὶ κατεγέλων αὐτοῦ. αὐτὸς δὲ ἐκβαλὼν πάντας\n\nπαραλαμβάνει τὸν πατέρα τοῦ παιδίου καὶ τὴν μητέρα\n\nκαὶ τοὺς μετʼ αὐτοῦ, καὶ εἰσπορεύεται ὅπου ἦν τὸ παιδίον·\nκαὶ κρατήσας τῆς χειρὸς τοῦ παιδίου λέγει αὐτῇ Ταλειθά\n\nκούμ, ὅ ἐστιν μεθερμηνευόμενον Τὸ κοράσιον, σοὶ λέγω,\n\nἔγειρε.\nκαὶ εὐθὺς ἀνέστη τὸ κοράσιον καὶ περιεπάτει, ἦν\n\nγὰρ ἐτῶν δώδεκα. καὶ ἐξέστησαν εὐθὺς ἐκστάσει μεγάλῃ.\nκαὶ διεστείλατο αὐτοῖς πολλὰ ἵνα μηδεὶς γνοῖ τοῦτο, καὶ\n\nεἶπεν δοθῆναι αὐτῇ φαγεῖν.\nΚαὶ ἐξῆλθεν ἐκεῖθεν, καὶ ἔρχεται εἰς τὴν πατρίδα αὐτοῦ,\n\nκαὶ ἀκολουθοῦσιν αὐτῷ οἱ μαθηταὶ αὐτοῦ.\nΚαὶ γενομένου\n\nσαββάτου ἤρξατο διδάσκειν ἐν τῇ συναγωγῇ· καὶ οἱ πολλοὶ\n\nἀκούοντες ἐξεπλήσσοντο λέγοντες Πόθεν τούτῳ ταῦτα,\n\nκαὶ τίς ἡ σοφία ἡ δοθεῖσα τούτῳ, καὶ αἱ δυνάμεις τοιαῦται\n\nδιὰ τῶν χειρῶν αὐτοῦ γινόμεναι;\nοὐχ οὗτός ἐστιν ὁ τέκτων,\n\n\n\nὁ υἱὸς τῆς Μαρίας καὶ ἀδελφὸς Ἰακώβου καὶ Ἰωσῆτος καὶ\n\nἸούδα καὶ Σίμωνος; καὶ οὐκ εἰσὶν αἱ ἀδελφαὶ αὐτοῦ ὧδε\n\nπρὸς ἡμᾶς; καὶ ἐσκανδαλίζοντο ἐν αὐτῷ.\nκαὶ ἔλεγεν\n\nαὐτοῖς ὁ Ἰησοῦς ὅτι Οὐκ ἔστιν προφήτης ἄτιμος εἰ μὴ ἐν\n\nτῇ πατρίδι αὐτοῦ καὶ ἐν τοῖς συγγενεῦσιν αὐτοῦ καὶ ἐν τῇ\n\nοἰκίᾳ αὐτοῦ.\nΚαὶ οὐκ ἐδύνατο ἐκεῖ ποιῆσαι οὐδεμίαν\n\nδύναμιν, εἰ μὴ ὀλίγοις ἀρρώστοις ἐπιθεὶς τὰς χεῖρας ἐθεράπευσεν·\nκαὶ ἐθαύμασεν διὰ τὴν ἀπιστίαν αὐτῶν.\n\nΚαὶ περιῆγεν τὰς κώμας κύκλῳ διδάσκων.\nΚαὶ προσκαλεῖται\n\nτοὺς δώδεκα, καὶ ἤρξατο αὐτοὺς ἀποστέλλειν δύο\n\nδύο, καὶ ἐδίδου αὐτοῖς ἐξουσίαν τῶν πνευμάτων τῶν ἀκαθάρτων,\nκαὶ παρήγγειλεν αὐτοῖς ἵνα μηδὲν αἴρωσιν εἰς ὁδὸν εἰ\n\nμὴ ῥάβδον μόνον, μὴ ἄρτον, μὴ πήραν, μὴ εἰς τὴν ζώνην\n\n\n\nχαλκόν,\nἀλλὰ ὑποδεδεμένους σανδάλια, καὶ μὴ ἐνδύσασθαι\n\nδύο χιτῶνας.\nκαὶ ἔλεγεν αὐτοῖς Ὅπου ἐὰν εἰσέλθητε\n\nεἰς οἰκίαν, ἐκεῖ μένετε ἕως ἂν ἐξέλθητε ἐκεῖθεν.\nκαὶ ὃς\n\nἂν τόπος μὴ δέξηται ὑμᾶς μηδὲ ἀκούσωσιν ὑμῶν, ἐκπορευόμενοι\n\nἐκεῖθεν ἐκτινάξατε τὸν χοῦν τὸν ὑποκάτω τῶν ποδῶν\n\nὑμῶν εἰς μαρτύριον αὐτοῖς.\nΚαὶ ἐξελθόντες ἐκήρυξαν ἵνα\n\nμετανοῶσιν,\nκαὶ δαιμόνια πολλὰ ἐξέβαλλον, καὶ ἤλειφον\n\nἐλαίῳ πολλοὺς ἀρρώστους καὶ ἐθεράπευον.\nΚαὶ ἤκουσεν ὁ βασιλεὺς Ἡρῴδης, φανερὸν γὰρ ἐγένετο\n\n\n\nτὸ ὄνομα αὐτοῦ, καὶ ἔλεγον ὅτι Ἰὼάνης ὁ βαπτίζων ἐγήγερται\n\nἐκ νεκρῶν, καὶ διὰ τοῦτο ἐνεργοῦσιν αἱ δυνάμεις ἐν αὐτῷ·\nἄλλοι δὲ ἔλεγον ὅτι Ἠλείας ἐστίν· ἄλλοι δὲ ἔλεγον\n\nὅτι προφήτης ὡς εἷς τῶν προφητῶν.\nἀκούσας δὲ ὁ Ἡρῴδης\n\nἔλεγεν Ὃν ἐγὼ ἀπεκεφάλισα Ἰωάνην, οὗτος ἠγέρθη.\nΑὐτὸς γὰρ ὁ Ἡρῴδης ἀποστείλας ἐκράτησεν τὸν Ἰωάνην\n\nκαὶ ἔδησεν αὐτὸν ἐν φυλακῇ διὰ Ἡρῳδιάδα τὴν γυναῖκα\n\nΦιλίππου τοῦ ἀδελφοῦ αὐτοῦ, ὅτι αὐτὴν ἐγάμησεν·\nἔλεγεν γὰρ ὁ Ἰωάνης τῷ Ἡρῴδῃ ὅτι Οὐκ ἔξεστίν σοι\n\nἔχειν τὴν γυναῖκα τοῦ ἀδελφοῦ σου.\nἡ δὲ Ἡρῳδιὰς ἐνεῖχεν\n\nαὐτῷ καὶ ἤθελεν αὐτὸν ἀποκτεῖναι, καὶ οὐκ ἠδυνατο·\nὁ γὰρ Ἡρῴδης ἐφοβεῖτο τὸν Ἰωάνην, εἰδὼς αὐτὸν ἄνδρα δίκαιον\n\nκαὶ ἅγιον, καὶ συνετήρει αὐτόν, καὶ ἀκούσας αὐτοῦ πολλὰ\n\nἠπόρει, καὶ ἡδέως αὐτοῦ ἤκουεν.\nΚαὶ γενομένης ἡμέρας\n\nεὐκαίρου ὅτε Ἡρῴδης τοῖς γενεσίοις αὐτοῦ δεῖπνον ἐποίησεν\n\nτοῖς μεγιστᾶσιν αὐτοῦ καὶ τοῖς χιλιάρχοις καὶ τοῖς πρώτοις\n\nτῆς Γαλιλαίας,\nκαὶ εἰσελθούσης τῆς θυγατρὸς αὐτοῦ Ἡρῳδιάδος\n\nκαὶ ὀρχησαμένης, ἤρεσεν τῷ Ἡρῴδῃ καὶ τοῖς συνανακειμένοις.\n\nὁ δὲ βασιλεὺς εἶπεν τῷ κορασίῳ Αἴτησόν\n\nμε ὃ ἐὰν θέλῃς, καὶ δώσω σοι·\nκαὶ ὤμοσεν αὐτῇ Ὅτι\n\n\n\nἐάν με αἰτήσῃς δώσω σοι ἕως ἡμίσους τῆς βασιλείας μου.\nκαὶ ἐξελθοῦσα εἶπεν τῇ μητρὶ αὐτῆς Τί αἰτήσωμαι; ἡ δὲ\n\nεἶπεν Τὴν κεφαλὴν Ἰωάνου τοῦ βαπτίζοντος.\nκαὶ εἰσελθοῦσα\n\nεὐθὺς μετὰ σπουδῆς πρὸς τὸν βασιλέα ᾐτήσατο\n\nλέγουσα Θέλω ἵνα ἐξαυτῆς δῷς μοι ἐπὶ πίνακι τὴν κεφαλὴν\n\nἸωάνου τοῦ βαπτιστοῦ.\nκαὶ περίλυπος γενόμενος\n\nὁ βασιλεὺς διὰ τοὺς ὅρκους καὶ τοὺς ἀνακειμένους οὐκ ἠθέλησεν\n\nἀθετῆσαι αὐτήν·\nκαὶ εὐθὺς ἀποστείλας ὁ βασιλεὺς\n\nσπεκουλάτορα ἐπέταξεν ἐνέγκαι τὴν κεφαλὴν αὐτοῦ.\n\nκαὶ ἀπελθὼν ἀπεκεφάλισεν αὐτὸν ἐν τῇ φυλακῇ\nκαὶ ἤνεγκεν\n\nτὴν κεφαλὴν αὐτοῦ ἐπὶ πίνακι καὶ ἔδωκεν αὐτὴν τῷ κορασίῳ,\n\nκαὶ τὸ κοράσιον ἔδωκεν αὐτὴν τῇ μητρὶ αὐτῆς.\nκαὶ ἀκούσαντες οἱ μαθηταὶ αὐτοῦ ἦλθαν καὶ ἦραν τὸ πτῶμα\n\nαὐτοῦ καὶ ἔθηκαν αὐτὸ ἐν μνημείῳ.\nΚαὶ συνάγονται οἱ ἀπόστολοι πρὸς τὸν Ἰησοῦν, καὶ\n\nἀπήγγειλαν αὐτῷ πάντα ὅσα ἐποίησαν καὶ ὅσα ἐδίδαξαν.\nκαὶ λέγει αὐτοῖς Δεῦτε ὑμεῖς αὐτοὶ κατʼ ἰδίαν εἰς ἔρημον\n\nτόπον καὶ ἀναπαύσασθε ὀλίγον. ἦσαν γὰρ οἱ ἐρχόμενοι\n\nκαὶ οἱ ὑπάγοντες πολλοί, καὶ οὐδὲ φαγεῖν εὐκαίρουν.\nκαὶ\n\nἀπῆλθον ἐν τῷ πλοίῳ εἰς ἔρημον τόπον κατʼ ἰδίαν.\nκαὶ\n\nεἶδαν αὐτοὺς ὑπάγοντας καὶ ἔγνωσαν πολλοί, καὶ πεζῇ\n\nἀπὸ πασῶν τῶν πόλεων συνέδραμον ἐκεῖ καὶ προῆλθον\n\nαὐτούς.\nΚαὶ ἐξελθὼν εἶδεν πολὺν ὄχλον, καὶ ἐσπλαγχνίσθη\n\nἐπʼ αὐτοὺς ὅτι ἦσαν\nὡς πρόβατα μὴ ἔχοντα ποιμένα,\nκαὶ ἤρξατο διδάσκειν αὐτοὺς πολλά.\nΚαὶ ἤδη\n\n\n\nὥρας πολλῆς γενομένης προσελθόντες αὐτῷ οἱ μαθηταὶ\n\nαὐτοῦ ἔλεγον ὅτι Ἔρημός ἐστιν ὁ τόπος, καὶ ἤδη ὥρα\n\n\n\nπολλή·\nἀπόλυσον αὐτούς,\n\nἵνα ἀπελθόντες εἰς τοὺς κύκλῳ\n\nἀγροὺς καὶ κώμας ἀγοράσωσιν ἑαυτοῖς τί φάγωσιν.\nὁ δὲ\n\nἀποκριθεὶς εἶπεν αὐτοῖς Δότε αὐτοῖς ὑμεῖς φαγεῖν. καὶ\n\nλέγουσιν αὐτῷ Ἀπελθόντες ἀγοράσωμεν δηναρίων διακοσίων\n\nἄρτους καὶ δώσομεν αὐτοῖς φαγεῖν;\nὁ δὲ λέγει\n\nαὐτοῖς Πόσους ἔχετε ἄρτους; ὑπάγετε ἴδετε. καὶ γνόντες\n\nλέγουσιν Πέντε, καὶ δύο ἰχθύας.\nκαὶ ἐπέταξεν αὐτοῖς\n\n\n\nἀνακλιθῆναι πάντας συμπόσια συμπόσια ἐπὶ τῷ χλωρῷ\n\nχόρτῳ.\nκαὶ ἀνέπεσαν πρασιαὶ πρασιαὶ κατὰ ἑκατὸν καὶ\n\nκατὰ πεντήκοντα.\nκαὶ λαβὼν τοὺς πέντε ἄρτους καὶ\n\nτοὺς δύο ἰχθύας ἀναβλέψας εἰς τὸν οὐρανὸν εὐλόγησεν\n\nκαὶ κατέκλασεν τοὺς ἄρτους καὶ ἐδίδου τοῖς μαθηταῖς\n\nἵνα παρατιθῶσιν αὐτοῖς,\n\nκαὶ τοὺς δύο ἰχθύας ἐμέρισεν\n\nπᾶσιν.\nκαὶ ἔφαγον πάντες καὶ ἐχορτάσθησαν·\nκαὶ ἦραν\n\nκλάσματα δώδεκα κοφίνων πληρώματα καὶ ἀπὸ τῶν\n\nἰχθύων.\nκαὶ ἦσαν οἱ φαγόντες τοὺς ἄρτους πεντακισχίλιοι\n\nἄνδρες.\nΚαὶ εὐθὺς ἠνάγκασεν τοὺς μαθητὰς\n\nαὐτοῦ ἐμβῆναι εἰς τὸ πλοῖον καὶ προάγειν εἰς τὸ\n\nπέραν πρὸς Βηθσαιδάν, ἕως αὐτὸς ἀπολύει τὸν ὄχλον.\nκαὶ\n\nἀποταξάμενος αὐτοῖς ἀπῆλθεν εἰς τὸ ὄρος προσεύξασθαι.\nκαὶ ὀψίας γενομένης ἦν τὸ πλοῖον ἐν μέσῳ τῆς\n\nθαλάσσης, καὶ αὐτὸς μόνος ἐπὶ τῆς γῆς.\nκαὶ ἰδὼν αὐτοὺς\n\nβασανιζομένους ἐν τῷ ἐλαύνειν, ἦν γὰρ ὁ ἄνεμος ἐναντίος\n\nαὐτοῖς, περὶ τετάρτην φυλακὴν τῆς νυκτὸς ἔρχεται πρὸς\n\nαὐτοὺς περιπατῶν ἐπὶ τῆς θαλάσσης· καὶ ἤθελεν παρελθεῖν\n\nαὐτούς.\nοἱ δὲ ἰδόντες αὐτὸν ἐπὶ τῆς θαλάσσης περιπατοῦντα\n\nἔδοξαν ὅτι φάντασμά ἐστιν καὶ ἀνέκραξαν,\nπάντες\n\nγὰρ αὐτὸν εἶδαν καὶ ἐταράχθησαν. ὁ δὲ εὐθὺς ἐλάλησεν\n\nμετʼ αὐτῶν, καὶ λέγει αὐτοῖς Θαρσεῖτε, ἐγώ εἰμι, μὴ\n\nφοβεῖσθε.\nκαὶ ἀνέβη πρὸς αὐτοὺς εἰς τὸ πλοῖον, καὶ\n\nἐκόπασεν ὁ ἄνεμος.\nκαὶ λίαν ἐν ἑαυτοῖς ἐξίσταντο, οὐ γὰρ\n\nσυνῆκαν ἐπὶ τοῖς ἄρτοις, ἀλλʼ ἦν αὐτῶν ἡ καρδία πεπωρωμένη.\nΚαὶ διαπεράσαντες ἐπὶ τὴν γῆν ἦλθον\n\nεἰς Γεννησαρὲτ καὶ προσωρμίσθησαν.\nκαὶ ἐξελθόντων αὐτῶν ἐκ τοῦ πλοίου εὐθὺς ἐπιγνόντες αὐτὸν\nπεριέδραμον\n\nὅλην τὴν χώραν ἐκείνην καὶ ἤρξαντο ἐπὶ τοῖς κραβάττοις\n\nτοὺς κακῶς ἔχοντας περιφέρειν ὅπου ἤκουον ὅτι ἔστιν.\nκαὶ\n\nὅπου ἂν εἰσεπορεύετο εἰς κώμας ἢ εἰς πόλεις ἢ εἰς ἀγροὺς\n\nἐν ταῖς ἀγοραῖς ἐτἵθεσαν τοὺς ἀσθενοῦντας, καὶ παρεκάλουν\n\nαὐτὸν ἵνα κἂν τοῦ κρασπέδου τοῦ ἱματίου αὐτοῦ\n\nἅψωνται· καὶ ὅσοι ἂν ἥψαντο αὐτοῦ ἐσώζοντο.\nΚαὶ συνἄγονται πρὸς αὐτὸν οἱ Φαρισαῖοι καί τινες τῶν\n\nγραμματέων ἐλθόντες ἀπὸ Ἰεροσολύμων\nκαὶ ἰδόντες τινὰς\n\nτῶν μαθητῶν αὐτοῦ ὅτι κοιναῖς χερσίν, τοῦτʼ ἔστιν ἀνίπτοις,\n\nἐσθίουσιν τοὺς ἄρτους.\n—οἱ γὰρ Φαρισαῖοι καὶ πάντες\n\nοἱ Ἰουδαῖοι ἐὰν μὴ πυγμῇ νίψωνται τὰς χεῖρας οὐκ ἐσθίουσιν,\n\nκρατοῦντες τὴν παράδοσιν τῶν πρεσβυτέρων,\nκαὶ ἀπʼ ἀγορᾶς ἐὰν μὴ ῥαντίσωνται οὐκ ἐσθίουσιν,\n\nκαὶ\n\nἄλλα πολλά ἐστιν ἃ παρέλαβον κρατεῖν, βαπτισμοὺς ποτηρίων καὶ ξεστῶν καὶ χαλκίων.\n—καὶ ἐπερωτῶσιν\n\nαὐτὸν οἱ Φαρισαῖοι καὶ οἱ γραμματεῖς Διὰ τί οὐ περιπατοῦσιν\n\nοἱ μαθηταί σου κατὰ τὴν παράδοσιν τῶν πρεσβυτέρων,\n\nἀλλὰ κοιναῖς χερσὶν ἐσθίουσιν τὸν ἄρτον;\nὁ δὲ\n\nεἶπεν αὐτοῖς Καλῶς ἐπροφήτευσεν Ἠσαίας περὶ ὑμῶν\n\nτῶν ὑποκριτῶν, ὡς γέγραπται ὅτι\nΟὗτος ὁ λαὸς τοῖς χείλεσίν με τιμᾷ,\nἡ δὲ καρδία αὐτῶν πόρρω ἀπέχει ἀπʼ ἐμοῦ·\nμάτην δὲ σέβονταί με,διδάσκοντες διδασκαλίας ἐντάλματα ἀνθρώπων·\nἀφέντες τὴν ἐντολὴν τοῦ θεοῦ κρατεῖτε τὴν παράδοσιν\n\nτῶν ἀνθρώπων.\nκαὶ ἔλεγεν αὐτοῖς Καλῶς ἀθετεῖτε τὴν\n\nἐντολὴν τοῦ θεοῦ, ἵνα τὴν παράδοσιν ὑμῶν τηρήσητε·\nΜωυσῆς γὰρ εἶπεν\nΤίμα τὸν πατέρα σου καὶ τὴν μητέρα σου,\nκαί\nὉ κακολογῶν πατέρα ἢ μητερα θανάτῳ τελευτάτω·\nὑμεῖς δὲ λέγετε Ἐὰν εἴπῃ ἄνθρωπος\n\nτῷ πατρὶ ἢ τῇ μητρί Κορβάν, ὅ ἐστιν Δῶρον, ὃ ἐὰν\n\nἐξ ἐμοῦ ὠφεληθῇς,\nοὐκέτι ἀφίετε αὐτὸν οὐδὲν ποιῆσαι τῷ\n\nπατρὶ ἢ τῇ μητρί,\nἀκυροῦντες τὸν λόγον τοῦ θεοῦ τῇ παραδόσει ὑμῶν ᾗ παρεδώκατε· καὶ παρόμοια τοιαῦτα πολλὰ\n\nποιεῖτε.\nΚαὶ προσκαλεσάμενος πάλιν τὸν ὄχλον ἔλεγεν\n\nαὐτοῖς Ἀκούσατέ μου πάντες καὶ σύνετε.\nοὐδὲν ἔστιν\n\nἔξωθεν τοῦ ἀνθρώπου εἰσπορευόμενον εἰς αὐτὸν ὃ δύναται\n\nκοινῶσαι αὐτόν· ἀλλὰ τὰ ἐκ τοῦ ἀνθρώπου ἐκπορευόμενά\n\nἐστιν τὰ κοινοῦντα τὸν ἄνθρωπον.\n\nΚαὶ ὅτε εἰσῆλθεν εἰς\n\nοἶκον ἀπὸ τοῦ ὄχλου, ἐπηρώτων αὐτὸν οἱ μαθηταὶ αὐτοῦ\n\nτὴν παραβολήν.\nκαὶ λέγει αὐτοῖς Οὕτως καὶ ὑμεῖς ἀσύνετοί\n\nἐστε; οὐ νοεῖτε ὅτι πᾶν τὸ ἔξωθεν εἰσπορευόμενον εἰς\n\nτὸν ἄνθρωπον οὐ δύναται αὐτὸν κοινῶσαι,\nὅτι οὐκ εἰσπορεύεται\n\nαὐτοῦ εἰς τὴν καρδίαν ἀλλʼ εἰς τὴν κοιλίαν, καὶ\n\n\n\nεἰς τὸν ἀφεδρῶνα ἐκπορεύεται; —καθαρίζων πάντα τὰ\n\nβρώματα.\nἔλεγεν δὲ ὅτι Τὸ ἐκ τοῦ ἀνθρώπου ἐκπορευόμενον\n\nἐκεῖνο κοινοῖ τὸν ἄνθρωπον·\nἔσωθεν γὰρ ἐκ τῆς\n\nκαρδίας τῶν ἀνθρώπων οἱ διαλογισμοὶ οἱ κακοὶ ἐκπορεύονται,\n\nπορνεῖαι, κλοπαί, φόνοι,\nμοιχεῖαι, πλεονεξίαι, πονηρίαι,\n\nδόλος, ἀσέλγεια, ὀφθαλμὸς πονηρός, βλασφημία, ὑπερηφανία, ἀφροσύνη·\nπάντα ταῦτα τὰ πονηρὰ ἔσωθεν\n\nἐκπορεύεται καὶ κοινοῖ τὸν ἄνθρωπον.\nἘκεῖθεν δὲ ἀναστὰς ἀπῆλθεν εἰς τὰ ὅρια Τύρου [καὶ\n\nΣιδῶνος]. Καὶ εἰσελθὼν εἰς οἰκίαν οὐδένα ἤθελεν γνῶναι,\n\nκαὶ οὐκ ἠδυνάσθη λαθεῖν·\nἀλλʼ εὐθὺς ἀκούσασα γυνὴ περὶ\n\nαὐτοῦ, ἧς εἶχεν τὸ θυγάτριον αὐτῆς πνεῦμα ἀκάθαρτον,\n\nἐλθοῦσα προσέπεσεν πρὸς τοὺς πόδας αὐτοῦ·\nἡ δὲ γυνὴ\n\n\n\nἦν Ἑλληνίς, Συροφοινίκισσα τῷ γένει· καὶ ἠρώτα αὐτὸν\n\nἵνα τὸ δαιμόνιον ἐκβάλῃ ἐκ τῆς θυγατρὸς αὐτῆς.\nκαὶ\n\nἔλεγεν αὐτῇ Ἄφες πρῶτον χορτασθῆναι τὰ τέκνα, οὐ\n\nγάρ ἐστιν καλὸν λαβεῖν τὸν ἄρτον τῶν τέκνων καὶ τοῖς\n\nκυναρίοις βαλεῖν.\nἡ δὲ ἀπεκρίθη καὶ λέγει αὐτῷ Ναί,\n\nκύριε, καὶ τὰ κυνάρια ὑποκάτω τῆς τραπέζης ἐσθίουσιν\n\nἀπὸ τῶν ψιχίων τῶν παιδίων.\nκαὶ εἶπεν αὐτῇ Διὰ τοῦτον\n\nτὸν λόγον ὕπαγε, ἐξελήλυθεν ἐκ τῆς θυγατρός σου τὸ\n\nδαιμόνιον.\nκαὶ ἀπελθοῦσα εἰς τὸν οἶκον αὐτῆς εὗρεν τὸ\n\nπαιδίον βεβλημένον ἐπὶ τὴν κλίνην καὶ τὸ δαιμόνιον ἐξεληλυθός.\nΚαὶ πάλιν ἐξελθὼν ἐκ τῶν ὁρίων\n\nΤύρου ἦλθεν διὰ Σιδῶνος εἰς τὴν θάλασσαν τῆς Γαλιλαίας\n\nἀνὰ μέσον τῶν ὁρίων Δεκαπόλεως.\nΚαὶ φέρουσιν αὐτῷ κωφὸν\n\nκαὶ μογιλάλον, καὶ παρακαλοῦσιν αὐτὸν ἵνα ἐπιθῇ αὐτῷ\n\nτὴν χεῖρα.\nκαὶ ἀπολαβόμενος αὐτὸν ἀπὸ τοῦ ὄχλου κατʼ\n\nἰδίαν ἔβαλεν τοὺς δακτύλους αὐτοῦ εἰς τὰ ὦτα αὐτοῦ καὶ\n\nπτύσας ἥψατο τῆς γλώσσης αὐτοῦ,\nκαὶ ἀναβλέψας εἰς τὸν οὐρανὸν\n\nἐστέναξεν, καὶ λέγει αὐτῷ Ἐφφαθά, ὅ ἐστιν Διανοίχθητι·\nκαὶ ἠνοίγησαν αὐτοῦ αἱ ἀκοαί, καὶ ἐλύθη ὁ\n\nδεσμὸς τῆς γλώσσης αὐτῷ, καὶ ἐλάλει ὀρθῶς·\nκαὶ διεστείλατο\n\nαὐτοῖς ἵνα μηδενὶ λέγωσιν· ὅσον δὲ αὐτοῖς διεστέλλετο,\n\nαὐτοὶ μᾶλλον περισσότερον ἐκήρυσσον.\nκαὶ\n\nὑπερπερισσῶς ἐξεπλήσσοντο λέγοντες Καλῶς πάντα πεποίηκεν,\n\n\n\nκαὶ τοὺς κωφοὺς ποιεῖ ἀκούειν καὶ ἀλάλους λαλεῖν.\nἘν ἐκείναις ταῖς ἡμέραις πάλιν πολλοῦ ὄχλου ὄντος\n\nκαὶ μὴ ἐχόντων τί φάγωσιν, προσκαλεσάμενος τοὺς μαθητὰς λέγει αὐτοῖς\nΣπλαγχνίζομαι ἐπὶ τὸν ὄχλον ὅτι ἤδη\n\n\n\nἡμέραι τρεῖς προσμένουσίν μοι καὶ οὐκ ἔχουσιν τί\n\nφάγωσιν·\nκαὶ ἐὰν ἀπολύσω αὐτοὺς νήστεις εἰς οἶκον αὐτῶν,\n\nἐκλυθήσονται ἐν τῇ ὁδῷ· καί τινες αὐτῶν ἀπὸ μακρόθεν\n\nεἰσίν.\nκαὶ ἀπεκρίθησαν αὐτῷ οἱ μαθηταὶ αὐτοῦ ὅτι Πόθεν\n\nτούτους δυνήσεταί τις ὧδε χορτάσαι ἄρτων ἐπʼ ἐρημίας;\nκαὶ ἠρώτα αὐτούς Πόσους ἔχετε ἄρτους; οἱ δὲ εἶπαν\n\nἙπτά.\nκαὶ παραγγέλλει τῷ ὄχλῳ ἀναπεσεῖν ἐπὶ τῆς γῆς·\n\nκαὶ λαβὼν τοὺς ἑπτὰ ἄρτους εὐχαριστήσας ἔκλασεν καὶ\n\nἐδίδου τοῖς μαθηταῖς αὐτοῦ ἵνα παρατιθῶσιν καὶ παρέθηκαν\n\nτῷ ὄχλῳ.\nκαὶ εἶχαν ἰχθύδια ὀλίγα· καὶ εὐλογήσας\n\nαὐτὰ εἶπεν καὶ ταῦτα παρατιθέναι.\nκαὶ ἔφαγον καὶ ἐχορτάσθησαν,\n\nκαὶ ἦραν περισσεύματα κλασμάτων ἑπτὰ σφυρίδας.\nἦσαν δὲ ὡς τετρακισχίλιοι. καὶ ἀπέλυσεν αὐτούς.\nΚαὶ εὐθὺς ἐμβὰς εἰς τὸ πλοῖον μετὰ τῶν μαθητῶν αὐτοῦ\n\nἦλθεν εἰς τὰ μέρη Δαλμανουθά.\nΚαὶ ἐξῆλθον οἱ Φαρισαῖοι καὶ ἤρξαντο συνζητεῖν αὐτῷ,\n\nζητοῦντες παρʼ αὐτοῦ σημεῖον ἀπὸ τοῦ οὐρανοῦ, πειράζοντες\n\nαὐτόν.\nκαὶ ἀναστενάξας τῷ πνεύματι αὐτοῦ λέγει\n\n\n\nΤί ἡ γενεὰ αὕτη ζητεῖ σημεῖον; ἀμὴν λέγω, εἰ δοθήσεται\n\nτῇ γενεᾷ ταύτῃ σημεῖον.\nκαὶ ἀφεὶς αὐτοὺς πάλιν\n\nἐμβὰς ἀπῆλθεν εἰς τὸ πέραν.\nΚαὶ ἐπελάθοντο\n\nλαβεῖν ἄρτους, καὶ εἰ μὴ ἕνα ἄρτον οὐκ εἶχον\n\nμεθʼ ἑαυτῶν ἐν τῷ πλοίῳ.\nκαὶ διεστέλλετο αὐτοῖς λέγων\n\nὉρᾶτε, βλέπετε ἀπὸ τῆς ζύμης τῶν Φαρισαίων καὶ τῆς\n\nζύμης Ἡρῴδου.\nκαὶ διελογίζοντο πρὸς ἀλλήλους ὅτι\n\nἄρτους οὐκ ἔχουσιν.\nκαὶ γνοὺς λέγει αὐτοῖς Τί διαλογίζεσθε\n\nὅτι ἄρτους οὐκ ἔχετε; οὔπω νοεῖτε οὐδὲ συνίετε;\n\nπεπωρωμένην ἔχετε τὴν καρδίαν ὑμῶν;\nὀφθαλμοὺς ἔχοντες οὐ βλέπετε καὶ ὦτα ἔχοντες οὐκ ἀκούετε;\nκαὶ οὐ μνημονεύετε\nὅτε τοὺς πέντε ἄρτους ἔκλασα εἰς τοὺς\n\nπεντακισχιλίους, πόσους κοφίνους κλασμάτων πλήρεις\n\n\n\nἤρατε; λέγουσιν αὐτῷ Δώδεκα.\nὅτε τοὺς ἑπτὰ εἰς τοὺς\n\nτετρακισχιλίους, πόσων σφυρίδων πληρώματα κλασμάτων\n\nἤρατε; καὶ λέγουσιν αὐτῷ Ἑπτά.\nκαὶ ἔλεγεν αὐτοῖς\n\nΟὔπω συνίετε;\nΚαὶ ἔρχονται εἰς Βηθσαιδάν. Καὶ φέρουσιν αὐτῷ\n\nτυφλὸν καὶ παρακαλοῦσιν αὐτὸν ἵνα αὐτοῦ ἅψηται.\nκαὶ ἐπιλαβόμενος τῆς χειρὸς τοῦ τυφλοῦ ἐξήνεγκεν αὐτὸν ἔξω\n\nτῆς κώμης, καὶ πτύσας εἰς τὰ ὄμματα αὐτοῦ, ἐπιθεὶς τὰς\n\n\n\nχεῖρας αὐτῷ, ἐπηρώτα αὐτόν Εἴ τι βλέπεις;\nκαὶ ἀναβλέψας\n\nἔλεψεν Βλέπω τοὺς ἀνθρώπους ὅτι ὡς δένδρα ὁρῶ\n\nπεριπατοῦντας.\nεἶτα πάλιν ἔθηκεν τὰς χεῖρας ἐπὶ τοὺς\n\nὀφθαλμοὺς αὐτοῦ, καὶ διέβλεψεν, καὶ ἀπεκατέστη, καὶ ἐνέβλεπεν\n\n\n\nτηλαυγῶς ἅπαντα.\nκαὶ ἀπέστειλεν αὐτὸν εἰς\n\nοἶκον αὐτοῦ λέγων Μηδὲ εἰς τὴν κώμην εἰσέλθῃς\nΚαὶ ἐξῆλθεν ὁ Ἰησοῦς καὶ οἱ μαθηταὶ αὐτοῦ εἰς τὰς\n\nκώμας Καισαρίας τῆς Φιλίππου· καὶ ἐν τῇ ὁδῷ ἐπηρώτα\n\nτοὺς μαθητὰς αὐτοῦ λέγων αὐτοῖς Τίνα με λέγουσιν οἱ ἄνθρωποι εἶναι;\nοἱ δὲ εἶπαν αὐτῷ λέγοντες ὅτι Ἰωάνην\n\nτὸν βαπτιστήν, καὶ ἄλλοι Ἠλείαν, ἄλλοι δὲ ὅτι εἷς τῶν\n\nπροφητῶν.\nκαὶ αὐτὸς ἐπηρώτα αὐτούς Ὑμεῖς δὲ τίνα με\n\nλέγετε εἶναι; ἀποκριθεὶς ὁ Πέτρος λέγει αὐτῷ Σὺ εἶ ὁ\n\nχριστός.\nκαὶ ἐπετίμησεν αὐτοῖς ἵνα μηδενὶ λέγωσιν περὶ\n\nαὐτοῦ.\nΚαὶ ἤρξατο διδάσκειν αὐτοὺς ὅτι δεῖ\n\nτὸν υἱὸν τοῦ ἀνθρώπου πολλὰ παθεῖν καὶ ἀποδοκιμασθῆναι\n\nὑπὸ τῶν πρεσβυτέρων καὶ τῶν ἀρχιερέων καὶ τῶν\n\nγραμματέων καὶ ἀποκτανθῆναι καὶ μετὰ τρεῖς ἡμέρας ἀναστῆναι·\nκαὶ παρρησίᾳ τὸν λόγον ἐλάλει. καὶ προσλαβόμενος\n\nὁ Πέτρος αὐτὸν ἤρξατο ἐπιτιμᾷν αὐτῷ.\nὁ δὲ\n\nἐπιστραφεὶς καὶ ἰδὼν τοὺς μαθητὰς αὐτοῦ ἐπετίμησεν\n\nΠέτρῳ καὶ λέγει Ὕπαγε ὀπίσω μου, Σατανᾶ, ὅτι οὐ φρονεῖς\n\nτὰ τοῦ θεοῦ ἀλλὰ τὰ τῶν ἀνθρώπων.\nΚαὶ\n\nπροσκαλεσάμενος τὸν ὄχλον σὺν τοῖς μαθηταῖς αὐτοῦ\n\nεἶπεν αὐτοῖς Εἴ τις θέλει ὀπίσω μου ἐλθεῖν, ἀπαρνησάσθω\n\nἑαυτὸν καὶ ἀράτω τὸν σταυρὸν αὐτοῦ καὶ ἀκολουθείτω\n\nμοι.\nὃς γὰρ ἐὰν θέλῃ τὴν ἑαυτοῦ ψυχὴν σῶσαι\n\nἀπολέσει αὐτήν· ὃς δʼ ἂν ἀπολέσει τὴν ψυχὴν αὐτοῦ ἕνεκεν\n\n[ἐμοῦ καὶ] τοῦ εὐαγγελίου σώσει αὐτήν.\nτί γὰρ ὠφελεῖ\n\nἄνθρωπον κερδῆσαι τὸν κόσμον ὅλον καὶ ζημιωθῆναι τὴν ψυχὴν αὐτοῦ;\nτί γὰρ δοῖ ἄνθρωπος ἀντάλλαγμα τῆς ψυχῆς αὐτοῦ;\nὃς γὰρ ἐὰν ἐπαισχυνθῇ με καὶ τοὺς ἐμοὺς\n\nλόγους ἐν τῇ γενεᾷ ταύτῃ τῇ μοιχαλίδι καὶ ἁμαρτωλῷ, καὶ\n\nὁ υἱὸς τοῦ ἀνθρώπου ἐπαισχυνθήσεται αὐτὸν ὅταν ἔλθῃ ἐν\n\nτῇ δόξῃ τοῦ πατρὸς αὐτοῦ μετὰ τῶν ἀγγέλων τῶν ἁγίων.\nκαὶ ἔλεγεν αὐτοῖς Ἀμὴν λέγω ὑμῖν ὅτι εἰσίν τινες ὧδε\n\nτῶν ἑστηκότων οἵτινες οὐ μὴ γεύσωνται θανάτου ἕως ἂν\n\nἴδωσιν τὴν βασιλείαν τοῦ θεοῦ ἐληλυθυῖαν ἐν δυνάμει.\nΚαὶ μετὰ ἡμέρας ἓξ παραλαμβάνει ὁ Ἰησοῦς τὸν\n\n\n\nΠέτρον καὶ τὸν Ἰάκωβον καὶ Ἰωάνην, καὶ ἀναφέρει αὐτοὺς\n\nεἰς ὄρος ὑψηλὸν κατʼ ἰδίαν μόνους. καὶ μετεμορφώθη\n\nἔμπροσθεν αὐτῶν,\nκαὶ τὰ ἱμάτια αὐτοῦ ἐγένετο στίλβοντα\n\nλευκὰ λίαν οἷα γναφεὺς ἐπὶ τῆς γῆς οὐ δύναται οὕτως\n\nλευκᾶναι.\nκαὶ ὤφθη αὐτοῖς Ἠλείας σὺν Μωυσεῖ, καὶ ἦσαν\n\nσυνλαλοῦντες τῷ Ἰησοῦ.\nκαὶ ἀποκριθεὶς ὁ Πέτρος λέγει\n\nτῷ Ἰησοῦ Ῥαββεί, καλόν ἐστιν ἡμᾶς ὧδε εἶναι, καὶ\n\nποιήσωμεν τρεῖς σκηνάς, σοὶ μίαν καὶ Μωυσεῖ μίαν καὶ\n\nἨλείᾳ μίαν.\nοὐ γὰρ ᾔδει τί ἀποκριθῇ, ἔκφοβοι γὰρ\n\nἐγένοντο.\nκαὶ ἐγένετο νεφέλη ἐπισκιάζουσα αὐτοῖς, καὶ\n\nἐγένετο φωνὴ ἐκ τῆς νεφέλης Οὗτός ἐστιν ὁ υἱός μου ὁ\n\nἀγαπητός, ἀκούετε αὐτοῦ.\nκαὶ ἐξάπινα περιβλεψάμενοι\n\n\n\nοὐκέτι οὐδένα εἶδον μεθʼ ἑαυτῶν εἰ μὴ τὸν Ἰησοῦν μόνον.\nΚαὶ καταβαινόντων αὐτῶν ἐκ τοῦ ὄρους διεστείλατο\n\nαὐτοῖς ἵνα μηδενὶ ἃ εἶδον διηγήσωνται, εἰ μὴ ὅταν ὁ υἱὸς\n\nτοῦ ἀνθρώπου ἐκ νεκρῶν ἀναστῇ.\nκαὶ τὸν λόγον ἐκράτησαν\n\nπρὸς ἑαυτοὺς συνζητοῦντες τί ἐστιν τὸ ἐκ νεκρῶν\n\nἀναστῆναι.\nκαὶ ἐπηρώτων αὐτὸν λέγοντες Ὅτι λέγουσιν οἱ γραμματεῖς ὅτι Ἠλείαν δεῖ ἐλθεῖν πρῶτον;\nὁ δὲ ἔφη αὐτοῖς\nἨλείας\nμὲν ἐλθὼν πρῶτον\nἀποκατιστάνει\nπάντα, καὶ\n\nπῶς γέγραπται ἐπὶ τὸν υἱὸν τοῦ ἀνθρώπου ἵνα πολλὰ πάθῃ\n\nκαὶ ἐξουδενηθῇ;\nἀλλὰ λέγω ὑμῖν ὅτι καὶ Ἠλείας ἐλήλυθεν,\n\nκαὶ ἐποίησαν αὐτῷ ὅσα ἤθελον, καθὼς γέγραπται ἐπʼ αὐτόν.\nΚαὶ ἐλθόντες πρὸς τοὺς μαθητὰς εἶδαν ὄχλον πολὺν\n\nπερὶ αὐτοὺς καὶ γραμματεῖς συνζητοῦντας πρὸς αὐτούς.\nκαὶ εὐθὺς πᾶς ὁ ὄχλος ἰδόντες αὐτὸν ἐξεθαμβήθησαν, καὶ\n\nπροστρέχοντες ἠσπάζοντο αὐτόν.\nκαὶ ἐπηρώτησεν αὐτούς Τί συνζητεῖτε πρὸς αὐτούς;\nκαὶ ἀπεκρίθη αὐτῷ εἷς ἐκ τοῦ\n\nὄχλου Διδάσκαλε, ἤνεγκα τὸν υἱόν μου πρὸς σέ, ἔχοντα πνεῦμα ἄλαλον·\nκαὶ ὅπου ἐὰν αὐτὸν καταλάβῃ ῥἤσσει αὐτόν,\n\nκαὶ ἀφρίζει καὶ τρίζει τοὺς ὀδόντας καὶ ξηραίνεται· καὶ εἶπα\n\nτοῖς μαθηταῖς σου ἵνα αὐτὸ ἐκβάλωσιν, καὶ οὐκ ἴσχυσαν.\nὁ δὲ ἀποκριθεὶς αὐτοῖς λέγει Ὦ γενεὰ ἄπιστος, ἕως\n\nπότε πρὸς ὑμᾶς ἔσομαι; ἕως πότε ἀνέξομαι ὑμῶν; φέρετε\n\nαὐτὸν πρός με.\nκαὶ ἤνεγκαν αὐτὸν πρὸς αὐτόν. καὶ ἰδὼν\n\nαὐτὸν τὸ πνεῦμα εὐθὺς συνεσπάραξεν αὐτόν, καὶ πεσὼν\n\nἐπὶ τῆς γῆς ἐκυλίετο ἀφρίζων.\nκαὶ ἐπηρώτησεν τὸν\n\nπατέρα αὐτοῦ Πόσος χρόνος ἐστὶν ὡς τοῦτο γέγονεν αὐτῷ; ὁ δὲ εἶπεν Ἐκ παιδιόθεν·\nκαὶ πολλάκις καὶ εἰς\n\nπῦρ αὐτὸν ἔβαλεν καὶ εἰς ὕδατα ἵνα ἀπολέσῃ αὐτόν·\n\nἀλλʼ εἴ τι δύνῃ, βοήθησον ἡμῖν σπλαγχνισθεὶς ἐφʼ ἡμᾶς.\nὁ δὲ Ἰησοῦς εἶπεν αὐτῷ Τό Εἰ δύνῃ, πάντα δυνατὰ τῷ\n\nπιστεύοντι.\nεὐθὺς κράξας ὁ πατὴρ τοῦ παιδίου ἔλεγεν\n\nΠιστεύω· βοήθει μου τῇ ἀπιστίᾳ.\nἰδὼν δὲ ὁ Ἰησοῦς\n\nὅτι ἐπισυντρέχει ὄχλος ἐπετίμησεν τῷ πνεύματι τῷ ἀκαθάρτῳ\n\nλέγων αὐτῷ Τὸ ἄλαλον καὶ κωφὸν πνεῦμα, ἐγὼ\n\nἐπιτάσσω σοι, ἔξελθε ἐξ αὐτοῦ καὶ μηκέτι εἰσέλθῃς εἰς\n\nαὐτόν.\nκαὶ κράξας καὶ πολλὰ σπαράξας ἐξῆλθεν· καὶ\n\nἐγένετο ὡσεὶ νεκρὸς ὥστε τοὺς πολλοὺς λέγειν ὅτι ἀπέθανεν.\nὁ δὲ Ἰησοῦς κρατήσας τῆς χειρὸς αὐτοῦ ἤγειρεν\n\nαὐτόν, καὶ ἀνέστη.\nκαὶ εἰσελθόντος αὐτοῦ εἰς οἶκον οἱ\n\nμαθηταὶ αὐτοῦ κατʼ ἰδίαν ἐπηρώτων αὐτόν Ὅτι ἡμεῖς οὐκ ἠδυνήθημεν ἐκβαλεῖν αὐτό;\nκαὶ εἶπεν αὐτοῖς Τοῦτο\n\nτὸ γένος ἐν οὐδενὶ δύναται ἐξελθεῖν εἰ μὴ ἐν προσευχῇ .\nΚἀκεῖθεν ἐξελθόντες ἐπορεύοντο διὰ τῆς Γαλιλαίας,\n\nκαὶ οὐκ ἤθελεν ἵνα τις γνοῖ·\nἐδίδασκεν γὰρ τοὺς μαθητὰς\n\nαὐτοῦ καὶ ἔλεγεν [αὐτοῖς] ὅτι Ὁ υἱὸς τοῦ ἀνθρώπου\n\nπαραδίδοται εἰς χεῖρας ἀνθρώπων, καὶ ἀποκτενοῦσιν\n\nαὐτόν, καὶ ἀποκτανθεὶς μετὰ τρεῖς ἡμέρας ἀναστήσεται.\nοἱ δὲ ἠγνόουν τὸ ῥῆμα, καὶ ἐφοβοῦντο αὐτὸν ἐπερωτῆσαι.\nΚαὶ ἦλθον εἰς Καφαρναούμ. Καὶ ἐν τῇ οἰκίᾳ γενόμενος\n\nἐπηρώτα αὐτούς Τί ἐν τῇ ὁδῳ διελογίζεσθε;\nοἱ δὲ\n\nἐσιώπων, πρὸς ἀλλήλους γὰρ διελέχθησαν ἐν τῇ ὁδῷ τίς\n\nμείζων.\nκαὶ καθίσας ἐφώνησεν τοὺς δώδεκα καὶ λέγει\n\nαὐτοῖς Εἴ τις θέλει πρῶτος εἶναι ἔσται πάντων ἔσχατος\n\nκαὶ πάντων διάκονος.\nκαὶ λαβὼν παιδίον ἔστησεν αὐτὸ ἐν μέσῳ αὐτῶν καὶ ἐναγκαλισάμενος αὐτὸ εἶπεν αὐτοῖς\nὋς\n\nἂν [ἓν] τῶν τοιούτων παιδίων δέξηται ἐπὶ τῷ ὀνόματί μου,\n\nἐμὲ δέχεται· καὶ ὃς ἂν ἐμὲ δέχηται, οὐκ ἐμὲ δέχεται ἀλλὰ\n\nτὸν ἀποστείλαντά με.\nἜφη αὐτῷ ὁ Ἰωάνης\n\nΔιδάσκαλε, εἴδαμέν τινα ἐν τῷ ὀνόματί σου ἐκβάλλοντα\n\n\n\nδαιμόνια, καὶ ἐκωλύομεν αὐτόν, ὅτι οὐκ ἠκολούθει ἡμῖν.\nὁ δὲ Ἰησοῦς εἶπεν Μὴ κωλύετε αὐτόν, οὐδεὶς γὰρ ἔστιν ὃς\n\nποιήσει δύναμιν ἐπὶ τῷ ὀνόματί μου καὶ δυνήσεται ταχὺ\n\nκακολογῆσαί με·\nὃς γὰρ οὐκ ἔστιν καθʼ ἡμῶν,\n\nὑπὲρ ἡμῶν ἐστίν.\nὋς γὰρ ἂν ποτίσῃ ὑμᾶς ποτήριον ὕδατος ἐν ὀνόματι\n\nὅτι Χριστοῦ ἐστέ, ἀμὴν λέγω ὑμῖν ὅτι οὐ μὴ ἀπολέσῃ\n\nτὸν μισθὸν αὐτοῦ.\nΚαὶ ὃς ἂν σκανδαλίσῃ ἕνα τῶν μικρῶν\n\nτούτων τῶν πιστευόντων, καλόν ἐστιν αὐτῷ μᾶλλον εἰ\n\nπερίκειται μύλος ὀνικὸς περὶ τὸν τράχηλον αὐτοῦ καὶ\n\n\n\nβέβληται εἰς τὴν θάλασσαν.\nΚαὶ ἐὰν σκανδαλίσῃ σε ἡ\n\nχείρ σου, ἀπόκοψον αὐτήν· καλόν ἐστίν σε κυλλὸν εἰσελθεῖν\n\nεἰς τὴν ζωὴν ἢ τὰς δύο χεῖρας ἔχοντα ἀπελθεῖν εἰς τὴν\n\nγέενναν, εἰς τὸ πῦρ τὸ ἄσβεστον.\n\nκαὶ ἐὰν ὁ πούς σου\n\nσκανδαλίζῃ σε, ἀπόκοψον αὐτόν· καλόν ἐστίν σε εἰσελθεῖν\n\nεἰς τὴν ζωὴν χωλὸν ἢ τοὺς δύο πόδας ἔχοντα βληθῆναι εἰς\n\nτὴν γέενναν.\n\nκαὶ ἐὰν ὁ ὀφθαλμός σου σκανδαλίζῃ σε,\n\nἔκβαλε αὐτόν· καλόν σέ ἐστιν μονόφθαλμον εἰσελθεῖν εἰς\n\nτὴν βασιλείαν τοῦ θεοῦ ἢ δύο ὀφθαλμοὺς ἔχοντα βληθῆναι\n\n\n\nεἰς γέενναν,\nὅπου\nὁ σκώληξ αὐτῶν οὐ τελευτᾷ καὶ\nτὸ πῦρ οὐ σβέννυται·\nπᾶς γὰρ πυρὶ ἁλισθήσεται.\nΚαλὸν τὸ ἅλας· ἐὰν δὲ τὸ ἅλας ἄναλον γένηται, ἐν τίνι\n\nαὐτὸ ἀρτύσετε; ἔχετε ἐν ἑαυτοῖς ἅλα, καὶ εἰρηνεύετε ἐν\n\nἀλλήλοις.\nΚαὶ ἐκεῖθεν ἀναστὰς ἔρχεται εἰς τὰ ὅρια τῆς Ἰουδαίας\n\nκαὶ πέραν τοῦ Ἰορδάνου, καὶ συνπορεύονται πάλιν ὄχλοι\n\nπρὸς αὐτόν, καὶ ὡς εἰώθει πάλιν ἐδίδασκεν αὐτούς.\nΚαὶ\n\n[προσελθόντες Φαρισαῖοι] ἐπηρώτων αὐτὸν εἰ ἔξεστιν ἀνδρὶ\n\nγυναῖκα ἀπολῦσαι, πειράζοντες αὐτόν.\nὁ δὲ ἀποκριθεὶς εἶπεν αὐτοῖς Τί ὑμῖν ἐνετείλατο Μωυσῆς;\nοἱ δὲ εἶπαν\n\nἘπέτρεψεν Μωυσῆς\nβιβλίον ἀποστασίου γράψαι καὶ ἀπολῦσαι.\nὁ δὲ Ἰησοῦς εἶπεν αὐτοῖς Πρὸς τὴν σκληροκαρδίαν\n\nὑμῶν ἔγραψεν ὑμῖν τὴν ἐντολὴν ταύτην·\nἀπὸ δὲ ἀρχῆς κτίσεως\n\nἄρσεν καὶ θῆλυ ἐποίησεν [αὐτούς]·\nἕνεκεν τούτου καταλείψει ἄνθρωπος τὸν πατέρα αὐτοῦ\n\nκαὶ τὴν μητέρα,\nκαὶ ἔσονται οἱ δύο εἰς σάρκα μίαν·\n\nὥστε οὐκέτι εἰσὶν δύο ἀλλὰ μία σάρξ·\nὃ οὖν ὁ θεὸς συνέζευξεν\n\nἄνθρωπος μὴ χωριζέτω.\nΚαὶ εἰς τὴν οἰκίαν πάλιν\n\nοἱ μαθηταὶ περὶ τούτου ἐπηρώτων αὐτόν.\nκαὶ λέγει αὐτοῖς\n\nὋς ἂν ἀπολύσῃ τὴν γυναῖκα αὐτοῦ καὶ γαμήσῃ\n\nἄλλην μοιχᾶται ἐπʼ αὐτήν,\nκαὶ ἐὰν αὐτὴ ἀπολύσασα τὸν\n\nἄνδρα αὐτῆς γαμήσῃ ἄλλον μοιχᾶται.\nΚαὶ προσέφερον αὐτῷ παιδία ἵνα αὐτῶν ἅψηται· οἱ δὲ\n\nμαθηταὶ ἐπετίμησαν αὐτοῖς.\nἰδὼν δὲ ὁ Ἰησοῦς ἠγανάκτησεν\n\nκαὶ εἶπεν αὐτοῖς Ἄφετε τὰ παιδία ἔρχεσθαι\n\nπρός με, μὴ κωλύετε αὐτά, τῶν γὰρ τοιούτων ἐστὶν ἡ\n\nβασιλεία τοῦ θεοῦ.\nἀμὴν λέγω ὑμῖν, ὃς ἂν μὴ δέξηται τὴν\n\nβασιλείαν τοῦ θεοῦ ὡς παιδίον, οὐ μὴ εἰσέλθῃ εἰς αὐτήν.\nκαὶ ἐναγκαλισάμενος αὐτὰ κατευλόγει τιθεὶς τὰς χεῖρας\n\nἐπʼ αὐτά.\nΚαὶ ἐκπορευομένου αὐτοῦ εἰς ὁδὸν προσδραμὼν εἷς καὶ\n\nγονυπετήσας αὐτὸν ἐπηρώτα αὐτόν Διδάσκαλε ἀγαθέ, τί ποιήσω ἵνα ζωὴν αἰώνιον κληρονομήσω;\nὁ δὲ Ἰησοῦς εἶπεν\n\nαὐτῷ Τί με λέγεις ἀγαθόν; οὐδεὶς ἀγαθὸς εἰ μὴ εἷς ὁ θεός.\nτὰς ἐντολὰς οἶδας\nΜὴ φονεύσῃς, Μὴ μοιχεύσῃς, Μὴ κλέψῃς, Μὴ ψευδομαρτυρήσῃς,\nΜὴ ἀποστερήσῃς,\nΤίμα τὸν πατέρα σου καὶ τὴν μητέρα.\nὁ δὲ ἔφη αὐτῷ\n\nΔιδάσκαλε, ταῦτα πάντα ἐφυλαξάμην ἐκ νεότητός μου.\nὁ δὲ Ἰησοῦς ἐμβλέψας αὐτῷ ἠγάπησεν αὐτὸν καὶ εἶπεν\n\nαὐτῷ Ἕν σε ὑστερεῖ· ὕπαγε ὅσα ἔχεις πώλησον καὶ δὸς\n\n[τοῖς] πτωχοῖς, καὶ ἕξεις θησαυρὸν ἐν οὐρανῷ, καὶ δεῦρο\n\nἀκολούθει μοι.\nὁ δὲ στυγνάσας ἐπὶ τῷ λόγῳ ἀπῆλθεν\n\nλυπούμενος, ἦν γὰρ ἔχων κτήματα πολλά.\nΚαὶ\n\nπεριβλεψάμενος ὁ Ἰησοῦς λέγει τοῖς μαθηταῖς αὐτοῦ\n\nΠῶς δυσκόλως οἱ τὰ χρήματα ἔχοντες εἰς τὴν βασιλείαν\n\nτοῦ θεοῦ εἰσελεύσονται.\nοἱ δὲ μαθηταὶ ἐθαμβοῦντο\n\nἐπὶ τοῖς λόγοις αὐτοῦ. ὁ δὲ Ἰησοῦς πάλιν\n\n\n\nἀποκριθεὶς λέγει αὐτοῖς Τέκνα, πῶς δύσκολόν ἐστιν\n\nεἰς τὴν βασιλείαν τοῦ θεοῦ εἰσελθεῖν·\nεὐκοπώτερόν ἐστιν\n\n\n\nκάμηλον διὰ τρυμαλιᾶς ῥαφίδος διελθεῖν ἢ πλούσιον\n\nεἰς τὴν βασιλείαν τοῦ θεοῦ εἰσελθεῖν.\nοἱ δὲ\n\nπερισσῶς ἐξεπλήσσοντο λέγοντες πρὸς αὐτόν Καὶ τίς δύναται σωθῆναι;\nἐμβλέψας αὐτοῖς ὁ Ἰησοῦς λέγει\n\n\n\nΠαρὰ ἀνθρώποις ἀδύνατον ἀλλʼ οὐ παρὰ θεῷ,\nπάντα\nγὰρ\nδυνατὰ παρὰ [τῷ] θεῷ\n.\nἬρξατο λέγειν ὁ\n\nΠέτρος αὐτῷ Ἰδοὺ ἡμεῖς ἀφήκαμεν πάντα καὶ ἠκολουθήκαμέν\n\nσοι.\nἔφη ὁ Ἰησοῦς Ἀμὴν λέγω ὑμῖν, οὐδεὶς\n\nἔστιν ὃς ἀφῆκεν οἰκίαν ἢ ἀδελφοὺς ἢ ἀδελφὰς ἢ μητέρα ἢ\n\nπατέρα ἢ τέκνα ἢ ἀγροὺς ἕνεκεν ἐμοῦ καὶ [ἕνεκεν] τοῦ\n\nεὐαγγελίου,\nἐὰν μὴ λάβῃ ἑκατονταπλασίονα νῦν ἐν τῷ\n\nκαιρῷ τούτῳ οἰκίας καὶ ἀδελφοὺς καὶ ἀδελφὰς καὶ\n\nμητέρας καὶ τέκνα καὶ ἀγροὺς μετὰ διωγμῶν, καὶ ἐν τῷ αἰῶνι τῷ ἐρχομένῳ ζωὴν αἰώνιον.\nπολλοὶ δὲ ἔσονται\n\nπρῶτοι ἔσχατοι καὶ [οἱ] ἔσχατοι πρῶτοι.\nἮσαν δὲ ἐν τῇ ὁδῷ ἀναβαίνοντες εἰς Ἰεροσόλυμα, καὶ\n\nἦν προάγων αὐτοὺς ὁ Ἰησοῦς, καὶ ἐθαμβοῦντο, οἱ δὲ\n\nἀκολουθοῦντες ἐφοβοῦντο. καὶ παραλαβὼν πάλιν τοὺς\n\nδώδεκα ἤρξατο αὐτοῖς λέγειν τὰ μέλλοντα αὐτῷ συμβαίνειν\nὅτι Ἰδοὺ ἀναβαίνομεν εἰς Ἰεροσόλυμα,\n\nκαὶ ὁ υἱὸς τοῦ\n\nἀνθρώπου παραδοθήσεται τοῖς ἀρχιερεῦσιν καὶ τοῖς γραμματεῦσιν,\n\nκαὶ κατακρινοῦσιν αὐτὸν θανάτῳ καὶ παραδώσουσιν\n\nαὐτὸν τοῖς ἔθνεσιν\nκαὶ ἐμπαίξουσιν αὐτῷ καὶ ἐμπτύσουσιν\n\nαὐτῷ καὶ μαστιγώσουσιν αὐτὸν καὶ ἀποκτενοῦσιν,\n\nκαὶ μετὰ τρεῖς ἡμέρας ἀναστήσεται.\nΚαὶ προσπορεύονται αὐτῷ Ἰάκωβος καὶ Ἰωάνης οἱ\n\n[δύο] υἱοὶ Ζεβεδαίου λέγοντες αὐτῷ Διδάσκαλε, θέλομεν\n\nἵνα ὃ ἐὰν αἰτήσωμέν σε ποιήσῃς ἡμῖν.\nὁ δὲ εἶπεν αὐτοῖς Τί θέλετε ποιήσω ὑμῖν;\nοἱ δὲ εἶπαν αὐτῷ Δὸς ἡμῖν\n\nἵνα εἷς σου ἐκ δεξιῶν καὶ εἷς ἐξ ἀριστερῶν καθίσωμεν ἐν\n\nτῇ δόξῃ σου.\nὁ δὲ Ἰησοῦς εἶπεν αὐτοῖς Οὐκ οἴδατε τί\n\nαἰτεῖσθε· δύνασθε πιεῖν τὸ ποτήριον ὃ ἐγὼ πίνω, ἢ τὸ βάπτισμα ὃ ἐγὼ βαπτίζομαι βαπτισθῆναι;\nοἱ δὲ εἶπαν\n\nαὐτῷ Δυνάμεθα. ὁ δὲ Ἰησοῦς εἶπεν αὐτοῖς Τὸ ποτήριον\n\nὃ ἐγὼ πίνω πίεσθε καὶ τὸ βάπτισμα ὃ ἐγὼ βαπτίζομαι\n\nβαπτισθήσεσθε,\nτὸ δὲ καθίσαι ἐκ δεξιῶν μου ἢ\n\nἐξ εὐωνύμων οὐκ ἔστιν ἐμὸν δοῦναι, ἀλλʼ οἷς ἡτοίμασται.\nκαὶ ἀκούσαντες οἱ δέκα ἤρξαντο ἀγανακτεῖν περὶ Ἰακώβου\n\nκαὶ Ἰωάνου.\nκαὶ προσκαλεσάμενος αὐτοὺς ὁ Ἰησοῦς\n\nλέγει αὐτοῖς Οἴδατε ὅτι οἱ δοκοῦντες ἄρχειν τῶν ἐθνῶν\n\nκατακυριεύουσιν αὐτῶν καὶ οἱ μεγάλοι αὐτῶν κατεξουσιάζουσιν\n\nαὐτῶν.\nοὐχ οὕτως δέ ἐστιν ἐν ὑμῖν· ἀλλʼ ὃς ἂν\n\nθέλῃ μέγας γενέσθαι ἐν ὑμῖν, ἔσται ὑμῶν διάκονος,\nκαὶ ὃς ἂν θέλῃ ἐν ὑμῖν εἶναι πρῶτος,\n\nἔσται πάντων δοῦλος·\nκαὶ γὰρ ὁ υἱὸς τοῦ ἀνθρώπου οὐκ ἦλθεν διακονηθῆναι\n\nἀλλὰ διακονῆσαι καὶ δοῦναι τὴν ψυχὴν αὐτοῦ\n\nλύτρον ἀντὶ πολλῶν.\nΚαὶ ἔρχονται εἰς Ἰερειχώ. Καὶ ἐκπορευομένου αὐτοῦ\n\nἀπὸ Ἰερειχὼ καὶ τῶν μαθητῶν αὐτοῦ καὶ ὄχλου ἱκανοῦ\n\nὁ υἱὸς Τιμαίου Βαρτίμαιος τυφλὸς προσαίτης ἐκάθητο\n\nπαρὰ τὴν ὁδόν.\nκαὶ ἀκούσας ὅτι Ἰησοῦς ὁ Ναζαρηνός\n\nἐστιν ἤρξατο κράζειν καὶ λέγειν Υἱὲ Δαυεὶδ Ἰησοῦ, ἐλέησόν\n\nμε.\nκαὶ ἐπετίμων αὐτῷ πολλοὶ ἵνα σιωπήσῃ· ὁ δὲ\n\nπολλῷ μᾶλλον ἔκραζεν Υἱὲ Δαυείδ, ἐλέησόν με.\nκαὶ\n\nστὰς ὁ Ἰησοῦς εἶπεν Φωνήσατε αὐτόν. καὶ φωνοῦσι τὸν\n\nτυφλὸν λέγοντες αὐτῷ Θάρσει, ἔγειρε, φωνεῖ σε.\nὁ δὲ\n\nἀποβαλὼν τὸ ἱμάτιον αὐτοῦ ἀναπηδήσας ἦλθεν πρὸς\n\nτὸν Ἰησοῦν.\nκαὶ ἀποκριθεὶς αὐτῷ ὁ Ἰησοῦς εἶπεν Τί\n\n\n\nσοι θέλεις ποιήσω; ὁ δὲ τυφλὸς εἶπεν αὐτῷ Ῥαββουνεί,\n\nἵνα ἀναβλέψω.\nκαὶ ὁ Ἰησοῦς εἶπεν αὐτῷ Ὕπαγε,\n\nἡ πίστις σου σέσωκέν σε. καὶ εὐθὺς ἀνέβλεψεν, καὶ\n\nἠκολούθει αὐτῷ ἐν τῇ ὁδῷ.\nΚαὶ ὅτε ἐγγίζουσιν εἰς Ἰεροσόλυμα εἰς Βηθφαγὴ\n\n\n\nκαὶ Βηθανίαν πρὸς τὸ Ὄρος τῶν Ἐλαιῶν, ἀποστέλλει\n\nδύο τῶν μαθητῶν αὐτοῦ\nκαὶ λέγει αὐτοῖς Ὑπάγετε εἰς\n\nτὴν κώμην τὴν κατέναντι ὑμῶν, καὶ εὐθὺς εἰσπορευόμενοι\n\nεἰς αὐτὴν εὑρήσετε πῶλον δεδεμένον ἐφʼ ὃν οὐδεὶς οὔπω\n\nἀνθρώπων ἐκάθισεν· λύσατε αὐτὸν καὶ φέρετε.\nκαὶ ἐάν\n\nτις ὑμῖν εἴπῃ Τί ποιεῖτε τοῦτο; εἴπατε Ὁ κύριος αὐτοῦ\n\n\n\nχρείαν ἔχει· καὶ εὐθὺς αὐτὸν ἀποστέλλει πάλιν ὧδε.\nκαὶ ἀπῆλθον καὶ εὗρον πῶλον δεδεμένον πρὸς θύραν ἔξω\n\nἐπὶ τοῦ ἀμφόδου, καὶ λύουσιν αὐτόν.\nκαί τινες τῶν ἐκεῖ\n\nἑστηκότων ἔλεγον αὐτοῖς Τί ποιεῖτε λύοντες τὸν πῶλον;\nοἱ δὲ εἶπαν αὐτοῖς καθὼς εἶπεν ὁ Ἰησοῦς· καὶ ἀφῆκαν\n\nαὐτούς.\nκαὶ φέρουσιν τὸν πῶλον πρὸς τὸν Ἰησοῦν, καὶ\n\n\n\nἐπιβάλλουσιν αὐτῷ τὰ ἱμάτια αὐτῶν, καὶ ἐκάθισεν ἐπʼ αὐτόν.\nκαὶ πολλοὶ τὰ ἱμάτια αὐτῶν ἔστρωσαν εἰς τὴν\n\nὁδόν, ἄλλοι δὲ στιβάδας κόψαντες ἐκ τῶν ἀγρῶν.\nκαὶ οἱ\n\nπροάγοντες καὶ οἱ ἀκολουθοῦντες ἔκραζον\nὩσαννά·Εὐλογημένος ὁ ἐρχόμενος ἐν ὀνόματι Κυρίου·\nΕὐλογημένη ἡ ἐρχομένη βασιλεία τοῦ πατρὸς ἡμῶνΔαυείδ·Ὡσαννὰ ἐν τοῖς ὑψίστοις.\nΚαὶ εἰσῆλθεν εἰς Ἰεροσόλυμα εἰς τὸ ἱερόν· καὶ περιβλεψάμενος\n\nπάντα ὀψὲ ἤδη οὔσης τῆς ὥρας ἐξῆλθεν εἰς\n\nΒηθανίαν μετὰ τῶν δώδεκα.\nΚαὶ τῇ ἐπαύριον ἐξελθόντων αὐτῶν ἀπὸ Βηθανίας\n\nἐπείνασεν.\nκαὶ ἰδὼν συκῆν ἀπὸ μακρόθεν ἔχουσαν φύλλα\n\nἦλθεν εἰ ἄρα τι εὑρήσει ἐν αὐτῇ, καὶ ἐλθὼν ἐπʼ αὐτὴν\n\nοὐδὲν εὗρεν εἰ μὴ φύλλα, ὁ γὰρ καιρὸς οὐκ ἦν σύκων.\nκαὶ ἀποκριθεὶς εἶπεν αὐτῇ Μηκέτι εἰς τὸν αἰῶνα ἐκ\n\nσοῦ μηδεὶς καρπὸν φάγοι. καὶ ἤκουον οἱ μαθηταὶ αὐτοῦ.\nΚαὶ ἔρχονται εἰς Ἰεροσόλυμα.\n\nΚαὶ εἰσελθὼν εἰς τὸ ἱερὸν ἤρξατο ἐκβάλλειν τοὺς πωλοῦντας καὶ τοὺς\n\nἀγοράζοντας ἐν τῷ ἱερῷ, καὶ τὰς τραπέζας τῶν κολλυβιστῶν\n\nκαὶ τὰς καθέδρας τῶν πωλούντων τὰς περιστερὰς κατέστρεψεν\nκαὶ οὐκ ἤφιεν ἵνα τις διενέγκῃ σκεῦος διὰ\n\nτοῦ ἱεροῦ,\nκαὶ ἐδίδασκεν καὶ ἔλεγεν Οὐ γέγραπται ὅτι\nὉ οἶκός μου οἶκος προσευχῆς κληθήσεται πᾶσιν τοῖς ἔθνεσιν;\nὑμεῖς δὲ πεποιήκατε αὐτὸν\nσπήλαιον λῃστῶν.\nκαὶ ἤκουσαν οἱ ἀρχιερεῖς καὶ οἱ γραμματεῖς,\n\nκαὶ ἐζήτουν πῶς αὐτὸν ἀπολέσωσιν· ἐφοβοῦντο γὰρ αὐτόν, πᾶς γὰρ ὁ\n\nὄχλος ἐξεπλήσσετο ἐπὶ τῇ διδαχῇ αὐτοῦ.\nΚαὶ ὅταν ὀψὲ\n\nἐγένετο, ἐξεπορεύοντο ἔξω τῆς πόλεως.\nΚαὶ\n\nπαραπορευόμενοι πρωὶ εἶδον τὴν συκῆν ἐξηραμμένην ἐκ\n\nῥιζῶν.\nκαὶ ἀναμνησθεὶς ὁ Πέτρος λέγει αὐτῷ Ῥαββεί,\n\nἴδε ἡ συκῆ ἣν κατηράσω ἐξήρανται.\nκαὶ ἀποκριθεὶς ὁ Ἰησοῦς λέγει αὐτοῖς Ἔχετε πίστιν θεοῦ·\nἀμὴν λέγω ὑμῖν\n\nὅτι ὃς ἂν εἴπῃ τῷ ὄρει τούτῳ Ἄρθητι καὶ βλήθητι εἰς\n\nτὴν θάλασσαν, καὶ μὴ διακριθῇ ἐν τῇ καρδίᾳ αὐτοῦ ἀλλὰ\n\nπιστεύῃ ὅτι ὃ λαλεῖ γίνεται, ἔσται αὐτῷ.\nδιὰ τοῦτο λέγω\n\nὑμῖν, πάντα ὅσα προσεύχεσθε καὶ αἰτεῖσθε, πιστεύετε\n\nὅτι ἐλάβετε, καὶ ἔσται ὑμῖν.\nκαὶ ὅταν στήκετε προσευχόμενοι,\n\nἀφίετε εἴ τι ἔχετε κατά τινος, ἵνα καὶ ὁ πατὴρ\n\nὑμῶν ὁ ἐν τοῖς οὐρανοῖς ἀφῇ ὑμῖν τὰ παραπτώματα\n\nὑμῶν.\n\nΚαὶ ἔρχονται πάλιν εἰς Ἰεροσόλυμα. Καὶ ἐν τῷ\n\nἱερῷ περιπατοῦντος αὐτοῦ ἔρχονται πρὸς αὐτὸν οἱ ἀρχιερεῖς\n\nκαὶ οἱ γραμματεῖς καὶ οἱ πρεσβύτεροι\nκαὶ ἔλεγον\n\nαὐτῷ Ἐν ποίᾳ ἐξουσίᾳ ταῦτα ποιεῖς; ἢ τίς σοι ἔδωκεν\n\nτὴν ἐξουσίαν ταύτην ἵνα ταῦτα ποιῇς;\nὁ δὲ Ἰησοῦς εἶπεν\n\nαὐτοῖς Ἐπερωτήσω ὑμᾶς ἕνα λόγον, καὶ ἀποκρίθητέ\n\nμοι, καὶ ἐρῶ ὑμῖν ἐν ποίᾳ ἐξουσίᾳ ταῦτα ποιῶ·\nτὸ βάπτισμα\n\nτὸ Ἰωάνου ἐξ οὐρανοῦ ἦν ἢ ἐξ ἀνθρώπων; ἀποκρίθητέ\n\nμοι.\nκαὶ διελογίζοντο πρὸς ἑαυτοὺς λέγοντες\n\nἘὰν εἴπωμεν Ἐξ οὐρανοῦ, ἐρεῖ Διὰ τί [οῦν] οὐκ ἐπιστεύσατε αὐτῷ;\nἀλλὰ εἴπωμεν Ἐξ ἀνθρώπων;—ἐφοβοῦντο τὸν\n\n\n\nὄχλον, ἅπαντες γὰρ εἶχον τὸν Ἰωάνην ὄντως ὅτι προφήτης\n\nἦν.\nκαὶ ἀποκριθέντες τῷ Ἰησοῦ λέγουσιν Οὐκ οἴδαμεν.\n\nκαὶ ὁ Ἰησοῦς λέγει αὐτοῖς Οὐδὲ ἐγὼ λέγω ὑμῖν\n\nἐν ποίᾳ ἐξουσίᾳ ταῦτα ποιῶ.\nΚαὶ ἤρξατο\n\nαὐτοῖς ἐν παραβολαῖς λαλεῖν\nἈμπελῶνα\nἄνθρωπος\n\nἐφύτευσεν, καὶ περιέθηκεν φραγμὸν καὶ ὤρυξεν\n\nὑπολήνιον καὶ ᾠκοδόμησεν πύργον,\n\nκαὶ ἐξέδετο\n\nαὐτὸν γεωργοῖς, καὶ ἀπεδήμησεν.\nκαὶ ἀπέστειλεν πρὸς\n\nτοὺς γεωργοὺς τῷ καιρῷ δοῦλον, ἵνα παρὰ τῶν γεωργῶν\n\nλάβῃ ἀπὸ τῶν καρπῶν τοῦ ἀμπελῶνος·\nκαὶ λαβόντες\n\nαὐτὸν ἔδειραν καὶ ἀπέστειλαν κενόν.\nκαὶ πάλιν\n\nἀπέστειλεν πρὸς αὐτοὺς ἄλλον δοῦλον· κἀκεῖνον ἐκεφαλίωσαν\n\nκαὶ ἠτίμασαν.\nκαὶ ἄλλον ἀπέστειλεν· κἀκεῖνον\n\nἀπέκτειναν, καὶ πολλοὺς ἄλλους, οὓς μὲν δέροντες οὓς δὲ\n\nἀποκτέννυντες.\nἔτι ἕνα εἶχεν, υἱὸν ἀγαπητόν· ἀπέστειλεν\n\nαὐτὸν ἔσχατον πρὸς αὐτοὺς λέγων ὅτι Ἐντραπήσονται\n\nτὸν υἱόν μου.\nἐκεῖνοι δὲ οἱ γεωργοὶ πρὸς ἑαυτοὺς εἶπαν\n\nὅτι Οὗτός ἐστιν ὁ κληρονόμος· δεῦτε ἀποκτείνωμεν\n\nαὐτόν, καὶ ἡμῶν ἔσται ἡ κληρονομία.\nκαὶ λαβόντες\n\nἀπέκτειναν αὐτόν, καὶ ἐξέβαλον αὐτὸν ἔξω τοῦ ἀμπελῶνος.\nτί ποιήσει ὁ κύριος τοῦ ἀμπελῶνος; ἐλεύσεται καὶ ἀπολέσει\n\nτοὺς γεωργούς, καὶ δώσει τὸν ἀμπελῶνα ἄλλοις.\nΟὐδὲ τὴν γραφὴν ταύτην ἀνέγνωτε\nΛίθον ὃν ἀπεδοκίμασαν οἱ οἰκοδομοῦντες,\nοὗτος ἐγενήθη εἰς κεφαλὴν γωνίας·\nπαρὰ Κυρίου ἐγένετο αὕτη,καὶ ἔστιν θαυμαστὴ ἐν ὀφθαλμοῖς ἡμῶν;\nΚαὶ ἐζήτουν αὐτὸν κρατῆσαι, καὶ ἐφοβήθησαν τὸν ὄχλον,\n\nἔγνωσαν γὰρ ὅτι πρὸς αὐτοὺς τὴν παραβολὴν εἶπεν. καὶ\n\nἀφέντες αὐτὸν ἀπῆλθαν.\nΚαὶ ἀποστέλλουσιν πρὸς αὐτόν τινας τῶν Φαρισαίων\n\nκαὶ τῶν Ἡρῳδιανῶν ἵνα αὐτὸν ἀγρεύσωσιν λόγῳ.\nκαὶ\n\nἐλθόντες λέγουσιν αὐτῷ Διδάσκαλε, οἴδαμεν ὅτι ἀληθὴς\n\nεἶ καὶ οὐ μέλει σοι περὶ οὐδενός, οὐ γὰρ βλέπεις εἰς πρόσωπον\n\nἀνθρώπων, ἀλλʼ ἐπʼ ἀληθείας τὴν ὁδὸν τοῦ θεοῦ\n\nδιδάσκεις· ἔξεστιν δοῦναι κῆνσον Καίσαρι ἢ οὔ; δῶμεν\n\nἢ μὴ δῶμεν;\nὁ δὲ εἰδὼς αὐτῶν τὴν ὑπόκρισιν εἶπεν αὐτοῖς\n\nΤί με πειράζετε; φέρετέ μοι δηνάριον ἵνα ἴδω.\nοἱ\n\nδὲ ἤνεγκαν. καὶ λέγει αὐτοῖς Τίνος ἡ εἰκὼν αὕτη καὶ ἡ\n\nἐπιγραφή; οἱ δὲ εἶπαν αὐτῷ Καίσαρος.\nὁ δὲ Ἰησοῦς\n\nεἶπεν Τὰ Καίσαρος ἀπόδοτε Καίσαρι καὶ τὰ τοῦ θεοῦ\n\nτῷ θεῷ. καὶ ἐξεθαύμαζον ἐπʼ αὐτῷ.\nΚαὶ ἔρχονται Σαδδουκαῖοι πρὸς αὐτόν, οἵτινες λέγουσιν\n\nἀνάστασιν μὴ εἶναι, καὶ ἐπηρώτων αὐτὸν λέγοντες\nΔιδάσκαλε, Μωυσῆς ἔγραψεν ἡμῖν ὅτι\nἐάν τινος ἀδελφὸς ἀποθάνῃ\nκαὶ καταλίπῃ γυναῖκα\nκαὶ μὴ ἀφῇ τέκνον,\nἵνα\n\nλάβῃ ὁ ἀδελφὸς αὐτοῦ τὴν γυναῖκα καὶ\n\nἐξαναστήσῃ σπέρμα τῷ ἀδελφῷ αὐτοῦ.\nἑπτὰ ἀδελφοὶ\n\nἦσαν· καὶ ὁ πρῶτος ἔλαβεν γυναῖκα, καὶ ἀποθνήσκων\n\nοὐκ ἀφῆκεν σπέρμα·\nκαὶ ὁ δεύτερος ἔλαβεν αὐτήν,\n\nκαὶ ἀπέθανεν μὴ καταλιπὼν σπέρμα, καὶ ὁ τρίτος ὡσαύτως·\nκαὶ οἱ ἑπτὰ οὐκ ἀφῆκαν σπέρμα· ἔσχατον πάντων καὶ\n\nἡ γυνὴ ἀπέθανεν.\nἐν τῇ ἀναστάσει τίνος αὐτῶν ἔσται\n\nγυνή; οἱ γὰρ ἑπτὰ ἔσχον αὐτὴν γυναῖκα.\nἔφη αὐτοῖς ὁ\n\nἸησοῦς Οὐ διὰ τοῦτο πλανᾶσθε μὴ εἰδότες τὰς γραφὰς\n\nμηδὲ τὴν δύναμιν τοῦ θεοῦ;\nὅταν γὰρ ἐκ νεκρῶν ἀναστῶσιν,\n\nοὔτε γαμοῦσιν οὔτε γαμίζονται, ἀλλʼ εἰσὶν ὡς\n\n\n\nἄγγελοι ἐν τοῖς οὐρανοῖς·\nπερὶ δὲ τῶν νεκρῶν ὅτι\n\nἐγείρονται οὐκ ἀνέγνωτε ἐν τῇ βίβλῳ Μωυσέως ἐπὶ τοῦ\n\nβάτου πῶς εἶπεν αὐτῷ ὁ θεὸς λέγων\nἘγὼ ὁ θεὸς Ἀβραὰμ καὶ θεὸς Ἰσαὰκ καὶ θεὸς Ἰακώβ;\nοὐκ ἔστιν\n\nθεὸς νεκρῶν ἀλλὰ ζώντων· πολὺ πλανᾶσθε.\nΚαὶ προσελθὼν εἷς τῶν γραμματέων ἀκούσας αὐτῶν\n\nσυνζητούντων, εἰδὼς ὅτι καλῶς ἀπεκρίθη αὐτοῖς, ἐπηρώτησεν\n\nαὐτόν Ποία ἐστὶν ἐντολὴ πρώτη πάντων;\nἀπεκρίθη\n\nὁ Ἰησοῦς ὅτι Πρώτη ἐστίν\nἌκουε, Ἰσραήλ, Κύριος ὁ\n\nθεὸς ἡμῶν κύριος εἷς ἐστίν,\nκαὶ ἀγαπήσεις Κύριον\n\nτὸν θεόν σου ἐξ ὅλης καρδίας σου καὶ ἐξ ὅλης\n\nτῆς ψυχῆς σου καὶ ἐξ ὅλης τῆς διανοίας σου καὶ ἐξ ὅλης τῆς ἰσχύος σου.\nδευτέρα αὕτη\nἈγαπήσεις τὸν πλησίον σου ὡς σεαυτόν.\nμείζων τούτων ἄλλη\n\n\n\nἐντολὴ οὐκ ἔστιν.\nΕἶπεν αὐτῷ ὁ γραμματεύς Καλῶς,\n\nδιδάσκαλε, ἐπʼ ἀληθείας εἶπες ὅτι\nεἷς ἐστὶν καὶ οὐκ ἔστιν\nἄλλος πλὴν αὐτοῦ·\nκαὶ τὸ\n\nἀγαπᾷν αὐτὸν ἐξ ὅλης\n\nκαρδίας καὶ ἐξ ὅλης τῆς συνέσεως καὶ ἐξ ὅλης τῆς\n\nἰσχύος\n\nκαὶ τὸ\nἀγαπᾷν τὸν πλησίον ὡς ἑαυτὸν\nπερισσότερόν\n\nἐστιν πάντων\nτῶν ὁλοκαυτωμάτων καὶ θυσιῶν.\nκαὶ ὁ Ἰησοῦς ἰδὼν αὐτὸν ὅτι νουνεχῶς ἀπεκρίθη εἶπεν\n\nαὐτῷ Οὐ μακρὰν [εἶ] ἀπὸ τῆς βασιλείας τοῦ θεοῦ. Καὶ\n\nοὐδεὶς οὐκέτι ἐτόλμα αὐτὸν ἐπερωτῆσαι.\nΚαὶ\n\nἀποκριθεὶς ὁ Ἰησοῦς ἔλεγεν διδάσκων ἐν τῷ ἱερῷ Πῶς\n\nλέγουσιν οἱ γραμματεῖς ὅτι ὁ χριστὸς υἱὸς Δαυείδ ἐστιν;\nαὐτὸς Δαυεὶδ εἶπεν ἐν τῷ πνεύματι τῷ ἁγίῳ\nΕἶπεν Κύριος τῷ κυρίῳ μου Κάθου ἐκ δεξιῶν μουἕως ἂν θῶ τοὺς ἐχθρούς σου ὑποκάτω τῶν ποδῶνσου·\nαὐτὸς Δαυεὶδ λέγει αὐτὸν κύριον, καὶ πόθεν αὐτοῦ ἐστὶν υἱός;\n\nΚαὶ ὁ πολὺς ὄχλος ἤκουεν αὐτοῦ ἡδέως.\nΚαὶ ἐν τῇ\n\nδιδαχῇ αὐτοῦ ἔλεγεν Βλέπετε ἀπὸ τῶν γραμματέων τῶν\n\nθελόντων ἐν στολαῖς περιπατεῖν καὶ ἀσπασμοὺς ἐν ταῖς ἀγοραῖς\nκαὶ πρωτοκαθεδρίας ἐν ταῖς συναγωγαῖς καὶ πρωτοκλισίας\n\nἐν τοῖς δείπνοις,\nοἱ κατέσθοντες τὰς οἰκίας\n\nτῶν χηρῶν καὶ προφάσει μακρὰ προσευχόμενοι· οὗτοι\n\nλήμψονται περισσότερον κρίμα.\nΚαὶ καθίσας\n\n\n\nκατέναντι τοῦ γαζοφυλακίου ἐθεώρει πῶς ὁ ὄχλος\n\nβάλλει χαλκὸν εἰς τὸ γαζοφυλάκιον· καὶ πολλοὶ πλούσιοι\n\nἔβαλλον πολλά·\nκαὶ ἐλθοῦσα μία χήρα πτωχὴ ἔβαλεν\n\nλεπτὰ δύο, ὅ ἐστιν κοδράντης.\nκαὶ προσκαλεσάμενος\n\nτοὺς μαθητὰς αὐτοῦ εἶπεν αὐτοῖς Ἀμὴν λέγω ὑμῖν ὅτι ἡ\n\nχήρα αὕτη ἡ πτωχὴ πλεῖον πάντων ἔβαλεν τῶν βαλλόντων\n\nεἰς τὸ γαζοφυλάκιον·\nπάντες γὰρ ἐκ τοῦ περισσεύοντος\n\nαὐτοῖς ἔβαλον, αὕτη δὲ ἐκ τῆς ὑστερήσεως αὐτῆς\n\nπάντα ὅσα εἶχεν ἔβαλεν, ὅλον τὸν βίον αὐτῆς.\nΚαὶ ἐκπορευομένου αὐτοῦ ἐκ τοῦ ἱεροῦ λέγει αὐτῷ\n\nεἷς τῶν μαθητῶν αὐτοῦ Διδάσκαλε, ἴδε ποταποὶ λίθοι\n\nκαὶ ποταπαὶ οἰκοδομαί.\nκαὶ ὁ Ἰησοῦς εἶπεν αὐτῷ Βλέπεις\n\nταύτας τὰς μεγάλας οἰκοδομάς; οὐ μὴ ἀφεθῇ ὧδε\n\nλίθος ἐπὶ λίθον ὃς οὐ μὴ καταλυθῇ .\nΚαὶ καθημένου\n\nαὐτοῦ εἰς τὸ Ὄρος τῶν Ἐλαιῶν κατέναντι τοῦ ἱεροῦ\n\nἐπηρώτα αὐτὸν κατʼ ἰδίαν Πέτρος καὶ Ἰάκωβος καὶ Ἰωάνης\n\nκαὶ Ἀνδρέας\nΕἰπὸν ἡμῖν πότε ταῦτα ἔσται,\n\nκαὶ τί τὸ σημεῖον ὅταν μέλλῃ ταῦτα συντελεῖσθαι πάντα.\nὁ δὲ Ἰησοῦς ἤρξατο λέγειν αὐτοῖς Βλέπετε μή τις ὑμᾶς πλανήσῃ·\nπολλοὶ ἐλεύσονται ἐπὶ τῷ ὀνόματί μου λέγοντες\n\nὅτι Ἐγώ εἰμι, καὶ πολλοὺς πλανήσουσιν.\nὅταν δὲ\n\n\n\nἀκούσητε πολέμους καὶ ἀκοὰς πολέμων, μὴ θροεῖσθε·\nδεῖ γενέσθαι,\nἀλλʼ οὔπω τὸ τέλος.\nἐγερθήσεται\nγὰρ\nἔθνος ἐπʼ ἔθνος καὶ βασιλεία ἐπὶ βασιλείαν,\nἔσονται\n\nσεισμοὶ κατὰ τόπους, ἔσονται λιμοί· ἀρχὴ ὠδίνων ταῦτα.\nβλέπετε δὲ ὑμεῖς ἑαυτούς· παραδώσουσιν ὑμᾶς εἰς συνέδρια\n\nκαὶ εἰς συναγωγὰς δαρήσεσθε καὶ ἐπὶ ἡγεμόνων καὶ βασιλέων\n\nσταθήσεσθε ἕνεκεν ἐμοῦ εἰς μαρτύριον αὐτοῖς.\nκαὶ εἰς πάντα τὰ ἔθνη πρῶτον δεῖ κηρυχθῆναι τὸ εὐαγγέλιον.\nκαὶ ὅταν ἄγωσιν ὑμᾶς παραδιδόντες, μὴ προμεριμνᾶτε\n\nτί λαλήσητε, ἀλλʼ ὃ ἐὰν δοθῇ ὑμῖν ἐν ἐκείνῃ\n\nτῇ ὥρᾳ τοῦτο λαλεῖτε, οὐ γάρ ἐστε ὑμεῖς οἱ λαλοῦντες ἀλλὰ\n\nτὸ πνεῦμα τὸ ἅγιον.\nκαὶ παραδώσει ἀδελφὸς ἀδελφὸν εἰς\n\nθάνατον καὶ πατὴρ τέκνον, καὶ\nἐπαναστήσονται τέκνα ἐπὶ γονεῖς\nκαὶ θανατώσουσιν αὐτούς·\nκαὶ ἔσεσθε μισούμενοι\n\nὑπὸ πάντων διὰ τὸ ὄνομά μου. ὁ δὲ ὑπομείνας εἰς\n\nτέλος οὗτος σωθήσεται.\nὍταν δὲ ἴδητε\nτὸ βδέλυγμα τῆς ἐρημώσεως\nἑστηκότα ὅπου οὐ δεῖ, ὁ ἀναγινώσκων\n\nνοείτω, τότε οἱ ἐν τῇ Ἰουδαίᾳ φευγέτωσαν εἰς τὰ ὄρη,\nὁ ἐπὶ τοῦ δώματος μὴ καταβάτω μηδὲ εἰσελθάτω τι\n\nἆραι ἐκ τῆς οἰκίας αὐτοῦ,\nκαὶ ὁ εἰς τὸν ἀγρὸν μὴ ἐπιστρεψάτω\n\nεἰς τὰ ὀπίσω ἆραι τὸ ἱμάτιον αὐτοῦ.\nοὐαὶ δὲ ταῖς\n\nἐν γαστρὶ ἐχούσαις καὶ ταῖς θηλαζούσαις ἐν ἐκείναις ταῖς\n\nἡμέραις.\nπροσεύχεσθε δὲ ἵνα μὴ γένηται χειμῶνος·\nἔσονται γὰρ αἱ ἡμέραι ἐκεῖναι\nθλίψις οἵα οὐ γέγονεν τοιαύτη ἀπʼ ἀρχῆς κτίσεως\nἣν ἔκτισεν ὁ θεὸς\nἕως τοῦ νῦν\nκαὶ οὐ μὴ γένηται.\nκαὶ εἰ μὴ ἐκολόβωσεν Κύριος\n\nτὰς ἡμέρας, οὐκ ἂν ἐσώθη πᾶσα σάρξ· ἀλλὰ διὰ τοὺς\n\nἐκλεκτοὺς οὓς ἐξελέξατο ἐκολόβωσεν τὰς ἡμέρας.\nΚαὶ\n\nτότε ἐάν τις ὑμῖν εἴπῃ Ἴδε ὧδε ὁ χριστός Ἴδε ἐκεῖ, μὴ πιστεύετε·\nἐγερθήσονται γὰρ ψευδόχριστοι καὶ\nψευδοπροφῆται\nκαὶ\nδώσουσιν σημεῖα καὶ τέρατα\nπρὸς τὸ ἀποπλανᾷν εἰ δυνατὸν τοὺς ἐκλεκτούς·\nὑμεῖς δὲ βλέπετε· προείρηκα ὑμῖν πάντα.\nἈλλὰ ἐν ἐκείναις ταῖς\n\nἡμέραις μετὰ τὴν θλίψιν ἐκείνην\n\nὁ ἥλιος σκοτισθήσεται,\n\nκαὶ ἡ σελήνη οὐ δώσει τὸ φέγγος αὐτῆς,\nκαὶ οἱ\n\nἀστέρες ἔσονται ἐκ τοῦ οὐρανοῦ πίπτοντες, καὶ αἱ δυνάμεις αἱ ἐν τοῖς οὐρανοῖς σαλευθήσονται.\nκαὶ\n\nτότε ὄψονται\nτὸν υἱὸν τοῦ ἀνθρώπου ἐρχόμενον ἐν νεφέλαις\nμετὰ δυνάμεως πολλῆς καὶ δόξης·\nκαὶ τότε\n\nἀποστελεῖ τοὺς ἀγγέλους καὶ\nἐπισυνάξει\nτοὺς ἐκλεκτοὺς\n\n[αὐτοῦ]\nἐκ τῶν τεσσάρων ἀνέμων ἀπʼ ἄκρου\nγῆς\nἕως ἄκρου οὐρανοῦ.\nἈπὸ δὲ τῆς συκῆς μάθετε\n\nτὴν παραβολήν· ὅταν ἤδη ὁ κλάδος αὐτῆς ἁπαλὸς γένηται\n\nκαὶ ἐκφύῃ τὰ φύλλα, γινώσκετε ὅτι ἐγγὺς τὸ θέρος\n\nἐστίν·\nοὕτως καὶ ὑμεῖς,\n\nὅταν ἴδητε ταῦτα γινόμενα, γινώσκετε\n\nὅτι ἐγγύς ἐστιν ἐπὶ θύραις.\nἀμὴν λέγω ὑμῖν ὅτι\n\nοὐ μὴ παρέλθῃ ἡ γενεὰ αὕτη μέχρις οὗ ταῦτα πάντα\n\nγένηται.\nὁ οὐρανὸς καὶ ἡ γῆ παρελεύσονται, οἱ δὲ λόγοι\n\nμου οὐ παρελεύσονται.\nΠερὶ δὲ τῆς ἡμέρας ἐκείνης ἢ\n\nτῆς ὥρας οὐδεὶς οἶδεν, οὐδὲ οἱ ἄγγελοι ἐν οὐρανῷ οὐδὲ ὁ\n\nυἱός, εἰ μὴ ὁ πατήρ.\nβλέπετε ἀγρυπνεῖτε, οὐκ οἴδατε γὰρ πότε ὁ καιρός [ἐστιν]·\nὡς ἄνθρωπος ἀπόδημος ἀφεὶς τὴν\n\nοἰκίαν αὐτοῦ καὶ δοὺς τοῖς δούλοις αὐτοῦ τὴν ἐξουσίαν,\n\nἑκάστῳ τὸ ἔργον αὐτοῦ, καὶ τῷ θυρωρῷ ἐνετείλατο ἵνα\n\nγρηγορῇ.\nγρηγορεῖτε οὖν, οὐκ οἴδατε γὰρ πότε ὁ κύριος\n\nτῆς οἰκίας ἔρχεται, ἢ ὀψὲ ἢ μεσονύκτιον ἢ ἀλεκτοροφωνίας\n\nἢ πρωί,\nμὴ ἐλθὼν ἐξέφνης εὕρῃ ὑμᾶς καθεύδοντας·\nὃ δὲ ὑμῖν λέγω πᾶσιν λέγω, γρηγορεῖτε.\nΗΝ ΔΕ ΤΟ ΠΑΣΧΑ καὶ τὰ ἄζυμα μετὰ δύο ἡμέρας.\n\nΚαὶ ἐζήτουν οἱ ἀρχιερεῖς καὶ οἱ γραμματεῖς πῶς αὐτὸν ἐν\n\nδόλῳ κρατήσαντες ἀποκτείνωσιν,\nἔλεγον γάρ Μὴ ἐν τῇ\n\nἑορτῇ, μή ποτε ἔσται θόρυβος τοῦ λαοῦ.\nΚαὶ ὄντος αὐτοῦ ἐν Βηθανίᾳ ἐν τῇ οἰκίᾳ Σίμωνος τοῦ\n\nλεπροῦ κατακειμένου αὐτοῦ ἦλθεν γυνὴ ἔχουσα ἀλάβαστρον\n\nμύρου νάρδου πιστικῆς πολυτελοῦς συντρίψασα τὴν\n\nἀλάβαστρον κατέχεεν αὐτοῦ τῆς κεφαλῆς.\nἦσαν δέ\n\nτινες ἀγανακτοῦντες πρὸς ἑαυτούς Εἰς τί ἡ ἀπώλεια\n\nαὕτη τοῦ μύρου γέγονεν;\nἠδύνατο γὰρ τοῦτο τὸ μύρον\n\nπραθῆναι ἐπάνω δηναρίων τριακοσίων καὶ δοθῆναι τοῖς\n\nπτωχοῖς· καὶ ἐνεβριμῶντο αὐτῇ.\nὁ δὲ Ἰησοῦς εἶπεν\n\nἍφετε αὐτήν· τί αὐτῇ κόπους παρέχετε; καλὸν ἔργον\n\nἠργάσατο ἐν ἐμοί·\nπάντοτε γὰρ τοὺς πτωχοὺς ἔχετε\n\nμεθʼ ἑαυτῶν, καὶ ὅταν θέλητε δύνασθε αὐτοῖς [πάντοτε] εὖ\n\nποιῆσαι, ἐμὲ δὲ οὐ πάντοτε ἔχετε·\nὃ ἔσχεν ἐποίησεν, προέλαβεν\n\nμυρίσαι τὸ σῶμά μου εἰς τὸν ἐνταφιασμόν.\nἀμὴν\n\nδὲ λέγω ὑμῖν, ὅπου ἐὰν κηρυχθῇ τὸ εὐαγγέλιον εἰς ὅλον\n\nτὸν κόσμον, καὶ ὃ ἐποίησεν αὕτη λαληθήσεται εἰς μνημόσυνον\n\nαὐτῆς.\nΚαὶ Ἰούδας Ἰσκαριὼθ ὁ εἷς τῶν\n\nδώδεκα ἀπῆλθεν πρὸς τοὺς ἀρχιερεῖς ἵνα αὐτὸν παραδοῖ\n\nαὐτοῖς.\nοἱ δὲ ἀκούσαντες ἐχάρησαν καὶ ἐπηγγείλαντο αὐτῷ\n\nἀργύριον δοῦναι. καὶ ἐζήτει πῶς αὐτὸν εὐκαίρως παραδοῖ.\nΚαὶ τῇ πρώτῃ ἡμέρᾳ τῶν ἀζύμων, ὅτε τὸ πάσχα ἔθυον,\n\nλέγουσιν αὐτῷ οἱ μαθηταὶ αὐτοῦ Ποῦ θέλεις ἀπελθόντες\n\nἑτοιμάσωμεν ἵνα φάγῃς τὸ πάσχα;\nκαὶ ἀποστέλλει δύο\n\nτῶν μαθητῶν αὐτοῦ καὶ λέγει αὐτοῖς Ὑπάγετε εἰς τὴν\n\nπόλιν, καὶ ἀπαντήσει ὑμῖν ἄνθρωπος κεράμιον ὕδατος\n\nβαστάζων· ἀκολουθήσατε αὐτῷ,\nκαὶ ὅπου ἐὰν εἰσέλθῃ\n\nεἴπατε τῷ οἰκοδεσπότῃ ὅτι Ὁ διδάσκαλος λέγει Ποῦ\n\nἐστὶν τὸ κατάλυμά μου ὅπου τὸ πάσχα μετὰ τῶν μαθητῶν μου φάγω;\nκαὶ αὐτὸς ὑμῖν δείξει ἀνάγαιον μέγα ἐστρωμένον\n\nἕτοιμον· καὶ ἐκεῖ ἑτοιμάσατε ἡμῖν.\nκαὶ ἐξῆλθον οἱ\n\nμαθηταὶ καὶ ἦλθον εἰς τὴν πόλιν καὶ εὗρον καθὼς εἶπεν\n\nαὐτοῖς, καὶ ἡτοίμασαν τὸ πάσχα.\nΚαὶ ὀψίας\n\nγενομένης ἔρχεται μετὰ τῶν δώδεκα.\nκαὶ ἀνακειμένων\n\nαὐτῶν καὶ ἐσθιόντων ὁ Ἰησοῦς εἶπεν Ἀμὴν λέγω\n\n\n\nὑμῖν ὅτι εἷς ἐξ ὑμῶν παραδώσει με\nὁ ἐσθίων μετʼ ἐμοῦ.\nἤρξαντο λυπεῖσθαι καὶ λέγειν αὐτῷ εἷς κατὰ\n\nεἷς Μήτι ἐγώ;\nὁ δὲ εἶπεν αὐτοῖς Εἷς τῶν δώδεκα,\n\nὁ ἐμβαπτόμενος μετʼ ἐμοῦ εἰς τὸ [ἓν] τρύβλιον·\nὅτι ὁ\n\nμὲν υἱὸς τοῦ ἀνθρώπου ὑπάγει καθὼς γέγραπται περὶ\n\nαὐτοῦ, οὐαὶ δὲ τῷ ἀνθρώπῳ ἐκείνῳ διʼ οὗ ὁ υἱὸς τοῦ\n\nἀνθρώπου παραδίδοται· καλὸν αὐτῷ εἰ οὐκ ἐγεννήθη ὁ ἄνθρωπος\n\nἐκεῖνος.\nΚαὶ ἐσθιόντων αὐτῶν λαβὼν\n\nἄρτον εὐλογήσας ἔκλασεν καὶ ἔδωκεν αὐτοῖς καὶ εἶπεν\n\nΛάβετε, τοῦτό ἐστιν τὸ σῶμά μου.\nκαὶ λαβὼν ποτήριον\n\nεὐχαριστήσας ἔδωκεν αὐτοῖς, καὶ ἔπιον ἐξ αὐτοῦ\n\nπάντες.\nκαὶ εἶπεν αὐτοῖς Τοῦτό ἐστιν\nτὸ αἷμά\nμου\nτῆς διαθήκης\nτὸ ἐκχυννόμενον ὑπὲρ πολλῶν·\nἀμὴν\n\nλέγω ὑμῖν ὅτι οὐκέτι οὐ μὴ πίω ἐκ τοῦ γενήματος τῆς\n\nἀμπέλου ἕως τῆς ἡμέρας ἐκείνης ὅταν αὐτὸ πίνω καινὸν\n\nἐν τῇ βασιλείᾳ τοῦ θεοῦ.\nΚαὶ ὑμνήσαντες\n\nἐξῆλθον εἰς τὸ Ὄρος τῶν Ἐλαιῶν.\nΚαὶ λέγει\n\nαὐτοῖς ὁ Ἰησοῦς ὅτι Πάντες σκανδαλισθήσεσθε, ὅτι γέγραπται\nΠατάξω τὸν ποιμένα, καὶ τὰ πρόβατα διασκορπισθήσονται·\nἀλλὰ μετὰ τὸ ἐγερθῆναί με προάξω ὑμᾶς\n\nεἰς τὴν Γαλιλαίαν.\nὁ δὲ Πέτρος ἔφη αὐτῷ Εἰ καὶ πάντες\n\nσκανδαλισθήσονται, ἀλλʼ οὐκ ἐγώ.\nκαὶ λέγει αὐτῷ\n\nὁ Ἰησοῦς Ἀμὴν λέγω σοι ὅτι σὺ σήμερον ταύτῃ τῇ νυκτὶ\n\nπρὶν ἢ δὶς ἀλέκτορα φωνῆσαι τρίς με ἀπαρνήσῃ.\nὁ δὲ\n\nἐκπερισσῶς ἐλάλει Ἐὰν δέῃ με συναποθανεῖν σοι, οὐ\n\nμή σε ἀπαρνήσομαι. ὡσαύτως [δὲ] καὶ πάντες ἔλεγον.\nΚαὶ ἔρχονται εἰς χωρίον οὗ τὸ ὄνομα Γεθσημανεί, καὶ\n\nλέγει τοῖς μαθηταῖς αὐτοῦ Καθίσατε ὧδε ἕως προσεύξωμαι.\nκαὶ παραλαμβάνει τὸν Πέτρον καὶ τὸν Ἰάκωβον καὶ\n\nτὸν Ἰωάνην μετʼ αὐτοῦ, καὶ ἤρξατο ἐκθαμβεῖσθαι καὶ ἀδημονεῖν,\nκαὶ λέγει αὐτοῖς\nΠερίλυπός ἐστιν ἡ ψυχή μου\nἕως θανάτου· μείνατε ὧδε καὶ γρηγορεῖτε.\nκαὶ προελθὼν\n\nμικρὸν ἔπιπτεν ἐπὶ τῆς γῆς, καὶ προσηύχετο ἵνα εἰ δυνατόν\n\nἐστιν παρέλθῃ ἀπʼ αὐτοῦ ἡ ὥρα,\nκαὶ ἔλεγεν Ἀββά ὁ\n\nπατήρ, πάντα δυνατά σοι· παρένεγκε τὸ ποτήριον τοῦτο\n\nἀπʼ ἐμοῦ· ἀλλʼ οὐ τί ἐγὼ θέλω ἀλλὰ τί σύ.\nκαὶ ἔρχεται\n\nκαὶ εὑρίσκει αὐτοὺς καθεύδοντας, καὶ λέγει τῷ Πέτρῳ\n\nΣίμων, καθεύδεις; οὐκ ἴσχυσας μίαν ὥραν γρηγορῆσαι;\nγρηγορεῖτε καὶ προσεύχεσθε, ἵνα μὴ ἔλθητε εἰς πειρασμόν·\n\nτὸ μὲν πνεῦμα πρόθυμον ἡ δὲ σὰρξ ἀσθενής.\nκαὶ πάλιν\n\nἀπελθὼν προσηύξατο [τὸν αὐτὸν λόγον εἰπών].\nκαὶ πάλιν\n\nἐλθὼν εὗρεν αὐτοὺς καθεύδοντας, ἦσαν γὰρ αὐτῶν οἱ\n\nὀφθαλμοὶ καταβαρυνόμενοι, καὶ οὐκ ᾔδεισαν τί ἀποκριθῶσιν\n\nαὐτῷ.\nκαὶ ἔρχεται τὸ τρίτον καὶ λέγει αὐτοῖς\n\n\n\nΚαθεύδετε [τὸ] λοιπὸν καὶ ἀναπαύεσθε· ἀπέχει· ἦλθεν ἡ\n\nὥρα, ἰδοὺ παραδίδοται ὁ υἱὸς τοῦ ἀνθρώπου εἰς τὰς χεῖρας\n\nτῶν ἁμαρτωλῶν.\nἐγείρεσθε ἄγωμεν· ἰδοὺ ὁ παραδιδούς\n\nμε ἤγγικεν.\nΚαὶ εὐθὺς ἔτι αὐτοῦ λαλοῦντος\n\nπαραγίνεται [ὁ] Ἰούδας εἷς τῶν δώδεκα καὶ μετʼ αὐτοῦ\n\nὄχλος μετὰ μαχαιρῶν καὶ ξύλων παρὰ τῶν ἀρχιερέων καὶ\n\nτῶν γραμματέων καὶ τῶν πρεσβυτέρων.\nδεδώκει δὲ ὁ\n\nπαραδιδοὺς αὐτὸν σύσσημον αὐτοῖς λέγων Ὃν ἂν φιλήσω\n\nαὐτός ἐστιν· κρατήσατε αὐτὸν καὶ ἀπάγετε ἀσφαλῶς.\nκαὶ\n\nἐλθὼν εὐθὺς προσελθὼν αὐτῷ λέγει Ῥαββεί, καὶ κατεφίλησεν\n\nαὐτόν.\nοἱ δὲ ἐπέβαλαν τὰς χεῖρας αὐτῷ καὶ ἐκράτησαν\n\nαὐτόν.\nεἷς δέ [τις] τῶν παρεστηκότων σπασάμενος\n\nτὴν μάχαιραν ἔπαισεν τὸν δοῦλον τοῦ ἀρχιερέως καὶ ἀφεῖλεν\n\nαὐτοῦ τὸ ὠτάριον.\nκαὶ ἀποκριθεὶς ὁ Ἰησοῦς εἶπεν\n\nαὐτοῖς Ὡς ἐπὶ λῃστὴν ἐξήλθατε μετὰ μαχαιρῶν καὶ ξύλων\n\nσυλλαβεῖν με,\nκαθʼ ἡμέραν ἤμην πρὸς ὑμᾶς ἐν τῷ ἱερῷ\n\n\n\nδιδάσκων καὶ οὐκ ἐκρατήσατέ με· ἀλλʼ ἵνα πληρωθῶσιν\n\nαἱ γραφαί.\nκαὶ ἀφέντες αὐτὸν ἔφυγον πάντες.\nΚαὶ\n\nνεανίσκος τις συνηκολούθει αὐτῷ περιβεβλημένος σινδόνα\n\n\n\nἐπὶ γυμνοῦ, καὶ κρατοῦσιν αὐτόν,\nὁ δὲ καταλιπὼν τὴν\n\nσινδόνα γυμνὸς ἔφυγεν.\nΚαὶ ἀπήγαγον τὸν Ἰησοῦν πρὸς τὸν ἀρχιερέα, καὶ\n\n\n\nσυνέρχονται πάντες οἱ ἀρχιερεῖς καὶ οἱ πρεσβύτεροι\n\nκαὶ οἱ γραμματεῖς.\nκαὶ ὁ Πέτρος ἀπὸ μακρόθεν ἠκολούθησεν\n\nαὐτῷ ἕως ἔσω εἰς τὴν αὐλὴν τοῦ ἀρχιερέως, καὶ ἦν\n\nσυνκαθήμενος μετὰ τῶν ὑπηρετῶν καὶ θερμαινόμενος πρὸς\n\nτὸ φῶς.\nοἱ δὲ ἀρχιερεῖς καὶ ὅλον τὸ συνέδριον ἐζήτουν\n\nκατὰ τοῦ Ἰησοῦ μαρτυρίαν εἰς τὸ θανατῶσαι αὐτόν, καὶ\n\nοὐχ ηὕρισκον·\nπολλοὶ γὰρ ἐψευδομαρτύρουν κατʼ αὐτοῦ,\n\nκαὶ ἴσαι αἱ μαρτυρίαι οὐκ ἦσαν.\nκαί τινες ἀναστάντες ἐψευδομαρτύρουν κατʼ αὐτοῦ λέγοντες\nὅτι Ἡμεῖς ἠκούσαμεν\n\nαὐτοῦ λέγοντος ὅτι Ἐγὼ καταλύσω τὸν ναὸν τοῦτον\n\nτὸν χειροποίητον καὶ διὰ τριῶν ἡμερῶν ἄλλον ἀχειροποίητον\n\nοἰκοδομήσω·\nκαὶ οὐδὲ οὕτως ἴση ἦν ἡ μαρτυρία αὐτῶν.\nκαὶ ἀναστὰς ὁ ἀρχιερεὺς εἰς μέσον ἐπηρώτησεν τὸν Ἰησοῦν\n\nλέγων Οὐκ ἀποκρίνῃ οὐδέν, τί οὗτοί σου καταμαρτυροῦσιν;\nὁ δὲ ἐσιώπα καὶ οὐκ ἀπεκρίνατο οὐδέν.\n\nπάλιν ὁ ἀρχιερεὺς ἐπηρώτα αὐτὸν καὶ λέγει αὐτῷ Σὺ εἶ ὁ χριστὸς\n\nὁ υἱὸς τοῦ εὐλογητοῦ;\nὁ δὲ Ἰησοῦς εἶπεν Ἐγώ εἰμι,\n\nκαὶ\n\nὄψεσθε τὸν υἱὸν τοῦ ἀνθρώπου ἐκ δεξιῶν καθήμενον\n\nτῆς δυνάμεως καὶ ἐρχόμενον μετὰ τῶν νεφελῶν τοῦ\n\nοὐρανοῦ.\nὁ δὲ ἀρχιερεὺς διαρήξας τοὺς χιτῶνας αὐτοῦ\n\nλέγει Τί ἔτι χρείαν ἔχομεν μαρτύρων;\nἠκούσατε τῆς\n\nβλασφημίας; τί ὑμῖν φαίνεται; οἱ δὲ πάντες κατέκριναν\n\nαὐτὸν ἔνοχον εἶναι θανάτου.\nΚαὶ ἤρξαντό τινες ἐμπτύειν\n\nαὐτῷ καὶ περικαλύπτειν αὐτοῦ τὸ πρόσωπον καὶ κολαφίζειν\n\nαὐτὸν καὶ λέγειν αὐτῷ Προφήτευσον, καὶ οἱ ὑπηρέται\n\nῥαπίσμασιν αὐτὸν ἔλαβον.\nΚαὶ ὄντος τοῦ\n\nΠέτρου κάτω ἐν τῇ αὐλῇ ἔρχεται μία τῶν παιδισκῶν τοῦ\n\nἀρχιερέως,\nκαὶ ἰδοῦσα τὸν Πέτρον θερμαινόμενον ἐμβλέψασα\n\nαὐτῷ λέγει Καὶ σὺ μετὰ τοῦ Ναζαρηνοῦ ἦσθα τοῦ\n\nἸησοῦ·\nὁ δὲ ἠρνήσατο λέγων Οὔτε οἶδα οὔτε\n\nἐπίσταμαι\n\nσὺ τί λέγεις, καὶ ἐξῆλθεν ἔξω εἰς τὸ προαύλιον.\nκαὶ ἡ\n\nπαιδίσκη ἰδοῦσα αὐτὸν ἤρξατο πάλιν λέγειν τοῖς παρεστῶσιν\n\nὅτι Οὗτος ἐξ αὐτῶν ἐστίν.\nὁ δὲ πάλιν ἠρνεῖτο.\n\nκαὶ μετὰ μικρὸν πάλιν οἱ παρεστῶτες ἔλεγον τῷ Πέτρῳ\n\nἈληθῶς ἐξ αὐτῶν εἶ, καὶ γὰρ Γαλιλαῖος εἶ·\nὁ δὲ ἤρξατο\n\nἀναθεματίζειν καὶ ὀμνύναι ὅτι Οὐκ οἶδα τὸν ἄνθρωπον\n\nτοῦτον ὃν λέγετε.\nκαὶ εὐθὺς ἐκ δευτέρου ἀλέκτωρ ἐφώνησεν·\n\nκαὶ ἀνεμνήσθη ὁ Πέτρος τὸ ῥῆμα ὡς εἶπεν αὐτῷ\n\nὁ Ἰησοῦς ὅτι Πρὶν ἀλέκτορα δὶς φωνῆσαι τρίς με ἀπαρνήσῃ,\n\nκαὶ ἐπιβαλὼν ἔκλαιεν.\nΚαὶ εὐθὺς πρωὶ συμβούλιον ποιήσαντες οἱ ἀρχιερεῖς\n\nμετὰ τῶν πρεσβυτέρων καὶ γραμματέων καὶ ὅλον τὸ συνέδριον\n\nδήσαντες τὸν Ἰησοῦν ἀπήνεγκαν καὶ παρέδωκαν\n\nΠειλάτῳ.\nκαὶ ἐπηρώτησεν αὐτὸν ὁ Πειλᾶτος Σὺ εἶ ὁ\n\nβασιλεὺς τῶν Ἰουδαίων; ὁ δὲ ἀποκριθεὶς αὐτῷ λέγει Σὺ\n\n\n\nλέγεις.\nκαὶ κατηγόρουν αὐτοῦ οἱ ἀρχιερεῖς πολλά.\nὁ δὲ Πειλᾶτος πάλιν ἐπηρώτα αὐτὸν [λέγων] Οὐκ ἀποκρίνῃ\n\nοὐδέν; ἴδε πόσα σου κατηγοροῦσιν.\nὁ δὲ Ἰησοῦς οὐκέτι\n\nοὐδὲν ἀπεκρίθη, ὥστε θαυμάζειν τὸν Πειλᾶτον.\nΚατὰ δὲ\n\nἑορτὴν ἀπέλυεν αὐτοῖς ἕνα δέσμιον ὃν παρῃτοῦντο.\nἦν δὲ\n\nὁ λεγόμενος Βαραββᾶς μετὰ τῶν στασιαστῶν δεδεμένος\n\nοἵτινες ἐν τῇ στάσει φόνον πεποιήκεισαν.\nκαὶ ἀναβὰς\n\nὁ ὄχλος ἤρξατο αἰτεῖσθαι καθὼς ἐποίει αὐτοῖς.\nὁ δὲ\n\nΠειλᾶτος ἀπεκρίθη αὐτοῖς λέγων Θέλετε ἀπολύσω ὑμῖν\n\nτὸν βασιλέα τῶν Ἰουδαίων;\nἐγίνωσκεν γὰρ ὅτι διὰ φθόνον\n\nπαραδεδώκεισαν αὐτὸν [οἱ ἀρχιερεῖς].\nοἱ δὲ ἀρχιερεῖς\n\nἀνέσεισαν τὸν ὄχλον ἵνα μᾶλλον τὸν Βαραββᾶν ἀπολύσῃ\n\nαὐτοῖς.\nὁ δὲ Πειλᾶτος πάλιν ἀποκριθεὶς ἔλεγεν αὐτοῖς\n\nΤί οὖν ποιήσω [ὃν] λέγετε τὸν βασιλέα τῶν Ἰουδαίων;\nοἱ δὲ\n\nπάλιν ἔκραξαν Σταύρωσον αὐτόν.\nὁ δὲ Πειλᾶτος ἔλεγεν\n\nαὐτοῖς Τί γὰρ ἐποίησεν κακόν; οἱ δὲ περισσῶς ἔκραξαν\n\nΣταύρωσον αὐτόν.\nὁ δὲ Πειλᾶτος βουλόμενος τῷ ὄχλῳ τὸ\n\nἱκανὸν ποιῆσαι ἀπέλυσεν αὐτοῖς τὸν Βαραββᾶν, καὶ παρέδωκεν\n\nτὸν Ἰησοῦν φραγελλώσας ἵνα σταυρωθῇ.\nΟἱ δὲ στρατιῶται ἀπήγαγον αὐτὸν ἔσω τῆς αὐλῆς,\n\nὅ ἐστιν πραιτώριον, καὶ συνκαλοῦσιν ὅλην τὴν σπεῖραν.\nκαὶ ἐνδιδύσκουσιν αὐτὸν πορφύραν καὶ περιτιθέασιν αὐτῷ\n\nπλέξαντες ἀκάνθινον στέφανον·\nκαὶ ἤρξαντο ἀσπάζεσθαι\n\nαὐτόν Χαῖρε βασιλεῦ τῶν Ἰουδαίων·\nκαὶ ἔτυπτον αὐτοῦ\n\nτὴν κεφαλὴν καλάμῳ καὶ ἐνέπτυον αὐτῷ, καὶ τιθέντες τὰ\n\nγόνατα προσεκύνουν αὐτῷ.\nκαὶ ὅτε ἐνέπαιξαν αὐτῷ, ἐξέδυσαν\n\nαὐτὸν τὴν πορφύραν καὶ ἐνέδυσαν αὐτὸν τὰ ἱμάτια αὐτοῦ.\n\nΚαὶ ἐξάγουσιν αὐτὸν ἵνα σταυρώσωσιν\n\nαὐτόν·\nκαὶ ἀγγαρεύουσιν παράγοντά τινα Σίμωνα Κυρηναῖον\n\nἐρχόμενον ἀπʼ ἀγροῦ, τὸν πατέρα Ἀλεξάνδρου καὶ\n\nῬούφου, ἵνα ἄρῃ τὸν σταυρὸν αὐτοῦ.\nκαὶ φέρουσιν αὐτὸν\n\nἐπὶ τὸν Γολγοθὰν τόπον, ὅ ἐστιν μεθερμηνευόμενος Κρανίου\n\nΤόπος.\nκαὶ ἐδίδουν αὐτῷ ἐσμυρνισμένον οἶνον, ὃς δὲ\n\nοὐκ ἔλαβεν.\nκαὶ σταυροῦσιν αὐτὸν καὶ\nδιαμερίζονται τὰ ἱμάτια\nαὐτοῦ,\nβάλλοντες κλῆρον ἐπʼ αὐτὰ\nτίς τί\n\nἄρῃ.\nἦν δὲ ὥρα τρίτη καὶ ἐσταύρωσαν αὐτόν.\nκαὶ ἦν\n\nἡ ἐπιγραφὴ τῆς αἰτίας αὐτοῦ ἐπιγεγραμμένη Ο ΒΑΣΙΛΕΥΣ\n\nΤΩΝ ΙΟΥΔΑΙΩΝ.\nΚαὶ σὺν αὐτῷ σταυροῦσιν\n\nδύο λῃστάς, ἕνα ἐκ δεξιῶν καὶ ἕνα ἐξ εὐωνύμων αὐτοῦ.\nΚαὶ οἱ παραπορευόμενοι ἐβλασφήμουν αὐτὸν\nκινοῦντες τὰς κεφαλὰς\nαὐτῶν καὶ λέγοντες Οὐὰ ὁ καταλύων τὸν\n\nναὸν καὶ οἰκοδομῶν [ἐν] τρισὶν ἡμέραις,\nσῶσον σεαυτὸν\n\nκαταβὰς ἀπὸ τοῦ σταυροῦ.\nὁμοίως καὶ οἱ ἀρχιερεῖς\n\nἐμπαίζοντες πρὸς ἀλλήλους μετὰ τῶν γραμματέων ἔλεγον\n\nἌλλους ἔσωσεν, ἑαυτὸν οὐ δύναται σῶσαι·\nὁ χριστὸς\n\nὁ βασιλεὺς Ἰσραὴλ καταβάτω νῦν ἀπὸ τοῦ σταυροῦ, ἵνα\n\nἴδωμεν καὶ πιστεύσωμεν. καὶ οἱ συνεσταυρωμένοι σὺν\n\nαὐτῷ ὠνείδιζον αὐτόν.\nΚαὶ γενομένης ὥρας\n\nἕκτης σκότος ἐγένετο ἐφʼ ὅλην τὴν γῆν ἕως ὥρας ἐνάτης.\nκαὶ τῇ ἐνάτῃ ὥρᾳ ἐβόησεν ὁ Ἰησοῦς φωνῇ μεγάλῃ\nἘλωί ἐλωί λαμὰ σαβαχθανεί;\nὅ ἐστιν μεθερμηνευόμενον\nὉ θεός μου [ὁ θεός μου], εἰς τί ἐγκατέλιπές με;\nκαί τινες τῶν παρεστηκότων ἀκούσαντες ἔλεγον\n\nἼδε Ἠλείαν φωνεῖ.\nδραμὼν δέ τις γεμίσας σπόγγον\nὄξους\nπεριθεὶς καλάμῳ\nἐπότιζεν\nαὐτόν, λέγων Ἄφετε\n\nἴδωμεν εἰ ἔρχεται Ἠλείας καθελεῖν αὐτόν.\nὁ δὲ Ἰησοῦς\n\nἀφεὶς φωνὴν μεγάλην ἐξέπνευσεν.\nΚαὶ τὸ καταπέτασμα\n\nτοῦ ναοῦ ἐσχίσθη εἰς δύο ἀπʼ ἄνωθεν ἕως κάτω.\nἸδὼν δὲ\n\nὁ κεντυρίων ὁ παρεστηκὼς ἐξ ἐναντίας αὐτοῦ ὅτι οὕτως\n\nἐξέπνευσεν εἶπεν Ἀληθῶς οὗτος ὁ ἄνθρωπος υἱὸς θεοῦ\n\nἦν.\nἮσαν δὲ καὶ γυναῖκες ἀπὸ μακρόθεν θεωροῦσαι, ἐν\n\nαἷς καὶ Μαριὰμ ἡ Μαγδαληνὴ καὶ Μαρία ἡ Ἰακώβου τοῦ\n\nμικροῦ καὶ Ἰωσῆτος μήτηρ καὶ Σαλώμη,\nαἳ ὅτε ἦν ἐν τῇ\n\nΓαλιλαίᾳ ἠκολούθουν αὐτῷ καὶ διηκόνουν αὐτῷ καὶ ἄλλαι\n\nπολλαὶ αἱ συναναβᾶσαι αὐτῷ εἰς Ἰεροσόλυμα.\nΚαὶ ἤδη ὀψίας γενομένης, ἐπεὶ ἦν παρασκευή, ὅ ἐστιν\n\nπροσάββατον,\nἐλθὼν Ἰωσὴφ ἀπὸ Ἁριμαθαίας εὐσχήμων\n\nβουλευτής, ὃς καὶ αὐτὸς ἦν προσδεχόμενος τὴν βασιλείαν\n\nτοῦ θεοῦ, τολμήσας εἰσῆλθεν πρὸς τὸν Πειλᾶτον καὶ ᾐτήσατο\n\nτὸ σῶμα τοῦ Ἰησοῦ.\nὁ δὲ Πειλᾶτος ἐθαύμασεν εἰ\n\nἤδη τέθνηκεν, καὶ προσκαλεσάμενος τὸν κεντυρίωνα ἐπη\n\nρώτησεν αὐτὸν εἰ ἤδη ἀπέθανεν·\nκαὶ γνοὺς ἀπὸ τοῦ κεντυρίωνος\n\nἐδωρήσατο τὸ πτῶμα τῷ Ἰωσήφ.\nκαὶ ἀγοράσας\n\nσινδόνα καθελὼν αὐτὸν ἐνείλησεν τῇ σινδόνι καὶ ἔθηκεν\n\nαὐτὸν ἐν μνήματι ὃ ἦν λελατομημένον ἐκ πέτρας, καὶ\n\nπροσεκύλισεν λίθον ἐπὶ τὴν θύραν τοῦ μνημείου.\nἩδὲ Μαρία\n\n\n\nἡ Μαγδαληνὴ καὶ Μαρία ἡ Ἰωσῆτος ἐθεώρουν ποῦ τέθειται.\nΚαὶ διαγενομένου τοῦ σαββάτου [ἡ] Μαρία ἡ Μαγδαληνὴ\n\nκαὶ Μαρία ἡ [τοῦ] Ἰακώβου καὶ Σαλώμη ἠγόρασαν ἀρώματα\n\nἱνα ἐλθοῦσαι ἀλείψωσιν αὐτόν.\nκαὶ λίαν πρωὶ [τῇ]\n\n\n\nμιᾷ των σαββάτων ἔρχονται ἐπὶ τὸ μνημεῖον ἀνατείλαντος\n\nτοῦ ἡλίου.\nκαὶ ἔλεγον πρὸς ἑαυτάς Τίς ἀποκυλίσει ἡμῖν\n\nτὸν λίθον ἐκ τῆς θύρας τοῦ μνημείου;\nκαὶ ἀναβλέψασαι\n\n\n\nθεωροῦσιν ὅτι ἀνακεκύλισται ὁ λίθος, ἦν γὰρ μέγας σφόδρα.\nκαὶ εἰσελθοῦσαι εἰς τὸ μνημεῖον εἶδον νεανίσκον καθήμενον\n\nἐν τοῖς δεξιοῖς περιβεβλημένον στολὴν λευκήν, καὶ\n\nἐξεθαμβήθησαν.\nὁ δὲ λέγει αὐταῖς Μὴ ἐκθαμβεῖσθε·\n\nἸησοῦν ζητεῖτε τὸν Ναζαρηνὸν τὸν ἐσταυρωμένον· ἠγέρθη,\n\nοὐκ ἔστιν ὧδε· ἴδε ὁ τόπος ὅπου ἔθηκαν αὐτόν·\nἀλλὰ\n\nὑπάγετε εἴπατε τοῖς μαθηταῖς αὐτοῦ καὶ τῷ Πέτρῳ ὅτι\n\nΠροάγει ὑμᾶς εἰς τὴν Γαλιλαίαν· ἐκεῖ αὐτὸν ὄψεσθε, καθὼς\n\nεἶπεν ὑμῖν.\nκαὶ ἐξελθοῦσαι ἔφυγον ἀπὸ τοῦ μνημείου,\n\nεἶχεν γὰρ αὐτὰς τρόμος καὶ ἔκστασις· καὶ οὐδενὶ οὐδὲν\n\nεἶπαν, ἐφοβοῦντο γάρ·\n⟦Ἀναστὰς δὲ πρωὶ πρώτῃ σαββάτου ἐφάνη πρῶτον\n\nΜαρίᾳ τῇ Μαγδαληνῇ, παρʼ ἧς ἐκβεβλήκει ἑπτὰ δαιμόνια.\nἐκείνη πορευθεῖσα ἀπήγγειλεν τοῖς μετʼ αὐτοῦ γενομένοις\n\nπενθοῦσι καὶ κλαίουσιν·\nκἀκεῖνοι ἀκούσαντες ὅτι ζῇ καὶ\n\nἐθεάθη ὑπʼ αὐτῆς ἠπίστησαν.\nΜετὰ δὲ ταῦτα δυσὶν ἐξ\n\nαὐτῶν περιπατοῦσιν ἐφανερώθη ἐν ἑτέρᾳ μορφῇ πορευομένοις\n\nεἰς ἀγρόν·\nκἀκεῖνοι ἀπελθόντες ἀπήγγειλαν τοῖς\n\nλοιποῖς· οὐδὲ ἐκείνοις ἐπίστευσαν.\nὝστερον [δὲ] ἀνακειμένοις\n\nαὐτοῖς τοῖς ἕνδεκα ἐφανερώθη, καὶ ὠνείδισεν τὴν\n\nἀπιστίαν αὐτῶν καὶ σκληροκαρδίαν ὅτι τοῖς θεασαμένοις\n\nαὐτὸν ἐγηγερμένον [ἐκ νεκρῶν] οὐκ ἐπίστευσαν,\nκαὶ εἶπεν\n\nαὐτοῖς Πορευθέντες εἰς τὸν κόσμον ἅπαντα κηρύξατε τὸ\n\nεὐαγγέλιον πάσῃ τῇ κτίσει.\nὁ πιστεύσας καὶ βαπτισθεὶς\n\nσωθήσεται, ὁ δὲ ἀπιστήσας κατακριθήσεται.\nσημεῖα δὲ\n\nτοῖς πιστεύσασιν ἀκολουθήσει ταῦτα, ἐν τῶ ὀνόματί μου\n\nδαιμόνια ἐκβαλοῦσιν, γλώσσαις λαλήσουσιν,\n[καὶ ἐν ταῖς\n\nχερσὶν] ὄφεις ἀροῦσιν κἂν θανάσιμόν τι πίωσιν οὐ μὴ\n\nαὐτοὺς βλάψῃ, ἐπὶ ἀρρώστους χεῖρας ἐπιθήσουσιν καὶ\n\nκαλῶς ἕξουσιν.\nὉ μὲν οὖν κύριος [Ἰησοῦς] μετὰ τὸ\n\nλαλῆσαι αὐτοῖς\nἀνελήμφθη εἰς τὸν οὐρανὸν\nκαὶ\nἐκάθισεν ἐκ δεξιῶν τοῦ θεοῦ.\nἐκεῖνοι δὲ ἐξελθόντες ἐκήρυξαν\n\nπανταχοῦ, τοῦ κυρίου συνεργοῦντος καὶ τὸν λόγον\n\nβεβαιοῦντος διὰ τῶν ἐπακολουθούντων σημείων. ⟧\nΑΛΛΩΣ\n⟦Πάντα δὲ τὰ παρηγγελμένα τοῖς περὶ τὸν Πέτρον\n\nσυντόμως ἐξήγγειλαν. Μετὰ δὲ ταῦτα καὶ αὐτὸς ὁ Ἰησοῦς\n\nἀπὸ ἀνατολῆς καὶ ἀχρὶ δύσεως ἐξαπέστειλεν διʼ αὐτῶν\n\nτὸ ἱερὸν καὶ ἄφθαρτον κήρυγμα τῆς αἰωνίου σωτηρίας.⟧\n"};
