var sequence = {"name":"New Testament. First Letter of John","data":"Ο ΗΝ ΑΠʼ ΑΡΧΗΣ, ὃ ἀκηκόαμεν, ὃ ἑωράκαμεν τοῖς\n\nὀφθαλμοῖς ἡμῶν, ὃ ἐθεασάμεθα καὶ αἱ χεῖρες ἡμῶν ἐψηλάφησαν,\n\nπερὶ τοῦ λόγου τῆς ζωῆς,—\nκαὶ ἡ ζωὴ ἐφανερώθη,\n\nκαὶ ἑωράκαμεν καὶ μαρτυροῦμεν καὶ ἀπαγγέλλομεν\n\nὑμῖν τὴν ζωὴν τὴν αἰώνιον ἥτις ἦν πρὸς τὸν πατέρα καὶ\n\nἐφανερώθη ἡμῖν,—\nὃ ἑωράκαμεν καὶ ἀκηκόαμεν ἀπαγγέλλομεν\n\nκαὶ ὑμῖν, ἵνα καὶ ὑμεῖς κοινωνίαν ἔχητε μεθʼ ἡμῶν·\n\nκαὶ ἡ κοινωνία δὲ ἡ ἡμετέρα μετὰ τοῦ πατρὸς\n\nκαὶ μετὰ τοῦ υἱοῦ αὐτοῦ Ἰησοῦ Χριστοῦ·\nκαὶ ταῦτα\n\n\n\nγράφομεν ἡμεῖς ἵνα ἡ χαρὰ ἡμῶν ᾖ πεπληρωμένη.\nΚαὶ ἔστιν αὕτη ἡ ἀγγελία ἣν ἀκηκόαμεν ἀπʼ αὐτοῦ\n\nκαὶ ἀναγγέλλομεν ὑμῖν, ὅτι ὁ θεὸς φῶς ἐστὶν καὶ σκοτία\n\nοὐκ ἔστιν ἐν αὐτῷ οὐδεμία.\nἘὰν εἴπωμεν ὅτι\n\nκοινωνίαν ἔχομεν μετʼ αὐτοῦ καὶ ἐν τῷ σκότει περιπατῶμεν,\n\nψευδόμεθα καὶ οὐ ποιοῦμεν τὴν ἀλήθειαν·\nἐὰν δὲ ἐν\n\nτῷ φωτὶ περιπατῶμεν ὡς αὐτὸς ἔστιν ἐν τῷ φωτί, κοινωνίαν\n\nἔχομεν μετʼ ἀλλήλων καὶ τὸ αἷμα Ἰησοῦ τοῦ υἱοῦ\n\nαὐτοῦ καθαρίζει ἡμᾶς ἀπὸ πάσης ἁμαρτίας.\nἘὰν εἴπωμεν\n\nὅτι ἁμαρτίαν οὐκ ἔχομεν, ἑαυτοὺς πλανῶμεν καὶ ἡ ἀλήθεια\n\nοὐκ ἔστιν ἐν ἡμῖν.\nἐὰν ὁμολογῶμεν τὰς ἁμαρτίας\n\nἡμῶν, πιστός ἐστιν καὶ δίκαιος ἵνα ἀφῇ ἡμῖν τὰς ἁμαρτίας\n\nκαὶ καθαρίσῃ ἡμᾶς ἀπὸ πάσης ἀδικίας.\nἘὰν εἴπωμεν\n\nὅτι οὐχ ἡμαρτήκαμεν, ψεύστην ποιοῦμεν αὐτὸν καὶ ὁ\n\nλόγος αὐτοῦ οὐκ ἔστιν ἐν ἡμῖν.\nΤεκνία μου,\n\nταῦτα γράφω ὑμῖν ἵνα μὴ ἁμάρτητε. καὶ ἐάν τις ἁμάρτῃ,\n\nπαράκλητον ἔχομεν πρὸς τὸν πατέρα Ἰησοῦν Χριστὸν\n\nδίκαιον,\nκαὶ αὐτὸς ἱλασμός ἐστιν περὶ τῶν ἁμαρτιῶν\n\nἡμῶν, οὐ περὶ τῶν ἡμετέρων δὲ μόνον ἀλλὰ καὶ περὶ ὅλου\n\nτοῦ κόσμου.\nΚαὶ ἐν τούτῳ γινώσκομεν ὅτι ἐγνώκαμεν\n\nαὐτόν, ἐὰν τὰς ἐντολὰς αὐτοῦ τηρῶμεν.\nὁ λέγων ὅτι\n\nἜγνωκα αὐτόν καὶ τὰς ἐντολὰς αὐτοῦ μὴ τηρῶν ψεύστης\n\nἐστίν,\n\nκαὶ ἐν τούτῳ ἡ ἀλήθεια οὐκ ἔστιν·\nὃς δʼ ἂν\n\nτηρῇ αὐτοῦ τὸν λόγον, ἀληθῶς ἐν τούτῳ ἡ ἀγάπη τοῦ\n\nθεοῦ τετελείωται. Ἐν τούτῳ γινώσκομεν ὅτι ἐν αὐτῷ\n\nἐσμέν·\nὁ λέγων ἐν αὐτῷ μένειν ὀφείλει καθὼς ἐκεῖνος\n\nπεριεπάτησεν καὶ αὐτὸς περιπατεῖν.\nἈγαπητοί, οὐκ ἐντολὴν καινὴν γράφω ὑμῖν, ἀλλʼ ἐντολὴν\n\nπαλαιὰν ἣν εἴχετε ἀπʼ ἀρχῆς· ἡ ἐντολὴ ἡ παλαιά\n\nἐστιν ὁ λόγος ὃν ἠκούσατε.\nπάλιν ἐντολὴν καινὴν\n\nγράφω ὑμῖν, ὅ ἐστιν ἀληθὲς ἐν αὐτῷ καὶ ἐν ὑμῖν,\n\nὅτι ἡ σκοτία παράγεται καὶ τὸ φῶς τὸ ἀληθινὸν ἤδη\n\nφαίνει.\nὉ λέγων ἐν τῷ φωτὶ εἶναι καὶ τὸν\n\nἀδελφὸν αὐτοῦ μισῶν ἐν τῇ σκοτίᾳ ἐστὶν ἕως ἄρτι.\nὁ ἀγαπῶν τὸν ἀδελφὸν αὐτοῦ ἐν τῷ φωτὶ μένει, καὶ σκάνδαλον\n\nἐν αὐτῷ οὐκ ἔστιν·\nὁ δὲ μισῶν τὸν ἀδελφὸν\n\nαὐτοῦ ἐν τῇ σκοτίᾳ ἐστὶν καὶ ἐν τῇ σκοτίᾳ περιπατεῖ,\n\nκαὶ οὐκ οἶδεν ποῦ ὑπάγει, ὅτι ἡ σκοτία ἐτύφλωσεν\n\nτοὺς ὀφθαλμοὺς αὐτοῦ.\nΓράφω ὑμῖν, τεκνία,\n\nὅτι ἀφέωνται ὑμῖν αἱ ἁμαρτίαι διὰ τὸ ὄνομα αὐτοῦ·\nγράφω ὑμῖν, πατέρες, ὅτι ἐγνώκατε τὸν ἀπʼ ἀρχῆς·\n\nγράφω ὑμῖν, νεανίσκοι, ὅτι νενικήκατε τὸν πονηρόν.\nἔγραψα ὑμῖν, παιδία, ὅτι ἐγνώκατε τὸν πατέρα·\n\nἔγραψα ὑμῖν, πατέρες, ὅτι ἐγνώκατε τὸν ἀπʼ ἀρχῆς·\n\nἔγραψα ὑμῖν, νεανίσκοι, ὅτι ἰσχυροί ἐστε καὶ ὁ λόγος\n\n[τοῦ θεοῦ] ἐν ὑμῖν μένει καὶ νενικήκατε τὸν πονηρόν.\nΜὴ ἀγαπᾶτε τὸν κόσμον μηδὲ τὰ ἐν τῷ κόσμῳ. ἐάν τις\n\nἀγαπᾷ τὸν κόσμον, οὐκ ἔστιν ἡ ἀγάπη τοῦ πατρὸς\n\nἐν αὐτῷ·\nὅτι πᾶν τὸ ἐν τῷ κόσμῳ,\n\nἡ ἐπιθυμία τῆς\n\nσαρκὸς καὶ ἡ ἐπιθυμία τῶν ὀφθαλμῶν καὶ ἡ ἀλαζονία\n\nτοῦ βίου, οὐκ ἔστιν ἐκ τοῦ πατρός, ἀλλὰ ἐκ τοῦ\n\nκόσμου ἐστίν·\nκαὶ ὁ κόσμος παράγεται καὶ ἡ ἐπιθυμία\n\n[αὐτοῦ], ὁ δὲ ποιῶν τὸ θέλημα τοῦ θεοῦ μένει εἰς τὸν\n\n\n\nαἰῶνα.\nΠαιδία, ἐσχάτη ὥρα ἐστίν, καὶ καθὼς ἠκούσατε ὅτι\n\nἀντίχριστος ἔρχεται, καὶ νῦν ἀντίχριστοι πολλοὶ γεγόνασιν·\n\nὅθεν γινώσκομεν ὅτι ἐσχάτη ὥρα ἐστίν.\nἐξ ἡμῶν\n\nἐξῆλθαν, ἀλλʼ οὐκ ἦσαν ἐξ ἡμῶν· εἰ γὰρ ἐξ ἡμῶν ἦσαν,\n\nμεμενήκεισαν ἂν μεθʼ ἡμῶν· ἀλλʼ ἵνα φανερωθῶσιν ὅτι\n\nοὐκ εἰσὶν πάντες ἐξ ἡμῶν.\nκαὶ ὑμεῖς χρίσμα ἔχετε ἀπὸ\n\n\n\nτοῦ ἁγίου· οἴδατε πάντες—\nοὐκ ἔγραψα ὑμῖν ὅτι οὐκ οἴδατε\n\nτὴν ἀλήθειαν, ἀλλʼ ὅτι οἴδατε αὐτήν, καὶ ὅτι πᾶν\n\nψεῦδος ἐκ τῆς ἀληθείας οὐκ ἔστιν.\nΤίς ἐστιν\n\nὁ ψεύστης εἰ μὴ ὁ ἀρνούμενος ὅτι Ἰησοῦς οὐκ ἔστιν\n\nὁ χριστός; οὗτός ἐστιν ὁ ἀντίχριστος, ὁ ἀρνούμενος τὸν\n\nπατέρα καὶ τὸν υἱόν.\nπᾶς ὁ ἀρνούμενος τὸν υἱὸν οὐδὲ τὸν\n\nπατέρα ἔχει· ὁ ὁμολογῶν τὸν υἱὸν καὶ τὸν πατέρα ἔχει.\nὙμεῖς ὃ ἠκούσατε ἀπʼ ἀρχῆς, ἐν ὑμῖν μενέτω· ἐὰν ἐν\n\nὑμῖν μείνῃ ὃ ἀπʼ ἀρχῆς ἠκούσατε, καὶ ὑμεῖς ἐν τῷ υἱῷ\n\nκαὶ [ἐν] τῷ πατρὶ μενεῖτε.\nκαὶ αὕτη ἐστὶν ἡ ἐπαγγελία\n\nἣν αὐτὸς ἐπηγγείλατο ἡμῖν, τὴν ζωὴν τὴν αἰώνιον.\nΤαῦτα ἔγραψα ὑμῖν περὶ τῶν πλανώντων\n\nὑμᾶς.\nκαὶ ὑμεῖς τὸ χρίσμα ὃ ἐλάβετε ἀπʼ αὐτοῦ μένει\n\n\n\nἐν ὑμῖν, καὶ οὐ χρείαν ἔχετε ἵνα τις διδάσκῃ ὑμᾶς· ἀλλʼ ὡς\n\nτὸ αὐτοῦ χρίσμα διδάσκει ὑμᾶς περὶ πάντων, καὶ ἀληθές\n\nἐστιν καὶ οὐκ ἔστιν ψεῦδος, καὶ καθὼς ἐδίδαξεν ὑμᾶς,\n\nμένετε ἐν αὐτῷ.\nΚαὶ νῦν, τεκνία, μένετε ἐν αὐτῷ, ἵνα\n\nἐὰν φανερωθῇ σχῶμεν παρρησίαν καὶ μὴ αἰσχυνθῶμεν\n\nἀπʼ αὐτοῦ ἐν τῇ παρουσίᾳ αὐτοῦ.\nἐὰν εἰδῆτε ὅτι δίκαιός\n\n\n\nἐστιν, γινώσκετε ὅτι πᾶς ὁ ποιῶν τὴν δικαιοσύνην ἐξ\n\nαὐτοῦ γεγέννηται.\nἼδετε ποταπὴν ἀγάπην δέδωκεν ἡμῖν ὁ πατὴρ ἵνα\n\nτέκνα θεοῦ κληθῶμεν, καί ἐσμεν. διὰ τοῦτο ὁ κόσμος\n\nοὐ γινώσκει ἡμᾶς ὅτι οὐκ ἔγνω αὐτόν.\nἈγαπητοί, νῦν\n\nτέκνα θεοῦ ἐσμέν, καὶ οὔπω ἐφανερώθη τί ἐσόμεθα. οἴδαμεν\n\nὅτι ἐὰν φανερωθῇ ὅμοιοι αὐτῷ ἐσόμεθα, ὅτι ὀψόμεθα\n\nαὐτὸν καθώς ἐστιν.\nκαὶ πᾶς ὁ ἔχων τὴν ἐλπίδα\n\nταύτην ἐπʼ αὐτῷ ἁγνίζει ἑαυτὸν καθὼς ἐκεῖνος ἁγνός\n\nἐστιν.\nΠᾶς ὁ ποιῶν τὴν ἁμαρτίαν καὶ τὴν ἀνομίαν\n\nποιεῖ, καὶ ἡ ἁμαρτία ἐστὶν ἡ ἀνομία.\nκαὶ οἴδατε ὅτι\n\nἐκεῖνος ἐφανερώθη ἵνα τὰς ἁμαρτίας ἄρῃ, καὶ ἁμαρτία ἐν\n\nαὐτῷ οὐκ ἔστιν.\nπᾶς ὁ ἐν αὐτῷ μένων οὐχ ἁμαρτάνει·\n\nπᾶς ὁ ἁμαρτάνων οὐχ ἑώρακεν αὐτὸν οὐδὲ ἔγνωκεν αὐτόν.\nΤεκνία, μηδεὶς πλανάτω ὑμᾶς· ὁ ποιῶν τὴν δικαιοσύνην\n\nδίκαιός ἐστιν, καθὼς ἐκεῖνος δίκαιός ἐστιν·\nὁ ποιῶν τὴν\n\nἁμαρτίαν ἐκ τοῦ διαβόλου ἐστίν, ὅτι ἀπʼ ἀρχῆς ὁ διάβολος\n\nἁμαρτάνει. εἰς τοῦτο ἐφανερώθη ὁ υἱὸς τοῦ θεοῦ ἵνα λύσῃ\n\nτὰ ἔργα τοῦ διαβόλου.\nΠᾶς ὁ γεγεννημένος\n\nἐκ τοῦ θεοῦ ἁμαρτίαν οὐ ποιεῖ, ὅτι σπέρμα αὐτοῦ ἐν αὐτῷ\n\nμένει, καὶ οὐ δύναται ἁμαρτάνειν, ὅτι ἐκ τοῦ θεοῦ γεγέννηται.\nἐν τούτῳ φανερά ἐστιν τὰ τέκνα τοῦ θεοῦ καὶ\n\nτὰ τέκνα τοῦ διαβόλου· πᾶς ὁ μὴ ποιῶν δικαιοσύνην\n\nοὐκ ἔστιν ἐκ τοῦ θεοῦ, καὶ ὁ μὴ ἀγαπῶν τὸν ἀδελφὸν\n\nαὐτοῦ.\nὅτι αὕτη ἐστὶν ἡ ἀγγελία ἣν ἠκούσατε ἀπʼ ἀρχῆς,\n\nἵνα ἀγαπῶμεν ἀλλήλους·\nοὐ καθὼς Καὶν ἐκ τοῦ πονηροῦ\n\nἦν καὶ ἔσφαξεν τὸν ἀδελφὸν αὐτοῦ· καὶ χάριν τίνος\n\nἔσφαξεν αὐτόν; ὅτι τὰ ἔργα αὐτοῦ πονηρὰ ἦν, τὰ δὲ\n\nτοῦ ἀδελφοῦ αὐτοῦ δίκαια.\nΜὴ θαυμάζετε, ἀδελφοί, εἰ μισεῖ ὑμᾶς ὁ κόσμος.\nἡμεῖς οἴδαμεν ὅτι μεταβεβήκαμεν ἐκ τοῦ θανάτου εἰς τὴν\n\nζωήν, ὅτι ἀγαπῶμεν τοὺς ἀδελφούς· ὁ μὴ ἀγαπῶν μένει\n\nἐν τῷ θανάτῳ.\nπᾶς ὁ μισῶν τὸν ἀδελφὸν αὐτοῦ ἀνθρωποκτόνος\n\nἐστίν, καὶ οἴδατε ὅτι πᾶς ἀνθρωποκτόνος\n\nοὐκ ἔχει ζωὴν αἰώνιον ἐν αὐτῷ μένουσαν.\nἘν\n\nτούτῳ ἐγνώκαμεν τὴν ἀγάπην, ὅτι ἐκεῖνος ὑπὲρ ἡμῶν\n\nτὴν ψυχὴν αὐτοῦ ἔθηκεν· καὶ ἡμεῖς ὀφείλομεν ὑπὲρ τῶν\n\nἀδελφῶν τὰς ψυχὰς θεῖναι.\nὃς δʼ ἂν ἔχῃ τὸν βίον τοῦ\n\nκόσμου καὶ θεωρῇ τὸν ἀδελφὸν αὐτοῦ χρείαν ἔχοντα καὶ\n\nκλείσῃ τὰ σπλάγχνα αὐτοῦ ἀπʼ αὐτοῦ, πῶς ἡ ἀγάπη τοῦ\n\nθεοῦ μένει ἐν αὐτῷ;\nΤεκνία,\n\nμὴ ἀγαπῶμεν λόγῳ μηδὲ\n\nτῇ γλώσσῃ ἀλλὰ ἐν ἔργῳ καὶ ἀληθείᾳ.\nἘν\n\nτούτῳ γνωσόμεθα ὅτι ἐκ τῆς ἀληθείας ἐσμέν, καὶ ἔμπροσθεν\n\nαὐτοῦ πείσομεν τὴν καρδίαν ἡμῶν\nὅτι ἐὰν καταγινώσκῃ\n\nἡμῶν ἡ καρδία, ὅτι μείζων ἐστὶν ὁ θεὸς τῆς καρδίας\n\nἡμῶν καὶ γινώσκει πάντα.\nἈγαπητοί, ἐὰν ἡ καρδία\n\nμὴ καταγινώσκῃ,\nπαρρησίαν ἔχομεν πρὸς τὸν θεόν, καὶ\n\nὃ ἂν αἰτῶμεν λαμβάνομεν ἀπʼ αὐτοῦ, ὅτι τὰς ἐντολὰς\n\nαὐτοῦ τηροῦμεν καὶ τὰ ἀρεστὰ ἐνώπιον αὐτοῦ ποιοῦμεν.\nκαὶ αὕτη ἐστὶν ἡ ἐντολὴ αὐτοῦ, ἵνα πιστεύσωμεν τῷ\n\nὀνόματι τοῦ υἱοῦ αὐτοῦ Ἰησοῦ Χριστοῦ καὶ ἀγαπῶμεν\n\nἀλλήλους, καθὼς ἔδωκεν ἐντολὴν ἡμῖν.\nκαὶ ὁ τηρῶν τὰς\n\nἐντολὰς αὐτοῦ ἐν αὐτῷ μένει καὶ αὐτὸς ἐν αὐτῷ· καὶ ἐν\n\nτούτῳ γινώσκομεν ὅτι μένει ἐν ἡμῖν, ἐκ τοῦ πνεύματος\n\nοὗ ἡμῖν ἔδωκεν.\nἈγαπητοί, μὴ παντὶ πνεύματι πιστεύετε, ἀλλὰ δοκιμάζετε\n\nτὰ πνεύματα εἰ ἐκ τοῦ θεοῦ ἐστίν, ὅτι πολλοὶ ψευδοπροφῆται\n\nἐξεληλύθασιν εἰς τὸν κόσμον.\nἘν\n\nτούτῳ γινώσκετε τὸ πνεῦμα τοῦ θεοῦ· πᾶν πνεῦμα ὃ ὁμολογεῖ Ἰησοῦν Χριστὸν ἐν σαρκὶ ἐληλυθότα ἐκ τοῦ θεοῦ\n\n\n\nἐστίν,\nκαὶ πᾶν πνεῦμα ὃ μὴ ὁμολογεῖ τὸν Ἰησοῦν ἐκ\n\nτοῦ θεοῦ οὐκ ἔστιν· καὶ τοῦτό ἐστιν τὸ τοῦ ἀντιχρίστου,\n\nὃ ἀκηκόατε ὅτι ἔρχεται, καὶ νῦν ἐν τῷ κόσμῳ ἐστὶν\n\nἤδη.\nὙμεῖς ἐκ τοῦ θεοῦ ἐστέ, τεκνία, καὶ νενικήκατε\n\nαὐτούς, ὅτι μείζων ἐστὶν ὁ ἐν ὑμῖν ἢ ὁ ἐν τῷ\n\nκόσμῳ· αὐτοὶ ἐκ τοῦ κόσμου εἰσίν·\nδιὰ τοῦτο ἐκ τοῦ\n\nκόσμου λαλοῦσιν καὶ ὁ κόσμος αὐτῶν ἀκούεὶ.\nἡμεῖς ἐκ\n\nτοῦ θεοῦ ἐσμέν· ὁ γινώσκων τὸν θεὸν ἀκούει ἡμῶν, ὃς\n\nοὐκ ἔστιν ἐκ τοῦ θεοῦ οὐκ ἀκούει ἡμῶν. ἐκ τούτου\n\nγινώσκομεν τὸ πνεῦμα τῆς ἀληθείας καὶ τὸ πνεῦμα τῆς\n\nπλάνης.\nἈγαπητοί, ἀγαπῶμεν ἀλλήλους, ὅτι ἡ ἀγάπη ἐκ τοῦ\n\nθεοῦ ἐστίν, καὶ πᾶς ὁ ἀγαπῶν ἐκ τοῦ θεοῦ γεγέννηται καὶ\n\nγινώσκει τὸν θεόν.\nὁ μὴ ἀγαπῶν οὐκ ἔγνω τὸν θεόν, ὅτι\n\nὁ θεὸς ἀγάπη ἐστίν.\nἐν τούτῳ ἐφανερώθη ἡ ἀγάπη τοῦ\n\nθεοῦ ἐν ἡμῖν, ὅτι τὸν υἱὸν αὐτοῦ τὸν μονογενῆ ἀπέσταλκεν\n\nὁ θεὸς εἰς τὸν κόσμον ἵνα ζήσωμεν διʼ αὐτοῦ.\nἐν τούτῳ\n\nἐστὶν ἡ ἀγάπη, οὐχ ὅτι ἡμεῖς ἠγαπήκαμεν τὸν θεόν,\n\nἀλλʼ ὅτι αὐτὸς ἠγάπησεν ἡμᾶς καὶ ἀπέστειλεν τὸν υἱὸν αὐτοῦ\n\nἱλασμὸν περὶ τῶν ἁμαρτιῶν ἡμῶν.\nἈγαπητοί,\n\nεἰ οὕτως ὁ θεὸς ἠγάπησεν ἡμᾶς, καὶ ἡμεῖς ὀφείλομεν\n\nἀλλήλους ἀγαπᾷν.\nθεὸν οὐδεὶς πώποτε τεθέαται·\n\nἐὰν ἀγαπῶμεν ἀλλήλους, ὁ θεὸς ἐν ἡμῖν μένει καὶ ἡ\n\nἀγάπη αὐτοῦ τετελειωμένη ἐν ἡμῖν ἐστίν.\nἐν τούτῳ γινώσκομεν\n\nὅτι ἐν αὐτῷ μένομεν καὶ αὐτὸς ἐν ἡμῖν, ὅτι ἐκ τοῦ\n\nπνεύματος αὐτοῦ δέδωκεν ἡμῖν.\nΚαὶ ἡμεῖς τεθεάμεθα\n\nκαὶ μαρτυροῦμεν ὅτι ὁ πατὴρ ἀπέσταλκεν τὸν υἱὸν σωτῆρα\n\nτοῦ κόσμου.\nὃς ἐὰν ὁμολογήσῃ ὅτι Ἰησοῦς [Χριστός]\n\nἐστιν ὁ υἱὸς τοῦ θεοῦ, ὁ θεὸς ἐν αὐτῷ μένει καὶ αὐτὸς\n\nἐν τῷ θεῷ.\nΚαὶ ἡμεῖς ἐγνώκαμεν καὶ πεπιστεύκαμεν\n\nτὴν ἀγάπην ἣν ἔχει ὁ θεὸς ἐν ἡμῖν. Ὁ θεὸς\n\nἀγάπη ἐστίν, καὶ ὁ μένων ἐν τῇ ἀγάπῃ ἐν τῷ θεῷ μένει\n\nκαὶ ὁ θεὸς ἐν αὐτῷ [μένει].\nἘν τούτῳ τετελείωται ἡ\n\nἀγάπη μεθʼ ἡμῶν, ἵνα παρρησίαν ἔχωμεν ἐν τῇ ἡμέρᾳ\n\nτῆς κρίσεως, ὅτι καθὼς ἐκεῖνός ἐστιν καὶ ἡμεῖς ἐσμὲν\n\nἐν τῷ κόσμῳ τούτῳ.\nφόβος οὐκ ἔστιν ἐν τῇ ἀγάπῃ,\n\nἀλλʼ ἡ τελεία ἀγάπη ἔξω βάλλει τὸν φόβον, ὅτι ὁ\n\nφόβος κόλασιν ἔχει, ὁ δὲ φοβούμενος οὐ τετελείωται\n\nἐν τῇ ἀγάπῃ.\nἩμεῖς ἀγαπῶμεν, ὅτι αὐτὸς πρῶτος ἠγάπησεν\n\nἡμᾶς.\nἐάν τις εἴπῃ ὅτι Ἀγαπῶ τὸν θεόν, καὶ\n\nτὸν ἀδελφὸν αὐτοῦ μισῇ, ψεύστης ἐστίν· ὁ γὰρ μὴ\n\nἀγαπῶν τὸν ἀδελφὸν αὐτοῦ ὃν ἑώρακεν, τὸν θεὸν ὃν\n\nοὐχ ἑώρακεν οὐ δύναται ἀγαπᾷν.\nκαὶ ταύτην τὴν\n\nἐντολὴν ἔχομεν ἀπʼ αὐτοῦ, ἵνα ὁ ἀγαπῶν τὸν θεὸν\n\nἀγαπᾷ καὶ τὸν ἀδελφὸν αὐτοῦ.\nΠᾶς ὁ πιστεύων ὅτι Ἰησοῦς ἐστὶν ὁ χριστὸς ἐκ τοῦ\n\nθεοῦ γεγέννηται, καὶ πᾶς ὁ ἀγαπῶν τὸν γεννήσαντα\n\nἀγαπᾷ τὸν γεγεννημένον ἐξ αὐτοῦ.\nἐν τούτῳ γινώσκομεν\n\nὅτι ἀγαπῶμεν τὰ τέκνα τοῦ θεοῦ, ὅταν τὸν θεὸν\n\nἀγαπῶμεν καὶ τὰς ἐντολὰς αὐτοῦ ποιῶμεν·\nαὕτη γάρ ἐστιν ἡ ἀγάπη τοῦ θεοῦ ἵνα τὰς ἐντολὰς αὐτοῦ τηρῶμεν,\n\nκαὶ αἱ ἐντολαὶ αὐτοῦ βαρεῖαι οὐκ εἰσίν,\nὅτι πᾶν τὸ\n\nγεγεννημένον ἐκ τοῦ θεοῦ νικᾷ τὸν κόσμον. καὶ αὕτη\n\nἐστὶν ἡ νίκη ἡ νικήσασα τὸν κόσμον, ἡ πίστις ἡμῶν·\nτίς ἐστιν [δὲ] ὁ νικῶν τὸν κόσμον εἰ μὴ ὁ πιστεύων ὅτι\n\nἸησοῦς ἐστὶν ὁ υἱὸς τοῦ θεοῦ;\nΟὗτός ἐστιν ὁ ἐλθὼν\n\n\n\nδιʼ ὕδατος καὶ αἵματος, Ἰησοῦς Χριστός· οὐκ ἐν τῷ ὕδατι\n\n\n\nμόνον ἀλλʼ ἐν τῷ ὕδατι καὶ ἐν τῷ αἵματι· καὶ τὸ\n\n\n\nπνεῦμά ἐστιν τὸ μαρτυροῦν,\n\nὅτι τὸ πνεῦμά ἐστιν ἡ\nὅτι τρεῖς εἰσὶν οἱ μαρτυροῦντες, ἀλήθεια.\nτὸ πνεῦμα\n\nκαὶ τὸ ὕδωρ καὶ τὸ αἷμα, καὶ οἱ τρεῖς εἰς τὸ ἕν εἰσιν.\nεἰ τὴν μαρτυρίαν τῶν ἀνθρώπων λαμβάνομεν, ἡ\n\nμαρτυρία τοῦ θεοῦ μείζων ἐστίν, ὅτι αὕτη ἐστὶν ἡ\n\nμαρτυρία τοῦ θεοῦ ὅτι μεμαρτύρηκεν περὶ τοῦ υἱοῦ αὐτοῦ.\nὁ πιστεύων εἰς τὸν υἱὸν τοῦ θεοῦ ἔχει τὴν μαρτυρίαν\n\n\n\nἐν αὑτῷ· ὁ μὴ πιστεύων τῷ θεῷ ψεύστην πεποίηκεν\n\nαὐτόν, ὅτι οὐ πεπίστευκεν εἰς τὴν μαρτυρίαν ἣν\n\nμεμαρτύρηκεν ὁ θεὸς περὶ τοῦ υἱοῦ αὐτοῦ.\nκαὶ αὕτη\n\nἐστὶν ἡ μαρτυρία, ὅτι ζωὴν αἰώνιον ἔδωκεν ὁ θεὸς\n\nἡμῖν, καὶ αὕτη ἡ ζωὴ ἐν τῷ υἱῷ αὐτοῦ ἐστίν.\nὁ ἔχων\n\nτὸν υἱὸν ἔχει τὴν ζωήν· ὁ μὴ ἔχων τὸν υἱὸν τοῦ θεοῦ\n\nτὴν ζωὴν οὐκ ἔχει.\nΤαῦτα ἔγραψα ὑμῖν\n\nἵνα εἰδῆτε ὅτι ζωὴν ἔχετε αἰώνιον, τοῖς πιστεύουσιν εἰς\n\nτὸ ὄνομα τοῦ υἱοῦ τοῦ θεοῦ.\nκαὶ αὕτη ἐστὶν ἡ παρρησία\n\nἣν ἔχομεν πρὸς αὐτόν, ὅτι ἐάν τι αἰτώμεθα κατὰ τὸ\n\nθέλημα αὐτοῦ ἀκούει ἡμῶν.\nκαὶ ἐὰν οἴδαμεν ὅτι ἀκούει\n\nἡμῶν ὃ ἐὰν αἰτώμεθα, οἴδαμεν ὅτι ἔχομεν τὰ αἰτήματα ἃ\n\nᾐτήκαμεν ἀπʼ αὐτοῦ.\nἘάν τις ἴδῃ τὸν ἀδελφὸν αὐτοῦ\n\nἁμαρτάνοντα ἁμαρτίαν μὴ πρὸς θάνατον, αἰτήσει, καὶ\n\nδώσει αὐτῷ ζωήν, τοῖς ἁμαρτάνουσιν μὴ πρὸς θάνατον.\n\nἔστιν ἁμαρτία πρὸς θάνατον· οὐ περὶ ἐκείνης λέγω ἵνα\n\nἐρωτήσῃ.\nπᾶσα ἀδικία ἁμαρτία ἐστίν, καὶ ἔστιν ἁμαρτία\n\nοὐ πρὸς θάνατον.\nΟἴδαμεν ὅτι πᾶς ὁ γεγεννημένος\n\nἐκ τοῦ θεοῦ οὐχ ἁμαρτάνει, ἀλλʼ ὁ γεννηθεὶς ἐκ\n\nτοῦ θεοῦ τηρεῖ αὐτόν, καὶ ὁ πονηρὸς οὐχ ἅπτεται αὐτοῦ.\nοἴδαμεν ὅτι ἐκ τοῦ θεοῦ ἐσμέν, καὶ ὁ κόσμος ὅλος ἐν τῷ\n\nπονηρῷ κεῖται.\nοἴδαμεν δὲ ὅτι ὁ υἱὸς τοῦ θεοῦ ἥκει, καὶ\n\nδέδωκεν ἡμῖν διάνοιαν ἵνα γινώσκομεν τὸν ἀληθινόν· καί\n\nἐσμεν ἐν τῷ ἀληθινῷ, ἐν τῷ υἱῷ αὐτοῦ Ἰησοῦ Χριστῷ.\n\nοὗτός ἐστιν ὁ ἀληθινὸς θεὸς καὶ ζωὴ αἰώνιος.\nΤεκνία,\n\nφυλάξατε ἑαυτὰ ἀπὸ τῶν εἰδώλων.\n"};
