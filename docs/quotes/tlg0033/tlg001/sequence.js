var sequence = {"name":"Pindar. Olympian","data":"ἄριστον μὲν ὕδωρ, ὁ δὲ χρυσὸς αἰθόμενον πῦρ\nἅτε διαπρέπει νυκτὶ μεγάνορος ἔξοχα πλούτου·\nεἰ δʼ ἄεθλα γαρύεν\nἔλδεαι, φίλον ἦτορ,\nμηκέθʼ ἁλίου σκόπει\nἄλλο θαλπνότερον ἐν ἁμέρᾳ φαεννὸν ἄστρον ἐρήμας διʼ αἰθέρος,\nμηδʼ Ὀλυμπίας ἀγῶνα φέρτερον αὐδάσομεν·\nὅθεν ὁ πολύφατος ὕμνος ἀμφιβάλλεται\nσοφῶν μητίεσσι, κελαδεῖν\nΚρόνου παῖδʼ ἐς ἀφνεὰν ἱκομένους\nμάκαιραν Ἱέρωνος ἑστίαν,\nθεμιστεῖον ὃς ἀμφέπει σκᾶπτον ἐν πολυμάλῳ\nΣικελίᾳ, δρέπων μὲν κορυφὰς ἀρετᾶν ἄπο πασᾶν,\nἀγλαΐζεται δὲ καὶ\nμουσικᾶς ἐν ἀώτῳ,\nοἷα παίζομεν φίλαν\nἄνδρες ἀμφὶ θαμὰ τράπεζαν. ἀλλὰ Δωρίαν ἀπὸ φόρμιγγα πασσάλου\nλάμβανʼ, εἴ τί τοι Πίσας τε καὶ Φερενίκου χάρις\nνόον ὑπὸ γλυκυτάταις ἔθηκε φροντίσιν,\nὅτε παρʼ Ἀλφεῷ σύτο, δέμας\nἀκέντητον ἐν δρόμοισι παρέχων,\nκράτει δὲ προσέμιξε δεσπόταν,\nΣυρακόσιον ἱπποχάρμαν βασιλῆα. λάμπει δέ οἱ κλέος\nἐν εὐάνορι Λυδοῦ Πέλοπος ἀποικίᾳ·\nτοῦ μεγασθενὴς ἐράσσατο γαιάοχος\nΠοσειδᾶν, ἐπεί νιν καθαροῦ λέβητος ἔξελε Κλωθὼ\nἐλέφαντι φαίδιμον ὦμον κεκαδμένον.\nἦ θαυματὰ πολλά, καί πού τι καὶ βροτῶν φάτις ὑπὲρ τὸν ἀλαθῆ λόγον\nδεδαιδαλμένοι ψεύδεσι ποικίλοις ἐξαπατῶντι μῦθοι\nΧάρις δʼ, ἅπερ ἅπαντα τεύχει τὰ μείλιχα θνατοῖς,\nἐπιφέροισα τιμὰν καὶ ἄπιστον ἐμήσατο πιστὸν\nἔμμεναι τὸ πολλάκις·\nἁμέραι δʼ ἐπίλοιποι\nμάρτυρες σοφώτατοι.\nἔστι δʼ ἀνδρὶ φάμεν ἐοικὸς ἀμφὶ δαιμόνων καλά· μείων γὰρ αἰτία.\nυἱὲ Ταντάλου, σὲ δʼ, ἀντία προτέρων, φθέγξομαι,\nὁπότʼ ἐκάλεσε πατὴρ τὸν εὐνομώτατον\nἐς ἔρανον φίλαν τε Σίπυλον,\nἀμοιβαῖα θεοῖσι δεῖπνα παρέχων,\nτότʼ Ἀγλαοτρίαιναν ἁρπάσαι\nδαμέντα φρένας ἱμέρῳ χρυσέαισί τʼ ἀνʼ ἵπποις\nὕπατον εὐρυτίμου ποτὶ δῶμα Διὸς μεταβᾶσαι,\nἔνθα δευτέρῳ χρόνῳ\nἦλθε καὶ Γανυμήδης\nΖηνὶ τωὔτʼ ἐπὶ χρέος.\nὡς δʼ ἄφαντος ἔπελες, οὐδὲ ματρὶ πολλὰ μαιόμενοι φῶτες ἄγαγον,\nἔννεπε κρυφᾶ τις αὐτίκα φθονερῶν γειτόνων,\nὕδατος ὅτι σε πυρὶ ζέοισαν εἰς ἀκμὰν\nμαχαίρᾳ τάμον κάτα μέλη,\nτραπέζαισί τʼ, ἀμφὶ δεύτατα, κρεῶν\nσέθεν διεδάσαντο καὶ φάγον.\nἐμοὶ δʼ ἄπορα γαστρίμαργον μακάρων τινʼ εἰπεῖν. ἀφίσταμαι.\nἀκέρδεια λέλογχεν θαμινὰ κακαγόρους.\nεἰ δὲ δή τινʼ ἄνδρα θνατὸν Ὀλύμπου σκοποὶ\nἐτίμασαν, ἦν Τάνταλος οὗτος· ἀλλὰ γὰρ καταπέψαι\nμέγαν ὄλβον οὐκ ἐδυνάσθη, κόρῳ δʼ ἕλεν\nἄταν ὑπέροπλον, ἅν οἱ πατὴρ ὑπερκρέμασε καρτερὸν αὐτῷ λίθον,\nτὸν αἰεὶ μενοινῶν κεφαλᾶς βαλεῖν εὐφροσύνας ἀλᾶται.\nἔχει δʼ ἀπάλαμον βίον τοῦτον ἐμπεδόμοχθον,\nμετὰ τριῶν τέταρτον πόνον, ἀθανάτων ὅτι κλέψαις\nἁλίκεσσι συμπόταις\nνέκταρ ἀμβροσίαν τε\nδῶκεν, οἷσιν ἄφθιτον\nθῆκαν. εἰ δὲ θεὸν ἀνήρ τις ἔλπεταί τι λαθέμεν ἔρδων, ἁμαρτάνει.\nτοὔνεκα προῆκαν υἱὸν ἀθάνατοί οἱ πάλιν\nμετὰ τὸ ταχύποτμον αὖτις ἀνέρων ἔθνος.\nπρὸς εὐάνθεμον δʼ ὅτε φυὰν\nλάχναι νιν μέλαν γένειον ἔρεφον.\nἑτοῖμον ἀνεφρόντισεν γάμον\nΠισάτα παρὰ πατρὸς εὔδοξον Ἱπποδάμειαν\nσχεθέμεν. ἐγγὺς ἐλθὼν πολιᾶς ἁλὸς οἶος ἐν ὄρφνᾳ\nἄπυεν βαρύκτυπον\nΕὐτρίαιναν· ὁ δʼ αὐτῷ\nπὰρ ποδὶ σχεδὸν φάνη.\nτῷ μὲν εἶπε· φίλια δῶρα Κυπρίας ἄγʼ εἴ τι, Ποσείδαον, ἐς χάριν\nτέλλεται, πέδασον ἔγχος Οἰνομάου χάλκεον,\nἐμὲ δʼ ἐπὶ ταχυτάτων πόρευσον ἁρμάτων\nἐς Ἆλιν, κράτει δὲ πέλασον.\nἐπεὶ τρεῖς τε καὶ δέκʼ ἄνδρας ὀλέσαις\nἐρῶντας ἀναβάλλεται γάμον\nθυγατρός. ὁ μέγας δὲ κίνδυνος ἄναλκιν οὐ φῶτα λαμβάνει.\nθανεῖν δʼ οἷσιν ἀνάγκα, τί κέ τις ἀνώνυμον\nγῆρας ἐν σκότῳ καθήμενος ἕψοι μάταν,\nἁπάντων καλῶν ἄμμορος; ἀλλʼ ἐμοὶ μὲν οὗτος ἄεθλος\nὑποκείσεται· τὺ δὲ πρᾶξιν φίλαν δίδοι.\nὣς ἔννεπεν· οὐδʼ ἀκράντοις ἐφάψατʼ ὦν ἔπεσι. τὸν μὲν ἀγάλλων θεὸς\nἔδωκεν δίφρον τε χρύσεον πτεροῖσίν τʼ ἀκάμαντας ἵππους.\nἕλεν δʼ Οἰνομάου βίαν παρθένον τε σύνευνον·\nτέκε τε λαγέτας ἓξ ἀρεταῖσι μεμαότας υἱούς.\nνῦν δʼ ἐν αἱμακουρίαις\nἀγλααῖσι μέμικται,\nἈλφεοῦ πόρῳ κλιθείς,\nτύμβον ἀμφίπολον ἔχων πολυξενωτάτῳ παρὰ βωμῷ. τὸ δὲ κλέος\nτηλόθεν δέδορκε τᾶν Ὀλυμπιάδων ἐν δρόμοις\nΠέλοπος, ἵνα ταχυτὰς ποδῶν ἐρίζεται\nἀκμαί τʼ ἰσχύος θρασύπονοι·\nὁ νικῶν δὲ λοιπὸν ἀμφὶ βίοτον\nἔχει μελιτόεσσαν εὐδίαν\nἀέθλων γʼ ἕνεκεν. τὸ δʼ αἰεὶ παράμερον ἐσλὸν\nὕπατον ἔρχεται παντὶ βροτῶν. ἐμὲ δὲ στεφανῶσαι\nκεῖνον ἱππίῳ νόμῳ\nΑἰοληΐδι μολπᾷ\nχρή· πέποιθα δὲ ξένον\nμή τινʼ, ἀμφότερα καλῶν τε ἴδριν ἁμᾷ καὶ δύναμιν κυριώτερον,\nτῶν γε νῦν κλυταῖσι δαιδαλωσέμεν ὕμνων πτυχαῖς.\nθεὸς ἐπίτροπος ἐὼν τεαῖσι μήδεται\nἔχων τοῦτο κᾶδος, Ἱέρων,\nμερίμναισιν· εἰ δὲ μὴ ταχὺ λίποι,\nἔτι γλυκυτέραν κεν ἔλπομαι\nσὺν ἅρματι θοῷ κλεΐξειν, ἐπίκουρον εὑρὼν ὁδὸν λόγων\nπαρʼ εὐδείελον ἐλθὼν Κρόνιον. ἐμοὶ μὲν ὦν\nΜοῖσα καρτερώτατον βέλος ἀλκᾷ τρέφει·\nἐπʼ ἄλλοισι δʼ ἄλλοι μεγάλοι. τὸ δʼ ἔσχατον\nκορυφοῦται βασιλεῦσι. μηκέτι πάπταινε πόρσιον.\nεἴη σέ τε τοῦτον ὑψοῦ χρόνον πατεῖν, ἐμέ τε τοσσάδε νικαφόροις\nὁμιλεῖν, πρόφαντον σοφίᾳ καθʼ Ἕλλανας ἐόντα παντᾷ.\nἀναξιφόρμιγγες ὕμνοι,\nτίνα θεόν, τίνʼ ἥρωα, τίνα δʼ ἄνδρα κελαδήσομεν;\nἤτοι Πίσα μὲν Διός· Ὀλυμπιάδα δʼ ἔστασεν Ἡρακλέης\nἀκρόθινα πολέμου·\nΘήρωνα δὲ τετραορίας ἕνεκα νικαφόρου\nγεγωνητέον, ὄπι δίκαιον ξένων, ἔρεισμʼ Ἀκράγαντος,\nεὐωνύμων τε πατέρων ἄωτον ὀρθόπολιν·\nκαμόντες οἳ πολλὰ θυμῷ\nἱερὸν ἔσχον οἴκημα ποταμοῦ, Σικελίας τʼ ἔσαν\nὀφθαλμός, αἰὼν δʼ ἔφεπε μόρσιμος, πλοῦτόν τε καὶ χάριν ἄγων\nγνησίαις ἐπʼ ἀρεταῖς.\nἀλλʼ ὦ Κρόνιε παῖ Ῥέας, ἕδος Ὀλύμπου νέμων\nἀέθλων τε κορυφὰν πόρον τʼ Ἀλφεοῦ, ἰανθεὶς ἀοιδαῖς\nεὔφρων ἄρουραν ἔτι πατρίαν σφίσιν κόμισον\nλοιπῷ γένει. τῶν δὲ πεπραγμένων\nἐν δίκᾳ τε καὶ παρὰ δίκαν, ἀποίητον οὐδʼ ἂν\nχρόνος ὁ πάντων πατὴρ δύναιτο θέμεν ἔργων τέλος·\nλάθα δὲ πότμῳ σὺν εὐδαίμονι γένοιτʼ ἄν.\nἐσλῶν γὰρ ὑπὸ χαρμάτων πῆμα θνάσκει\nπαλίγκοτον δαμασθέν,\nὅταν θεοῦ Μοῖρα πέμπῃ\nἀνεκὰς ὄλβον ὑψηλόν. ἕπεται δὲ λόγος εὐθρόνοις\nΚάδμοιο κούραις, ἔπαθον αἳ μεγάλα, πένθος δʼ ἐπίτνει βαρὺ\nκρεσσόνων πρὸς ἀγαθῶν.\nζώει μὲν ἐν Ὀλυμπίοις ἀποθανοῖσα βρόμῳ\nκεραυνοῦ τανυέθειρα Σεμέλα, φιλεῖ δέ νιν Παλλὰς αἰεί,\nκαὶ Ζεὺς πατὴρ μάλα, φιλεῖ δὲ παῖς ὁ κισσοφόρος·\nλέγοντι δʼ ἐν καὶ θαλάσσᾳ\nμετὰ κόραισι Νηρῆος ἁλίαις βίοτον ἄφθιτον\nἸνοῖ τετάχθαι τὸν ὅλον ἀμφὶ χρόνον. ἤτοι βροτῶν γε κέκριται\nπεῖρας οὔ τι θανάτου,\nοὐδʼ ἡσύχιμον ἁμέραν ὁπότε, παῖδʼ ἁλίου,\nἀτειρεῖ σὺν ἀγαθῷ τελευτάσομεν· ῥοαὶ δʼ ἄλλοτʼ ἄλλαι\nεὐθυμιᾶν τε μετὰ καὶ πόνων ἐς ἄνδρας ἔβαν.\nοὕτω δὲ Μοῖρʼ, ἅ τε πατρώιον\nτῶνδʼ ἔχει τὸν εὔφρονα πότμον, θεόρτῳ σὺν ὄλβῳ\nἐπί τι καὶ πῆμʼ ἄγει παλιντράπελον ἄλλῳ χρόνῳ·\nἐξ οὗπερ ἔκτεινε Λᾷον μόριμος υἱὸς\nσυναντόμενος, ἐν δὲ Πυθῶνι χρησθὲν\nπαλαίφατον τέλεσσεν.\nἰδοῖσα δʼ ὀξεῖʼ Ἐριννὺς\nἔπεφνέ οἱ σὺν ἀλλαλοφονίᾳ γένος ἀρήιον·\nλείφθη δὲ Θέρσανδρος ἐριπέντι Πολυνείκει, νέοις ἐν ἀέθλοις\nἐν μάχαις τε πολέμου\nτιμώμενος, Ἀδραστιδᾶν θάλος ἀρωγὸν δόμοις·\nὅθεν σπέρματος ἔχοντα ῥίζαν, πρέπει τὸν Αἰνησιδάμου\nἐγκωμίων τε μελέων λυρᾶν τε τυγχανέμεν.\nὈλυμπίᾳ μὲν γὰρ αὐτὸς\nγέρας ἔδεκτο, Πυθῶνι δʼ ὁμόκλαρον ἐς ἀδελφεὸν\nἸσθμοῖ τε κοιναὶ Χάριτες ἄνθεα τεθρίππων δυωδεκαδρόμων\nἄγαγον. τὸ δὲ τυχεῖν\nπειρώμενον ἀγωνίας παραλύει δυσφρονᾶν.\nὁ μὰν πλοῦτος ἀρεταῖς δεδαιδαλμένος φέρει τῶν τε καὶ τῶν\nκαιρόν, βαθεῖαν ὑπέχων μέριμναν ἀγροτέραν,\nἀστὴρ ἀρίζηλος, ἐτήτυμον\nἀνδρὶ φέγγος· εἰ δέ νιν ἔχων τις οἶδεν τὸ μέλλον,\nὅτι θανόντων μὲν ἐνθάδʼ αὐτίκʼ ἀπάλαμνοι φρένες\nποινὰς ἔτισαν, τὰ δʼ ἐν τᾷδε Διὸς ἀρχᾷ\nἀλιτρὰ κατὰ γᾶς δικάζει τις ἐχθρᾷ\nλόγον φράσαις ἀνάγκᾳ·\nἴσαις δὲ νύκτεσσιν αἰεί,\nἴσαις δʼ ἐν ἁμέραις ἅλιον ἔχοντες, ἀπονέστερον\nἐσλοὶ δέκονται βίοτον, οὐ χθόνα ταράσσοντες ἐν χερὸς ἀκμᾷ\nοὐδὲ πόντιον ὕδωρ\nκεινὰν παρὰ δίαιταν· ἀλλὰ παρὰ μὲν τιμίοις\nθεῶν, οἵτινες ἔχαιρον εὐορκίαις, ἄδακρυν νέμονται\nαἰῶνα· τοὶ δʼ ἀπροσόρατον ὀκχέοντι πόνον\nὅσοι δʼ ἐτόλμασαν ἐστρὶς\nἑκατέρωθι μείναντες ἀπὸ πάμπαν ἀδίκων ἔχειν\nψυχάν, ἔτειλαν Διὸς ὁδὸν παρὰ Κρόνου τύρσιν· ἔνθα μακάρων\nνᾶσος ὠκεανίδες\nαὖραι περιπνέοισιν, ἄνθεμα δὲ χρυσοῦ φλέγει,\nτὰ μὲν χερσόθεν ἀπʼ ἀγλαῶν δενδρέων, ὕδωρ δʼ ἄλλα φέρβει,\nὅρμοισι τῶν χέρας ἀναπλέκοντι καὶ στεφάνοις\nβουλαῖς ἐν ὀρθαῖσι Ῥαδαμάνθυος,\nὃν πατὴρ ἔχει μέ γας ἑτοῖμον αὐτῷ πάρεδρον,\nπόσις ὁ πάντων Ῥέας ὑπέρτατον ἐχοίσας θρόνον.\nΠηλεύς τε καὶ Κάδμος ἐν τοῖσιν ἀλέγονται·\nἈχιλλέα τʼ ἔνεικʼ, ἐπεὶ Ζηνὸς ἦτορ\nλιταῖς ἔπεισε, μάτηρ·\nὃς Ἕκτορʼ ἔσφαλε, Τροίας\nἄμαχον ἀστραβῆ κίονα, Κύκνον τε θανάτῳ πόρεν,\nἈοῦς τε παῖδʼ Αἰθίοπα. πολλά μοι ὑπʼ ἀγκῶνος ὠκέα βέλη\nἔνδον ἐντι φαρέτρας\nφωνᾶντα συνετοῖσιν· ἐς δὲ τὸ πὰν ἑρμηνέων\nχατίζει. σοφὸς ὁ πολλὰ εἰδὼς φυᾷ· μαθόντες δὲ λάβροι\nπαγγλωσσίᾳ, κόρακες ὥς, ἄκραντα γαρύετον\nΔιὸς πρὸς ὄρνιχα θεῖον.\nἔπεχε νῦν σκοπῷ τόξον, ἄγε θυμέ, τίνα βάλλομεν\nἐκ μαλθακᾶς αὖτε φρενὸς εὐκλέας ὀϊστοὺς ἱέντες; ἐπί τοι\nἈκράγαντι τανύσαις\nαὐδάσομαι ἐνόρκιον λόγον ἀλαθεῖ νόῳ\nτεκεῖν μή τινʼ ἑκατόν γε ἐτέων πόλιν φίλοις ἄνδρα μᾶλλον\nεὐεργέταν πραπίσιν ἀφθονέστερόν τε χέρα\nΘήρωνος. ἀλλʼ αἶνον ἔβα κόρος\nοὐ δίκᾳ συναντόμενος, ἀλλὰ μάργων ὑπʼ ἀνδρῶν,\nτὸ λαλαγῆσαι ἐθέλων κρύφον τε θέμεν ἐσλῶν καλοῖς\nἔργοις· ἐπεὶ ψάμμος ἀριθμὸν περιπέφευγεν,\nκαὶ κεῖνος ὅσα χάρματʼ ἄλλοις ἔθηκεν\nτίς ἂν φράσαι δύναιτο;\nΤυνδαρίδαις τε φιλοξείνοις ἁδεῖν καλλιπλοκάμῳ θʼ Ἑλένᾳ\nκλεινὰν Ἀκράγαντα γεραίρων εὔχομαι,\nΘήρωνος Ὀλυμπιονίκαν ὕμνον ὀρθώσαις, ἀκαμαντοπόδων\nἵππων ἄωτον. Μοῖσα δʼ οὕτω ποι παρέστα μοι νεοσίγαλον εὑρόντι τρόπον\nΔωρίῳ φωνὰν ἐναρμόξαι πεδίλῳ\nἀγλαόκωμον. ἐπεὶ χαίταισι μὲν ζευχθέντες ἔπι στέφανοι\nπράσσοντί με τοῦτο θεόδματον χρέος,\nφόρμιγγά τε ποικιλόγαρυν καὶ βοὰν αὐλῶν ἐπέων τε θέσιν\nΑἰνησιδάμου παιδὶ συμμῖξαι πρεπόντως, ἅ τε Πίσα με γεγωνεῖν· τᾶς ἄπο\nθεόμοροι νίσοντʼ ἐπʼ ἀνθρώπους ἀοιδαί,\nᾧ τινι, κραίνων ἐφετμὰς Ἡρακλέος προτέρας,\nἀτρεκὴς Ἑλλανοδίκας γλεφάρων Αἰτωλὸς ἀνὴρ ὑψόθεν\nἀμφὶ κόμαισι βάλῃ γλαυκόχροα κόσμον ἐλαίας· τάν ποτε\nἼστρου ἀπὸ σκιαρᾶν παγᾶν ἔνεικεν Ἀμφιτρυωνιάδας,\nμνᾶμα τῶν Οὐλυμπίᾳ κάλλιστον ἄθλων\nδᾶμον Ὑπερβορέων πείσαις Ἀπόλλωνος θεράποντα λόγῳ.\nπιστὰ φρονέων Διὸς αἴτει πανδόκῳ\nἄλσει σκιαρόν τε φύτευμα ξυνὸν ἀνθρώποις στέφανόν τʼ ἀρετᾶν.\nἤδη γὰρ αὐτῷ, πατρὶ μὲν βωμῶν ἁγισθέντων, διχόμηνις ὅλον χρυσάρματος\nἑσπέρας ὀφθαλμὸν ἀντέφλεξε Μήνα,\nκαὶ μεγάλων ἀέθλων ἁγνὰν κρίσιν καὶ πενταετηρίδʼ ἁμᾶ\nθῆκε ζαθέοις ἐπὶ κρημνοῖς Ἀλφεοῦ·\nἀλλʼ οὐ καλὰ δένδρεʼ ἔθαλλεν χῶρος ἐν βάσσαις Κρονίου Πέλοπος.\nτούτων ἔδοξεν γυμνὸς αὐτῷ κᾶπος ὀξείαις ὑπακουέμεν αὐγαῖς ἁλίου.\nδὴ τότʼ ἐς γαῖαν πορεύεν θυμὸς ὥρμα\nἸστρίαν νιν· ἔνθα Λατοῦς ἱπποσόα θυγάτηρ\nδέξατʼ ἐλθόντʼ Ἀρκαδίας ἀπὸ δειρᾶν καὶ πολυγνάμπτων μυχῶν,\nεὖτέ νιν ἀγγελίαις Εὐρυσθέος ἔντυʼ ἀνάγκα πατρόθεν\nχρυσόκερων ἔλαφον θήλειαν ἄξονθʼ, ἅν ποτε Ταϋγέτα\nἀντιθεῖσʼ Ὀρθωσίᾳ ἔγραψεν ἱράν.\nτὰν μεθέπων ἴδε καὶ κείναν χθόνα πνοιᾶς ὄπιθεν Βορέα\nψυχροῦ. τόθι δένδρεα θάμβαινε σταθείς.\nτῶν νιν γλυκὺς ἵμερος ἔσχεν δωδεκάγναμπτον περὶ τέρμα δρόμου\nἵππων φυτεῦσαι. καί νυν ἐς ταύταν ἑορτὰν ἵλαος ἀντιθέοισιν νίσσεται\nσὺν βαθυζώνου διδύμοις παισὶ Λήδας.\nτοῖς γὰρ ἐπέτραπεν Οὐλυμπόνδʼ ἰὼν θαητὸν ἀγῶνα νέμειν\nἀνδρῶν τʼ ἀρετᾶς πέρι καὶ ῥιμφαρμάτου\nδιφρηλασίας. ἐμὲ δʼ ὦν πᾳ θυμὸς ὀτρύνει φάμεν Ἐμμενίδαις\nΘήρωνί τʼ ἐλθεῖν κῦδος, εὐΐππων διδόντων Τυνδαριδᾶν, ὅτι πλείσταισι βροτῶν\nξεινίαις αὐτοὺς ἐποίχονται τραπέζαις,\nεὐσεβεῖ γνώμᾳ φυλάσσοντες μακάρων τελετάς.\nεἰ δʼ ἀριστεύει μὲν ὕδωρ, κτεάνων δὲ χρυσὸς αἰδοιέστατος,\nνῦν δὲ πρὸς ἐσχατιὰν Θήρων ἀρεταῖσιν ἱκάνων ἅπτεται\nοἴκοθεν Ἡρακλέος σταλᾶν. τὸ πόρσω δʼ ἔστι σοφοῖς ἄβατον\nκἀσόφοις. οὔ νιν διώξω· κεινὸς εἴην.\nἐλατὴρ ὑπέρτατε βροντᾶς ἀκαμαντόποδος Ζεῦ· τεαὶ γὰρ ὧραι\nὑπὸ ποικιλοφόρμιγγος ἀοιδᾶς ἑλισσόμεναί μʼ ἔπεμψαν\nὑψηλοτάτων μάρτυρʼ ἀέθλων.\nξείνων δʼ εὖ πρασσόντων ἔσαναν αὐτίκʼ ἀγγελίαν\nποτὶ γλυκεῖαν ἐσλοί.\nἀλλʼ, ὦ Κρόνου παῖ, ὃς Αἴτναν ἔχεις,\nἶπον ἀνεμόεσσαν ἑκατογκεφάλα Τυφῶνος ὀβρίμου,\nΟὐλυμπιονίκαν δέκευ\nΧαρίτων ἕκατι τόνδε κῶμον,\nχρονιώτατον φάος εὐρυσθενέων ἀρετᾶν. Ψαύμιος γὰρ ἵκει\nὀχέων, ὅς, ἐλαίᾳ στεφανωθεὶς Πισάτιδι, κῦδος ὄρσαι\nσπεύδει Καμαρίνᾳ. θεὸς εὔφρων\nεἴη λοιπαῖς εὐχαῖς· ἐπεί νιν αἰνέω μάλα μὲν\nτροφαῖς ἑτοῖμον ἵππων,\nχαίροντά τε ξενίαις πανδόκοις\nκαὶ πρὸς ἁσυχίαν φιλόπολιν καθαρᾷ γνώμᾳ τετραμμένον.\nοὐ ψεύδεϊ τέγξω λόγον·\nδιάπειρά τοι βροτῶν ἔλεγχος·\nἅπερ Κλυμένοιο παῖδα\nΛαμνιάδων γυναικῶν\nἔλυσεν ἐξ ἀτιμίας.\nχαλκέοισι δʼ ἐν ἔντεσι νικῶν δρόμον\nἔειπεν Ὑψιπυλείᾳ μετὰ στέφανον ἰών·\nοὗτος ἐγὼ ταχυτᾶτι·\nχεῖρες δὲ καὶ ἦτορ ἴσον.\nφύονται δὲ καὶ νέοις ἐν ἀνδράσιν\nπολιαὶ θαμὰ καὶ παρὰ τὸν ἁλικίας\nἐοικότα χρόνον.\nὑψηλᾶν ἀρετᾶν καὶ στεφάνων ἄωτον γλυκὺν\nτῶν Οὐλυμπίᾳ, Ὠκεανοῦ θύγατερ, καρδίᾳ γελανεῖ\nἀκαμαντόποδός τʼ ἀπήνας δέκευ Ψαύμιός τε δῶρα·\nὃς τὰν σὰν πόλιν αὔξων, Καμάρινα, λαοτρόφον\nβωμοὺς ἓξ διδύμους ἐγέραιρεν ἑορταῖς θεῶν μεγίσταις\nὑπὸ βουθυσίαις ἀέθλων τε πεμπαμέροις ἁμίλλαις,\nἵπποις ἡμιόνοις τε μοναμπυκίᾳ τε. τὶν δὲ κῦδος ἁβρόν\nνικάσαις ἀνέθηκε, καὶ ὃν πατέρʼ Ἄκρωνʼ ἐκάρυξε καὶ τὰν νέοικον ἕδραν.\nἵκων δʼ Οἰνομάου καὶ Πέλοπος παρʼ εὐηράτων\nσταθμῶν, ὦ πολιάοχε Παλλάς, ἀείδει μὲν ἄλσος ἁγνὸν\nτὸ τεόν, ποταμόν τε Ὤανιν, ἐγχωρίαν τε λίμναν,\nκαὶ σεμνοὺς ὀχετούς, Ἵππαρις οἷσιν ἄρδει στρατόν,\nκολλᾷ τε σταδίων θαλάμων ταχέως ὑψίγυιον ἄλσος,\nἀπʼ ἀμαχανίας ἄγων ἐς φάος τόνδε δᾶμον ἀστῶν·\nαἰεὶ δʼ ἀμφʼ ἀρεταῖσι πόνος δαπάνα τε μάρναται πρὸς ἔργον\nκινδύνῳ κεκαλυμμένον· ἠῢ δʼ ἔχοντες σοφοὶ καὶ πολίταις ἔδοξαν ἔμμεν.\nΣωτὴρ ὑψινεφὲς Ζεῦ, Κρόνιόν τε ναίων λόφον\nτιμῶν τʼ Ἀλφεὸν εὐρὺ ῥέοντʼ Ἰδαῖόν τε σεμνὸν ἄντρον,\nἱκέτας σέθεν ἔρχομαι Λυδίοις ἀπύων ἐν αὐλοῖς,\nαἰτήσων πόλιν εὐανορίαισι τάνδε κλυταῖς\nδαιδάλλειν, σέ τʼ, Ὀλυμπιόνικε, Ποσειδανίαισιν ἵπποις\nἐπιτερπόμενον φέρειν γῆρας εὔθυμον ἐς τελευτάν,\nυἱῶν, Ψαῦμι, παρισταμένων. ὑγίεντα δʼ εἴ τις ὄλβον ἄρδει,\nἐξαρκέων κτεάτεσσι καὶ εὐλογίαν προστιθείς, μὴ ματεύσῃ θεὸς γενέσθαι.\nχρυσέας ὑποστάσαντες εὐτειχεῖ προθύρῳ θαλάμου\nκίονας, ὡς ὅτε θαητὸν μέγαρον\nπάξομεν· ἀρχομένου δʼ ἔργου πρόσωπον\nχρὴ θέμεν τηλαυγές. εἰ δʼ εἴη μὲν Ὀλυμπιονίκας,\nβωμῷ τε μαντείῳ ταμίας Διὸς ἐν Πίσᾳ,\nσυνοικιστήρ τε τᾶν κλεινᾶν Συρακοσσᾶν· τίνα κεν φύγοι ὕμνον\nκεῖνος ἀνήρ, ἐπικύρσαις ἀφθόνων ἀστῶν ἐν ἱμερταῖς ἀοιδαῖς;\nἴστω γὰρ ἐν τούτῳ πεδίλῳ δαιμόνιον πόδʼ ἔχων\nΣωστράτου υἱός. ἀκίνδυνοι δʼ ἀρεταὶ\nοὔτε παρʼ ἀνδράσιν οὔτʼ ἐν ναυσὶ κοίλαις\nτίμιαι· πολλοὶ δὲ μέμνανται, καλὸν εἴ τι ποναθῇ.\nἉγησία, τὶν δʼ αἶνος ἑτοῖμος, ὃν ἐν δίκᾳ\nἀπὸ γλώσσας Ἄδραστος μάντιν Οἰκλείδαν ποτʼ ἐς Ἀμφιάρηον\nφθέγξατʼ, ἐπεὶ κατὰ γαῖʼ αὐτόν τέ νιν καὶ φαιδίμας ἵππους ἔμαρψεν.\nἑπτὰ δʼ ἔπειτα πυρᾶν νεκρῶν τελεσθεισᾶν Ταλαϊονίδας\nεἶπεν ἐν Θήβαισι τοιοῦτόν τι ἔπος· ποθέω στρατιᾶς ὀφθαλμὸν ἐμᾶς,\nἀμφότερον μάντιν τʼ ἀγαθὸν καὶ δουρὶ μάρνασθαι. τὸ καὶ\nἀνδρὶ κώμου δεσπότᾳ πάρεστι Συρακοσίῳ.\nοὔτε δύσηρις ἐὼν οὔτʼ ὦν φιλόνικος ἄγαν,\nκαὶ μέγαν ὅρκον ὀμόσσαις τοῦτό γέ οἱ σαφέως\nμαρτυρήσω· μελίφθογγοι δʼ ἐπιτρέψοντι Μοῖσαι.\nὦ Φίντις, ἀλλὰ ζεῦξον ἤδη μοι σθένος ἡμιόνων,\nᾇ τάχος, ὄφρα κελεύθῳ τʼ ἐν καθαρᾷ\nβάσομεν ὄκχον, ἵκωμαί τε πρὸς ἀνδρῶν\nκαὶ γένος· κεῖναι γὰρ ἐξ ἀλλᾶν ὁδὸν ἁγεμονεῦσαι\nταύταν ἐπίστανται, στεφάνους ἐν Ὀλυμπίᾳ\nἐπεὶ δέξαντο· χρὴ τοίνυν πύλας ὕμνων ἀναπίτναμεν αὐταῖς·\nπρός Πιτάναν δὲ παρʼ Εὐρώτα πόρον δεῖ σάμερόν μʼ ἐλθεῖν ἐν ὥρᾳ·\nἅ τοι Ποσειδάωνι μιχθεῖσα Κρονίῳ λέγεται\nπαῖδα ἰόπλοκον Εὐάδναν τεκέμεν.\nκρύψε δὲ παρθενίαν ὠδῖνα κόλποις·\nκυρίῳ δʼ ἐν μηνὶ πέμποισʼ ἀμφιπόλους ἐκέλευσεν\nἥρωι πορσαίνειν δόμεν Εἰλατίδᾳ βρέφος,\nὃς ἀνδρῶν Ἀρκάδων ἄνασσε Φαισάνᾳ λάχε τʼ Ἀλφεὸν οἰκεῖν·\nἔνθα τραφεῖσʼ ὑπʼ Ἀπόλλωνι γλυκείας πρῶτον ἔψαυσʼ Ἀφροδίτας.\nοὐδʼ ἔλαθʼ Αἴπυτον ἐν παντὶ χρόνῳ κλέπτοισα θεοῖο γόνον.\nἀλλʼ ὁ μὲν Πυθώναδʼ, ἐν θυμῷ πιέσαις χόλον οὐ φατὸν ὀξείᾳ μελέτᾳ,\nᾤχετʼ ἰὼν μαντευσόμενος ταύτας περʼ ἀτλάτου πάθας.\nἁ δὲ φοινικόκροκον ζώναν καταθηκαμένα\nκάλπιδά τʼ ἀργυρέαν, λόχμας ὑπὸ κυανέας\nτίκτε θεόφρονα κοῦρον. τᾷ μὲν ὁ Χρυσοκόμας\nπραΰμητίν τʼ Ἐλείθυιαν παρέστασέν τε Μοίρας·\nἦλθεν δʼ ὑπὸ σπλάγχνων ὑπʼ ὠδῖνός τʼ ἐρατᾶς Ἴαμος\nἐς φάος αὐτίκα. τὸν μὲν κνιζομένα\nλεῖπε χαμαί· δύο δὲ γλαυκῶπες αὐτὸν\nδαιμόνων βουλαῖσιν ἐθρέψαντο δράκοντες ἀμεμφεῖ\nἰῷ μελισσᾶν καδόμενοι. βασιλεὺς δʼ ἐπεὶ\nπετραέσσας ἐλαύνων ἵκετʼ ἐκ Πυθῶνος, ἅπαντας ἐν οἴκῳ\nεἴρετο παῖδα, τὸν Εὐάδνα τέκοι· Φοίβου γὰρ αὐτὸν φᾶ γεγάκειν\nπατρός, περὶ θνατῶν δʼ ἔσεσθαι μάντιν ἐπιχθονίοις\nἔξοχον, οὐδέ ποτʼ ἐκλείψειν γενεάν.\nὣς ἄρα μάνυε. τοὶ δʼ οὔτʼ ὦν ἀκοῦσαι\nοὔτʼ ἰδεῖν εὔχοντο πεμπταῖον γεγενημένον. ἀλλʼ ἐν\nκέκρυπτο γὰρ σχοίνῳ βατιᾷ τʼ ἐν ἀπειράτῳ,\nἴων ξανθαῖσι καὶ παμπορφύροις ἀκτῖσι βεβρεγμένος ἁβρὸν\nσῶμα· τὸ καὶ κατεφάμιξεν καλεῖσθαί νιν χρόνῳ σύμπαντι μάτηρ\nτοῦτʼ ὄνυμʼ ἀθάνατον. τερπνᾶς δʼ ἐπεὶ χρυσοστεφάνοιο λάβεν\nκαρπὸν Ἥβας, Ἀλφεῷ μέσσῳ καταβὰς ἐκάλεσσε Ποσειδᾶνʼ εὐρυβίαν,\nὃν πρόγονον, καὶ τοξοφόρον Δάλου θεοδμάτας σκοπόν,\nαἰτέων λαοτρόφον τιμάν τινʼ ἑᾷ κεφαλᾷ,\nνυκτὸς ὑπαίθριος. ἀντεφθέγξατο δʼ ἀρτιεπὴς\nπατρία ὄσσα, μετάλλασέν τέ νιν· ὄρσο, τέκος,\nδεῦρο πάγκοινον ἐς χώραν ἴμεν φάμας ὄπισθεν.\nἵκοντο δʼ ὑψηλοῖο πέτραν ἀλίβατον Κρονίου·\nἔνθα οἱ ὤπασε θησαυρὸν δίδυμον\nμαντοσύνας, τόκα μὲν φωνὰν ἀκούειν\nψευδέων ἄγνωστον, εὖτʼ ἂν δὲ θρασυμάχανος ἐλθὼν\nἩρακλέης, σεμνὸν θάλος Ἀλκαϊδᾶν, πατρὶ\nἑορτάν τε κτίσῃ πλειστόμβροτον τεθμόν τε μέγιστον ἀέθλων,\nΖηνὸς ἐπʼ ἀκροτάτῳ βωμῷ τότʼ αὖ χρηστήριον θέσθαι κέλευσεν.\nἐξ οὗ πολύκλειτον καθʼ Ἕλλανας γένος Ἰαμιδᾶν.\nὄλβος ἅμʼ ἕσπετο· τιμῶντες δʼ ἀρετὰς\nἐς φανερὰν ὁδὸν ἔρχονται. τεκμαίρει\nχρῆμʼ ἕκαστον· μῶμος ἐξ ἄλλων κρέμαται φθονεόντων\nτοῖς, οἷς ποτε πρώτοις περὶ δωδέκατον δρόμον\nἐλαυνόντεσσιν αἰδοία ποτιστάξῃ Χάρις εὐκλέα μορφάν.\nεἰ δʼ ἐτύμως ὑπὸ Κυλλάνας ὅροις, Ἁγησία, μάτρωες ἄνδρες\nναιετάοντες ἐδώρησαν θεῶν κάρυκα λιταῖς θυσίαις\nπολλὰ δὴ πολλαῖσιν Ἑρμᾶν εὐσεβέως, ὃς ἀγῶνας ἔχει μοῖράν τʼ ἀέθλων\nἈρκαδίαν τʼ εὐάνορα τιμᾷ· κεῖνος, ὦ παῖ Σωστράτου,\nσὺν βαρυγδούπῳ πατρὶ κραίνει σέθεν εὐτυχίαν.\nδόξαν ἔχω τινʼ ἐπὶ γλώσσᾳ ἀκόνας λιγυρᾶς,\nἅ μʼ ἐθέλοντα προσέρπει καλλιρόοισι πνοαῖς·\nματρομάτωρ ἐμὰ Στυμφαλίς, εὐανθὴς Μετώπα,\nπλάξιππον ἃ Θήβαν ἔτικτεν, τᾶς ἐρατεινὸν ὕδωρ\nπίομαι, ἀνδράσιν αἰχματαῖσι πλέκων\nποικίλον ὕμνον. ὄτρυνον νῦν ἑταίρους,\nΑἰνέα, πρῶτον μὲν Ἥραν Παρθενίαν κελαδῆσαι,\nγνῶναί τʼ ἔπειτʼ, ἀρχαῖον ὄνειδος ἀλαθέσιν\nλόγοις εἰ φεύγομεν, Βοιωτίαν ὗν. ἐσσὶ γὰρ ἄγγελος ὀρθός,\nἠϋκόμων σκυτάλα Μοισᾶν, γλυκὺς κρατὴρ ἀγαφθέγκτων ἀοιδᾶν·\nεἰπὸν δὲ μεμνᾶσθαι Συρακοσσᾶν τε καὶ Ὀρτυγίας·\nτὰν Ἱέρων καθαρῷ σκάπτῳ διέπων,\nἄρτια μηδόμενος, φοινικόπεζαν\nἀμφέπει Δάματρα, λευκίππου τε θυγατρὸς ἑορτάν,\nκαὶ Ζηνὸς Αἰτναίου κράτος. ἁδύλογοι δέ νιν\nλύραι μολπαί τε γιγνώσκοντι. μὴ θράσσοι χρόνος ὄλβον ἐφέρπων.\nσὺν δὲ φιλοφροσύναις εὐηράτοις Ἁγησία δέξαιτο κῶμον\nοἴκοθεν οἴκαδʼ ἀπὸ Στυμφαλίων τειχέων ποτινισσόμενον,\nματέρʼ εὐμήλοιο λείποντʼ Ἀρκαδίας. ἀγαθαὶ δὲ πέλοντʼ ἐν χειμερίᾳ\nνυκτὶ θοᾶς ἐκ ναὸς ἀπεσκίμφθαι δύʼ ἄγκυραι. θεὸς\nτῶν τε κείνων τε κλυτὰν αἶσαν παρέχοι φιλέων.\nδέσποτα ποντομέδων, εὐθὺν δὲ πλόον καμάτων\nἐκτὸς ἐόντα δίδοι, χρυσαλακάτοιο πόσις\nἈμφιτρίτας, ἐμῶν δʼ ὕμνων ἄεξʼ εὐτερπὲς ἄνθος.\nφιάλαν ὡς εἴ τις ἀφνειᾶς ἀπὸ χειρὸς ἑλὼν\nἔνδον ἀμπέλου καχλάζοισαν δρόσῳ\nδωρήσεται\nνεανίᾳ γαμβρῷ προπίνων οἴκοθεν οἴκαδε, πάγχρυσον κορυφὰν κτεάνων,\nσυμποσίου τε χάριν κᾶδός τε τιμάσαις νέον, ἐν δὲ φίλων\nπαρεόντων θῆκέ νιν ζαλωτὸν ὁμόφρονος εὐνᾶς·\nκαὶ ἐγὼ νέκταρ χυτόν, Μοισᾶν δόσιν, ἀεθλοφόροις\nἀνδράσιν πέμπων, γλυκὺν καρπὸν φρενός,\nἱλάσκομαι,\nΟὐλυμπίᾳ Πυθοῖ τε νικώντεσσιν· ὁ δʼ ὄλβιος, ὃν φᾶμαι κατέχοντʼ ἀγαθαί.\nἄλλοτε δʼ ἄλλον ἐποπτεύει Χάρις ζωθάλμιος ἁδυμελεῖ\nθαμὰ μὲν φόρμιγγι παμφώνοισί τʼ ἐν ἔντεσιν αὐλῶν.\nκαί νυν ὑπʼ ἀμφοτέρων σὺν Διαγόρᾳ κατέβαν τὰν ποντίαν\nὑμνέων παῖδʼ Ἀφροδίτας Ἀελίοιό τε νύμφαν, Ῥόδον,\nεὐθυμάχαν ὄφρα πελώριον ἄνδρα παρʼ Ἀλφεῷ στεφανωσάμενον\nαἰνέσω πυγμᾶς ἄποινα\nκαὶ παρὰ Κασταλίᾳ, πατέρα τε Δαμάγητον ἁδόντα Δίκᾳ,\nἈσίας εὐρυχόρου τρίπολιν νᾶσον πέλας\nἐμβόλῳ ναίοντας Ἀργείᾳ σὺν αἰχμᾷ.\nἐθελήσω τοῖσιν ἐξ ἀρχᾶς ἀπὸ Τλαπολέμου\nξυνὸν ἀγγέλλων διορθῶσαι λόγον,\nἩρακλέος\nεὐρυσθενεῖ γέννᾳ. τὸ μὲν γὰρ πατρόθεν ἐκ Διὸς εὔχονται· τὸ δʼ Ἀμυντορίδαι\nματρόθεν Ἀστυδαμείας. ἀμφὶ δʼ ἀνθρώπων φρασὶν ἀμπλακίαι\nἀναρίθμητοι κρέμανται· τοῦτο δʼ ἀμάχανον εὑρεῖν,\nὅ τι νῦν ἐν καὶ τελευτᾷ φέρτατον ἀνδρὶ τυχεῖν.\nκαὶ γὰρ Ἀλκμήνας κασίγνητον νόθον\nσκάπτῳ θένων\nσκληρᾶς ἐλαίας ἔκτανʼ ἐν Τίρυνθι Λικύμνιον ἐλθόντʼ ἐκ θαλάμων Μιδέας\nτᾶσδέ ποτε χθονὸς οἰκιστὴρ χολωθείς. αἱ δὲ φρενῶν ταραχαὶ\nπαρέπλαγξαν καὶ σοφόν. μαντεύσατο δʼ ἐς θεὸν ἐλθών.\nτῷ μὲν ὁ Χρυσοκόμας εὐώδεος ἐξ ἀδύτου ναῶν πλόον\nεἶπε Λερναίας ἀπʼ ἀκτᾶς εὐθὺν ἐς ἀμφιθάλασσον νομόν,\nἔνθα ποτὲ βρέχε θεῶν βασιλεὺς ὁ μέγας χρυσέαις νιφάδεσσι πόλιν,\nἁνίχʼ Ἁφαίστου τέχναισιν\nχαλκελάτῳ πελέκει πατέρος Αθαναία κορυφὰν κατʼ ἄκραν\nἀνορούσαισʼ ἀλάλαξεν ὑπερμάκει βοᾷ·\nΟὐρανὸς δʼ ἔφριξέ νιν καὶ Γαῖα μάτηρ.\nτότε καὶ φαυσίμβροτος δαίμων Ὑπεριονίδας\nμέλλον ἔντειλεν φυλάξασθαι χρέος\nπαισὶν φίλοις,\nὡς ἂν θεᾷ πρῶτοι κτίσαιεν βωμὸν ἐναργέα, καὶ σεμνὰν θυσίαν θέμενοι\nπατρί τε θυμὸν ἰάναιεν κόρᾳ τʼ ἐγχειβρόμῳ. ἐν δʼ ἀρετὰν\nἔβαλεν καὶ χάρματʼ ἀνθρώποισι Προμαθέος Αἰδώς·\nἐπὶ μὰν βαίνει τε καὶ λάθας ἀτέκμαρτα νέφος,\nκαὶ παρέλκει πραγμάτων ὀρθὰν ὁδὸν\nἔξω φρενῶν.\nκαὶ τοὶ γὰρ αἰθοίσας ἔχοντες σπέρμʼ ἀνέβαν φλογὸς οὔ· τεῦξαν δʼ ἀπύροις ἱεροῖς\nἄλσος ἐν ἀκροπόλει· κείνοις ὁ μὲν ξανθὰν ἀγαγὼν νεφέλαν\nπολὺν ὗσε χρυσόν· αὐτὰ δέ σφισιν ὤπασε τέχναν\nπᾶσαν ἐπιχθονίων Γλαυκῶπις ἀριστοπόνοις χερσὶ κρατεῖν.\nἔργα δὲ ζωοῖσιν ἑρπόντεσσί θʼ ὁμοῖα κέλευθοι φέρον·\nἦν δὲ κλέος βαθύ. δαέντι δὲ καὶ σοφία μείζων ἄδολος τελέθει.\nφαντὶ δʼ ἀνθρώπων παλαιαὶ\nῥήσιες, οὔπω, ὅτε χθόνα δατέοντο Ζεύς τε καὶ ἀθάνατοι,\nφανερὰν ἐν πελάγει Ῥόδον ἔμμεν ποντίῳ,\nἁλμυροῖς δʼ ἐν βένθεσιν νᾶσον κεκρύφθαι.\nἀπεόντος δʼ οὔτις ἔνδειξεν λάχος Ἀελίου·\nκαί ῥά μιν χώρας ἀκλάρωτον λίπον,\nἁγνὸν θεόν.\nμνασθέντι δὲ Ζεὺς ἄμπαλον μέλλεν θέμεν. ἀλλά νιν οὐκ εἴασεν· ἐπεὶ πολιᾶς\nεἶπέ τινʼ αὐτὸς ὁρᾶν ἔνδον θαλάσσας αὐξομέναν πεδόθεν\nπολύβοσκον γαῖαν ἀνθρώποισι καὶ εὔφρονα μήλοις.\nἐκέλευσεν δʼ αὐτίκα χρυσάμπυκα μὲν Λάχεσιν\nχεῖρας ἀντεῖναι, θεῶν δʼ ὅρκον μέγαν\nμὴ παρφάμεν,\nἀλλὰ Κρόνου σὺν παιδὶ νεῦσαι, φαεννὸν ἐς αἰθέρα νιν πεμφθεῖσαν ἑᾷ κεφαλᾷ\nἐξοπίσω γέρας ἔσσεσθαι. τελεύταθεν δὲ λόγων κορυφαὶ\nἐν ἀλαθείᾳ πετοῖσαι. βλάστε μὲν ἐξ ἁλὸς ὑγρᾶς\nνᾶσος, ἔχει τέ νιν ὀξειᾶν ὁ γενέθλιος ἀκτίνων πατήρ,\nπῦρ πνεόντων ἀρχὸς ἵππων· ἔνθα Ῥόδῳ ποτὲ μιχθεὶς τέκεν\nἑπτὰ σοφώτατα νοήματʼ ἐπὶ προτέρων ἀνδρῶν παραδεξαμένους\nπαῖδας, ὧν εἷς μὲν Κάμειρον\nπρεσβύτατόν τε Ἰάλυσον ἔτεκεν Λίνδον τʼ· ἀπάτερθε δʼ ἔχον,\nδιὰ γαῖαν τρίχα δασσάμενοι πατρωίαν,\nἀστέων μοῖραν, κέκληνται δέ σφιν ἕδραι.\nτόθι λύτρον συμφορᾶς οἰκτρᾶς γλυκὺ Τλαπολέμῳ\nἵσταται Τιρυνθίων ἀρχαγέτᾳ,\nὥσπερ θεῷ,\nμήλων τε κνισσάεσσα πομπὰ καὶ κρίσις ἀμφʼ ἀέθλοις. τῶν ἄνθεσι Διαγόρας\nἐστεφανώσατο δίς, κλεινᾷ τʼ ἐν Ἰσθμῷ τετράκις εὐτυχέων,\nΝεμέᾳ τʼ ἄλλαν ἐπʼ ἄλλα, καὶ κρανααῖς ἐν Ἀθάναις.\nὅ τʼ ἐν Ἄργει χαλκὸς ἔγνω νιν, τά τʼ ἐν Ἀρκαδίᾳ\nἔργα καὶ Θήβαις, ἀγῶνές τʼ ἔννομοι\nΒοιωτίων,\nΠέλλανά τʼ Αἴγινά τε νικῶνθʼ ἑξάκις. ἐν Μεγάροισίν τʼ οὐχ ἕτερον λιθίνα\nψᾶφος ἔχει λόγον. ἀλλʼ, ὦ Ζεῦ πάτερ, νώτοισιν Ἀταβυρίου\nμεδέων, τίμα μὲν ὕμνου τεθμὸν Ὀλυμπιονίκαν,\nἄνδρα τε πὺξ ἀρετὰν εὑρόντα, δίδοι τέ οἱ αἰδοίαν χάριν\nκαὶ ποτʼ ἀστῶν καὶ ποτὶ ξείνων. ἐπεὶ ὕβριος ἐχθρὰν ὁδὸν\nεὐθυπορεῖ, σάφα δαεὶς ἅ τέ οἱ πατέρων ὀρθαὶ φρένες ἐξ ἀγαθῶν\nἔχρεον. μὴ κρύπτε κοινὸν\nσπέρμʼ ἀπὸ Καλλιάνακτος· Ἐρατιδᾶν τοι σὺν χαρίτεσσιν ἔχει\nθαλίας καὶ πόλις· ἐν δὲ μιᾷ μοίρᾳ χρόνου\nἄλλοτʼ ἀλλοῖαι διαιθύσσοισιν αὖραι.\nμᾶτερ ὦ χρυσοστεφάνων ἀέθλων, Οὐλυμπία,\nδέσποινʼ ἀλαθείας· ἵνα μάντιες ἄνδρες\nἐμπύροις τεκμαιρόμενοι παραπειρῶνται Διὸς ἀργικεραύνου,\nεἴ τινʼ ἔχει λόγον ἀνθρώπων πέρι\nμαιομένων μεγάλαν\nἀρετὰν θυμῷ λαβεῖν,\nτῶν δὲ μόχθων ἀμπνοάν·\nἄνεται δὲ πρὸς χάριν εὐσεβίας ἀνδρῶν λιταῖς.\nἀλλʼ ὦ Πίσας εὔδενδρον ἐπʼ Ἀλφεῷ ἄλσος,\nτόνδε κῶμον καὶ στεφαναφορίαν δέξαι. μέγα τοι κλέος αἰεί,\nᾧτινι σὸν γέρας ἕσπητʼ ἀγλαόν·\nἄλλα δʼ ἐπʼ ἄλλον ἔβαν\nἀγαθῶν, πολλαὶ δʼ ὁδοὶ\nσὺν θεοῖς εὐπραγίας.\nΤιμόσθενες, ὔμμε δʼ ἐκλάρωσεν πότμος\nΖηνὶ γενεθλίῳ· ὃς σὲ μὲν Νεμέᾳ πρόφατον,\nἈλκιμέδοντα δὲ πὰρ Κρόνου λόφῳ\nθῆκεν Ὀλυμπιονίκαν.\nἦν δʼ ἐσορᾶν καλός, ἔργῳ τʼ οὐ κατὰ εἶδος ἐλέγχων\nἐξένεπε κρατέων πάλᾳ δολιχήρετμον Αἴγιναν πάτραν·\nἔνθα σώτειρα Διὸς ξενίου\nπάρεδρος ἀσκεῖται Θέμις\nἔξοχʼ ἀνθρώπων. ὅ τι γὰρ πολὺ καὶ πολλᾷ ῥέπῃ,\nὀρθᾷ διακρίνειν φρενὶ μὴ παρὰ καιρόν,\nδυσπαλές· τεθμὸς δέ τις ἀθανάτων καὶ τάνδʼ ἁλιερκέα χώραν\nπαντοδαποῖσιν ὑπέστασε ξένοις\nκίονα δαιμονίαν\nὁ δʼ ἐπαντέλλων χρόνος\nτοῦτο πράσσων μὴ κάμοι\nΔωριεῖ λαῷ ταμιευομέναν ἐξ Αἰακοῦ·\nτὸν παῖς ὁ Λατοῦς εὐρυμέδων τε Ποσειδᾶν,\nἸλίῳ μέλλοντες ἐπὶ στέφανον τεῦξαι, καλέσαντο συνεργὸν\nτείχεος, ἦν ὅτι νιν πεπρωμένον\nὀρνυμένων πολέμων\nπτολιπόρθοις ἐν μάχαις\nλάβρον ἀμπνεῦσαι καπνόν.\nγλαυκοὶ δὲ δράκοντες, ἐπεὶ κτίσθη νέον,\nπύργον ἐσαλλόμενοι τρεῖς, οἱ δύο μὲν κάπετον,\nαὖθι δʼ ἀτυζομένω ψυχὰς βάλον·\nεἷς δʼ ἀνόρουσε βοάσαις.\nἔννεπε δʼ ἀντίον ὁρμαίνων τέρας εὐθὺς, Ἀπόλλων·\nΠέργαμος ἀμφὶ τεαῖς, ἥρως, χερὸς ἐργασίαι ἁλίσκεται·\nὣς ἐμοὶ φάσμα λέγει Κρονίδα\nπεμφθὲν βαρυγδούπου Διός·\nοὐκ ἄτερ παίδων σέθεν, ἀλλʼ ἅμα πρώτοις ῥάζεται\nκαὶ τερτάτοις. ὣς ἆρα θεὸς σάφα εἴπαις\nΞάνθον ἤπειγεν καὶ Ἀμαζόνας εὐίππους καὶ ἐς Ἴστρον ἐλαύνων.\nὈρσοτρίαινα δʼ ἐπʼ Ἰσθμῷ ποντίᾳ\nἅρμα θοὸν τανύεν,\nἀποπέμπων Αἰακὸν\nδεῦρʼ ἀνʼ ἵπποις χρυσέαις,\nκαὶ Κορίνθου δειράδʼ ἐποψόμενος δαιτικλυτάν.\nτερπνὸν δʼ ἐν ἀνθρώποις ἴσον ἔσσεται οὐδέν.\nεἰ δʼ ἐγὼ Μελησίᾳ ἐξ ἀγενείων κῦδος ἀνέδραμον ὕμνῳ,\nμὴ βαλέτω με λίθῳ τραχεῖ φθόνος·\nκαὶ Νεμέᾳ γὰρ ὁμῶς\nἐρέω ταύταν χάριν,\nτὰν δʼ ἔπειτʼ ἀνδρῶν μάχαν\nἐκ παγκρατίου. τὸ διδάξασθαι δέ τοι\nεἰδότι ῥᾴτερον· ἄγνωμον δὲ τὸ μὴ προμαθεῖν·\nκουφότεραι γὰρ ἀπειράτων φρένες.\nκεῖνα δὲ κεῖνος ἂν εἴποι\nἔργα περαίτερον ἄλλων, τίς τρόπος ἄνδρα προβάσει\nἐξ ἱερῶν ἀέθλων μέλλοντα ποθεινοτάταν δόξαν φέρειν.\nνῦν μὲν αὐτῷ γέρας Ἀλκιμέδων\nνίκαν τριακοστὰν ἑλών·\nὃς τύχᾳ μὲν δαίμονος, ἀνορέας δʼ οὐκ ἀμπλακὼν\nἐν τέτρασιν παίδων ἀπεθήκατο γυίοις\nνόστον ἔχθιστον καὶ ἀτιμοτέραν γλῶσσαν καὶ ἐπίκρυφον οἶμον,\nπατρὶ δὲ πατρὸς ἐνέπνευσεν μένος\nγήραος ἀντίπαλον.\nἈΐδα τοι λάθεται\nἄρμενα πράξαις ἀνήρ.\nἀλλʼ ἐμὲ χρὴ μναμοσύναν ἀνεγείροντα φράσαι\nχειρῶν ἄωτον Βλεψιάδαις ἐπίνικον,\nἕκτος οἷς ἤδη στέφανος περίκειται φυλλοφόρων ἀπʼ ἀγώνων.\nἔστι δὲ καί τι θανόντεσσιν μέρος\nκὰν νόμον ἐρδομένων·\nκατακρύπτει δʼ οὐ κόνις\nσυγγόνων κεδνὰν χάριν.\nἙρμᾶ δὲ θυγατρὸς ἀκούσαις Ἰφίων\nἈγγελίας, ἐνέποι κεν Καλλιμάχῳ λιπαρὸν\nκόσμον Ὀλυμπίᾳ, ὅν σφι Ζεὺς γένει\nὤπασεν. ἐσλὰ δʼ ἐπʼ ἐσλοῖς\nἔργʼ ἐθέλοι δόμεν, ὀξείας δὲ νόσους ἀπαλάλκοι.\nεὔχομαι ἀμφὶ καλῶν μοίρᾳ Νέμεσιν διχόβουλον μὴ θέμεν·\nἀλλʼ ἀπήμαντον ἄγων βίοτον\nαὐτούς τʼ ἀέξοι καὶ πόλιν.\nτὸ μὲν Ἀρχιλόχου μέλος\nφωνᾶεν Ὀλυμπίᾳ, καλλίνικος ὁ τριπλόος κεχλαδώς,\nἄρκεσε Κρόνιον παρʼ ὄχθον ἁγεμονεῦσαι\nκωμάζοντι φίλοις Ἐφαρμόστῳ σὺν ἑταίροις·\nἀλλὰ νῦν ἑκαταβόλων Μοισᾶν ἀπὸ τόξων\nΔία τε φοινικοστερόπαν σεμνόν τʼ ἐπίνειμαι\nἀκρωτήριον Ἄλιδος\nτοιοῖσδε βέλεσσιν,\nτὸ δή ποτε Λυδὸς ἥρως Πέλοψ\nἐξάρατο κάλλιστον ἕδνον Ἱπποδαμείας·\nπτερόεντα δʼ ἵει γλυκὺν\nΠυθώναδʼ ὀϊστόν· οὔτοι χαμαιπετέων λόγων ἐφάψεαι\nἀνδρὸς ἀμφὶ παλαίσμασιν φόρμιγγʼ ἐλελίζων\nκλεινᾶς ἐξ Ὀπόεντος· αἰνήσαις ἓ καὶ υἱόν,\nἃν Θέμις θυγάτηρ τέ οἱ σώτειρα λέλογχεν\nμεγαλόδοξος Εὐνομία, θάλλει δʼ ἀρεταῖσιν\nσόν τε, Κασταλία, πάρα\nἈλφεοῦ τε ῥέεθρον·\nὅθεν στεφάνων ἄωτοι κλυτὰν\nΛοκρῶν ἐπαείροντι ματέρʼ ἀγλαόδενδρον.\nἐγὼ δέ τοι φίλαν πόλιν\nμαλεραῖς ἐπιφλέγων ἀοιδαῖς,\nκαὶ ἀγάνορος ἵππου\nθᾶσσον καὶ ναὸς ὑποπτέρου παντᾷ\nἀγγελίαν πέμψω ταύταν,\nεἰ σύν τινι μοιριδίῳ παλάμᾳ\nἐξαίρετον Χαρίτων νέμομαι κᾶπον·\nκεῖναι γὰρ ὤπασαν τὰ τέρπνʼ· ἀγαθοὶ δὲ καὶ σοφοὶ κατὰ δαίμονʼ ἄνδρες\nἐγένοντʼ· ἐπεὶ ἀντία\nπῶς ἂν τριόδοντος Ἡρακλέης σκύταλον τίναξε χερσίν,\nἁνίκʼ ἀμφὶ Πύλον σταθεὶς ἤρειδε Ποσειδᾶν\nἤρειδεν δέ νιν ἀργυρέῳ τόξῳ πολεμίζων\nΦοῖβος, οὐδʼ Ἀΐδας ἀκινήταν ἔχε ῥάβδον,\nβρότεα σώμαθʼ ᾇ κατάγει κοίλαν πρὸς ἀγυιὰν\nθνᾳσκόντων; ἀπό μοι λόγον\nτοῦτον, στόμα, ῥῖψον·\nἐπεὶ τό γε λοιδορῆσαι θεοὺς\nἐχθρὰ σοφία, καὶ τὸ καυχᾶσθαι παρὰ καιρὸν\nμανίαισιν ὑποκρέκει.\nμὴ νῦν λαλάγει τὰ τοιαῦτʼ· ἔα πόλεμον μάχαν τε πᾶσαν\nχωρὶς ἀθανάτων· φέροις δὲ Πρωτογενείας\nἄστει γλῶσσαν, ἵνʼ αἰολοβρόντα Διὸς αἴσᾳ\nΠύρρα Δευκαλίων τε Παρνασοῦ καταβάντε\nδόμον ἔθεντο πρῶτον, ἄτερ δʼ εὐνᾶς ὁμόδαμον\nκτισσάσθαν λίθινον γόνον·\nλαοὶ δʼ ὀνύμασθεν.\nἔγειρʼ ἐπέων σφιν οἶμον λιγύν,\nαἴνει δὲ παλαιὸν μὲν οἶνον, ἄνθεα δʼ ὕμνων\nνεωτέρων. λέγοντι μὰν\nχθόνα μὲν κατακλύσαι μέλαιναν\nὕδατος σθένος, ἀλλὰ\nΖηνὸς τέχναις ἀνάπωτιν ἐξαίφνας\nἄντλον ἑλεῖν. κείνων ἔσαν\nχαλκάσπιδες ὑμέτεροι πρόγονοι\nἀρχᾶθεν Ἰαπετιονίδος φύτλας\nκοῦροι κορᾶν καὶ φερτάτων Κρονιδᾶν, ἐγχώριοι βασιλῆες αἰεί,\nπρὶν Ὀλύμπιος ἁγεμὼν\nθύγατρʼ ἀπὸ γᾶς Ἐπειῶν Ὀπόεντος ἀναρπάσαις, ἕκαλος\nμίχθη Μαιναλίαισιν ἐν δειραῖς, καὶ ἔνεικεν\nΛοκρῷ, μὴ καθέλοι μιν αἰὼν πότμον ἐφάψαις\nὀρφανὸν γενεᾶς. ἔχεν δὲ σπέρμα μέγιστον\nἄλοχος, εὐφράνθη τε ἰδὼν ἥρως θετὸν υἱόν,\nμάτρωος δʼ ἐκάλεσσέ νιν\nἰσώνυμον ἔμμεν,\nὑπέρφατον ἄνδρα μορφᾷ τε καὶ\nἔργοισι. πόλιν δʼ ὤπασεν λαόν τε διαιτᾶν.\nἀφίκοντο δέ οἱ ξένοι,\nἔκ τʼ Ἄργεος ἔκ τε Θηβᾶν, οἱ δʼ Ἀρκάδες, οἱ δὲ καὶ Πισᾶται·\nυἱὸν δʼ Ἄκτορος ἐξόχως τίμασεν ἐποίκων\nΑἰγίνας τε Μενοίτιον· τοῦ παῖς ἅμʼ Ἀτρείδαις\nΤεύθραντος πεδίον μολὼν ἔστα σὺν Ἀχιλλεῖ\nμόνος, ὅτʼ ἀλκᾶντας Δαναοὺς τρέψαις ἁλίαισιν\nπρύμναις Τήλεφος ἔμβαλεν·\nὥστʼ ἔμφρονι δεῖξαι\nμαθεῖν Πατρόκλου βιατὰν νόον.\nἐξ οὗ Θέτιος γόνος οὐλίῳ νιν ἐν Ἄρει\nπαραγορεῖτο μή ποτε\nσφετέρας ἄτερθε ταξιοῦσθαι\nδαμασιμβρότου αἰχμᾶς.\nεἴην εὑρησιεπὴς ἀναγεῖσθαι\nπρόσφορος ἐν Μοισᾶν δίφρῳ·\nτόλμα δὲ καὶ ἀμφιλαφὴς δύναμις\nἕσποιτο. προξενίᾳ δʼ ἀρετᾷ τʼ ἦλθον\nτιμάορος Ἰσθμίαισι Λαμπρομάχου μίτραις, ὅτʼ ἀμφότεροι κράτησαν\nμίαν ἔργον ἀνʼ ἁμέραν.\nἄλλαι δὲ δύʼ ἐν Κορίνθου πύλαις ἐγένοντʼ ἔπειτα χάρμαι,\nταὶ δὲ καὶ Νεμέας Ἐφαρμόστῳ κατὰ κόλπον·\nἌργει τʼ ἔσχεθε κῦδος ἀνδρῶν, παῖς δʼ ἐν Ἀθάναις,\nοἷον δʼ ἐν Μαραθῶνι συλαθεὶς ἀγενείων\nμένεν ἀγῶνα πρεσβυτέρων ἀμφʼ ἀργυρίδεσσιν·\nφῶτας δʼ ὀξυρεπεῖ δόλῳ\nἀπτῶτι δαμάσσαις\nδιήρχετο κύκλον ὅσσᾳ βοᾷ,\nὡραῖος ἐὼν καὶ καλὸς κάλλιστά τε ῥέξαις.\nτὰ δὲ Παρρασίῳ στρατῷ\nθαυμαστὸς ἐὼν φάνη Ζηνὸς ἀμφὶ πανάγυριν Λυκαίου,\nκαὶ ψυχρᾶν ὁπότʼ εὐδιανὸν φάρμακον αὐρᾶν\nΠελλάνᾳ φέρε· σύνδικος δʼ αὐτῷ Ἰολάου\nτύμβος εἰναλία τʼ Ἐλευσὶς ἀγλαΐαισιν.\nτὸ δὲ φυᾷ κράτιστον ἅπαν· πολλοὶ δὲ διδακταῖς\nἀνθρώπων ἀρεταῖς κλέος\nὤρουσαν ἀρέσθαι.\nἄνευ δὲ θεοῦ σεσιγαμένον\nοὐ σκαιότερον χρῆμʼ ἕκαστον. ἐντὶ γὰρ ἄλλαι\nὁδῶν ὁδοὶ περαίτεραι,\nμία δʼ οὐχ ἅπαντας ἄμμε θρέψει\nμελέτα· σοφίαι μὲν\nαἰπειναί· τοῦτο δὲ προσφέρων ἆθλον,\nὄρθιον ὤρυσαι θαρσέων,\nτόνδʼ ἀνέρα δαιμονίᾳ γεγάμεν\nεὔχειρα, δεξιόγυιον, ὁρῶντʼ ἀλκάν,\nΑἰάντειόν τʼ ἐν δαιτὶ Ἰλιάδα νικῶν ἐπεστεφάνωσε βωμόν.\nτὸν Ὀλυμπιονίκαν ἀνάγνωτέ μοι\nἈρχεστράτου παῖδα, πόθι φρενὸς\nἐμᾶς γέγραπται· γλυκὺ γὰρ αὐτῷ μέλος ὀφείλων ἐπιλέλαθʼ· ὦ Μοῖσʼ, ἀλλὰ σὺ καὶ θυγάτηρ\nἈλάθεια Διός, ὀρθᾷ χερὶ\nἐρύκετον ψευδέων\nἐνιπὰν ἀλιτόξενον.\nἕκαθεν γὰρ ἐπελθὼν ὁ μέλλων χρόνος\nἐμὸν καταίσχυνε βαθὺ χρέος.\nὅμως δὲ λῦσαι δυνατὸς ὀξεῖαν ἐπιμομφὰν τόκος· ὁρᾶτʼ ὦν νῦν ψᾶφον ἑλισσομέναν\nὅπα κῦμα κατακλύσσει ῥέον,\nὅπα τε κοινὸν λόγον\nφίλαν τίσομεν ἐς χάριν.\nνέμει γὰρ Ἀτρέκεια πόλιν Λοκρῶν Ζεφυρίων,\nμέλει τέ σφισι Καλλιόπα\nκαὶ χάλκεος Ἄρης. τράπε δὲ Κύκνεια μάχα καὶ ὑπέρβιον\nἩρακλέα. πύκτας δʼ ἐν Ὀλυμπιάδι νικῶν\nἼλᾳ φερέτω χάριν\nἉγησίδαμος ὡς\nἈχιλεῖ Πάτροκλος.\nθήξαις δέ κε φύντʼ ἀρετᾷ ποτὶ\nπελώριον ὁρμάσαι κλέος ἀνὴρ θεοῦ σὺν παλάμᾳ·\nἄπονον δʼ ἔλαβον χάρμα παῦροί τινες,\nἔργων πρὸ πάντων βιότῳ φάος.\nἀγῶνα δʼ ἐξαίρετον ἀεῖσαι θέμιτες ὦρσαν Διός, ὃν ἀρχαίῳ σάματι πὰρ Πέλοπος\nβωμῶν ἑξάριθμον ἐκτίσσατο,\nἐπεὶ Ποσειδάνιον\nπέφνε Κτέατον ἀμύμονα,\nπέφνε δʼ Εὔρυτον, ὡς Αὐγέαν λάτριον\nἀέκονθʼ ἑκὼν μισθὸν ὑπέρβιον\nπράσσοιτο, λόχμαισι δὲ δοκεύσαις ὑπὸ Κλεωνᾶν δάμασε καὶ κείνους Ἡρακλέης ἐφʼ ὁδῷ,\nὅτι πρόσθε ποτὲ Τιρύνθιον\nἔπερσαν αὐτῷ στρατὸν\nμυχοῖς ἥμενον Ἄλιδος\nΜολίονες ὑπερφίαλοι. καὶ μὰν ξεναπάτας\nἘπειῶν βασιλεὺς ὄπιθεν\nοὐ πολλὸν ἴδε πατρίδα πολυκτέανον ὑπὸ στερεῷ πυρὶ\nπλαγαῖς τε σιδάρου βαθὺν εἰς ὀχετὸν ἄτας\nἵζοισαν ἑὰν πόλιν.\nνεῖκος δὲ κρεσσόνων\nἀποθέσθʼ ἄπορον.\nκαὶ κεῖνος ἀβουλίᾳ ὕστατος\nἁλώσιος ἀντάσαις θάνατον αἰπὺν οὐκ ἐξέφυγεν.\nὁ δʼ ἄρʼ ἐν Πίσᾳ ἔλσαις ὅλον τε στρατὸν\nλαίαν τε πᾶσαν Διὸς ἄλκιμος\nυἱὸς σταθμᾶτο ζάθεον ἄλσος πατρὶ μεγίστῳ· περὶ δὲ πάξαις Ἄλτιν μὲν ὅγʼ ἐν καθαρῷ\nδιέκρινε, τὸ δὲ κύκλῳ πέδον\nἔθηκε δόρπου λύσιν,\nτιμάσαις πόρον Ἀλφεοῦ\nμετὰ δώδεκʼ ἀνάκτων θεῶν. καὶ πάγον\nΚρόνου προσεφθέγξατο· πρόσθε γὰρ\nνώνυμνος, ἇς Οἰνόμαος ἆρχε, βρέχετο πολλᾷ νιφάδι. ταύτᾳ δʼ ἐν πρωτογόνῳ τελετᾷ\nπαρέσταν μὲν ἄρα Μοῖραι σχεδὸν\nὅ τʼ ἐξελέγχων μόνος\nἀλάθειαν ἐτήτυμον\nχρόνος. τὸ δὲ σαφανὲς ἰὼν πόρσω κατέφρασεν,\nὅπα τὰν πολέμοιο δόσιν\nἀκρόθινα διελὼν ἔθυε καὶ πενταετηρίδʼ ὅπως ἄρα\nἔστασεν ἑορτὰν σὺν Ὀλυμπιάδι πρώτᾳ\nνικαφορίαισί τε.\nτίς δὴ ποταίνιον\nἔλαχε στέφανον\nχείρεσσι ποσίν τε καὶ ἅρματι,\nἀγώνιον ἐν δόξᾳ θέμενος εὖχος, ἔργῳ καθελών;\nσταδίου μὲν ἀρίστευσεν εὐθὺν τόνον\nποσσὶ τρέχων παῖς ὁ Λικυμνίου\nΟἰωνός· ἷκεν δὲ Μιδέαθεν στρατὸν ἐλαύνων· ὁ δὲ πάλᾳ κυδαίνων Ἔχεμος Τεγέαν·\nΔόρυκλος δʼ ἔφερε πυγμᾶς τέλος,\nΤίρυνθα ναίων πόλιν·\nἀνʼ ἵπποισι δὲ τέτρασιν\nἀπὸ Μαντινέας Σᾶμος Ὡλιροθίου·\nἄκοντι Φράστωρ ἔλασε σκοπόν·\nμᾶκος δὲ Νικεὺς ἔδικε πέτρῳ χέρα κυκλώσαις ὑπὲρ ἁπάντων, καὶ συμμαχία θόρυβον\nπαραίθυξε μέγαν· ἐν δʼ ἕσπερον\nἔφλεξεν εὐώπιδος\nσελάνας ἐρατὸν φάος.\nἀείδετο δὲ πᾶν τέμενος τερπναῖσι θαλίαις\nτὸν ἐγκώμιον ἀμφὶ τρόπον.\nἀρχαῖς δὲ προτέραις ἑπόμενοι καί νῦν ἐπωνυμίαν χάριν\nνίκας ἀγερώχου, κελαδησόμεθα βροντὰν\nκαὶ πυρπάλαμον βέλος\nὀρσικτύπου Διός,\nἐν ἅπαντι κράτει\nαἴθωνα κεραυνὸν ἀραρότα.\nχλιδῶσα δὲ μολπὰ πρὸς κάλαμον ἀντιάξει μελέων,\nτὰ παρʼ εὐκλέϊ Δίρκᾳ χρόνῳ μὲν φάνεν·\nἀλλʼ ὥτε παῖς ἐξ ἀλόχου πατρὶ\nποθεινὸς ἵκοντι νεότατος τὸ πάλιν ἤδη, μάλα δέ οἱ θερμαίνει φιλότατι νόον·\nἐπεὶ πλοῦτος ὁ λαχὼν ποιμένα\nἐπακτὸν ἀλλότριον,\nθνᾴσκοντι στυγερώτατος·\nκαὶ ὅταν καλὰ ἔρξαις ἀοιδᾶς ἄτερ,\nἉγησίδαμʼ, εἰς Ἀΐδα σταθμὸν\nἀνὴρ ἵκηται, κενεὰ πνεύσαις ἔπορε μόχθῳ βραχύ τι τερπνόν. τὶν δʼ ἁδυεπής τε λύρα\nγλυκύς τʼ αὐλὸς ἀναπάσσει χάριν·\nτρέφοντι δʼ εὐρὺ κλέος\nκόραι Πιερίδες Διός.\nἐγὼ δὲ συνεφαπτόμενος σπουδᾷ, κλυτὸν ἔθνος\nΛοκρῶν ἀμφέπεσον μέλιτι\nεὐάνορα πόλιν καταβρέχων· παῖδʼ ἐρατὸν δʼ Ἀρχεστράτου\nαἴνησα, τὸν εἶδον κρατέοντα χερὸς ἀλκᾷ\nβωμὸν παρʼ Ὀλύμπιον,\nκεῖνον κατὰ χρόνον\nἰδέᾳ τε καλὸν\nὥρᾳ τε κεκραμένον, ἅ ποτε\nἀναιδέα Γανυμήδει μόρον ἄλαλκε σὺν Κυπρογενεῖ.\nἔστιν ἀνθρώποις ἀνέμων ὅτε πλείστα\nχρῆσις, ἔστιν δʼ οὐρανίων ὑδάτων,\nὀμβρίων παίδων νεφέλας.\nεἰ δὲ σὺν πόνῳ τις εὖ πράσσοι, μελιγάρυες ὕμνοι\nὑστέρων ἀρχὰ λόγων\nτέλλεται καὶ πιστὸν ὅρκιον μεγάλαις ἀρεταῖς.\nἀφθόνητος δʼ αἶνος Ὀλυμπιονίκαις\nοὗτος ἄγκειται. τὰ μὲν ἁμετέρα\nγλῶσσα ποιμαίνειν ἐθέλει·\nἐκ θεοῦ δʼ ἀνὴρ σοφαῖς ἀνθεῖ πραπίδεσσιν ὁμοίως.\nἴσθι νῦν, Ἀρχεστράτου\nπαῖ, τεᾶς, Ἁγησίδαμε, πυγμαχίας ἕνεκεν\nκόσμον ἐπὶ στεφάνῳ χρυσέας ἐλαίας\nἁδυμελῆ κελαδήσω,\nΖεφυρίων, Λοκρῶν γενεὰν ἀλέγων.\nἔνθα συγκωμάξατʼ· ἐγγυάσομαι\nὔμμιν, ὦ Μοῖσαι, φυγόξενον στρατὸν\nμηδʼ ἀπείρατον καλῶν,\nἀκρόσοφον δὲ καὶ αἰχματὰν ἀφίξεσθαι. τὸ γὰρ\nἐμφυὲς οὔτʼ αἴθων ἀλώπηξ\nοὔτʼ ἐρίβρομοι λέοντες διαλλάξαντο ἦθος.\nλίσσομαι, παῖ Ζηνὸς Ἐλευθερίου,\nἹμέραν εὐρυσθενέʼ ἀμφιπόλει, σώτειρα Τύχα.\nτὶν γὰρ ἐν πόντῳ κυβερνῶνται θοαὶ\nνᾶες, ἐν χέρσῳ τε λαιψηροὶ πόλεμοι\nκἀγοραὶ βουλαφόροι. αἵ γε μὲν ἀνδρῶν\nπόλλʼ ἄνω, τὰ δʼ αὖ κάτω ψεύδη μεταμώνια τάμνοισαι κυλίνδοντʼ ἐλπίδες·\nσύμβολον δʼ οὔ πώ τις ἐπιχθονίων\nπιστὸν ἀμφὶ πράξιος ἐσσομένας εὗρεν θεόθεν·\nτῶν δὲ μελλόντων τετύφλωνται φραδαί.\nπολλὰ δʼ ἀνθρώποις παρὰ γνώμαν ἔπεσεν,\nἔμπαλιν μὲν τέρψιος, οἱ δʼ ἀνιαραῖς\nἀντικύρσαντες ζάλαις ἐσλὸν βαθὺ πήματος ἐν μικρῷ πεδάμειψαν χρόνῳ.\nυἱὲ Φιλάνορος, ἤτοι καὶ τεά κεν,\nἐνδομάχας ἅτʼ ἀλέκτωρ, συγγόνῳ παρʼ ἑστίᾳ\nἀκλεὴς τιμὰ κατεφυλλορόησε ποδῶν,\nεἰ μὴ στάσις ἀντιάνειρα Κνωσίας ἄμερσε πάτρας.\nνῦν δʼ Ὀλυμπία στεφανωσάμενος\nκαὶ δὶς ἐκ Πυθῶνος Ἰσθμοῖ τʼ, Ἐργότελες,\nθερμὰ Νυμφᾶν λουτρὰ βαστάζεις, ὁμιλέων παρʼ οἰκείαις ἀρούραις.\nτρισολυμπιονίκαν\nἐπαινέων οἶκον ἅμερον ἀστοῖς,\nξένοισι δὲ θεράποντα, γνώσομαι\nτὰν ὀλβίαν Κόρινθον, Ἰσθμίου\nπρόθυρον Ποτειδᾶνος, ἀγλαόκουρον.\nἐν τᾷ γὰρ Εὐνομία ναίει, κασίγνηταί τε, βάθρον πολίων ἀσφαλές,\nΔίκα καὶ ὁμότροφος Εἰρήνα, ταμίαι ἀνδράσι πλούτου,\nχρύσεαι παῖδες εὐβούλου Θέμιτος·\nἐθέλοντι δʼ ἀλέξειν\nὝβριν, Κόρου ματέρα θρασύμυθον.\nἔχω καλά τε φράσαι, τόλμα τέ μοι\nεὐθεῖα γλῶσσαν ὀρνύει λέγειν.\nἄμαχον δὲ κρύψαι τὸ συγγενὲς ἦθος.\nὔμμιν δέ, παῖδες Ἀλάτα, πολλὰ μὲν νικαφόρον ἀγλαΐαν ὤπασαν\nἄκραις ἀρεταῖς ὑπερελθόντων ἱεροῖς ἐν ἀέθλοις,\nπολλὰ δʼ ἐν καρδίαις ἀνδρῶν ἔβαλον\nὧραι πολυάνθεμοι ἀρχαῖα σοφίσμαθʼ. ἅπαν δʼ εὑρόντος ἔργον.\nταὶ Διωνύσου πόθεν ἐξέφανεν\nσὺν βοηλάτᾳ χάριτες διθυράμβῳ·\nτίς γὰρ ἱππείοις ἐν ἔντεσσιν μέτρα,\nἢ θεῶν ναοῖσιν οἰωνῶν βασιλέα δίδυμον\nἐπέθηκʼ; ἐν δὲ Μοῖσʼ ἁδύπνοος,\nἐν δʼ Ἄρης ἀνθεῖ νέων οὐλίαις αἰχμαῖσιν ἀνδρῶν.\nὕπατʼ εὐρὺ ἀνάσσων\nὈλυμπίας, ἀφθόνητος ἔπεσσιν\nγένοιο χρόνον ἅπαντα, Ζεῦ πάτερ,\nκαὶ τόνδε λαὸν ἀβλαβῆ νέμων\nΞενοφῶντος εὔθυνε δαίμονος οὖρον·\nδέξαι τέ οἱ στεφάνων ἐγκώμιον τεθμόν, τὸν ἄγει πεδίων ἐκ Πίσας,\nπεντάθλῳ ἅμα σταδίου νικῶν δρόμον· ἀντεβόλησεν\nτῶν ἀνὴρ θνατὸς οὔπω τις πρότερον.\nδύο δʼ αὐτὸν ἔρεψαν\nπλόκοι σελίνων ἐν Ἰσθμιάδεσσιν\nφανέντα· Νέμεά τʼ οὐκ ἀντιξοεῖ.\nπατρὸς δὲ Θεσσαλοῦ ἐπʼ Ἀλφεοῦ\nῥεέθροισιν αἴγλα ποδῶν ἀνάκειται,\nΠυθοῖ τʼ ἔχει σταδίου τιμὰν διαύλου θʼ ἁλίῳ ἀμφʼ ἑνί, μηνός τέ οἱ\nτωὐτοῦ κρανααῖς ἐνʼ Ἀθάναισι τρία ἔργα ποδαρκὴς\nἅμερα θῆκε κάλλιστʼ ἀμφὶ κόμαις,\nἙλλώτια δʼ ἑπτάκις· ἐν δʼ ἀμφιάλοισι Ποτειδᾶνος τεθμοῖσιν\nΠτοιοδώρῳ σὺν πατρὶ μακρότεραι\nΤερψίᾳ θʼ ἕψοντʼ Ἐριτίμῳ τʼ ἀοιδαί.\nὅσσα τʼ ἐν Δελφοῖσιν ἀριστεύσατε\nἠδὲ χόρτοις ἐν λέοντος, δηρίομαι πολέσιν\nπερὶ πλήθει καλῶν, ὡς μὰν σαφὲς\nοὐκ ἂν εἰδείην λέγειν ποντιᾶν ψάφων ἀριθμόν.\nἕπεται δʼ ἐν ἑκάστῳ\nμέτρον· νοῆσαι δὲ καιρὸς ἄριστος.\nἐγὼ δὲ ἴδιος ἐν κοινῷ σταλεὶς\nμῆτίν τε γαρύων παλαιγόνων\nπόλεμόν τʼ ἐν ἡρωΐαις ἀρεταῖσιν\nοὐ ψεύσομʼ ἀμφὶ Κορίνθῳ, Σίσυφον μὲν πυκνότατον παλάμαις ὡς θεόν,\nκαὶ τὰν πατρὸς ἀντία Μήδειαν θεμέναν γάμον αὐτᾷ,\nναῒ σώτειραν Ἀργοῖ καὶ προπόλοις.\nτὰ δὲ καί ποτʼ ἐν ἀλκᾷ\nπρὸ Δαρδάνου τειχέων ἐδόκησαν\nἐπʼ ἀμφότερα μαχᾶν τάμνειν τέλος,\nτοὶ μὲν γένει φίλῳ σὺν Ἀτρέος\nἙλέναν κομίζοντες, οἱ δʼ ἀπὸ πάμπαν\nεἴργοντες· ἐκ Λυκίας δὲ Γλαῦκον ἐλθόντα τρόμεον Δαναοί. τοῖσι μὲν\nἐξεύχετʼ ἐν ἄστεϊ Πειράνας σφετέρου πατρὸς ἀρχὰν\nκαὶ βαθὺν κλᾶρον ἔμμεν καὶ μέγαρον·\nὃς τᾶς ὀφιώδεος υἱόν ποτε Γοργόνος ἦ πόλλʼ ἀμφὶ κρουνοῖς\nΠάγασον ζεῦξαι ποθέων ἔπαθεν,\nπρίν γέ οἱ χρυσάμπυκα κούρα χαλινὸν\nΠαλλὰς ἤνεγκʼ· ἐξ ὀνείρου δʼ αὐτίκα\nἦν ὕπαρ· φώνασε δʼ· εὕδεις, Αἰολίδα βασιλεῦ;\nἄγε φίλτρον τόδʼ ἵππειον δέκευ,\nκαὶ Δαμαίῳ νιν θύων ταῦρον ἀργᾶντα πατρὶ δεῖξον.\nκυαναιγὶς ἐν ὄρφνᾳ\nκνώσσοντί οἱ παρθένος τόσα εἰπεῖν\nἔδοξεν· ἀνὰ δʼ ἐπᾶλτʼ ὀρθῷ ποδί.\nπαρκείμενον δὲ συλλαβὼν τέρας,\nἐπιχώριον μάντιν ἄσμενος εὗρεν,\nδεῖξέν τε Κοιρανίδᾳ πᾶσαν τελευτὰν πράγματος, ὥς τʼ ἀνὰ βωμῷ θεᾶς\nκοιτάξατο νύκτʼ ἀπὸ κείνου χρήσιος. ὥς τέ οἱ αὐτὰ\nΖηνὸς ἐγχεικεραύνου παῖς ἔπορεν\nδαμασίφρονα χρυσόν.\nἐνυπνίῳ δʼ ᾇ τάχιστα πιθέσθαι\nκελήσατό μιν, ὅταν δʼ εὐρυσθενεῖ\nκαρταίποδʼ ἀναρύῃ Γαιαόχῳ,\nθέμεν Ἱππίᾳ βωμὸν εὐθὺς Ἀθάνᾳ.\nτελεῖ δὲ θεῶν δύναμις καὶ τὰν παρʼ ὅρκον καὶ παρὰ ἐλπίδα κούφαν κτίσιν.\nἤτοι καὶ ὁ καρτερὸς ὁρμαίνων ἕλε Βελλεροφόντας,\nφάρμακον πραῢ τείνων ἀμφὶ γένυι,\nἵππον πτερόεντʼ· ἀναβὰς δʼ εὐθὺς ἐνόπλια χαλκωθεὶς ἔπαιζεν.\nσὺν δὲ κείνῳ καί ποτʼ Ἀμαζονίδων\nαἰθέρος ψυχρῶν ἀπὸ κόλπων ἐρήμου\nτοξόταν βάλλων γυναικεῖον στρατόν,\nκαὶ Χίμαιραν πῦρ πνέοισαν καὶ Σολύμους ἔπεφνεν.\nδιασωπάσομαί οἱ μόρον ἐγώ·\nτὸν δʼ ἐν Οὐλύμπῳ φάτναι Ζηνὸς ἀρχαῖαι δέκονται.\nἐμὲ δʼ εὐθὺν ἀκόντων\nἱέντα ῥόμβον παρὰ σκοπὸν οὐ χρὴ\nτὰ πολλὰ βέλεα καρτύνειν χεροῖν.\nΜοίσαις γὰρ ἀγλαοθρόνοις ἑκὼν\nὈλιγαιθίδαισίν τʼ ἔβαν ἐπίκουρος.\nἸσθμοῖ τά τʼ ἐν Νεμέᾳ παύρῳ ἔπει θήσω φανέρʼ ἀθρόʼ, ἀλαθής τέ μοι\nἔξορκος ἐπέσσεται ἑξηκοντάκι δὴ ἀμφοτέρωθεν\nἁδύγλωσσος βοὰ κάρυκος ἐσλοῦ.\nτὰ δʼ Ὀλυμπίᾳ αὐτῶν\nἔοικεν ἤδη πάροιθε λελέχθαι·\nτά τʼ ἐσσόμενα τότʼ ἂν φαίην σαφές·\nνῦν δʼ ἔλπομαι μέν, ἐν θεῷ γε μὰν\nτέλος· εἰ δὲ δαίμων γενέθλιος ἕρποι,\nδιʼ τοῦτʼ Ἐνυαλίῳ τʼ ἐκδώσομεν πράσσειν. τὰ δʼ ὑπʼ ὀφρύϊ Παρνασσίᾳ\nἕξ· Ἄργεΐ θʼ ὅσσα καὶ ἐν Θήβαις, ὅσα τʼ Ἀρκάσιν ἀνάσσων\nμαρτυρήσει Λυκαίου βωμὸς ἄναξ,\nΠέλλανά τε καὶ Σικυὼν καὶ Μέγαρʼ Αἰακιδᾶν τʼ εὐερκὲς ἄλσος,\nἅ τʼ Ἐλευσὶς καὶ λιπαρὰ Μαραθών,\nταί θʼ ὑπʼ Αἴτνας ὑψιλόφου καλλίπλουτοι\nπόλιες, ἅ τʼ Εὔβοια· καὶ πᾶσαν κατὰ\nἙλλάδʼ εὑρήσεις ἐρευνῶν μάσσονʼ ἢ ὡς ἰδέμεν.\nἄνα, κούφοισιν ἐκνεῦσαι ποσίν·\nΖεῦ τέλειʼ, αἰδῶ δίδοι καὶ τύχαν τερπνῶν γλυκεῖαν.\nΚαφισίων ὑδάτων\nλαχοῖσαι, αἵτε ναίετε καλλίπωλον ἕδραν,\nὦ λιπαρᾶς ἀοίδιμοι βασίλειαι\nΧάριτες Ὀρχομενοῦ, παλαιγόνων Μινυᾶν ἐπίσκοποι,\nκλῦτʼ, ἐπεὶ εὔχομαι. σὺν γὰρ ὔμμιν τὰ τερπνὰ καὶ\nτὰ γλυκέʼ ἄνεται πάντα βροτοῖς,\nεἰ σοφός, εἰ καλός, εἴ τις ἀγλαὸς ἀνήρ.\nοὐδὲ γὰρ θεοὶ σεμνᾶν Χαρίτων ἄτερ\nκοιρανέοισιν χοροὺς οὔτε δαῖτας· ἀλλὰ πάντων ταμίαι\nἔργων ἐν οὐρανῷ, χρυσότοξον θέμεναι παρὰ\nΠύθιον Ἀπόλλωνα θρόνους,\nἀέναον σέβοντι πατρὸς Ὀλυμπίοιο τιμάν.\nὦ πότνιʼ Ἀγλαΐα\nφιλησίμολπέ τʼ Εὐφροσύνα, θεῶν κρατίστου\nπαῖδες, ἐπακοοῖτε νῦν, Θαλία τε\nἐρασίμολπε, ἰδοῖσα τόνδε κῶμον ἐπʼ εὐμενεῖ τύχᾳ\nκοῦφα βιβῶντα· Λυδῷ γὰρ Ἀσώπιχον τρόπῳ\nἔν τε μελέταις ἀείδων ἔμολον,\nοὕνεκʼ Ὀλυμπιόνικος ἁ Μινυεία\nσεῦ ἕκατι. μελανοτειχέα νῦν δόμον\nΦερσεφόνας ἔλθʼ, Ἀχοῖ, πατρὶ κλυτὰν φέροισʼ ἀγγελίαν,\nΚλεόδαμον ὄφρʼ ἰδοῖσʼ, υἱὸν εἴπῃς ὅτι οἱ νέαν\nκόλποις παρʼ εὐδόξοις Πίσας\nἐστεφάνωσε κυδίμων ἀέθλων πτεροῖσι χαίταν.\n"};
