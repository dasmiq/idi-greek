var sequence = {"name":"Pindar. Pythian","data":"χρυσέα φόρμιγξ, Ἀπόλλωνος καὶ ἰοπλοκάμων\nσύνδικον Μοισᾶν κτέανον· τᾶς ἀκούει μὲν βάσις, ἀγλαΐας ἀρχά,\nπείθονται δʼ ἀοιδοὶ σάμασιν,\nἁγησιχόρων ὁπόταν προοιμίων ἀμβολὰς τεύχῃς ἐλελιζομένα.\nκαὶ τὸν αἰχματὰν κεραυνὸν σβεννύεις\nἀενάου πυρός. εὕδει δʼ ἀνὰ σκάπτῳ Διὸς αἰετός, ὠκεῖαν πτέρυγʼ ἀμφοτέρωθεν χαλάξαις,\nἀρχὸς οἰωνῶν, κελαινῶπιν δʼ ἐπί οἱ νεφέλαν\nἀγκύλῳ κρατί, γλεφάρων ἁδὺ κλαΐστρον, κατέχευας· ὁ δὲ κνώσσων\nὑγρὸν νῶτον αἰωρεῖ, τεαῖς\nῥιπαῖσι κατασχόμενος. καὶ γὰρ βιατὰς Ἄρης, τραχεῖαν ἄνευθε λιπὼν\nἐγχέων ἀκμάν, ἰαίνει καρδίαν\nκώματι, κῆλα δὲ καὶ δαιμόνων θέλγει φρένας, ἀμφί τε Λατοίδα σοφίᾳ βαθυκόλπων τε Μοισᾶν.\nὅσσα δὲ μὴ πεφίληκε Ζεύς, ἀτύζονται βοὰν\nΠιερίδων ἀΐοντα, γᾶν τε καὶ πόντον κατʼ ἀμαιμάκετον,\nὅς τʼ ἐν αἰνᾷ Ταρτάρῳ κεῖται, θεῶν πολέμιος,\nΤυφὼς ἑκατοντακάρανος· τόν ποτε\nΚιλίκιον θρέψεν πολυώνυμον ἄντρον· νῦν γε μὰν\nταί θʼ ὑπὲρ Κύμας ἁλιερκέες ὄχθαι\nΣικελία τʼ αὐτοῦ πιέζει στέρνα λαχνάεντα· κίων δʼ οὐρανία συνέχει,\nνιφόεσσʼ Αἴτνα, πάνετες χιόνος ὀξείας τιθήνα·\nτᾶς ἐρεύγονται μὲν ἀπλάτου πυρὸς ἁγνόταται\nἐκ μυχῶν παγαί· ποταμοὶ δʼ ἁμέραισιν μὲν προχέοντι ῥόον καπνοῦ\nαἴθωνʼ· ἀλλʼ ἐν ὄρφναισιν πέτρας\nφοίνισσα κυλινδομένα φλὸξ ἐς βαθεῖαν φέρει πόντου πλάκα σὺν πατάγῳ.\nκεῖνο δʼ Ἁφαίστοιο κρουνοὺς ἑρπετὸν\nδεινοτάτους ἀναπέμπει· τέρας μὲν θαυμάσιον προσιδέσθαι, θαῦμα δὲ καὶ παρεόντων ἀκοῦσαι,\nοἷον Αἴτνας ἐν μελαμφύλλοις δέδεται κορυφαῖς\nκαὶ πέδῳ, στρωμνὰ δὲ χαράσσοισʼ ἅπαν νῶτον ποτικεκλιμένον κεντεῖ.\nεἴη, Ζεῦ, τὶν εἴη ἁνδάνειν,\nὃς τοῦτʼ ἐφέπεις ὄρος, εὐκάρποιο γαίας μέτωπον, τοῦ μὲν ἐπωνυμίαν\nκλεινὸς οἰκιστὴρ ἐκύδανεν πόλιν\nγείτονα, Πυθιάδος δʼ ἐν δρόμῳ κάρυξ ἀνέειπέ νιν ἀγγέλλων Ἱέρωνος ὑπὲρ καλλινίκου\nἅρμασι. ναυσιφορήτοις δʼ ἀνδράσι πρώτα χάρις\nἐς πλόον ἀρχομένοις πομπαῖον ἐλθεῖν οὖρον· ἐοικότα γὰρ\nκαὶ τελευτᾷ φερτέρου νόστου τυχεῖν. ὁ δὲ λόγος\nταύταις ἐπὶ συντυχίαις δόξαν φέρει\nλοιπὸν ἔσσεσθαι στεφάνοισί νιν ἵπποις τε κλυτὰν\nκαὶ σὺν εὐφώνοις θαλίαις ὀνυμαστάν.\nΛύκιε καὶ Δάλου ἀνάσσων Φοῖβε, Παρνασσοῦ τε κράναν Κασταλίαν φιλέων,\nἐθελήσαις ταῦτα νόῳ τιθέμεν εὔανδρόν τε χώραν.\nἐκ θεῶν γὰρ μαχαναὶ πᾶσαι βροτέαις ἀρεταῖς,\nκαὶ σοφοὶ καὶ χερσὶ βιαταὶ περίγλωσσοί τʼ ἔφυν. ἄνδρα δʼ ἐγὼ κεῖνον\nαἰνῆσαι μενοινῶν ἔλπομαι\nμὴ χαλκοπάρᾳον ἄκονθʼ ὡσείτʼ ἀγῶνος βαλεῖν ἔξω παλάμᾳ δονέων,\nμακρὰ δὲ ῥίψαις ἀμεύσασθʼ ἀντίους·\nεἰ γὰρ ὁ πᾶς χρόνος ὄλβον μὲν οὕτω καὶ κτεάνων δόσιν εὐθύνοι, καμάτων δʼ ἐπίλασιν παράσχοι.\nἦ κεν ἀμνάσειεν, οἵαις ἐν πολέμοισι μάχαις\nτλάμονι ψυχᾷ παρέμεινʼ, ἁνίχʼ εὑρίσκοντο θεῶν παλάμαις τιμάν,\nοἵαν οὔτις Ἑλλάνων δρέπει,\nπλούτου στεφάνωμʼ ἀγέρωχον. νῦν γε μὰν τὰν Φιλοκτήταο δίκαν ἐφέπων\nἐστρατεύθη· σὺν δʼ ἀνάγκᾳ νιν φίλον\nκαί τις ἐὼν μεγαλάνωρ ἔσανεν. φαντὶ δὲ Λαμνόθεν ἕλκει τειρόμενον μεταβάσοντας ἐλθεῖν\nἥρωας ἀντιθέους Ποίαντος υἱὸν τοξόταν·\nὃς Πριάμοιο πόλιν πέρσεν, τελεύτασέν τε πόνους Δαναοῖς,\nἀσθενεῖ μὲν χρωτὶ βαίνων, ἀλλὰ μοιρίδιον ἦν.\nοὕτω δʼ Ἱέρωνι θεὸς ὀρθωτὴρ πέλοι\nτὸν προσέρποντα χρόνον, ὧν ἔραται καιρὸν διδούς.\nΜοῖσα, καὶ πὰρ Δεινομένει κελαδῆσαι\nπίθεό μοι ποινὰν τεθρίππων. χάρμα δʼ οὐκ ἀλλότριον νικαφορία πατέρος.\nἄγʼ ἔπειτʼ Αἴτνας βασιλεῖ φίλιον ἐξεύρωμεν ὕμνον·\nτῷ πόλιν κείναν θεοδμάτῳ σὺν ἐλευθερίᾳ\nὙλλίδος στάθμας Ἱέρων ἐν νόμοις ἔκτισσʼ. ἐθέλοντι δὲ Παμφύλου\nκαὶ μὰν Ἡρακλειδᾶν ἔκγονοι\nὄχθαις ὕπο Ταϋγέτου ναίοντες αἰεὶ μένειν τεθμοῖσιν ἐν Αἰγιμιοῦ\nΔωριεῖς. ἔσχον δʼ Ἀμύκλας ὄλβιοι,\nΠινδόθεν ὀρνύμενοι, λευκοπώλων Τυνδαριδᾶν βαθύδοξοι γείτονες, ὧν κλέος ἄνθησεν αἰχμᾶς.\nΖεῦ τέλειʼ, αἰεὶ δὲ τοιαύταν Ἀμένα παρʼ ὕδωρ\nαἶσαν ἀστοῖς καὶ βασιλεῦσιν διακρίνειν ἔτυμον λόγον ἀνθρώπων,\nσύν τοι τίν κεν ἁγητὴρ ἀνήρ,\nυἱῷ τʼ ἐπιτελλόμενος, δᾶμον γεραίρων τράποι σύμφωνον ἐς ἁσυχίαν.\nλίσσομαι νεῦσον, Κρονίων, ἅμερον\nὄφρα κατʼ οἶκον ὁ Φοίνιξ ὁ Τυρσανῶν τʼ ἀλαλατὸς ἔχῃ, ναυσίστονον ὕβριν ἰδὼν τὰν πρὸ Κύμας·\nοἷα Συρακοσίων ἀρχῷ δαμασθέντες πάθον,\nὠκυπόρων ἀπὸ ναῶν ὅ σφιν ἐν πόντῳ βάλεθʼ ἁλικίαν,\nἙλλάδʼ ἐξέλκων βαρείας δουλίας. ἀρέομαι\nπὰρ μὲν Σαλαμῖνος, Ἀθαναίων χάριν,\nμισθόν, ἐν Σπάρτᾳ δʼ ἀπὸ τᾶν πρὸ Κιθαιρῶνος μαχᾶν,\nταῖσι Μήδειοι κάμον ἀγκυλότοξοι,\nπαρὰ δὲ τὰν εὔυδρον ἀκτὰν Ἱμέρα παίδεσσιν ὕμνον Δεινομένευς τελέσαις,\nτὸν ἐδέξαντʼ ἀμφʼ ἀρετᾷ, πολεμίων ἀνδρῶν καμόντων.\nκαιρὸν εἰ φθέγξαιο, πολλῶν πείρατα συντανύσαις\nἐν βραχεῖ, μείων ἕπεται μῶμος\nἀνθρώπων. ἀπὸ γὰρ κόρος ἀμβλύνει\nαἰανὴς ταχείας ἐλπίδας·\nἀστῶν δʼ ἀκοὰ κρύφιον θυμὸν βαρύνει μάλιστʼ ἐσλοῖσιν ἐπʼ ἀλλοτρίοις.\nἀλλʼ ὅμως, κρέσσων γὰρ οἰκτιρμοῦ φθόνος,\nμὴ παρίει καλά. νώμα δικαίῳ πηδαλίῳ στρατόν· ἀψευδεῖ δὲ πρὸς ἄκμονι χάλκευε γλῶσσαν.\nεἴ τι καὶ φλαῦρον παραιθύσσει, μέγα τοι φέρεται\nπὰρ σέθεν. πολλῶν ταμίας ἐσσί· πολλοὶ μάρτυρες ἀμφοτέροις πιστοί.\nεὐανθεῖ δʼ ἐν ὀργᾷ παρμένων,\nεἴπερ τι φιλεῖς ἀκοὰν ἁδεῖαν αἰεὶ κλύειν, μὴ κάμνε λίαν δαπάναις·\nἐξίει δʼ ὥσπερ κυβερνάτας ἀνὴρ\nἱστίον ἀνεμόεν. μὴ δολωθῇς, ὦ φίλος, κέρδεσιν εὐτράπλοις· ὀπιθόμβροτον αὔχημα δόξας\nοἶον ἀποιχομένων ἀνδρῶν δίαιταν μανύει\nκαὶ λογίοις καὶ ἀοιδοῖς· οὐ φθίνει Κροίσου φιλόφρων ἀρετά·\nτὸν δὲ ταύρῳ χαλκέῳ καυτῆρα νηλέα νόον\nἐχθρὰ Φάλαριν κατέχει παντᾷ φάτις,\nοὐδέ νιν φόρμιγγες ὑπωρόφιαι κοινωνίαν\nμαλθακὰν παίδων ὀάροισι δέκονται.\nτὸ δὲ παθεῖν εὖ πρῶτον ἄθλων· εὖ δʼ ἀκούειν δευτέρα μοῖρʼ· ἀμφοτέροισι δʼ ἀνὴρ\nὃς ἂν ἐγκύρσῃ, καὶ ἕλῃ, στέφανον ὕψιστον δέδεκται.\nμεγαλοπόλιες ὦ Συράκοσαι, βαθυπολέμου\nτέμενος Ἄρεος, ἀνδρῶν ἵππων τε σιδαροχαρμᾶν δαιμόνιαι τροφοί,\nὔμμιν τόδε τᾶν λιπαρᾶν ἀπὸ Θηβᾶν φέρων\nμέλος ἔρχομαι ἀγγελίαν τετραορίας ἐλελίχθονος,\nεὐάρματος Ἱέρων ἐν ᾇ κρατέων\nτηλαυγέσιν ἀνέδησεν Ὀρτυγίαν στεφάνοις,\nποταμίας ἕδος Ἀρτέμιδος, ἇς οὐκ ἄτερ\nκείνας ἀγαναῖσιν ἐν χερσὶ ποικιλανίους ἐδάμασσε πώλους.\nἐπὶ γὰρ ἰοχέαιρα παρθένος χερὶ διδύμᾳ\nὅ τʼ ἐναγώνιος Ἑρμᾶς αἰγλᾶντα τίθησι κόσμον, ξεστὸν ὅταν δίφρον\nἔν θʼ ἅρματα πεισιχάλινα καταζευγνύῃ\nσθένος ἵππιον, ὀρσοτρίαιναν εὐρυβίαν καλέων θεόν.\nἄλλοις δέ τις ἐτέλεσσεν ἄλλος ἀνὴρ\nεὐαχέα βασιλεῦσιν ὕμνον, ἄποινʼ ἀρετᾶς.\nκελαδέοντι μὲν ἀμφὶ Κινύραν πολλάκις\nφᾶμαι Κυπρίων, τὸν ὁ χρυσοχαῖτα προφρόνως ἐφίλησʼ Ἀπόλλων,\nἱερέα κτίλον Ἀφροδίτας· ἄγει δὲ χάρις φίλων ποίνιμος ἀντὶ ἔργων ὀπιζομένα·\nσὲ δʼ, ὦ Δεινομένειε παῖ, Ζεφυρία πρὸ δόμων\nΛοκρὶς παρθένος ἀπύει, πολεμίων καμάτων ἐξ ἀμαχάνων\nδιὰ τεὰν δύναμιν δρακεῖσʼ ἀσφαλές.\nθεῶν δʼ ἐφετμαῖς Ἰξίονα φαντὶ ταῦτα βροτοῖς\nλέγειν ἐν πτερόεντι τροχῷ\nπαντᾷ κυλινδόμενον·\nτὸν εὐεργέταν ἀγαναῖς ἀμοιβαῖς ἐποιχομένους τίνεσθαι.\nἔμαθε δὲ σαφές. εὐμενέσσι γὰρ παρὰ Κρονίδαις\nγλυκὺν ἑλὼν βίοτον, μακρὸν οὐχ ὑπέμεινεν ὄλβον, μαινομέναις φρασὶν\nἭρας ὅτʼ ἐράσσατο, τὰν Διὸς εὐναὶ λάχον\nπολυγαθέες· ἀλλά νιν ὕβρις εἰς ἀυάταν ὑπεράφανον\nὦρσεν· τάχα δὲ παθὼν ἐοικότʼ ἀνὴρ\nἐξαίρετον ἕλε μόχθον. αἱ δύο δʼ ἀμπλακίαι\nφερέπονοι τελέθοντι· τὸ μὲν ἥρως ὅτι\nἐμφύλιον αἷμα πρώτιστος οὐκ ἄτερ τέχνας ἐπέμιξε θνατοῖς,\nὅτι τε μεγαλοκευθέεσσιν ἔν ποτε θαλάμοις\nΔιὸς ἄκοιτιν ἐπειρᾶτο. χρὴ δὲ κατʼ αὐτὸν αἰεὶ παντὸς ὁρᾶν μέτρον.\nεὐναὶ δὲ παράτροποι ἐς κακότατʼ ἀθρόαν\nἔβαλον· ποτὶ καὶ τὸν ἵκοντʼ· ἐπεὶ νεφέλᾳ παρελέξατο,\nψεῦδος γλυκὺ μεθέπων, ἄϊδρις ἀνήρ·\nεἶδος γὰρ ὑπεροχωτάτᾳ πρέπεν οὐρανιᾶν\nθυγατέρι Κρόνου· ἅντε δόλον αὐτῷ θέσαν\nΖηνὸς παλάμαι, καλὸν πῆμα. τὸν δὲ τετράκναμον ἔπραξε δεσμόν,\nἑὸν ὄλεθρον ὅγʼ· ἐν δʼ ἀφύκτοισι γυιοπέδαις πεσὼν τὰν πολύκοινον ἀνδέξατʼ ἀγγελίαν.\nἄνευ οἱ Χαρίτων τέκεν γόνον ὑπερφίαλον,\nμόνα καὶ μόνον, οὔτʼ ἐν ἀνδράσι γερασφόρον οὔτʼ ἐν θεῶν νόμοις·\nτὸν ὀνύμαξε τράφοισα Κένταυρον, ὃς\nἵπποισι Μαγνητίδεσσι ἐμίγνυτʼ ἐν Παλίου\nσφυροῖς, ἐκ δʼ ἐγένοντο στρατὸς\nθαυμαστός, ἀμφοτέροις\nὁμοῖοι τοκεῦσι, τὰ ματρόθεν μὲν κάτω, τὰ δʼ ὕπερθε πατρός.\nθεὸς ἅπαν ἐπὶ ἐλπίδεσσι τέκμαρ ἀνύεται,\nθεός, ὃ καὶ πτερόεντʼ αἰετὸν κίχε, καὶ θαλασσαῖον παραμείβεται\nδελφῖνα, καὶ ὑψιφρόνων τινʼ ἔκαμψε βροτῶν,\nἑτέροισι δὲ κῦδος ἀγήραον παρέδωκʼ. ἐμὲ δὲ χρεὼν\nφεύγειν δάκος ἀδινὸν κακαγοριᾶν.\nεἶδον γὰρ ἑκὰς ἐὼν τὰ πόλλʼ ἐν ἀμαχανίᾳ\nψογερὸν Ἀρχίλοχον βαρυλόγοις ἔχθεσιν\nπιαινόμενον· τὸ πλουτεῖν δὲ σὺν τύχᾳ πότμου σοφίας ἄριστον.\nτὺ δὲ σάφα νιν ἔχεις, ἐλευθέρᾳ φρενὶ πεπαρεῖν,\nπρύτανι κύριε πολλᾶν μὲν εὐστεφάνων ἀγυιᾶν καὶ στρατοῦ. εἰ δέ τις\nἤδη κτεάτεσσί τε καὶ περὶ τιμᾷ λέγει\nἕτερόν τινʼ ἀνʼ Ἑλλάδα τῶν πάροιθε γενέσθαι ὑπέρτερον,\nχαύνα πραπίδι παλαιμονεῖ κενεά.\nεὐανθέα δʼ ἀναβάσομαι στόλον ἀμφʼ ἀρετᾷ\nκελαδέων. νεότατι μὲν ἀρήγει θράσος\nδεινῶν πολέμων· ὅθεν φαμὶ καὶ σὲ τὰν ἀπείρονα δόξαν εὑρεῖν,\nτὰ μὲν ἐν ἱπποσόαισιν ἄνδρεσσι μαρνάμενον, τὰ δʼ ἐν πεζομάχαισι· βουλαὶ δὲ πρεσβύτεραι\nἀκίνδυνον ἐμοὶ ἔπος σὲ ποτὶ πάντα λόγον\nἐπαινεῖν παρέχοντι. χαῖρε. τόδε μὲν κατὰ Φοίνισσαν ἐμπολὰν\nμέλος ὑπὲρ πολιᾶς ἁλὸς πέμπεται·\nτὸ Καστόρειον δʼ ἐν Αἰολίδεσσι χορδαῖς ἑκὼν\nἄθρησον χάριν ἑπτακτύπου\nφόρμιγγος ἀντόμενος.\nγένοιʼ οἷος ἐσσὶ μαθών· καλός τοι πίθων παρὰ παισίν, αἰεὶ\nκαλός. ὁ δὲ Ῥαδάμανθυς εὖ πέπραγεν, ὅτι φρενῶν\nἔλαχε καρπὸν ἀμώμητον, οὐδʼ ἀπάταισι θυμὸν τέρπεται ἔνδοθεν·\nοἷα ψιθύρων παλάμαις ἕπετʼ αἰεὶ βροτῷ.\nἄμαχον κακὸν ἀμφοτέροις διαβολιᾶν ὑποφάτιες,\nὀργαῖς ἀτενὲς ἀλωπέκων ἴκελοι.\nκερδοῖ δὲ τί μάλα τοῦτο κερδαλέον τελέθει;\nἅτε γὰρ εἰνάλιον πόνον ἐχοίσας βαθὺν\nσκευᾶς ἑτέρας, ἀβάπτιστός εἰμι, φελλὸς ὣς ὑπὲρ ἕρκος ἅλμας.\nἀδύνατα δʼ ἔπος ἐκβαλεῖν κραταιὸν ἐν ἀγαθοῖς\nδόλιον ἀστόν· ὅμως μὰν σαίνων ποτὶ πάντας, ἄταν πάγχυ διαπλέκει.\nοὔ οἱ μετέχω θράσεος· φίλον εἴη φιλεῖν·\nποτὶ δʼ ἐχθρὸν ἅτʼ ἐχθρὸς ἐὼν λύκοιο δίκαν ὑποθεύσομαι,\nἄλλʼ ἄλλοτε πατέων ὁδοῖς σκολιαῖς.\nἐν πάντα δὲ νόμον εὐθύγλωσσος ἀνὴρ προφέρει,\nπαρὰ τυραννίδι, χὠπόταν ὁ λάβρος στρατός,\nχὤταν πόλιν οἱ σοφοὶ τηρέωντι. χρὴ δὲ πρὸς θεὸν οὐκ ἐρίζειν,\nὃς ἀνέχει τοτὲ μὲν τὰ κείνων, τότʼ αὖθʼ ἑτέροις ἔδωκεν μέγα κῦδος. ἀλλʼ οὐδὲ ταῦτα νόον\nἰαίνει φθονερῶν· στάθμας δέ τινος ἑλκόμενοι\nπερισσᾶς ἐνέπαξαν ἕλκος ὀδυναρὸν ἑᾷ πρόσθε καρδίᾳ,\nπρὶν ὅσα φροντίδι μητίονται τυχεῖν.\nφέρειν δʼ ἐλαφρῶς ἐπαυχένιον λαβόντα ζυγὸν\nἀρήγει· ποτὶ κέντρον δέ τοι\nλακτιζέμεν τελέθει\nὀλισθηρὸς οἶμος· ἁδόντα δʼ εἴη με τοῖς ἀγαθοῖς ὁμιλεῖν.\nἤθελον Χείρωνά κε Φιλλυρίδαν,\nεἰ χρεὼν τοῦθʼ ἁμετέρας ἀπὸ γλώσσας κοινὸν εὔξασθαι ἔπος,\nζώειν τὸν ἀποιχόμενον,\nΟὐρανίδα γόνον εὐρυμέδοντα Κρόνου, βάσσαισί τʼ ἄρχειν Παλίου Φῆρʼ ἀγρότερον,\nνοῦν ἔχοντʼ ἀνδρῶν φίλον· οἷος ἐὼν θρέψεν ποτὲ\nτέκτονα νωδυνίας ἅμερον γυιαρκέος Ἀσκλήπιον,\nἥρωα παντοδαπᾶν ἀλκτῆρα νούσων.\nτὸν μὲν εὐΐππου Φλεγύα θυγάτηρ\nπρὶν τελέσσαι ματροπόλῳ σὺν Ἐλειθυίᾳ, δαμεῖσα χρυσέοις\nτόξοισιν ὕπʼ Ἀρτέμιδος,\nεἰς Ἀΐδα δόμον ἐν θαλάμῳ κατέβα τέχναις Ἀπόλλωνος. χόλος δʼ οὐκ ἀλίθιος\nγίνεται παίδων Διός. ἁ δʼ ἀποφλαυρίξαισά νιν\nἀμπλακίαισι φρενῶν, ἄλλον αἴνησεν γάμον κρύβδαν πατρός,\nπρόσθεν ἀκειρεκόμᾳ μιχθεῖσα Φοίβῳ,\nκαὶ φέροισα σπέρμα θεοῦ καθαρόν.\nοὐδʼ ἔμεινʼ ἐλθεῖν τράπεζαν νυμφίαν\nοὐδὲ παμφώνων ἰαχὰν ὑμεναίων, ἅλικες\nοἷα παρθένοι φιλέοισιν ἑταίρᾳ\nἑσπερίαις ὑποκουρίζεσθʼ ἀοιδαῖς· ἀλλά τοι\nἤρατο τῶν ἀπεόντων· οἷα καὶ πολλοὶ πάθον.\nἔστι δὲ φῦλον ἐν ἀνθρώποισι ματαιότατον,\nὅστις αἰσχύνων ἐπιχώρια παπταίνει τὰ πόρσω,\nμεταμώνια θηρεύων ἀκράντοις ἐλπίσιν.\nἔσχε τοιαύταν μεγάλαν ἀυάταν\nκαλλιπέπλου λῆμα Κορωνίδος. ἐλθόντος γὰρ εὐνάσθη ξένου\nλέκτροισιν ἀπʼ Ἀρκαδίας.\nοὐδʼ ἔλαθε σκοπόν· ἐν δʼ ἄρα μηλοδόκῳ Πυθῶνι τόσσαις ἄϊεν ναοῦ βασιλεὺς\nΛοξίας, κοινᾶνι παρʼ εὐθυτάτῳ γνώμαν πιθών,\nπάντα ἰσάντι νόῳ· ψευδέων δʼ οὐχ ἅπτεται· κλέπτει τέ νιν\nοὐ θεὸς οὐ βροτὸς ἔργοις οὔτε βουλαῖς.\nκαὶ τότε γνοὺς Ἴσχυος Εἰλατίδα\nξεινίαν κοίταν ἄθεμίν τε δόλον, πέμψεν κασιγνήταν μένει\nθύοισαν ἀμαιμακέτῳ\nἐς Λακέρειαν. ἐπεὶ παρὰ Βοιβιάδος κρημνοῖσιν ᾤκει παρθένος. δαίμων δʼ ἕτερος\nἐς κακὸν τρέψαις ἐδαμάσσατό νιν· καὶ γειτόνων\nπολλοὶ ἐπαῦρον, ἁμᾷ δʼ ἔφθαρεν, πολλὰν δʼ ὄρει πῦρ ἐξ ἑνὸς\nσπέρματος ἐνθορὸν ἀΐστωσεν ὕλαν.\nἀλλʼ ἐπεὶ τείχει θέσαν ἐν ξυλίνῳ\nσύγγονοι κούραν, σέλας δʼ ἀμφέδραμεν\nλάβρον Ἁφαίστου, τότʼ ἔειπεν Ἀπόλλων· οὐκέτι\nτλάσομαι ψυχᾷ γένος ἀμὸν ὀλέσσαι\nοἰκτροτάτῳ θανάτῳ ματρὸς βαρείᾳ σὺν πάθᾳ.\nὣς φάτο· βάματι δʼ ἐν πρώτῳ κιχὼν παῖδʼ ἐκ νεκροῦ\nἅρπασε· καιομένα δʼ αὐτῷ διέφαινε πυρά·\nκαί ῥά νιν Μάγνητι φέρων πόρε Κενταύρῳ διδάξαι\nπολυπήμονας ἀνθρώποισιν ἰᾶσθαι νόσους.\nτοὺς μὲν ὦν, ὅσσοι μόλον αὐτοφύτων\nἑλκέων ξυνάονες, ἢ πολιῷ χαλκῷ μέλη τετρωμένοι\nἢ χερμάδι τηλεβόλῳ,\nἢ θερινῷ πυρὶ περθόμενοι δέμας ἢ χειμῶνι, λύσαις ἄλλον ἀλλοίων ἀχέων\nἔξαγεν, τοὺς μὲν μαλακαῖς ἐπαοιδαῖς ἀμφέπων,\nτοὺς δὲ προσανέα πίνοντας, ἢ γυίοις περάπτων πάντοθεν\nφάρμακα, τοὺς δὲ τομαῖς ἔστασεν ὀρθούς.\nἀλλὰ κέρδει καὶ σοφία δέδεται.\nἔτραπεν καὶ κεῖνον ἀγάνορι μισθῷ χρυσὸς ἐν χερσὶν φανεὶς\nἄνδρʼ ἐκ θανάτου κομίσαι\nἤδη ἁλωκότα· χερσὶ δʼ ἄρα Κρονίων ῥίψαις διʼ ἀμφοῖν ἀμπνοὰν στέρνων κάθελεν\nὠκέως, αἴθων δὲ κεραυνὸς ἐνέσκιμψεν μόρον.\nχρὴ τὰ ἐοικότα πὰρ δαιμόνων μαστευέμεν θναταῖς φρασίν,\nγνόντα τὸ πὰρ ποδός, οἵας εἰμὲν αἴσας.\nμή, φίλα ψυχά, βίον ἀθάνατον\nσπεῦδε, τὰν δʼ ἔμπρακτον ἄντλει μαχανάν.\nεἰ δὲ σώφρων ἄντρον ἔναιʼ ἔτι Χείρων, καί τί οἱ\nφίλτρον ἐν θυμῷ μελιγάρυες ὕμνοι\nἁμέτεροι τίθεν· ἰατῆρά τοί κέν νιν πίθον\nκαί νυν ἐσλοῖσι παρασχεῖν ἀνδράσιν θερμᾶν νόσων\nἤ τινα Λατοΐδα κεκλημένον ἢ πατέρος.\nκαί κεν ἐν ναυσὶν μόλον Ἰονίαν τάμνων θάλασσαν\nἈρέθοισαν ἐπὶ κράναν παρʼ Αἰτναῖον ξένον,\nὃς Συρακόσσαισι νέμει βασιλεὺς\nπραῢς ἀστοῖς, οὐ φθονέων ἀγαθοῖς, ξείνοις δὲ θαυμαστὸς πατήρ.\nτῷ μὲν διδύμας χάριτας,\nεἰ κατέβαν ὑγίειαν ἄγων χρυσέαν κῶμόν τʼ ἀέθλων Πυθίων αἴγλαν στεφάνοις.\nτοὺς ἀριστεύων Φερένικος ἕλʼ ἐν Κίρρᾳ ποτέ,\nἀστέρος οὐρανίου φαμὶ τηλαυγέστερον κείνῳ φάος\nἐξικόμαν κε βαθὺν πόντον περάσαις.\nἀλλʼ ἐπεύξασθαι μὲν ἐγὼν ἐθέλω\nΜατρί, τὰν κοῦραι παρʼ ἐμὸν πρόθυρον σὺν Πανὶ μέλπονται θαμὰ\nσεμνὰν θεὸν ἐννύχιαι.\nεἰ δὲ λόγων συνέμεν κορυφάν, Ἱέρων, ὀρθὰν ἐπίστᾳ, μανθάνων οἶσθα προτέρων·\nἓν παρʼ ἐσλὸν πήματα σύνδυο δαίονται βροτοῖς\nἀθάνατοι. τὰ μὲν ὦν οὐ δύνανται νήπιοι κόσμῳ φέρειν,\nἀλλʼ ἀγαθοί, τὰ καλὰ τρέψαντες ἔξω.\nτὶν δὲ μοῖρʼ εὐδαιμονίας ἕπεται.\nλαγέταν γάρ τοι τύραννον δέρκεται,\nεἴ τινʼ ἀνθρώπων, ὁ μέγας πότμος. αἰὼν δʼ ἀσφαλὴς\nοὐκ ἔγεντʼ οὔτʼ Αἰακίδᾳ παρὰ Πηλεῖ\nοὔτε παρʼ ἀντιθέῳ Κάδμῳ· λέγονται μὰν βροτῶν\nὄλβον ὑπέρτατον οἳ σχεῖν, οἵτε καὶ χρυσαμπύκων\nμελπομενᾶν ἐν ὄρει Μοισᾶν καὶ ἐν ἑπταπύλοις\nἄϊον Θήβαις, ὁπόθʼ Ἁρμονίαν γᾶμεν βοῶπιν,\nὁ δὲ Νηρέος εὐβούλου Θέτιν παῖδα κλυτάν.\nκαὶ θεοὶ δαίσαντο παρʼ ἀμφοτέροις,\nκαὶ Κρόνου παῖδας βασιλῆας ἴδον χρυσέαις ἐν ἕδραις, ἕδνα τε\nδέξαντο· Διὸς δὲ χάριν\nἐκ προτέρων μεταμειψάμενοι καμάτων ἔστασαν ὀρθὰν καρδίαν. ἐν δʼ αὖτε χρόνῳ\nτὸν μὲν ὀξείαισι θύγατρες ἐρήμωσαν πάθαις\nεὐφροσύνας μέρος αἱ τρεῖς· ἀτὰρ λευκωλένῳ γε Ζεὺς πατὴρ\nἤλυθεν ἐς λέχος ἱμερτὸν Θυώνᾳ.\nτοῦ δὲ παῖς, ὅνπερ μόνον ἀθανάτα\nτίκτεν ἐν Φθίᾳ Θέτις, ἐν πολέμῳ τόξοις ἀπὸ ψυχὰν λιπὼν\nὦρσεν πυρὶ καιόμενος\nἐκ Δαναῶν γόον. εἰ δὲ νόῳ τις ἔχει θνατῶν ἀλαθείας ὁδόν, χρὴ πρὸς μακάρων\nτυγχάνοντʼ εὖ πασχέμεν. ἄλλοτε δʼ ἀλλοῖαι πνοαὶ\nὑψιπετᾶν ἀνέμων. ὄλβος οὐκ ἐς μακρὸν ἀνδρῶν ἔρχεται\nσάος , πολὺς εὖτʼ ἂν ἐπιβρίσαις ἕπηται.\nσμικρὸς ἐν σμικροῖς, μέγας ἐν μεγάλοις\nἔσσομαι· τὸν ἀμφέποντʼ αἰεὶ φρασὶν\nδαίμονʼ ἀσκήσω κατʼ ἐμὰν θεραπεύων μαχανάν.\nεἰ δέ μοι πλοῦτον θεὸς ἁβρὸν ὀρέξαι,\nἐλπίδʼ ἔχω κλέος εὑρέσθαι κεν ὑψηλὸν πρόσω.\nΝέστορα καὶ Λύκιον Σαρπηδόνʼ, ἀνθρώπων φάτις,\nἐξ ἐπέων κελαδεννῶν, τέκτονες οἷα σοφοὶ\nἅρμοσαν, γιγνώσκομεν. ἁ δʼ ἀρετὰ κλειναῖς ἀοιδαῖς\nχρονία τελέθει. παύροις δὲ πράξασθʼ εὐμαρές.\nσάμερον μὲν χρή σε παρʼ ἀνδρὶ φίλῳ\nστᾶμεν, εὐΐππου βασιλῆϊ Κυράνας, ὄφρα κωμάζοντι σὺν Ἀρκεσίλᾳ,\nΜοῖσα, Λατοίδαισιν ὀφειλόμενον Πυθῶνί τʼ αὔξῃς οὖρον ὕμνων,\nἔνθα ποτὲ χρυσέων Διὸς αἰητῶν πάρεδρος,\nοὐκ ἀποδάμου Ἀπόλλωνος τυχόντος, ἱέ ρεα\nχρῆσεν οἰκιστῆρα Βάττον καρποφόρου Λιβύας, ἱερὰν\nνᾶσον ὡς ἤδη λιπὼν κτίσσειεν εὐάρματον\nπόλιν ἐν ἀργενν όε ντι μαστῷ,\nκαὶ τὸ Μηδείας ἔπος ἀγκομίσαι\nἑβδόμᾳ καὶ σὺν δεκάτᾳ γενεᾷ Θήραιον, Αἰήτα τό ποτε ζαμενὴς\nπαῖς ἀπέπνευσʼ ἀθανάτου στόματος, δέσποινα Κόλχων. εἶπε δʼ οὕτως\nἡμιθέοισιν Ἰάσονος αἰχματᾶο ναύταις·\nκέκλυτε, παῖδες ὑπερθύμων τε φωτῶν καὶ θεῶν·\nφαμὶ γὰρ τᾶσδʼ ἐξ ἁλιπλάκτου ποτὲ γᾶς Ἐπάφοιο κόραν\nἀστέων ῥίζαν φυτεύσεσθαι μελησιμβρότων\nΔιὸς ἐν Ἄμμωνος θεμέθλοις.\nἀντὶ δελφίνων δʼ ἐλαχυπτερύγων ἵππους ἀμείψαντες θοάς,\nἁνία τʼ ἀντʼ ἐρετμῶν δίφρους τε νωμάσοισιν ἀελλόποδας.\nκεῖνος ὄρνις ἐκτελευτάσει μεγαλᾶν πολίων\nματρόπολιν Θήραν γενέσθαι, τόν ποτε Τριτωνίδος ἐν προχοαῖς\nλίμνας θεῷ ἀνέρι εἰδομένῳ γαῖαν διδόντι\nξείνια πρῴραθεν Εὔφαμος καταβὰς\nδέξατʼ· αἴσιον δʼ ἐπί οἱ Κρονίων Ζεὺς πατὴρ ἔκλαγξε βροντάν·\nἁνίκʼ ἄγκυραν ποτὶ χαλκόγενυν\nναῒ κρημνάντων ἐπέτοσσε, θοᾶς Ἀργοῦς χαλινόν. δώδεκα δὲ πρότερον\nἁμέρας ἐξ Ωκεανοῦ φέρομεν νώτων ὕπερ γαίας ἐρήμων\nεἰνάλιον δόρυ, μήδεσιν ἀνσπάσσαντες ἀμοῖς.\nτουτάκι δʼ οἰοπόλος δαίμων ἐπῆλθεν, φαιδίμαν\nἀνδρὸς αἰδοίου πρόσοψιν θηκάμενος· φιλίων δʼ ἐπέων\nἄρχετο, ξείνοις ἅτʼ ἐλθόντεσσιν εὐεργέται\nδεῖπνʼ ἐπαγγέλλοντι πρῶτον.\nἀλλὰ γὰρ νόστου πρόφασις γλυκεροῦ\nκώλυεν μεῖναι. φάτο δʼ Εὐρύπυλος Γαιαόχου παῖς ἀφθίτου Ἐννοσίδα\nἔμμεναι· γίγνωσκε δʼ ἐπειγομένους· ἂν δʼ εὐθὺς ἁρπάξαις ἀρούρας\nδεξιτερᾷ προτυχὸν ξένιον μάστευσε δοῦναι.\nοὐδʼ ἀπίθησέ νιν, ἀλλʼ ἥρως ἐπʼ ἀκταῖσιν θορὼν\nχειρί οἱ χεῖρʼ ἀντερείσαις δέξατο βώλακα δαιμονίαν.\nπεύθομαι δʼ αὐτὰν κατακλυσθεῖσαν ἐκ δούρατος\nἐναλίαν βᾶμεν σὺν ἅλμᾳ\nἑσπέρας, ὑγρῷ πελάγει σπομέναν. ἦ μάν νιν ὤτρυνον θαμὰ\nλυσιπόνοις θεραπόντεσσιν φυλάξαι· τῶν δʼ ἐλάθοντο φρένες·\nκαί νυν ἐν τᾷδʼ ἄφθιτον νάσῳ κέχυται Λιβύας\nεὐρυχόρου σπέρμα πρὶν ὥρας· εἰ γὰρ οἴκοι νιν βάλε πὰρ χθόνιον\nἌιδα στόμα, Ταίναρον εἰς ἱερὰν Εὔφαμος ἐλθών,\nυἱὸς ἱππάρχου Ποσειδάωνος ἄναξ,\nτόν ποτʼ Εὐρώπα Τιτυοῦ θυγάτηρ τίκτε Καφισοῦ παρʼ ὄχθαις·\nτετράτων παίδων κʼ ἐπιγινομένων\nαἷμά οἱ κείναν λάβε σὺν Δαναοῖς εὐρεῖαν ἄπειρον. τότε γὰρ μεγάλας\nἐξανίστανται Λακεδαίμονος Ἀργείου τε κόλπου καὶ Μυκηνᾶν.\nνῦν γε μὲν ἀλλοδαπᾶν κριτὸν εὑρήσει γυναικῶν\nἐν λέχεσιν γένος, οἵ κεν τάνδε σὺν τιμᾷ θεῶν\nνᾶσον ἐλθόντες τέκωνται φῶτα κελαινεφέων πεδίων\nδεσπόταν· τὸν μὲν πολυχρύσῳ ποτʼ ἐν δώματι\nΦοῖβος ἀμνάσει θέμισσιν\nΠύθιον ναὸν καταβάντα χρόνῳ\nὑστέρῳ, νάεσσι πολεῖς ἀγαγὲν Νείλοιο πρὸς πῖον τέμενος Κρονίδα.\nἦ ῥα Μηδείας ἐπέων στίχες. ἔπταξαν δʼ ἀκίνητοι σιωπᾷ\nἥρωες ἀντίθεοι πυκινὰν μῆτιν κλύοντες.\nὦ μάκαρ υἱὲ Πολυμνάστου, σὲ δʼ ἐν τούτῳ λόγῳ\nχρησμὸς ὤρθωσεν μελίσσας Δελφίδος αὐτομάτῳ κελάδῳ·\nἅ σε χαίρειν ἐς τρὶς αὐδάσαισα πεπρωμένον\nβασιλέʼ ἄμφανεν Κυράνᾳ,\nδυσθρόου φωνᾶς ἀνακρινόμενον ποινὰ τίς ἔσται πρὸς θεῶν.\nἦ μάλα δὴ μετὰ καὶ νῦν, ὥστε φοινικανθέμου ἦρος ἀκμᾷ,\nπαισὶ τούτοις ὄγδοον θάλλει μέρος Ἀρκεσίλας·\nτῷ μὲν Ἀπόλλων ἅ τε Πυθὼ κῦδος ἐξ ἀμφικτιόνων ἔπορεν\nἱπποδρομίας. ἀπὸ δʼ αὐτὸν ἐγὼ Μοίσαισι δώσω\nκαὶ τὸ πάγχρυσον νάκος κριοῦ· μετὰ γὰρ\nκεῖνο πλευσάντων Μινυᾶν, θεόπομποί σφισιν τιμαὶ φύτευθεν.\nτίς γὰρ ἀρχὰ δέξατο ναυτιλίας;\nτίς δὲ κίνδυνος κρατεροῖς ἀδάμαντος δῆσεν ἅλοις; θέσφατον ἦν Πελίαν\nἐξ ἀγαυῶν Αἰολιδᾶν θανέμεν χείρεσσιν ἢ βουλαῖς ἀκάμπτοις.\nἦλθε δέ οἱ κρυόεν πυκινῷ μάντευμα θυμῷ,\nπὰρ μέσον ὀμφαλὸν εὐδένδροιο ῥηθὲν ματέρος·\nτὸν μονοκρήπιδα πάντως ἐν φυλακᾷ σχεθέμεν μεγάλᾳ,\nεὖτʼ ἂν αἰπεινῶν ἀπὸ σταθμῶν ἐς εὐδείελον\nχθόνα μόλῃ κλειτᾶς Ἰωλκοῦ,\nξεῖνος αἴτʼ ὦν ἀστός. ὁ δʼ ἆρα χρόνῳ\nἵκετʼ αἰχμαῖσιν διδύμαισιν ἀνὴρ ἔκπαγλος· ἐσθὰς δʼ ἀμφοτέρα νιν ἔχεν,\nἅ τε Μαγνήτων ἐπιχώριος ἁρμόζοισα θαητοῖσι γυίοις,\nἀμφὶ δὲ παρδαλέᾳ στέγετο φρίσσοντας ὄμβρους·\nοὐδὲ κομᾶν πλόκαμοι κερθέντες ᾤχοντʼ ἀγλαοί,\nἀλλʼ ἅπαν νῶτον καταίθυσσον. τάχα δʼ εὐθὺς ἰὼν σφετέρας\nἐστάθη γνώμας ἀταρμύκτοιο πειρώμενος\nἐν ἀγορᾷ πλήθοντος ὄχλου.\nτὸν μὲν οὐ γίγνωσκον· ὀπιζομένων δʼ ἔμπας τις εἶπεν καὶ τόδε·\nοὔτι που οὗτος Ἀπόλλων, οὐδὲ μὰν χαλκάρματός ἐστι πόσις\nἈφροδίτας· ἐν δὲ Νάξῳ φαντὶ θανεῖν λιπαρᾷ\nἸφιμεδείας παῖδας, Ὦτον καὶ σέ, τολμάεις Ἐφιάλτα ἄναξ.\nκαὶ μὰν Τιτυὸν βέλος Ἀρτέμιδος θήρευσε κραιπνόν\nἐξ ἀνικάτου φαρέτρας ὀρνύμενον,\nὄφρα τις τᾶν ἐν δυνατῷ φιλοτάτων ἐπιψαύειν ἔραται.\nτοὶ μὲν ἀλλάλοισιν ἀμειβόμενοι\nγάρυον τοιαῦτʼ· ἀνὰ δʼ ἡμιόνοις ξεστᾷ τʼ ἀπήνᾳ προτροπάδαν Πελίας\nἵκετο σπεύδων· τάφε δʼ αὐτίκα παπτάναις ἀρίγνωτον πέδιλον\nδεξιτερῷ μόνον ἀμφὶ ποδί. κλέπτων δὲ θυμῷ\nδεῖμα προσέννεπε· ποίαν γαῖαν, ὦ ξεῖνʼ, εὔχεαι\nπατρίδʼ ἔμμεν; καὶ τίς ἀνθρώπων σε χαμαιγενέων πολιᾶς\nἐξανῆκεν γαστρός; ἐχθίστοισι μὴ ψεύδεσιν\nκαταμιάναις εἰπὲ γένναν.\nτὸν δὲ θαρσήσαις ἀγανοῖσι λόγοις\nὧδʼ ἀμείφθη· φαμὶ διδασκαλίαν Χείρωνος οἴσειν. ἀντρόθε γὰρ νέομαι\nπὰρ Χαρικλοῦς καὶ Φιλύρας, ἵνα Κενταύρου με κοῦραι θρέψαν ἁγναί.\nεἴκοσι δʼ ἐκτελέσαις ἐνιαυτοὺς οὔτε ἔργον\nοὔτʼ ἔπος ἐντράπελον κείνοισιν εἰπὼν ἱκόμαν\nοἴκαδʼ, ἀρχαίαν κομίζων πατρὸς ἐμοῦ βασιλευομέναν\nοὐ κατʼ αἶσαν, τάν ποτε Ζεὺς ὤπασεν λαγέτᾳ\nΑἰόλῳ καὶ παισί, τιμάν.\nπεύθομαι γάρ νιν Πελίαν ἄθεμιν λευκαῖς πιθήσαντα φρασὶν\nἁμετέρων ἀποσυλᾶσαι βιαίως ἀρχεδικᾶν τοκέων·\nτοί μʼ, ἐπεὶ πάμπρωτον εἶδον φέγγος, ὑπερφιάλου\nἁγεμόνος δείσαντες ὕβριν, κᾶδος ὡσείτε φθιμένου δνοφερὸν\nἐν δώμασι θηκάμενοι, μίγα κωκυτῷ γυναικῶν\nκρύβδα πέμπον σπαργάνοις ἐν πορφυρέοις,\nνυκτὶ κοινάσαντες ὁδόν, Κρονίδᾳ δὲ τράφεν Χείρωνι δῶκαν.\nἀλλὰ τούτων μὲν κεφάλαια λόγων\nἴστε. λευκίππων δὲ δόμους πατέρων, κεδνοὶ πολῖται, φράσσατέ μοι σαφέως·\nΑἴσονος γὰρ παῖς ἐπιχώριος οὐ ξείναν ἱκάνω γαῖαν ἄλλων.\nΦὴρ δέ με θεῖος Ἰάσονα κικλήσκων προσηύδα.\nὣς φάτο. τὸν μὲν ἐσελθόντʼ ἔγνον ὀφθαλμοὶ πατρός.\nἐκ δʼ ἄρʼ αὐτοῦ πομφόλυξαν δάκρυα γηραλέων γλεφάρων,\nἃν περὶ ψυχὰν ἐπεὶ γάθησεν ἐξαίρετον\nγόνον ἰδὼν κάλλιστον ἀνδρῶν.\nκαὶ κασίγνητοί σφισιν ἀμφότεροι\nἤλυθον κείνου γε κατὰ κλέος· ἐγγὺς μὲν Φέρης κράναν Υπερῇδα λιπών,\nἐκ δὲ Μεσσάνας Ἀμυθάν· ταχέως δʼ Ἄδματος ἷκεν καὶ Μέλαμπος,\nεὐμενέοντες ἀνεψιόν. ἐν δαιτὸς δὲ μοίρᾳ\nμειλιχίοισι λόγοις αὐτοὺς Ἰάσων δέγμενος,\nξείνιʼ ἁρμόζοντα τεύχων, πᾶσαν ἐυφροσύναν τάνυεν,\nἀθρόαις πέντε δραπὼν νύκτεσσιν ἔν θʼ ἁμέραις\nἱερὸν εὐζοίας ἄωτον.\nἀλλʼ ἐν ἕκτᾳ πάντα, λόγον θέμενος σπουδαῖον, ἐξ ἀρχᾶς ἀνὴρ\nσυγγενέσιν παρεκοινᾶθʼ· οἱ δʼ ἐπέσποντʼ· αἶψα δʼ ἀπὸ κλισιᾶν\nὦρτο σὺν κείνοισι. καί ῥʼ ἦλθον Πελία μέγαρον·\nἐσσύμενοι δʼ εἴσω κατέσταν. τῶν δʼ ἀκούσαις αὐτὸς ὑπαντίασεν\nΤυροῦς ἐρασιπλοκάμου γενεά· πραῢν δʼ Ἰάσων\nμαλθακᾷ φωνᾷ ποτιστάζων ὄαρον\nβάλλετο κρηπῖδα σοφῶν ἐπέων· παῖ Ποσειδᾶνος Πετραίου,\nἐντὶ μὲν θνατῶν φρένες ὠκύτεραι\nκέρδος αἰνῆσαι πρὸ δίκας δόλιον, τραχεῖαν ἑρπόντων πρὸς ἔπιβδαν ὅμως·\nἀλλʼ ἐμὲ χρὴ καὶ σὲ θεμισσαμένους ὀργὰς ὑφαίνειν λοιπὸν ὄλβον.\nεἰδότι τοι ἐρέω· μία βοῦς Κρηθεῖ τε μάτηρ\nκαὶ θρασυμήδεϊ Σαλμωνεῖ· τρίταισιν δʼ ἐν γοναῖς\nἄμμες αὖ κείνων φυτευθέντες σθένος ἀελίου χρύσεον\nλεύσσομεν. Μοῖραι δʼ ἀφίσταντʼ, εἴ τις ἔχθρα πέλει\nὁμογόνοις, αἰδῶ καλύψαι.\nοὐ πρέπει νῷν χαλκοτόροις ξίφεσιν\nοὐδʼ ἀκόντεσσιν μεγάλαν προγόνων τιμὰν δάσασθαι. μῆλά τε γάρ τοι ἐγὼ\nκαὶ βοῶν ξανθὰς ἀγέλας ἀφίημʼ ἀγρούς τε πάντας, τοὺς ἀπούραις\nἁμετέρων τοκέων νέμεαι, πλοῦτον πιαίνων·\nκοὔ με πονεῖ τεὸν οἶκον ταῦτα πορσύνοντʼ ἄγαν·\nἀλλὰ καὶ σκᾶπτον μόναρχον καὶ θρόνος, ᾧ ποτε Κρηθεΐδας\nἐγκαθίζων ἱππόταις εὔθυνε λαοῖς δίκας,\nτὰ μὲν ἄνευ ξυνᾶς ἀνίας\nλῦσον ἄμμιν, μή τι νεώτερον ἐξ αὐτῶν ἀναστάῃ κακόν.\nὣς ἄρʼ ἔειπεν. ἀκᾷ δʼ ἀνταγόρευσεν καὶ Πελίας· ἔσομαι\nτοῖος· ἀλλʼ ἤδη με γηραιὸν μέρος ἁλικίας\nἀμφιπολεῖ· σὸν δʼ ἄνθος ἥβας ἄρτι κυμαίνει· δύνασαι δʼ ἀφελεῖν\nμᾶνιν χθονίων. κέλεται γὰρ ἑὰν ψυχὰν κομίξαι\nΦρίξος ἐλθόντας πρὸς Αἰήτα θαλάμους,\nδέρμα τε κριοῦ βαθύμαλλον ἄγειν, τῷ ποτʼ ἐκ πόντου σαώθη\nἔκ τε ματρυιᾶς ἀθέων βελέων.\nταῦτά μοι θαυμαστὸς ὄνειρος ἰὼν φωνεῖ. μεμάντευμαι δʼ ἐπὶ Κασταλίᾳ,\nεἰ μετάλλατόν τι. καὶ ὡς τάχος ὀτρύνει με τεύχειν ναὶ πομπάν.\nτοῦτον ἄεθλον ἑκὼν τέλεσον· καί τοι μοναρχεῖν\nκαὶ βασιλευέμεν ὄμνυμι προήσειν. καρτερὸς\nὅρκος ἄμμιν μάρτυς ἔστω Ζεὺς ὁ γενέθλιος ἀμφοτέροις.\nσύνθεσιν ταύταν ἐπαινήσαντες οἱ μὲν κρίθεν·\nἀτὰρ Ἰάσων αὐτὸς ἤδη\nὤρνυεν κάρυκας ἐόντα πλόον\nφαινέμεν παντᾷ. τάχα δὲ Κρονίδαο Ζηνὸς υἱοὶ τρεῖς ἀκαμαντομάχαι\nἦλθον Ἀλκμήνας θʼ ἑλικοβλεφάρου Λήδας τε, δοιοὶ δʼ ὑψιχαῖται\nἀνέρες, Ἐννοσίδα γένος, αἰδεσθέντες ἀλκάν,\nἔκ τε Πύλου καὶ ἀπʼ ἄκρας Ταινάρου· τῶν μὲν κλέος\nἐσλὸν Εὐφάμου τʼ ἐκράνθη σόν τε, Περικλύμενʼ εὐρυβία.\nἐξ Ἀπόλλωνος δὲ φορμικτὰς ἀοιδᾶν πατὴρ\nἔμολεν, εὐαίνητος, Ὀρφεύς.\nπέμπε δʼ Ἑρμᾶς χρυσόραπις διδύμους υἱοὺς ἐπʼ ἄτρυτον πόνον,\nτὸν μὲν Ἐχίονα, κεχλάδοντας ἥβᾳ, τὸν δʼ Ἔρυτον. ταχέες\nἀμφὶ Παγγαίου θεμέθλοις ναιετάοντες ἔβαν·\nκαὶ γὰρ ἑκὼν θυμῷ γελανεῖ θᾶσσον ἔντυνεν βασιλεὺς ἀνέμων\nΖήταν Κάλαΐν τε πατὴρ Βορέας, ἄνδρας πτεροῖσιν\nνῶτα πεφρίκοντας ἄμφω πορφυρέοις.\nτὸν δὲ παμπειθῆ γλυκὺν ἡμιθέοισιν πόθον ἔνδαιεν Ἥρα\nναὸς Ἀργοῦς, μή τινα λειπόμενον\nτὰν ἀκίνδυνον παρὰ ματρὶ μένειν αἰῶνα πέσσοντʼ, ἀλλʼ ἐπὶ καὶ θανάτῳ\nφάρμακον κάλλιστον ἑᾶς ἀρετᾶς ἅλιξιν εὑρέσθαι σὺν ἄλλοις.\nἐς δʼ Ἰαωλκὸν ἐπεὶ κατέβα ναυτᾶν ἄωτος,\nλέξατο πάντας ἐπαινήσαις Ἰάσων. καί ῥά οἱ\nμάντις ὀρνίχεσσι καὶ κλάροισι θεοπροπέων ἱεροῖς\nΜόψος ἄμβασε στρατὸν πρόφρων. ἐπεὶ δʼ ἐμβόλου\nκρέμασαν ἀγκύρας ὕπερθεν,\nχρυσέαν χείρεσσι λαβὼν φιάλαν\nἀρχὸς ἐν πρύμνᾳ πατέρʼ Οὐρανιδᾶν ἐγχεικέραυνον Ζῆνα, καὶ ὠκυπόρους\nκυμάτων ῥιπὰς ἀνέμων τʼ ἐκάλει, νύκτας τε καὶ πόντου κελεύθους\nἄματά τʼ εὔφρονα καὶ φιλίαν νόστοιο μοῖραν·\nἐκ νεφέων δέ οἱ ἀντάϋσε βροντᾶς αἴσιον\nφθέγμα· λαμπραὶ δʼ ἦλθον ἀκτῖνες στεροπᾶς ἀπορηγνύμεναι·\nἀμπνοὰν δʼ ἥρωες ἔστασαν θεοῦ σάμασιν\nπιθόμενοι· κάρυξε δʼ αὐτοῖς\nἐμβαλεῖν κώπαισι τερασκόπος ἁδείας ἐνίπτων ἐλπίδας·\nεἰρεσία δʼ ὑπεχώρησεν ταχειᾶν ἐκ παλαμᾶν ἄκορος.\nσὺν Νότου δʼ αὔραις ἐπʼ Ἀξείνου στόμα πεμπόμενοι\nἤλυθον· ἔνθʼ ἁγνὸν Ποσειδάωνος ἕσσαντʼ εἰναλίου τέμενος,\nφοίνισσα δὲ Θρηϊκίων ἀγέλα ταύρων ὑπᾶρχεν\nκαὶ νεόκτιστον λίθων βωμοῖο θέναρ.\nἐς δὲ κίνδυνον βαθὺν ἱέμενοι δεσπόταν λίσσοντο ναῶν,\nσυνδρόμων κινηθμὸν ἀμαιμάκετον\nἐκφυγεῖν πετρᾶν. δίδυμαι γὰρ ἔσαν ζωαί, κυλινδέσκοντό τε κραιπνότεραι\nἢ βαρυγδούπων ἀνέμων στίχες· ἀλλʼ ἤδη τελευτὰν κεῖνος αὐταῖς\nἡμιθέων πλόος ἄγαγεν. ἐς Φᾶσιν δʼ ἔπειτεν\nἤλυθον· ἔνθα κελαινώπεσσι Κόλχοισιν βίαν\nμῖξαν Αἰήτᾳ παρʼ αὐτῷ. πότνια δʼ ὀξυτάτων βελέων\nποικίλαν ἴϋγγα τετράκναμον Οὐλυμπόθεν\nἐν ἀλύτῳ ζεύξαισα κύκλῳ\nμαινάδʼ ὄρνιν Κυπρογένεια φέρεν\nπρῶτον ἀνθρώποισι, λιτάς τʼ ἐπαοιδὰς ἐκδιδάσκησεν σοφὸν Αἰσονίδαν·\nὄφρα Μηδείας τοκέων ἀφέλοιτʼ αἰδῶ, ποθεινὰ δʼ Ἑλλὰς αὐτὰν\nἐν φρασὶ καιομέναν δονέοι μάστιγι Πειθοῦς.\nκαὶ τάχα πείρατʼ ἀέθλων δείκνυεν πατρωΐων·\nσὺν δʼ ἐλαίῳ φαρμακώσαισʼ ἀντίτομα στερεᾶν ὀδυνᾶν\nδῶκε χρίεσθαι. καταίνησαν τε κοινὸν γάμον\nγλυκὺν ἐν ἀλλάλοισι μῖξαι.\nἀλλʼ ὅτʼ Αἰήτας ἀδαμάντινον ἐν μέσσοις ἄροτρον σκίμψατο\nκαὶ βόας, οἳ φλόγʼ ἀπὸ ξανθᾶν γεν ύω ν πν έο ν καιομένοιο πυρός,\nχαλκέαις δʼ ὁπλαῖς ἀράσσεσκον χθόνʼ ἀμειβόμενοι,\nτοὺς ἀγαγὼν ζεύγλᾳ πέλασσεν μοῦνος. ὀρθὰς δʼ αὔλακας ἐντανύσαις\nἤλαυνʼ, ἀνὰ βωλακίας δʼ ὀρόγυιαν σχίζε νῶτον\nγᾶς. ἔειπεν δʼ ὧδε· τοῦτʼ ἔργον βασιλεύς,\nὅστις ἄρχει ναός, ἐμοὶ τελέσαις ἄφθιτον στρωμνὰν ἀγέσθω,\nκῶας αἰγλᾶεν χρυσέῳ θυσάνῳ.\nὣς ἄρʼ αὐδάσαντος ἀπὸ κροκόεν ῥίψαις Ἰάσων εἷμα θεῷ πίσυνος\nεἴχετʼ ἔργου· πῦρ δέ νιν οὐκ ἐόλει παμφαρμάκου ξείνας ἐφετμαῖς.\nσπασσάμενος δʼ ἄροτρον, βοέους δήσαις ἀνάγκας\nἔντεσιν αὐχένας ἐμβάλλων τʼ ἐριπλεύρῳ φυᾷ\nκέντρον αἰανὲς βιατὰς ἐξεπόνησʼ ἐπιτακτὸν ἀνὴρ\nμέτρον. ἴϋξεν δʼ ἀφωνήτῳ περ ἔμπας ἄχει\nδύνασιν Αἰήτας ἀγασθείς.\nπρὸς δʼ ἑταῖροι καρτερὸν ἄνδρα φίλας\nὤρεγον χεῖρας, στεφάνοισί τέ νιν ποίας ἔρεπτον, μειλιχίοις τε λόγοις\nἀγαπάζοντʼ. αὐτίκα δʼ Ἀελίου θαυμαστὸς υἱὸς δέρμα λαμπρὸν\nἔννεπεν, ἔνθα νιν ἐκτάνυσαν Φρίξου μάχαιραι·\nἤλπετο δʼ οὐκέτι οἱ κεῖνόν γε πράξεσθαι πόνον.\nκεῖτο γὰρ λόχμᾳ, δράκοντος δʼ εἴχετο λαβροτατᾶν γενύων,\nὃς πάχει μάκει τε πεντηκόντορον ναῦν κράτει,\nτέλεσαν ἃν πλαγαὶ σιδάρου.\nμακρά μοι νεῖσθαι κατʼ ἀμαξιτόν· ὥρα γὰρ συνάπτει· καί τινα\nοἶμον ἴσαμι βραχύν· πολλοῖσι δʼ ἅγημαι σοφίας ἑτέροις.\nκτεῖνε μὲν γλαυκῶπα τέχναις ποικιλόνωτον ὄφιν,\nὦ Ἀρκεσίλα, κλέψεν τε Μήδειαν σὺν αὐτᾷ, τὰν Πελίαο φόνον·\nἔν τʼ Ὠκεανοῦ πελάγεσσι μίγεν πόντῳ τʼ ἐρυθρῷ\nΛαμνιᾶν τʼ ἔθνει γυναικῶν ἀνδροφόνων·\nἔνθα καὶ γυίων ἀέθλοις ἐπέδειξαν κρίσιν ἐσθᾶτος ἀμφίς,\nκαὶ συνεύνασθεν. καὶ ἐν ἀλλοδαπαῖς\nσπέρμʼ ἀρούραις τουτάκις ὑμετέρας ἀκτῖνος ὄλβου δέξατο μοιρίδιον\nἆμαρ ἢ νύκτες. τόθι γὰρ γένος Εὐφάμου φυτευθὲν λοιπὸν αἰεὶ\nτέλλετο· καὶ Λακεδαιμονίων μιχθέντες ἀνδρῶν\nἤθεσι τάν ποτε Καλλίσταν ἀπῴκησαν χρόνῳ\nνᾶσον· ἔνθεν δʼ ὔμμι Λατοίδας ἔπορεν Λιβύας πεδίον\nσὺν θεῶν τιμαῖς ὀφέλλειν, ἄστυ χρυσοθρόνου\nδιανέμειν θεῖον Κυράνας\nὀρθόβουλον μῆτιν ἐφευρομένοις.\nγνῶθι νῦν τὰν Οἰδιπόδα σοφίαν. εἰ γάρ τις ὄζους ὀξυτόμῳ πελέκει\nἐξερείψειεν μεγάλας δρυός, αἰσχύνοι δέ οἱ θαητὸν εἶδος·\nκαὶ φθινόκαρπος ἐοῖσα διδοῖ ψᾶφον περʼ αὐτᾶς,\nεἴ ποτε χειμέριον πῦρ ἐξίκηται λοίσθιον·\nἢ σὺν ὀρθαῖς κιόνεσσιν δεσποσύναισιν ἐρειδομένα\nμόχθον ἄλλοις ἀμφέπει δύστανον ἐν τείχεσιν,\nἑὸν ἐρημώσαισα χῶρον.\nἐσσὶ δʼ ἰατὴρ ἐπικαιρότατος, Παιάν τέ σοι τιμᾷ φάος·\nχρὴ μαλακὰν χέρα προσβάλλοντα τρώμαν ἕλκεος ἀμφιπολεῖν.\nῥᾴδιον μὲν γὰρ πόλιν σεῖσαι καὶ ἀφαυροτέροις·\nἀλλʼ ἐπὶ χώρας αὖτις ἕσσαι δυσπαλὲς δὴ γίγνεται, ἐξαπίνας\nεἰ μὴ θεὸς ἁγεμόνεσσι κυβερνατὴρ γένηται.\nτὶν δὲ τούτων ἐξυφαίνονται χάριτες.\nτλᾶθι τᾶς εὐδαίμονος ἀμφὶ Κυράνας θέμεν σπουδὰν ἅπασαν.\nτῶν δʼ Ὁμήρου καὶ τόδε συνθέμενος\nῥῆμα πόρσυνʼ· ἄγγελον ἐσλὸν ἔφα τιμὰν μεγίσταν πράγματι παντὶ φέρειν·\nαὔξεται καὶ Μοῖσα διʼ ἀγγελίας ὀρθᾶς. ἐπέγνω μὲν Κυράνα\nκαὶ τὸ κλεεννότατον μέγαρον Βάττου δικαιᾶν\nΔαμοφίλου πραπίδων. κεῖνος γὰρ ἐν παισὶν νέος,\nἐν δὲ βουλαῖς πρέσβυς ἐγκύρσαις ἑκατονταετεῖ βιοτᾷ,\nὀρφανίζει μὲν κακὰν γλῶσσαν φαεννᾶς ὀπός,\nἔμαθε δʼ ὑβρίζοντα μισεῖν,\nοὐκ ἐρίζων ἀντία τοῖς ἀγαθοῖς,\nοὐδὲ μακύνων τέλος οὐδέν. ὁ γὰρ καιρὸς πρὸς ἀνθρώπων βραχὺ μέτρον ἔχει.\nεὖ νιν ἔγνωκεν· θεράπων δέ οἱ, οὐ δράστας ὀπαδεῖ. φαντὶ δʼ ἔμμεν\nτοῦτʼ ἀνιαρότατον, καλὰ γιγνώσκοντʼ ἀνάγκᾳ\nἐκτὸς ἔχειν πόδα. καὶ μὰν κεῖνος Ἄτλας οὐρανῷ\nπροσπαλαίει νῦν γε πατρῴας ἀπὸ γᾶς ἀπό τε κτεάνων·\nλῦσε δὲ Ζεὺς ἄφθιτος Τιτᾶνας. ἐν δὲ χρόνῳ\nμεταβολαὶ λήξαντος οὔρου\nἱστίων. ἀλλʼ εὔχεται οὐλομέναν νοῦσον διαντλήσαις ποτὲ\nοἶκον ἰδεῖν, ἐπʼ Ἀπόλλωνός τε κράνᾳ συμποσίας ἐφέπων\nθυμὸν ἐκδόσθαι πρὸς ἥβαν πολλάκις, ἔν τε σοφοῖς\nδαιδαλέαν φόρμιγγα βαστάζων πολίταις ἡσυχίᾳ θιγέμεν,\nμήτʼ ὦν τινι πῆμα πορών, ἀπαθὴς δʼ αὐτὸς πρὸς ἀστῶν.\nκαί κε μυθήσαιθʼ ὁποίαν, Ἀρκεσίλα,\nεὗρε παγὰν ἀμβροσίων ἐπέων, πρόσφατον Θήβᾳ ξενωθείς.\nὁ πλοῦτος εὐρυσθενής,\nὅταν τις ἀρετᾷ κεκραμένον καθαρᾷ\nβροτήσιος ἀνὴρ πότμου παραδόντος, αὐτὸν ἀνάγῃ\nπολύφιλον ἑπέταν.\nὦ θεόμορʼ Ἀρκεσίλα,\nσύ τοί νιν κλυτᾶς\nαἰῶνος ἀκρᾶν βαθμίδων ἄπο\nσὺν εὐδοξίᾳ μετανίσεαι\nἕκατι χρυσαρμάτου Κάστορος·\nεὐδίαν ὃς μετὰ χειμέριον ὄμβρον τεὰν\nκαταιθύσσει μάκαιραν ἑστίαν.\nσοφοὶ δέ τοι κάλλιον\nφέροντι καὶ τὰν θεόσδοτον δύναμιν.\nσὲ δʼ ἐρχόμενον ἐν δίκᾳ πολὺς ὄλβος ἀμφινέμεται·\nτὸ μέν, ὅτι βασιλεὺς\nἐσσὶ μεγαλᾶν πολίων,\nἔχει συγγενὴς\nὀφθαλμὸς αἰδοιότατον γέρας\nτεᾷ τοῦτο μιγνύμενον φρενί·\nμάκαρ δὲ καὶ νῦν, κλεεννᾶς ὅτι\nεὖχος ἤδη παρὰ Πυθιάδος ἵπποις ἑλὼν\nδέδεξαι τόνδε κῶμον ἀνέρων,\nἈπολλώνιον ἄθυρμα. τῷ σε μὴ λαθέτω\nΚυράνας γλυκὺν ἀμφὶ κᾶπον Ἀφροδίτας ἀειδόμενον,\nπαντὶ μὲν θεὸν αἴτιον ὑπερτιθέμεν·\nφιλεῖν δὲ Κάρρωτον ἔξοχʼ ἑταίρων·\nὃς οὐ τὰν Ἐπιμαθέος ἄγων\nὀψινόου θυγατέρα Πρόφασιν, Βαττιδᾶν\nἀφίκετο δόμους θεμισκρεόντων·\nἀλλʼ ἀρισθάρματον\nὕδατι Κασταλίας ξενωθεὶς γέρας ἀμφέβαλε τεαῖσιν κόμαις,\nἀκηράτοις ἁνίαις\nποδαρκέων δωδεκάδρομον τέμενος.\nκατέκλασε γὰρ ἐντέων σθένος οὐδέν· ἀλλὰ κρέμαται,\nὁπόσα χεριαρᾶν\nτεκτόνων δαίδαλʼ ἄγων\nΚρισαῖον λόφον\nἄμειψεν ἐν κοιλόπεδον νάπος\nθεοῦ· τό σφʼ ἔχει κυπαρίσσινον\nμέλαθρον ἀμφʼ ἀνδριάντι σχεδόν,\nΚρῆτες ὃν τοξοφόροι τέγεϊ Παρνασσίῳ\nκαθέσσαντο μονόδροπον φυτόν.\nἑκόντι τοίνυν πρέπει\nνόῳ τὸν εὐεργέταν ὑπαντιάσαι.\nἈλεξιβιάδα, σὲ δʼ ἠΰκομοι φλέγοντι Χάριτες.\nμακάριος, ὃς ἔχεις\nκαὶ πεδὰ μέγαν κάματον\nλόγων φερτάτων\nμναμήϊʼ· ἐν τεσσαράκοντα γὰρ\nπετόντεσσιν ἁνιόχοις ὅλον\nδίφρον κομίξαις ἀταρβεῖ φρενί,\nἦλθες ἤδη Λιβύας πεδίον ἐξ ἀγλαῶν\nἀέθλων καὶ πατρωΐαν πόλιν.\nπόνων δʼ οὔ τις ἀπόκλαρός ἐστιν οὔτʼ ἔσεται·\nὁ Βάττου δʼ ἕπεται παλαιὸς ὄλβος ἔμπαν τὰ καὶ τὰ νέμων,\nπύργος ἄστεος ὄμμα τε φαεννότατον\nξένοισι. κεῖνόν γε καὶ βαρύκομποι\nλέοντες περὶ δείματι φύγον,\nγλῶσσαν ἐπεί σφιν ἀπένεικεν ὑπερποντίαν·\nὁ δʼ ἀρχαγέτας ἔδωκʼ Ἀπόλλων\nθῆρας αἰνῷ φόβῳ,\nὄφρα μὴ ταμίᾳ Κυράνας ἀτελὴς γένοιτο μαντεύμασιν.\nὃ καὶ βαρειᾶν νόσων\nἀκέσματʼ ἄνδρεσσι καὶ γυναιξὶ νέμει,\nπόρεν τε κίθαριν, δίδωσί τε Μοῖσαν οἷς ἂν ἐθέλῃ,\nἀπόλεμον ἀγαγὼν\nἐς πραπίδας εὐνομίαν,\nμυχόν τʼ ἀμφέπει\nμαντήϊον· τῷ καὶ Λακεδαίμονι\nἐν Ἄργει τε καὶ ζαθέᾳ Πύλῳ\nἔνασσεν ἀλκ άε ντας Ἡρακλέος\nἐκγόνους Αἰγιμιοῦ τε. τὸ δʼ ἐμὸν γαρύειν\nἀπὸ Σπάρτας ἐπήρατον κλέος·\nὅθεν γεγενναμένοι\nἵκοντο Θήρανδε φῶτες Αἰγεΐδαι,\nἐμοὶ πατέρες, οὐ θεῶν ἄτερ, ἀλλὰ μοῖρά τις ἄγεν·\nπολύθυτον ἔρανον\nἔνθεν ἀναδεξάμενοι,\nἌπολλον, τεᾷ,\nΚαρνήϊʼ, ἐν δαιτὶ σεβίζομεν\nΚυράνας ἀγακτιμέναν πόλιν·\nἔχοντι τὰν χαλκοχάρμαι ξένοι\nΤρῶες Ἀντανορίδαι. σὺν Ἑλένᾳ γὰρ μόλον,\nκαπνωθεῖσαν πάτραν ἐπεὶ ἴδον\nἐν Ἄρει. τὸ δʼ ἐλάσιππον ἔθνος ἐνδυκέως\nδέκονται θυσίαισιν ἄνδρες οἰχνέοντές σφε δωροφόροι,\nτοὺς Ἀριστοτέλης ἄγαγε, ναυσὶ θοαῖς\nἁλὸς βαθεῖαν κέλευθον ἀνοίγων.\nκτίσεν δʼ ἄλσεα μείζονα θεῶν,\nεὐθύτομόν τε κατέθηκεν Ἀπολλωνίαις\nἀλεξιμβρότοις πεδιάδα πομπαῖς\nἔμμεν ἱππόκροτον\nσκυρωτὰν ὁδόν, ἔνθα πρυμνοῖς ἀγορᾶς ἔπι δίχα κεῖται θανών.\nμάκαρ μὲν ἀνδρῶν μέτα\nἔναιεν, ἥρως δʼ ἔπειτα λαοσεβής.\nἄτερθε δὲ πρὸ δωμάτων ἕτεροι λαχόντες Ἀΐδαν\nβασιλέες ἱεροὶ\nἐντί, μεγάλαν δʼ ἀρετὰν\nδρόσῳ μαλθακᾷ\nῥανθεῖσαν κώμων ὑπὸ χεύμασιν,\nἀκούοντί που χθονίᾳ φρενί,\nσφὸν ὄλβον υἱῷ τε κοινὰν χάριν\nἔνδικόν τʼ Ἀρκεσίλᾳ. τὸν ἐν ἀοιδᾷ νέων\nπρέπει χρυς άο ρα Φοῖβον ἀπύειν,\nἔχοντα Πυθωνόθεν\nτὸ καλλίνικον λυτήριον δαπανᾶν\nμέλος χαρίεν. ἄνδρα κεῖνον ἐπαινέοντι συνετοί.\nλεγόμενον ἐρέω·\nκρέσσονα μὲν ἁλικίας\nνόον φέρβεται\nγλῶσσάν τε· θάρσος δὲ τανύπτερος\nἐν ὄρνιξιν αἰετὸς ἔπλετο·\nἀγωνίας δʼ, ἕρκος οἷον, σθένος·\nἔν τε Μοίσαισι ποτανὸς ἀπὸ ματρὸς φίλας,\nπέφανταί θʼ ἁρματηλάτας σοφός·\nὅσαι τʼ εἰσὶν ἐπιχωρίων καλῶν ἔσοδοι,\nτετόλμακε. θεός τέ οἱ τὸ νῦν τε πρόφρων τελεῖ δύνασιν,\nκαὶ τὸ λοιπὸν ὁμοῖα , Κρονίδαι μάκαρες,\nδιδοῖτʼ ἐπʼ ἔργοισιν ἀμφί τε βουλαῖς\nἔχειν, μὴ φθινοπωρὶς ἀνέμων\nχειμερία κατὰ πνοὰ δαμαλίζοι χρόνον.\nΔιός τοι νόος μέγας κυβερνᾷ\nδαίμονʼ ἀνδρῶν φίλων.\nεὔχομαί νιν Ὀλυμπίᾳ τοῦτο\nδόμεν γέρας ἔπι Βάττου γένει.\nἀκούσατʼ· ἦ γὰρ ἑλικώπιδος Ἀφροδίτας\nἄρουραν ἢ Χαρίτων\nἀναπολίζομεν, ὀμφαλὸν ἐριβρόμου\nχθονὸς ἐς νάϊον προσοιχόμενοι·\nΠυθιόνικος ἔνθʼ ὀλβίοισιν Ἐμμενίδαις\nποταμίᾳ τʼ Ἀκράγαντι καὶ μὰν Ξενοκράτει\nἑτοῖμος ὕμνων\nθησαυρὸς ἐν πολυχρύσῳ\nἈπολλωνίᾳ τετείχισται νάπᾳ·\nτὸν οὔτε χειμέριος ὄμβρος ἐπακτὸς ἐλθών,\nἐριβρόμου νεφέλας\nστρατὸς ἀμείλιχος, οὔτʼ ἄνεμος ἐς μυχοὺς\nἁλὸς ἄξοισι παμφόρῳ χεράδει\nτυπτόμενον. φάει δὲ πρόσωπον ἐν καθαρῷ\nπατρὶ τεῷ, Θρασύβουλε, κοινάν τε γενεᾷ\nλόγοισι θνατῶν\nεὔδοξον ἅρματι νίκαν\nΚρισαίαισιν ἐν πτυχαῖς ἀπαγγελεῖ.\nσύ τοι σχεθών νιν ἐπιδέξια χειρός, ὀρθὰν\nἄγεις ἐφημοσύναν,\nτά ποτʼ ἐν οὔρεσι φαντὶ μεγαλοσθενεῖ\nΦιλύρας υἱὸν ὀρφανιζομένῲ\nΠηλεΐδᾳ παραινεῖν· μάλιστα μὲν Κρονίδαν,\nβαρυόπαν στεροπᾶν κεραυνῶν τε πρύτανιν,\nθεῶν σέβεσθαι·\nταύτας δὲ μή ποτε τιμᾶς\nἀμείρειν γονέων βίον πεπρωμένον.\nἔγεντο καὶ πρότερον Ἀντίλοχος βιατὰς\nνόημα τοῦτο φέρων,\nὃς ὑπερέφθιτο πατρός, ἐναρίμβροτον\nἀναμείναις στράταρχον Αἰθιόπων\nΜέμνονα. Νεστόρειον γὰρ ἵππος ἅρμʼ ἐπέδα\nΠάριος ἐκ βελέων δαϊχθείς· ὁ δʼ ἔφεπεν\nκραταιὸν ἔγχος·\nΜεσσανίου δὲ γέροντος\nδονηθεῖσα φρὴν βόασε παῖδα ὅν·\nχαμαιπετὲς δʼ ἄρʼ ἔπος οὐκ ἀπέριψεν· αὐτοῦ\nμένων δʼ ὁ θεῖος ἀνὴρ\nπρίατο μὲν θανάτοιο κομιδὰν πατρός,\nἐδόκησέν τε τῶν πάλαι γενεᾷ\nὁπλοτέροισιν, ἔργον πελώριον τελέσαις,\nὕπατος ἀμφὶ τοκεῦσιν ἔμμεν πρὸς ἀρετάν.\nτὰ μὲν παρίκει·\nτῶν νῦν δὲ καὶ Θρασύβουλος\nπατρῴαν μάλιστα πρὸς στάθμαν ἔβα,\nπάτρῳ τʼ ἐπερχόμενος ἀγλαΐαν ἅπασαν.\nνόῳ δὲ πλοῦτον ἄγει,\nἄδικον οὔθʼ ὑπέροπλον ἥβαν δρέπων,\nσοφίαν δʼ ἐν μυχοῖσι Πιερίδων·\nτίν τʼ, Ἐλέλιχθον, ἃς εὗρες ἱππίας ἐσόδους, μάλα ἁδόντι νόῳ, Ποσειδᾶν, προσέχεται. γλυκεῖα δὲ φρὴν καὶ συμπόταισιν ὁμιλεῖν μελισσᾶν ἀμείβεται τρητὸν πόνον.\nκάλλιστον αἱ μεγαλοπόλιες Ἀθᾶναι\nπροοίμιον Ἀλκμανιδᾶν εὐρυσθενεῖ γενεᾷ\nκρηπῖδʼ ἀοιδᾶν\nἵπποισι βαλέσθαι.\nἐπεὶ τίνα πάτραν, τίνα οἶκον\nναίων ὀνυμάξεαι\nἐπιφανέστερον\nἙλλάδι πυθέσθαι;\nπάσαισι γὰρ πολίεσι λόγος ὁμιλεῖ\nἘρεχθέος ἀστῶν, Ἄπολλον, οἳ τεόν γε δόμον\nΠυθῶνι δίᾳ\nθαητὸν ἔτευξαν.\nἄγοντι δέ με πέντε μὲν Ἰσθμοῖ\nνῖκαι, μία δʼ ἐκπρεπὴς\nΔιὸς Ὀλυμπιάς,\nδύο δʼ ἀπὸ Κίρρας,\nὦ Μεγάκλεες, ὑμαί τε καὶ προγόνων.\nνέα δʼ εὐπραγίᾳ χαίρω τι· τὸ δʼ ἄχνυμαι,\nφθόνον ἀμειβόμενον τὰ καλὰ ἔργα.\nφαντί γε μὰν οὕτω κεν ἀνδρὶ παρμονίμαν\nθάλλοισαν εὐδαιμονίαν\nτὰ καὶ τὰ φέρεσθαι.\nφιλόφρον Ἡσυχία, Δίκας\nὦ μεγιστόπολι θύγατερ,\nβουλᾶν τε καὶ πολέμων\nἔχοισα κλαῗδας ὑπερτάτας,\nΠυθιόνικον τιμὰν Ἀριστομένει δέκευ.\nτὺ γὰρ τὸ μαλθακὸν ἔρξαι τε καὶ παθεῖν ὁμῶς\nἐπίστασαι καιρῷ σὺν ἀτρεκεῖ·\nτὺ δʼ, ὁπόταν τις ἀμείλιχον\nκαρδίᾳ κότον ἐνελάσῃ,\nτραχεῖα δυσμενέων\nὑπαντιάξαισα κράτει τιθεῖς\nὝβριν ἐν ἄντλῳ. τὰν οὐδὲ Πορφυρίων μάθεν\nπαρʼ αἶσαν ἐξερεθίζων· κέρδος δὲ φίλτατον,\nἑκόντος εἴ τις ἐκ δόμων φέροι.\nβία δὲ καὶ μεγάλαυχον ἔσφαλεν ἐν χρόνῳ.\nΤυφὼς Κίλιξ ἑκατόγκρανος οὔ νιν ἄλυξεν,\nοὐδὲ μὰν βασιλεὺς Γιγάντων· δμᾶθεν δὲ κεραυνῷ\nτόξοισί τʼ Ἀπόλλωνος· ὃς εὐμενεῖ νόῳ\nΞενάρκειον ἔδεκτο Κίρραθεν ἐστεφανωμένον\nυἱὸν ποίᾳ Παρνασσίδι Δωριεῖ τε κώμῳ.\nἔπεσε δʼ οὐ Χαρίτων ἑκὰς\nἁ δικαιόπολις ἀρεταῖς\nκλειναῖσιν Αἰακιδᾶν\nθιγοῖσα νᾶσος· τελέαν δʼ ἔχει\nδόξαν ἀπʼ ἀρχᾶς. πολλοῖσι μὲν γὰρ ἀείδεται\nνικαφόροις ἐν ἀέθλοις θρέψαισα καὶ θοαῖς\nὑπερτάτους ἥρωας ἐν μάχαις·\nτὰ δὲ καὶ ἀνδράσιν ἐμπρέπει.\nεἰμὶ δʼ ἄσχολος ἀναθέμεν\nπᾶσαν μακραγορίαν\nλύρᾳ τε καὶ φθέγματι μαλθακῷ,\nμὴ κόρος ἐλθὼν κνίσῃ. τὸ δʼ ἐν ποσί μοι τράχον\nἴτω τεὸν χρέος, ὦ παῖ, νεώτατον καλῶν,\nἐμᾷ ποτανὸν ἀμφὶ μαχανᾷ.\nπαλαισμάτεσσι γὰρ ἰχνεύων ματραδελφεοὺς\nὈλυμπίᾳ τε Θεόγνητον οὐ κατελέγχεις,\nοὐδὲ Κλειτομάχοιο νίκαν Ἰσθμοῖ θρασύγυιον·\nαὔξων δὲ πάτραν Μιδυλιδᾶν λόγον φέρεις,\nτὸν ὅνπερ ποτʼ Ὀϊκλέος παῖς ἐν ἑπταπύλοις ἰδὼν\nυἱοὺς Θήβαις αἰνίξατο παρμένοντας αἰχμᾷ,\nὁπότʼ ἀπʼ Ἄργεος ἤλυθον\nδευτέραν ὁδὸν Ἐπίγονοι.\nὧδʼ εἶπε μαρναμένων·\nφυᾷ τὸ γενναῖον ἐπιπρέπει\nἐκ πατέρων παισὶ λῆμα. θαέομαι σαφὲς\nδράκοντα ποικίλον αἰθᾶς Ἀλκμᾶνʼ ἐπʼ ἀσπίδος\nνωμῶντα πρῶτον ἐν Κάδμου πύλαις.\nὁ δὲ καμὼν προτέρᾳ πάθᾳ\nνῦν ἀρείονος ἐνέχεται\nὄρνιχος ἀγγελίᾳ\nἌδραστος ἥρως· τὸ δὲ οἴκοθεν\nἀντία πράξει. μοῦνος γὰρ ἐκ Δαναῶν στρατοῦ\nθανόντος ὀστέα λέξαις υἱοῦ, τύχᾳ θεῶν\nἀφίξεται λαῷ σὺν ἀβλαβεῖ\nἌβαντος εὐρυχόρους ἀγυιάς. τοιαῦτα μὲν\nἐφθέγξατʼ Ἀμφιάρηος. χαίρων δὲ καὶ αὐτὸς\nἈλκμᾶνα στεφάνοισι βάλλω, ῥαίνω δὲ καὶ ὕμνῳ,\nγείτων ὅτι μοι καὶ κτεάνων φύλαξ ἐμῶν\nὑπάντασεν ἰόντι γᾶς ὀμφαλὸν παρʼ ἀοίδιμον,\nμαντευμάτων τʼ ἐφάψατο συγγόνοισι τέχναις.\nτὺ δʼ,Ἑκαταβόλε, πάνδοκον\nναὸν εὐκλέα διανέμων\nΠυθῶνος ἐν γυάλοις,\nτὸ μὲν μέγιστον τόθι χαρμάτων\nὤπασας· οἴκοι δὲ πρόσθεν ἁρπαλέαν δόσιν\nπενταθλίου σὺν ἑορταῖς ὑμαῖς ἐπάγαγες.\nἄναξ, ἑκόντι δʼ εὔχομαι νόῳ\nκατά τινʼ ἁρμονίαν βλέπειν,\nἀμφʼ ἕκαστον ὅσα νέομαι.\nκώμῳ μὲν ἁδυμελεῖ\nΔίκα παρέστακε· θεῶν δʼ ὄπιν\nἄφθονον αἰτέω, Ξείναρκες, ὑμετέραις τύχαις.\nεἰ γάρ τις ἐσλὰ πέπαται μὴ σὺν μακρῷ πόνῳ,\nπολλοῖς σοφὸς δοκεῖ πεδʼ ἀφρόνων\nβίον κορυσσέμεν ὀρθοβούλοισι μαχαναῖς·\nτὰ δʼ οὐκ ἐπʼ ἀνδράσι κεῖται· δαίμων δὲ παρίσχει,\nἄλλοτʼ ἄλλον ὕπερθε βάλλων, ἄλλον δʼ ὑπὸ χειρῶν\nμέτρῳ καταβαίνει. Μεγάροις δʼ ἔχεις γέρας,\nμυχῷ τʼ ἐν Μαραθῶνος, Ἥρας τʼ ἀγῶνʼ ἐπιχώριον\nνίκαις τρισσαῖς, Ὦριστόμενες, δάμασσας ἔργῳ·\nτέτρασι δʼ ἔμπετες ὑψόθεν\nσωμάτεσσι κακὰ φρονέων,\nτοῖς οὔτε νόστος ὁμῶς\nἔπαλπνος ἐν Πυθιάδι κρίθη,\nοὐδὲ μολόντων πὰρ ματέρʼ ἀμφὶ γέλως γλυκὺς\nὦρσεν χάριν· κατὰ λαύρας δʼ ἐχθρῶν ἀπάοροι\nπτώσσοντι, συμφορᾷ δεδαγμένοι.\nὁ δὲ καλόν τι νέον λαχὼν\nἁβρότατος ἔπι μεγάλας\nἐξ ἐλπίδος πέταται\nὑποπτέροις ἀνορέαις, ἔχων\nκρέσσονα πλούτου μέριμναν. ἐν δʼ ὀλίγῳ βροτῶν\nτὸ τερπνὸν αὔξεται· οὕτω δὲ καὶ πίτνει χαμαί,\nἀποτρόπῳ γνώμᾳ σεσεισμένον.\nἐπάμεροι· τί δέ τις; τί δʼ οὔ τις; σκιᾶς ὄναρ\nἄνθρωπος. ἀλλʼ ὅταν αἴγλα διόσδοτος ἔλθῃ,\nλαμπρὸν φέγγος ἔπεστιν ἀνδρῶν καὶ μείλιχος αἰών·\nΑἴγινα φίλα μᾶτερ, ἐλευθέρῳ στόλῳ\nπόλιν τάνδε κόμιζε Δὶ καὶ κρέοντι σὺν Αἰακῷ\nΠηλεῖ τε κἀγαθῷ Τελαμῶνι σύν τʼ Ἀχιλλεῖ.\nἐθέλω χαλκάσπιδα Πυθιονίκαν\nσὺν βαθυζώνοισιν ἀγγέλλων\nΤελεσικράτη Χαρίτεσσι γεγωνεῖν,\nὄλβιον ἄνδρα, διωξίππου στεφάνωμα Κυράνας·\nτὰν ὁ χαιτάεις ἀνεμοσφαράγων ἐκ Παλίου κόλπων ποτὲ Λατοΐδας\nἅρπασʼ, ἔνεικέ τε χρυσέῳ παρθένον ἀγροτέραν δίφρῳ, τόθι νιν πολυμήλου\nκαὶ πολυκαρποτάτας θῆκε δέσποιναν χθονὸς\nῥίζαν ἀπείρου τρίταν εὐήρατον θάλλοισαν οἰκεῖν.\nὑπέδεκτο δʼ ἀργυρόπεζʼ Ἀφροδίτα\nΔάλιον ξεῖνον θεοδμάτων\nὀχέων, ἐφαπτομένα χερὶ κούφᾳ.\nκαί σφιν ἐπὶ γλυκεραῖς εὐναῖς ἐρατὰν βάλεν αἰδῶ,\nξυνὸν ἁρμόζοισα θεῷ τε γάμον μιχθέντα κούρᾳ θʼ Ὑψέος εὐρυβία·\nὃς Λαπιθᾶν ὑπερόπλων τουτάκις ἦν βασιλεύς, ἐξ Ὠκεανοῦ γένος ἥρως\nδεύτερος· ὅν ποτε Πίνδου κλεενναῖς ἐν πτυχαῖς\nΝαῒς εὐφρανθεῖσα Πηνειοῦ λέχει Κρείοισʼ ἔτικτεν,\nΓαίας θυγάτηρ. ὁ δὲ τὰν εὐώλενον\nθρέψατο παῖδα Κυράναν· ἁ μὲν οὔθʼ ἱστῶν παλιμβάμους ἐφίλησεν ὁδούς,\nοὔτε δείπνων οἰκοριᾶν μεθʼ ἑταιρᾶν τέρψιας,\nἀλλʼ ἀκόντεσσίν τε χαλκέοις\nφασγάνῳ τε μαρναμένα κεράϊζεν ἀγρίους\nθῆρας, ἦ πολλάν τε καὶ ἡσύχιον\nβουσὶν εἰρήναν παρέχοισα πατρῴαις, τὸν δὲ σύγκοιτον γλυκὺν\nπαῦρον ἐπὶ γλεφάροις\nὕπνον ἀναλίσκοισα ῥέποντα πρὸς ἀῶ.\nκίχε νιν λέοντί ποτʼ εὐρυφαρέτρας\nὀμβρίμῳ μούναν παλαίοισαν\nἄτερ ἐγχέων ἑκάεργος Ἀπόλλων.\nαὐτίκα δʼ ἐκ μεγάρων Χείρωνα προσέννεπε φωνᾷ.\nσεμνὸν ἄντρον, Φιλλυρίδα, προλιπὼν θυμὸν γυναικὸς καὶ μεγάλαν δύνασιν\nθαύμασον, οἷον ἀταρβεῖ νεῖκος ἄγει κεφαλᾷ, μόχθου καθύπερθε νεᾶνις\nἦτορ ἔχοισα· φόβῳ δʼ οὐ κεχείμανται φρένες.\nτίς νιν ἀνθρώπων τέκεν; ποίας δʼ ἀποσπασθεῖσα φύτλας\nὀρέων κευθμῶνας ἔχει σκιοέντων,\nγεύεται δʼ ἀλκᾶς ἀπειράντου;\nὁσία κλυτὰν χέρα οἱ προσενεγκεῖν,\nἦ ῥα; καὶ ἐκ λεχέων κεῖραι μελιηδέα ποίαν;\nτὸν δὲ Κένταυρος ζαμενής, ἀγανᾷ χλαρὸν γελάσσαις ὀφρύϊ, μῆτιν ἑὰν\nεὐθὺς ἀμείβετο· κρυπταὶ κλαΐδες ἐντὶ σοφᾶς Πειθοῦς ἱερᾶν φιλοτάτων,\nΦοῖβε, καὶ ἔν τε θεοῖς τοῦτο κἀνθρώποις ὁμῶς\nαἰδέοντʼ, ἀμφανδὸν ἁδείας τυχεῖν τὸ πρῶτον εὐνᾶς.\nκαὶ γὰρ σέ, τὸν οὐ θεμιτὸν ψεύδει θιγεῖν,\nἔτραπε μείλιχος ὀργὰ παρφάμεν τοῦτον λόγον. κούρας δʼ ὁπόθεν γενεὰν\nἐξερωτᾷς, ὦ ἄνα; κύριον ὃς πάντων τέλος\nοἶσθα καὶ πάσας κελεύθους·\nὅσσα τε χθὼν ἠρινὰ φύλλʼ ἀναπέμπει, χὠπόσαι\nἐν θαλάσσᾳ καὶ ποταμοῖς ψάμαθοι\nκύμασιν ῥιπαῖς τʼ ἀνέμων κλονέονται, χὤ τι μέλλει, χὠπόθεν\nἔσσεται, εὖ καθορᾷς.\nεἰ δὲ χρὴ καὶ πὰρ σοφὸν ἀντιφερίξαι,\nἐρέω. ταύτᾳ πόσις ἵκεο βᾶσσαν\nτάνδε, καὶ μέλλεις ὑπὲρ πόντου\nΔιὸς ἔξοχον ποτὶ κᾶπον ἐνεῖκαι·\nἔνθα νιν ἀρχέπολιν θήσεις, ἐπὶ λαὸν ἀγείραις\nνασιώταν ὄχθον ἐς ἀμφίπεδον· νῦν δʼ εὐρυλείμων πότνιά σοι Λιβύα\nδέξεται εὐκλέα νύμφαν δώμασιν ἐν χρυσέοις πρόφρων· ἵνα οἱ χθονὸς αἶσαν\nαὐτίκα συντελέθειν ἔννομον δωρήσεται,\nοὔτε παγκάρπων φυτῶν νήποινον, οὔτʼ ἀγνῶτα θηρῶν.\nτόθι παῖδα τέξεται, ὃν κλυτὸς Ἑρμᾶς\nεὐθρόνοις Ὥραισι καὶ Γαίᾳ\nἀνελὼν φίλας ὑπὸ ματέρος οἴσει.\nταὶ δʼ ἐπιγουνίδιον θαησάμενοι βρέφος αὐταῖς,\nνέκταρ ἐν χείλεσσι καὶ ἀμβροσίαν στάξοισι, θήσονταί τέ νιν ἀθάνατον\nΖῆνα καὶ ἁγνὸν Ἀπόλλωνʼ, ἀνδράσι χάρμα φίλοις ἄγχιστον, ὀπάονα μήλων,\nἈγρέα καὶ Νόμιον, τοῖς δʼ Ἀρισταῖον καλεῖν.\nὣς ἄρʼ εἰπὼν ἔντυεν τερπνὰν γάμου κραίνειν τελευτάν.\nὠκεῖα δʼ ἐπειγομένων ἤδη θεῶν\nπρᾶξις ὁδοί τε βραχεῖαι. κεῖνο κεῖνʼ ἆμαρ διαίτασεν· θαλάμῳ δὲ μίγεν\nἐν πολυχρύσῳ Λιβύας· ἵνα καλλίσταν πόλιν\nἀμφέπει κλεινάν τʼ ἀέθλοις.\nκαί νυν ἐν Πυθῶνί νιν ἀγαθέᾳ Καρνειάδα\nυἱὸς εὐθαλεῖ συνέμιξε τύχᾳ·\nἔνθα νικάσαις ἀνέφανε Κυράναν, ἅ νιν εὔφρων δέξεται,\nκαλλιγύναικι πάτρᾳ\nδόξαν ἱμερτὰν ἀγαγόντʼ ἀπὸ Δελφῶν.\nἀρεταὶ δʼ αἰεὶ μεγάλαι πολύμυθοι·\nβαιὰ δʼ ἐν μακροῖσι ποικίλλειν,\nἀκοὰ σοφοῖς· ὁ δὲ καιρὸς ὁμοίως\nπαντὸς ἔχει κορυφάν. ἔγνον ποτὲ καὶ Ἰόλαον\nοὐκ ἀτιμάσαντά νιν ἑπτάπυλοι Θῆβαι· τόν, Εὐρυσθῆος ἐπεὶ κεφαλὰν\nἔπραθε φασγάνου ἀκμᾷ, κρύψαν ἔνερθʼ ὑπὸ γᾶν διφρηλάτα Ἀμφιτρύωνος\nσάματι, πατροπάτωρ ἔνθα οἱ Σπαρτῶν ξένος\nκεῖτο, λευκίπποισι Καδμείων μετοικήσαις ἀγυιαῖς.\nτέκε οἷ καὶ Ζηνὶ μιγεῖσα δαΐφρων\nἐν μόναις ὠδῖσιν Ἀλκμήνα\nδιδύμων κρατησίμαχον σθένος υἱῶν.\nκωφὸς ἀνήρ τις, ὃς Ἡρακλεῖ στόμα μὴ παραβάλλει,\nμηδὲ Διρκαίων ὑδάτων ἀὲ μέμναται, τά νιν θρέψαντο καὶ Ἰφικλέα·\nτοῖσι τέλειον ἐπʼ εὐχᾷ κωμάσομαί τι παθὼν ἐσλόν· Χαρίτων κελαδεννᾶν\nμή με λίποι καθαρὸν φέγγος. Αἰγίνᾳ τε γὰρ\nφαμὶ Νίσου τʼ ἐν λόφῳ τρὶς δὴ πόλιν τάνδʼ εὐκλεΐξαι,\nσιγαλὸν ἀμαχανίαν ἔργῳ φυγών·\nοὕνεκεν, εἰ φίλος ἀστῶν, εἴ τις ἀντάεις, τό γʼ ἐν ξυνῷ πεποναμένον εὖ\nμὴ λόγον βλάπτων ἁλίοιο γέροντος κρυπτέτω.\nκεῖνος αἰνεῖν καὶ τὸν ἐχθρὸν\nπαντὶ θυμῷ σύν γε δίκᾳ καλὰ ῥέζοντʼ ἔννεπεν.\nπλεῖστα νικάσαντά σε καὶ τελεταῖς\nὡρίαις ἐν Παλλάδος εἶδον ἄφωνοί θʼ ὡς ἕκασται φίλτατον\nπαρθενικαὶ πόσιν ἢ\nυἱὸν εὔχοντʼ, ὦ Τελεσίκρατες, ἔμμεν,\nἐν Ὀλυμπίοισί τε καὶ βαθυκόλπου\nΓᾶς ἀέθλοις ἔν τε καὶ πᾶσιν\nἐπιχωρίοις. ἐμὲ δʼ ὦν τις ἀοιδᾶν\nδίψαν ἀκειόμενον πράσσει χρέος αὖτις ἐγεῖραι\nκαὶ παλαιὰν δόξαν ἑῶν προγόνων· οἷοι Λιβύσσας ἀμφὶ γυναικὸς ἔβαν\nἼρασα πρὸς πόλιν, Ἀνταίου μετὰ καλλίκομον μναστῆρες ἀγακλέα κούραν·\nτὰν μάλα πολλοὶ ἀριστῆες ἀνδρῶν αἴτεον\nσύγγονοι, πολλοὶ δὲ καὶ ξείνων. ἐπεὶ θαητὸν εἶδος\nἔπλετο· χρυσοστεφάνου δέ οἱ Ἥβας\nκαρπὸν ἀνθήσαντʼ ἀποδρέψαι\nἔθελον. πατὴρ δὲ θυγατρὶ φυτεύων\nκλεινότερον γάμον, ἄκουσεν Δαναόν ποτʼ ἐν Ἄργει\nοἷον εὗρεν τεσσαράκοντα καὶ ὀκτὼ παρθένοισι, πρὶν μέσον ἆμαρ ἑλεῖν,\nὠκύτατον γάμον. ἔστασεν γὰρ ἅπαντα χορὸν ἐν τέρμασιν αὐτίκʼ ἀγῶνος·\nσὺν δʼ ἀέθλοις ἐκέλευσεν διακρῖναι ποδῶν,\nἅντινα σχήσοι τις ἡρώων, ὅσοι γαμβροί σφιν ἦλθον.\nοὕτω δʼ ἐδίδου Λίβυς ἁρμόζων κόρᾳ\nνυμφίον ἄνδρα· ποτὶ γραμμᾷ μὲν αὐτὰν στᾶσε κοσμήσαις τέλος ἔμμεν ἄκρον,\nεἶπε δʼ ἐν μέσσοις ἀπάγεσθαι, ὃς ἂν πρῶτος θορὼν\nἀμφί οἱ ψαύσειε πέπλοις.\nἔνθʼ Ἀλεξίδαμος, ἐπεὶ φύγε λαιψηρὸν δρόμον,\nπαρθένον κεδνὰν χερὶ χειρὸς ἑλὼν\nἆγεν ἱππευτᾶν Νομάδων διʼ ὅμιλον. πολλὰ μὲν κεῖνοι δίκον\nφύλλʼ ἔπι καὶ στεφάνους·\nπολλὰ δὲ πρόσθεν πτερὰ δέξατο νικᾶν.\nὄλβια Λακεδαίμων,\nμάκαιρα Θεσσαλία· πατρὸς δʼ ἀμφοτέραις ἐξ ἑνὸς\nἀριστομάχου γένος Ἡρακλεῦς βασιλεύει.\nτί κομπέω παρὰ καιρόν; ἀλλά με Πυθώ τε καὶ τὸ Πελινναῖον ἀπύει\nἈλεύα τε παῖδες, Ἱπποκλέᾳ ἐθέλοντες\nἀγαγεῖν ἐπικωμίαν ἀνδρῶν κλυτὰν ὄπα.\nγεύεται γὰρ ἀέθλων·\nστρατῷ τʼ ἀμφικτιόνων ὁ Παρνάσιος αὐτὸν μυχὸς\nδιαυλοδρομᾶν ὕπατον παίδων ἀνέειπεν.\nἌπολλον, γλυκὺ δʼ ἀνθρώπων τέλος ἀρχά τε δαίμονος ὀρνύντος αὔξεται·\nὁ μέν που τεοῖς γε μήδεσι τοῦτʼ ἔπραξεν·\nτὸ δὲ συγγενὲς ἐμβέβακεν ἴχνεσιν πατρὸς\nὈλυμπιονίκα δὶς ἐν πολεμαδόκοις\nἌρεος ὅπλοις·\nἔθηκε καὶ βαθυλείμων ὑπὸ Κίρρας ἀγὼν\nπέτραν κρατησίποδα Φρικίαν.\nἕσποιτο μοῖρα καὶ ὑστέραισιν\nἐν ἁμέραις ἀγάνορα πλοῦτον ἀνθεῖν σφίσιν·\nτῶν δʼ ἐν Ἑλλάδι τερπνῶν\nλαχόντες οὐκ ὀλίγαν δόσιν, μὴ φθονεραῖς ἐκ θεῶν\nμετατροπίαις ἐπικύρσαιεν. θεὸς εἴη\nἀπήμων κέαρ· εὐδαίμων δὲ καὶ ὑμνητὸς οὗτος ἀνὴρ γίγνεται σοφοῖς,\nὃς ἂν χερσὶν ἢ ποδῶν ἀρετᾷ κρατήσαις\nτὰ μέγιστʼ ἀέθλων ἕλῃ τόλμᾳ τε καὶ σθένει,\nκαὶ ζώων ἔτι νεαρὸν\nκατʼ αἶσαν υἱὸν ἴδῃ τυχόντα στεφάνων Πυθίων.\nὁ χάλκεος οὐρανὸς οὔ ποτʼ ἀμβατὸς αὐτῷ.\nὅσαις δὲ βροτὸν ἔθνος ἀγλαΐαις ἁπτόμεσθα, περαίνει πρὸς ἔσχατον\nπλόον. ναυσὶ δʼ οὔτε πεζὸς ἰών κεν εὕροις\nἐς Ὑπερβορέων ἀγῶνα θαυματὰν ὁδόν.\nπαρʼ οἷς ποτε Περσεὺς ἐδαίσατο λαγέτας,\nδώματʼ ἐσελθών,\nκλειτὰς ὄνων ἑκατόμβας ἐπιτόσσαις θεῷ\nῥέζοντας· ὧν θαλίαις ἔμπεδον\nεὐφαμίαις τε μάλιστʼ Ἀπόλλων\nχαίρει, γελᾷ θʼ ὁρῶν ὕβριν ὀρθίαν κνωδάλων.\nΜοῖσα δʼ οὐκ ἀποδαμεῖ\nτρόποις ἐπὶ σφετέροισι· παντᾷ, δὲ χοροὶ παρθένων\nλυρᾶν τε βοαὶ καναχαί τʼ αὐλῶν δονέονται·\nδάφνᾳ τε χρυσέᾳ κόμας ἀναδήσαντες εἰλαπινάζοισιν εὐφρόνως.\nνόσοι δʼ οὔτε γῆρας οὐλόμενον κέκραται\nἱερᾷ γενεᾷ· πόνων δὲ καὶ μαχᾶν ἄτερ\nοἰκέοισι φυγόντες\nὑπέρδικον Νέμεσιν. θρασείᾳ δὲ πνέων καρδίᾳ\nμόλεν Δανάας ποτὲ παῖς, ἁγεῖτο δʼ Ἀθάνα,\nἐς ἀνδρῶν μακάρων ὅμιλον· ἔπεφνέν τε Γοργόνα, καὶ ποικίλον κάρα\nδρακόντων φόβαισιν ἤλυθε νασιώταις\nλίθινον θάνατον φέρων. ἐμοὶ δὲ θαυμάσαι\nθεῶν τελεσάντων οὐδέν ποτε φαίνεται\nἔμμεν ἄπιστον.\nκώπαν σχάσον, ταχὺ δʼ ἄγκυραν ἔρεισον χθονὶ\nπρῴραθε, χοιράδος ἄλκαρ πέτρας.\nἐγκωμίων γὰρ ἄωτος ὕμνων\nἐπʼ ἄλλοτʼ ἄλλον ὥτε μέλισσα θύνει λόγον.\nἔλπομαι δʼ Ἐφυραίων\nὄπʼ ἀμφὶ Πηνεϊὸν γλυκεῖαν προχεόντων ἐμὰν\nτὸν Ἱπποκλέαν ἔτι καὶ μᾶλλον σὺν ἀοιδαῖς\nἕκατι στεφάνων θαητὸν ἐν ἅλιξι θησέμεν ἐν καὶ παλαιτέροις,\nνέαισίν τε παρθένοισι μέλημα. καὶ γὰρ\nἑτέροις ἑτέρων ἔρως ὑπέκνισε φρένας·\nτῶν δʼ ἕκαστος ὀρούει,\nτυχών κεν ἁρπαλέαν σχέθοι φροντίδα τὰν πὰρ ποδός·\nτὰ δʼ εἰς ἐνιαυτὸν ἀτέκμαρτον προνοῆσαι.\nπέποιθα ξενίᾳ προσανέϊ Θώρακος, ὅσπερ ἐμὰν ποιπνύων χάριν\nτόδʼ ἔζευξεν ἅρμα Πιερίδων τετράορον,\nφιλέων φιλέοντʼ, ἄγων ἄγοντα προφρόνως.\nπειρῶντι δὲ καὶ χρυσὸς ἐν βασάνῳ πρέπει\nκαὶ νόος ὀρθός.\nἀδελφεοὺς Ἔτʼ ἐπαινήσομεν ἐσλούς, ὅτι\nὑψοῦ φέροντι νόμον Θεσσαλῶν\nαὔξοντες· ἐν δʼ ἀγαθοῖσι κεῖνται\nπατρώϊαι κεδναὶ πολίων κυβερνάσιες.\nΚάδμου κόραι, Σεμέλα μὲν Ὀλυμπιάδων ἀγυιᾶτις,\nἸνώ τε Λευκοθέα ποντιᾶν ὁμοθάλαμε Νηρηΐδων,\nἴτε σὺν Ἡρακλέος ἀριστογόνῳ\nματρὶ πὰρ Μελίαν χρυσέων ἐς ἄδυτον τριπόδων\nθησαυρόν, ὃν περίαλλʼ ἐτίμασε Λοξίας,\nἸσμήνιον δʼ ὀνύμαξεν, ἀλαθέα μαντίων θῶκον,\nὦ παῖδες Ἁρμονίας, ἔνθα καί νυν ἐπίνομον ἡρωΐδων\nστρατὸν ὁμαγερέα καλεῖ συνίμεν,\nὄφρα Θέμιν ἱερὰν Πυθῶνά τε καὶ ὀρθοδίκαν\nγᾶς ὀμφαλὸν κελαδήσετʼ ἄκρᾳ σὺν ἑσπέρᾳ,\nἑπταπύλοισι Θήβαις\nχάριν ἀγῶνί τε Κίρρας,\nἐν τῷ Θρασυδαῖος ἔμνασεν ἑστίαν\nτρίτον ἐπὶ στέφανον πατρῴαν βαλών,\nἐν ἀφνεαῖς ἀρούραισι Πυλάδα\nνικῶν ξένου Λάκωνος Ὀρέστα.\nτὸν δὴ φονευομένου πατρὸς Ἀρσινόα Κλυταιμνήστρας\nχειρῶν ὕπο κρατερᾶν ἐκ δόλου τροφὸς ἄνελε δυσπενθέος,\nὁπότε Δαρδανίδα κόραν Πριάμου\nΚασσάνδραν πολιῷ χαλκῷ σὺν Ἀγαμεμνονίᾳ\nψυχᾷ πόρευσʼ Ἀχέροντος ἀκτὰν παρʼ εὔσκιον\nνηλὴς γυνά. πότερόν νιν ἄρʼ Ἰφιγένειʼ ἐπʼ Εὐρίπῳ\nσφαχθεῖσα τῆλε πάτρας ἔκνισεν βαρυπάλαμον ὄρσαι χόλον;\nἢ ἑτέρῳ λέχεϊ δαμαζομέναν\nἔννυχοι πάραγον κοῖται; τὸ δὲ νέαις ἀλόχοις\nἔχθιστον ἀμπλάκιον καλύψαι τʼ ἀμάχανον\nἀλλοτρίαισι γλώσσαις·\nκακολόγοι δὲ πολῖται.\nἴσχει τε γὰρ ὄλβος οὐ μείονα φθόνον·\nὁ δὲ χαμηλὰ πνέων ἄφαντον βρέμει.\nθάνεν μὲν αὐτὸς ἥρως Ἀτρεΐδας\nἵκων χρόνῳ κλυταῖς ἐν Ἀμύκλαις,\nμάντιν τʼ ὄλεσσε κόραν, ἐπεὶ ἀμφʼ Ἑλένᾳ πυρωθέντων\nΤρώων ἔλυσε δόμους ἁβρότατος. ὁ δʼ ἄρα γέροντα ξένον\nΣτρόφιον ἐξίκετο, νέα κεφαλά,\nΠαρνασοῦ πόδα ναίοντʼ· ἀλλὰ χρονίῳ σὺν Ἄρει\nπέφνεν τε ματέρα θῆκέ τʼ Αἴγισθον ἐν φοναῖς.\nἦ ῥʼ, ὦ φίλοι, κατʼ ἀμευσιπόρους τριόδους ἐδινήθην,\nὀρθὰν κέλευθον ἰὼν τὸ πρίν· ἤ μέ τις ἄνεμος ἔξω πλόου\nἔβαλεν, ὡς ὅτʼ ἄκατον εἰναλίαν;\nΜοῖσα, τὸ δὲ τεόν, εἰ μισθοῖο συνέθευ παρέχειν\nφωνὰν ὑπάργυρον, ἄλλοτʼ ἄλλᾳ ταρασσέμεν\nἢ πατρὶ Πυθονίκῳ\nτό γέ νυν ἢ Θρασυδαίῳ·\nτῶν εὐφροσύνα τε καὶ δόξʼ ἐπιφλέγει.\nτὰ μὲν ἐν ἅρμασι καλλίνικοι πάλαι,\nὈλυμπίᾳ ἀγώνων πολυφάτων\nἔσχον θοὰν ἀκτῖνα σὺν ἵπποις·\nΠυθοῖ τε γυμνὸν ἐπὶ στάδιον καταβάντες ἤλεγξαν\nἙλλανίδα στρατιὰν ὠκύτατι. θεόθεν ἐραίμαν καλῶν,\nδυνατὰ μαιόμενος ἐν ἁλικίᾳ.\nτῶν γὰρ ἂμ πόλιν εὑρίσκων τὰ μέσα μακροτέρῳ\nὄλβῳ τεθαλότα, μέμφομʼ αἶσαν τυραννίδων·\nξυναῖσι δʼ ἀμφʼ ἀρεταῖς τέταμαι. φθονεροὶ δʼ ἀμύνονται\nἆται, εἴ τις ἄκρον ἑλὼν ἁσυχᾶ τε νεμόμενος αἰνὰν ὕβριν\nἀπέφυγεν· μέλανος ἂν ἐσχατιὰν\nκαλλίονα θανάτου στείχοι , γλυκυτάτᾳ γενεᾷ\nεὐώνυμον κτεάνων κρατίσταν χάριν πορών.\nἅ τε τὸν Ἰφικλείδαν\nδιαφέρει Ἰόλαον\nὑμνητὸν ἐόντα, καὶ Κάστορος βίαν,\nσέ τε, ἄναξ Πολύδευκες, υἱοὶ θεῶν,\nτὸ μὲν παρʼ ἆμαρ ἕδραισι Θεράπνας,\nτὸ δʼ οἰκέοντας ἔνδον Ὀλύμπου.\nαἰτέω σε, φιλάγλαε, καλλίστα βροτεᾶν πολίων,\nΦερσεφόνας ἕδος, ἅ τʼ ὄχθαις ἔπι μηλοβότου\nναίεις Ἀκράγαντος ἐΰδματον κολώναν, ὦ ἄνα,\nἵλαος ἀθανάτων ἀνδρῶν τε σὺν εὐμενίᾳ\nδέξαι στεφάνωμα τόδʼ ἐκ Πυθῶνος εὐδόξῳ Μίδᾳ,\nαὐτόν τέ νιν Ἑλλάδα νικάσαντα τέχνᾳ, τάν ποτε\nΠαλλὰς ἐφεῦρε θρασειᾶν Γοργόνων\nοὔλιον θρῆνον διαπλέξαισʼ Ἀθάνα·\nτὸν παρθενίοις ὑπό τʼ ἀπλάτοις ὀφίων κεφαλαῖς\nἄϊε λειβόμενον δυσπενθέϊ σὺν καμάτῳ,\nΠερσεὺς ὁπότε τρίτον ἄνυσσεν κασιγνητᾶν μέρος,\nεἰναλίᾳ τε Σερίφῳ λαοῖσί τε μοῖραν ἄγων.\nἤτοι τό τε θεσπέσιον Φόρκοιο μαύρωσεν γένος,\nλυγρόν τʼ ἔρανον Πολυδέκτᾳ θῆκε ματρός τʼ ἔμπεδον\nδουλοσύναν τό τʼ ἀναγκαῖον λέχος,\nεὐπαράου κρᾶτα συλάσαις Μεδοίσας\nυἱὸς Δανάας· τὸν ἀπὸ χρυσοῦ φαμεν αὐτορύτου\nἔμμεναι. ἀλλʼ ἐπεὶ ἐκ τούτων φίλον ἄνδρα πόνων\nἐρρύσατο, παρθένος αὐλῶν τεῦχε πάμφωνον μέλος,\nὄφρα τὸν Εὐρυάλας ἐκ καρπαλιμᾶν γενύων\nχριμφθέντα σὺν ἔντεσι μιμήσαιτʼ ἐρικλάγκταν γόον.\nεὗρεν θεός· ἀλλά νιν εὑροῖσʼ ἀνδράσι θνατοῖς ἔχειν,\nὠνόμασεν κεφαλᾶν πολλᾶν νόμον,\nεὐκλεᾶ λαοσσόων μναστῆρʼ ἀγώνων,\nλεπτοῦ διανισσόμενον χαλκοῦ θαμὰ καὶ δονάκων,\nτοὶ παρὰ καλλιχόρῳ ναίοισι πόλει Χαρίτων.\nΚαφισίδος ἐν τεμένει, πιστοὶ χορευτᾶν μάρτυρες.\nεἰ δέ τις ὄλβος ἐν ἀνθρώποισιν, ἄνευ καμάτου\nοὐ φαίνεται· ἐκ δὲ τελευτάσει νιν ἤτοι σάμερον\nδαίμων—τὸ δὲ μόρσιμον οὐ παρφυκτόν,—ἀλλʼ ἔσται χρόνος\nοὗτος, ὃ καί τινʼ ἀελπτίᾳ βαλὼν\nἔμπαλιν γνώμας τὸ μὲν δώσει, τὸ δʼ οὔπω.\n"};
