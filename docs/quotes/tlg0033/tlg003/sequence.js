var sequence = {"name":"Pindar. Nemean","data":"ἄμπνευμα σεμνὸν Ἀλφεοῦ,\nκλεινᾶν Συρακοσσᾶν θάλος Ὀρτυγία,\nδέμνιον Ἀρτέμιδος,\nΔάλου κασιγνήτα, σέθεν ἁδυεπὴς\nὕμνος ὁρμᾶται θέμεν\nαἶνον ἀελλοπόδων μέγαν ἵππων, Ζηνὸς Αἰτναίου χάριν·\nἅρμα δʼ ὀτρύνει Χρομίου Νεμέα θʼ ἔργμασιν νικαφόροις ἐγκώμιον ζεῦξαι μέλος.\nἀρχαὶ δὲ βέβληνται θεῶν\nκείνου σὺν ἀνδρὸς δαιμονίαις ἀρεταῖς.\nἔστι δʼ ἐν εὐτυχίᾳ\nπανδοξίας ἄκρον· μεγάλων δʼ ἀέθλων\nΜοῖσα μεμνᾶσθαι φιλεῖ.\nσπεῖρέ νυν ἀγλαΐαν τινὰ νάσῳ, τὰν Ὀλύμπου δεσπότας\nΖεὺς ἔδωκεν Φερσεφόνᾳ, κατένευσέν τέ οἱ χαίταις, ἀριστεύοισαν εὐκάρπου χθονὸς\nΣικελίαν πίειραν ὀρθώσειν κορυφαῖς πολίων ἀφνεαῖς.\nὤπασε δὲ Κρονίων πολέμου μναστῆρά οἱ χαλκεντέος\nλαὸν ἵππαιχμον θαμὰ δὴ καὶ Ὀλυμπιάδων φύλλοις ἐλαιᾶν χρυσέοις\nμιχθέντα. πολλῶν ἐπέβαν καιρὸν οὐ ψεύδει βαλών.\nἔσταν δʼ ἐπʼ αὐλείαις θύραις\nἀνδρὸς φιλοξείνου καλὰ μελπόμενος,\nἔνθα μοι ἁρμόδιον\nδεῖπνον κεκόσμηται, θαμὰ δʼ ἀλλοδαπῶν\nοὐκ ἀπείρατοι δόμοι\nἐντί· λέλογχε δὲ μεμφομένοις ἐσλοὺς ὕδωρ καπνῷ φέρειν\nἀντίον. τέχναι δʼ ἑτέρων ἕτεραι· χρὴ δʼ ἐν εὐθείαις ὁδοῖς στείχοντα μάρνασθαι φυᾷ.\nπράσσει γὰρ ἔργῳ μὲν σθένος,\nβουλαῖσι δὲ φρήν, ἐσσόμενον προϊδεῖν\nσυγγενὲς οἷς ἕπεται.\nἉγησιδάμου παῖ, σέο δʼ ἀμφὶ τρόπῳ\nτῶν τε καὶ τῶν χρήσιες.\nοὐκ ἔραμαι πολὺν ἐν μεγάρῳ πλοῦτον κατακρύψαις ἔχειν,\nἀλλʼ ἐόντων εὖ τε παθεῖν καὶ ἀκοῦσαι φίλοις ἐξαρκέων. κοιναὶ γὰρ ἔρχοντʼ ἐλπίδες\nπολυπόνων ἀνδρῶν. ἐγὼ δʼ Ἡρακλέος ἀντέχομαι προφρόνως,\nἐν κορυφαῖς ἀρετᾶν μεγάλαις ἀρχαῖον ὀτρύνων λόγον,\nὡς, ἐπεὶ σπλάγχνων ὕπο ματέρος αὐτίκα θαητὰν ἐς αἴγλαν παῖς Διὸς\nὠδῖνα φεύγων διδύμῳ σὺν κασιγνήτῳ μόλεν,\nὡς οὐ λαθὼν χρυσόθρονον\nἭραν κροκωτὸν σπάργανον ἐγκατέβα·\nἀλλὰ θεῶν βασιλ έα\nσπερχθεῖσα θυμῷ πέμπε δράκοντας ἄφαρ.\nτοὶ μὲν οἰχθεισᾶν πυλᾶν\nἐς θαλάμου μυχὸν εὐρὺν ἔβαν, τέκνοισιν ὠκείας γνάθους\nἀμφελίξασθαι μεμαῶτες· ὁ δʼ ὀρθὸν μὲν ἄντεινεν κάρα, πειρᾶτο δὲ πρῶτον μάχας,\nδισσαῖσι δοιοὺς αὐχένων\nμάρψαις ἀφύκτοις χερσὶν ἑαῖς ὄφιας·\nἀγχομένοις δὲ χρόνος\nψυχὰς ἀπέπνευσεν μελέων ἀφάτων.\nἐκ δʼ ἄρʼ ἄτλατον δέος\nπλᾶξε γυναῖκας, ὅσαι τύχον Ἀλκμήνας ἀρήγοισαι λέχει·\nκαὶ γὰρ αὐτά, ποσσὶν ἄπεπλος ὀρούσαισʼ ἀπὸ στρωμνᾶς, ὅμως ἄμυνεν ὕβριν κνωδάλων.\nταχὺ δὲ Καδμείων ἀγοὶ χαλκέοις ἀθρόοι σὺν ὅπλοις ἔδραμον·\nἐν χερὶ δʼ Ἀμφιτρύων κολεοῦ γυμνὸν τινάσσων φάσγανον\nἵκετʼ, ὀξείαις ἀνίαισι τυπείς. τὸ γὰρ οἰκεῖον πιέζει πάνθʼ ὁμῶς·\nεὐθὺς δʼ ἀπήμων κραδία κᾶδος ἀμφʼ ἀλλότριον.\nἔστα δὲ θάμβει δυσφόρῳ\nτερπνῷ τε μιχθείς. εἶδε γὰρ ἐκνόμιον\nλῆμά τε καὶ δύναμιν\nυἱοῦ παλίγγλωσσον δέ οἱ ἀθάνατοι\nἀγγέλων ῥῆσιν θέσαν.\nγείτονα δʼ ἐκκάλεσεν Διὸς ὑψίστου προφάταν ἔξοχον,\nὀρθόμαντιν Τειρεσίαν· ὁ δέ οἱ φράζε καὶ παντὶ στρατῷ, ποίαις ὁμιλήσει τύχαις,\nὅσσους μὲν ἐν χέρσῳ κτανών,\nὅσσους δὲ πόντῳ θῆρας ἀϊδροδίκας·\nκαί τινα σὺν πλαγίῳ\nἀνδρῶν κόρῳ στείχοντα τὸν ἐχθρότατον\nφᾶσέ νιν δώσειν μόρῳ.\nκαὶ γὰρ ὅταν θεοὶ ἐν πεδίῳ Φλέγρας Γιγάντεσσιν μάχαν\nἀντιάζωσιν, βελέων ὑπὸ ῥιπαῖσι κείνου φαιδίμαν γαίᾳ πεφύρσεσθαι κόμαν\nἔνεπεν· αὐτὸν μὰν ἐν εἰράνᾳ καμάτων μεγάλων ἐν σχερῷ\nἁσυχίαν τὸν ἅπαντα χρόνον ποινὰν λαχόντʼ ἐξαίρετον\nὀλβίοις ἐν δώμασι, δεξάμενον θαλερὰν Ἥβαν ἄκοιτιν καὶ γάμον\nδαίσαντα, πὰρ Δὶ Κρονίδᾳ σεμνὸν αἰνήσειν νόμον.\nὅθεν περ καὶ Ὁμηρίδαι\nῥαπτῶν ἐπέων τὰ πόλλʼ ἀοιδοὶ\nἄρχονται, Διὸς ἐκ προοιμίου· καὶ ὅδʼ ἀνὴρ\nκαταβολὰν ἱερῶν ἀγώνων νικαφορίας δέδεκται πρῶτον Νεμεαίου\nἐν πολυυμνήτῳ Διὸς ἄλσει.\nὀφείλει δʼ ἔτι, πατρίαν\nεἴπερ καθʼ ὁδόν νιν εὐθυπομπὸς\nαἰὼν ταῖς μεγάλαις δέδωκε κόσμον Ἀθάναις,\nθαμὰ μὲν Ἰσθμιάδων δρέπεσθαι κάλλιστον ἄωτον, ἐν Πυθίοισί τε νικᾶν\nΤιμονόου παῖδʼ· ἔστι δʼ ἐοικὸς\nὀρειᾶν γε Πελειάδων\nμὴ τηλόθεν Ὠαρίωνα νεῖσθαι.\nκαὶ μὰν ἁ Σαλαμίς γε θρέψαι φῶτα μαχατὰν\nδυνατός. ἐν Τρωΐᾳ μὲν Ἕκτωρ Αἴαντος ἄκουσεν· ὦ Τιμόδημε, σὲ δʼ ἀλκὰ\nπαγκρατίου τλάθυμος ἀέξει.\nἈχάρναι δὲ παλαίφατοι\nεὐάνορες· ὅσσα δʼ ἀμφʼ ἀέθλοις,\nΤιμοδημίδαι ἐξοχώτατοι προλέγονται.\nπαρὰ μὲν ὑψιμέδοντι Παρνασῷ τέσσαρας ἐξ ἀέθλων νίκας ἐκόμιξαν·\nἀλλὰ Κορινθίων ὑπὸ φωτῶν\nἐν ἐσλοῦ Πέλοπος πτυχαῖς\nὀκτὼ στεφάνοις ἔμιχθεν ἤδη·\nἑπτὰ δʼ ἐν Νεμέᾳ τὰ δʼ οἴκοι μάσσονʼ ἀριθμοῦ\nΔιὸς ἀγῶνι. τόν, ὦ πολῖται, κωμάξατε Τιμοδήμῳ σὺν εὐκλέϊ νόστῳ·\nἁδυμελεῖ δʼ ἐξάρχετε φωνᾷ.\nὦ πότνια Μοῖσα, μᾶτερ ἁμετέρα, λίσσομαι,\nτὰν πολυξέναν ἐν ἱερομηνίᾳ Νεμεάδι\nἵκεο Δωρίδα νᾶσον Αἴγιναν· ὕδατι γὰρ\nμένοντʼ ἐπʼ Ἀσωπίῳ μελιγαρύων τέκτονες\nκώμων νεανίαι, σέθεν ὄπα μαιόμενοι.\nδιψῇ δὲ πρᾶγος ἄλλο μὲν ἄλλου·\nἀε θλονικία δὲ μάλιστʼ ἀοιδὰν φιλεῖ,\nστεφάνων ἀρετᾶν τε δεξιωτάταν ὀπαδόν·\nτᾶς ἀφθονίαν ὄπαζε μήτιος ἀμᾶς ἄπο·\nἄρχε δʼ οὐρανοῦ πολυνεφέλα κρέοντι, θύγατερ,\nδόκιμον ὕμνον· ἐγὼ δὲ κείνων τέ νιν ὀάροις\nλύρᾳ τε κοινάσομαι. χαρίεντα δʼ ἕξει πόνον\nχώρας ἄγαλμα, Μυρμιδόνες ἵνα πρότεροι\nᾤκησαν, ὧν παλαίφατον ἀγορὰν\nοὐκ ἐλεγχέεσσιν Ἀριστοκλείδας τεὰν\nἐμίανε κατʼ αἶσαν ἐν περισθενεῖ μαλαχθεὶς\nπαγκρατίου στόλῳ· καματωδέων δὲ πλαγᾶν\nἄκος ὑγιηρὸν ἐν βαθυπεδίῳ Νεμέᾳ τὸ καλλίνικον φέρει.\nεἰ δʼ ἐὼν καλὸς ἔρδων τʼ ἐοικότα μορφᾷ\nἀνορέαις ὑπερτάταις ἐπέβα παῖς Ἀριστοφάν εο ς· οὐκέτι πρόσω\nἀβάταν ἅλα κιόνων ὑπὲρ Ἡρακλέος περᾶν εὐμαρές,\nἥρως θεὸς ἃς ἔθηκε ναυτιλίας ἐσχάτας\nμάρτυρας κλυτάς· δάμασε δὲ θῆρας ἐν πελάγεσιν\nὑπέροχος, διά τʼ ἐξερεύνασε τεναγέων\nῥοάς, ὅπα πόμπιμον κατέβαινε νόστου τέλος,\nκαὶ γᾶν φράδασσε. θυμέ, τίνα πρὸς ἀλλοδαπὰν\nἄκραν ἐμὸν πλόον παραμείβ εαι ;\nΑἰακῷ σε φαμὶ γένει τε Μοῖσαν φέρειν,\nἕπεται δὲ λόγῳ δίκας ἄωτος, ἐσλὸς αἰνεῖν·\nοὐδʼ ἀλλοτρίων ἔρωτες ἀνδρὶ φέρειν κρέσσονες·\nοἴκοθεν μάτευε. ποτίφορον δὲ κόσμον ἔλαβες\ntype=\"unspecified\" γλυκύ τι γαρυέμεν. παλαιαῖσι δʼ ἐν ἀρεταῖς\nγέγαθε Πηλεὺς ἄναξ ὑπέραλλον αἰχμὰν ταμών·\nὃς καὶ Ἰωλκὸν εἷλε μόνος ἄνευ στρατιᾶς,\nκαὶ ποντίαν Θέτιν κατέμαρψεν\nἐγκονητί. Λαομέδοντα δʼ εὐρυσθενὴς\nΤελαμὼν Ἰόλᾳ παραστάτας ἐὼν ἔπερσεν·\nκαί ποτε χαλκότοξον Ἀμαζόνων μετʼ ἀλκὰν\nἕπετό οἱ· οὐδέ νίν ποτε φόβος ἀνδροδάμας ἔπαυσεν ἀκμὰν φρενῶν.\nσυγγενεῖ δέ τις εὐδοξίᾳ μέγα βρίθει·\nὃς δὲ διδάκτʼ ἔχει, ψεφηνὸς ἀνὴρ ἄλλοτʼ ἄλλα πνέων οὔ ποτʼ ἀτρεκεῖ\nκατέβα ποδί, μυριᾶν δʼ ἀρετᾶν ἀτελεῖ νόῳ γεύεται.\nξανθὸς δʼ Ἀχιλεὺς τὰ μὲν μένων Φιλύρας ἐν δόμοις\nπαῖς ἐὼν ἄθυρε μεγάλα ἔργα, χερσὶ θαμινὰ\nβραχυσίδαρον ἄκοντα πάλλων, ἴσα τʼ ἀνέμοις\nμάχᾳ λεόντεσσιν ἀγροτέροις ἔπρασσεν φόνον,\nκάπρους τʼ ἔναιρε, σώματα δὲ παρὰ Κρονίδαν\nΚένταυρον ἀσθμαίνοντα κόμιζεν,\nἑξέτης τὸ πρῶτον, ὅλον δʼ ἔπειτʼ ἂν χρόνον·\nτὸν ἐθάμβεον Ἄρτεμίς τε καὶ θρασεῖʼ Ἀθάνα,\nκτείνοντʼ ἐλάφους ἄνευ κυνῶν δολίων θʼ ἑρκέων·\nποσσὶ γὰρ κράτεσκε. λεγόμενον δὲ τοῦτο προτέρων\nἔπος ἔχω· βαθυμῆτα Χείρων τράφε λιθίνῳ\nἸάσονʼ ἔνδον τέγει, καὶ ἔπειτεν Ἀσκλήπιον,\nτὸν φαρμάκων δίδαξε μαλακόχειρα νόμον·\nνύμφευσε δʼ αὖτις ἀγλαόκαρπον\nΝηρέος θύγατρα, γόνον τέ οἱ φέρτατον\nἀτίταλλεν, ἐν ἀρμένοισι πᾶσι θυμὸν αὔξων·\nὄφρα θαλασσίαις ἀνέμων ῥιπαῖσι πεμφθεὶς\nὑπὸ Τρωΐαν, δορίκτυπον ἀλαλὰν Λυκίων τε προσμένοι καὶ Φρυγῶν\nΔαρδάνων τε, καὶ ἐγχεσφόροις ἐπιμίξαις\nΑἰθιόπεσσι χεῖρας, ἐν φρασὶ πάξαιθʼ, ὅπως σφίσι μὴ κοίρανος ὀπίσω\nπάλιν οἴκαδʼ ἀνεψιὸς ζαμενὴς Ἑλένοιο Μέμνων μόλοι.\nτηλαυγὲς ἄραρε φέγγος Αἰακιδᾶν αὐτόθεν·\nΖεῦ, τεὸν γὰρ αἷμα, σέο δʼ ἀγών, τὸν ὕμνος ἔβαλεν\nὀπὶ νέων ἐπιχώριον χάρμα κελαδέων.\nβοὰ δὲ νικαφόρῳ σὺν Ἀριστοκλείδᾳ πρέπει,\nὃς τάνδε νᾶσον εὐκλέϊ προσέθηκε λόγῳ\nκαὶ σεμνὸν ἀγλααῖσι μερίμναις\nΠυθίου Θεάριον. ἐν δὲ πείρᾳ τέλος\nδιαφαίνεται, ὧν τις ἐξοχώτερος γένηται,\nἐν παισὶ νέοισι παῖς, ἐν ἀνδράσιν ἀνήρ, τρίτον\nἐν παλαιτέροισι, μέρος ἕκαστον οἷον ἔχομεν\nβρότεον ἔθνος. ἐλᾷ δὲ καὶ τέσσαρας ἀρετὰς\nὁ θνατὸς αἰών, φρονεῖν δʼ ἐνέπει τὸ παρκείμενον.\nτῶν οὐκ ἄπεσσι. χαῖρε, φίλος. ἐγὼ τόδε τοι\nπέμπω μεμιγμένον μέλι λευκῷ\nσὺν γάλακτι, κιρναμένα δʼ ἔερσʼ ἀμφέπει,\nπόμʼ ἀοίδιμον Αἰολῇσιν ἐν πνοαῖσιν αὐλῶν,\nὀψέ περ. ἔστι δʼ αἰετὸς ὠκὺς ἐν ποτανοῖς,\nὃς ἔλαβεν αἶψα, τηλόθε μεταμαιόμενος, δαφοινὸν ἄγραν ποσίν·\nκραγέται δὲ κολοιοὶ ταπεινὰ νέμονται.\nτίν γε μέν, εὐθρόνου Κλεοῦς ἐθελοίσας, ἀεθλοφόρου λήματος ἕνεκεν\nΝεμέας Ἐπιδαυρόθεν τʼ ἄπο καὶ Μεγάρων δέδορκεν φάος.\nἄριστος εὐφροσύνα πόνων κεκριμένων\nἰατρός· αἱ δὲ σοφαὶ\nΜοισᾶν θύγατρες ἀοιδαὶ θέλξαν νιν ἁπτόμεναι.\nοὐδὲ θερμὸν ὕδωρ τόσον γε μαλθακὰ τέγγει\nγυῖα, τόσσον εὐλογία φόρμιγγι συνάορος.\nῥῆμα δʼ ἑργμάτων χρονιώτερον βιοτεύει,\nὅ τι κε σὺν Χαρίτων τύχᾳ\nγλῶσσα φρενὸς ἐξέλοι βαθείας.\nτό μοι θέμεν Κρονίδᾳ τε Δὶ καὶ Νεμέᾳ\nΤιμασάρχου τε πάλᾳ\nὕμνου προκώμιον εἴη· δέξαιτο δʼ Αἰακιδᾶν\nἠΰπυργον ἕδος, δίκᾳ ξεναρκέϊ κοινὸν\nφέγγος. εἰ δʼ ἔτι ζαμενεῖ Τιμόκριτος ἁλίῳ\nσὸς πατὴρ ἐθάλπετο, ποικίλον κιθαρίζων\nθαμά κε, τῷδε μέλει κλιθείς,\nυἱὸν κελάδησε καλλίνικον\nΚλεωναίου τʼ ἀπʼ ἀγῶνος ὅρμον στεφάνων\nπέμψαντα καὶ λιπαρᾶν\nεὐωνύμων ἀπʼ Ἀθανᾶν, Θήβαις τʼ ἐν ἑπταπύλοις,\nοὕνεκʼ Ἀμφιτρύωνος ἀγλαὸν παρὰ τύμβον\nΚαδμεῖοί νιν οὐκ ἀέκοντες ἄνθεσι μίγνυον,\nΑἰγίνας ἕκατι. φίλοισι γὰρ φίλος ἐλθὼν\nξένιον ἄστυ κατέδρακεν\nἩρακλέος ὀλβίαν πρὸς αὐλάν.\nσὺν ᾧ ποτε Τρωΐαν κραταιὸς Τελαμὼν\nπόρθησε καὶ Μέροπας\nκαὶ τὸν μέγαν πολεμιστὰν ἔκπαγλον Ἀλκυονῆ,\nοὐ τετραορίας γε πρὶν δυώδεκα πέτρῳ\nἥρωάς τʼ ἐπεμβεβαῶτας ἱπποδάμους ἕλεν\nδὶς τόσους. ἀπειρομάχας ἐών κε φανείη\nλόγον ὁ μὴ συνιείς· ἐπεὶ\nῥέζοντά τι καὶ παθεῖν ἔοικεν.\nτὰ μακρὰ δʼ ἐξενέπειν ἐρύκει με τεθμὸς\nὧραί τʼ ἐπειγόμεναι·\nἴϋγγι δʼ ἕλκομαι ἦτορ νουμηνίᾳ θιγέμεν.\nἔμπα, καίπερ ἔχει βαθεῖα ποντιὰς ἅλμα\nμέσσον, ἀντίτεινʼ ἐπιβουλίᾳ· σφόδρα δόξομεν\nδαΐων ὑπέρτεροι ἐν φάει καταβαίνειν·\nφθονερὰ δʼ ἄλλος ἀνὴρ βλέπων\nγνώμαν κενεὰν σκότῳ κυλίνδει\nχαμαὶ πετοῖσαν· ἐμοὶ δʼ ὁποίαν ἀρετὰν\nἔδωκε πότμος ἄναξ,\nεὖ οἶδʼ ὅτι χρόνος ἕρπων πεπρωμέναν τελέσει.\nἐξύφαινε, γλυκεῖα, καὶ τόδʼ αὐτίκα, φόρμιγξ,\nΛυδίᾳ σὺν ἁρμονίᾳ μέλος πεφιλημένον\nΟἰνώνᾳ τε καὶ Κύπρῳ, ἔνθα Τεῦκρος ἀπάρχει\nὁ Τελαμωνιάδας· ἀτὰρ\nΑἴας Σαλαμῖνʼ ἔχει πατρῴαν·\nἐν δʼ Εὐξείνῳ πελάγει φαεννὰν Ἀχιλεὺς\nνᾶσον· Θέτις δὲ κρατεῖ\nΦθίᾳ· Νεοπτόλεμος δʼ Ἀπείρῳ διαπρυσίᾳ,\nβουβόται τόθι πρῶνες ἔξοχοι κατάκεινται\nΔωδώναθεν ἀρχόμενοι πρὸς Ἰόνιον πόρον.\nΠαλίου δὲ πὰρ ποδὶ λατρείαν Ἰαωλκὸν\nπολεμίᾳ χερὶ προστραπὼν\nΠηλεὺς παρέδωκεν Αἱμόνεσσιν\nδάμαρτος Ἱππολύτας Ἄκαστος δολίαις\nτέχναισι χρησάμενος·\nτᾷ Δαιδάλου τε μαχαίρᾳ φύτευέ οἱ θάνατον\nἐκ λόχου, Πελίαο παῖς· ἄλαλκε δὲ Χείρων,\nκαὶ τὸ μόρσιμον Διόθεν πεπρωμένον ἔκφερεν·\nπῦρ δὲ παγκρατὲς θρασυμαχάνων τε λεόντων\nὄνυχας ὀξυτάτους ἀκμὰν\nτε δεινοτάτων σχάσαις ὀδόντων\nἔγαμεν ὑψιθρόνων μίαν Νηρεΐδων,\nεἶδεν δʼ εὔκυκλον ἕδραν,\nτᾶς οὐρανοῦ βασιλῆες πόντου τʼ ἐφεζόμενοι\nδῶρα καὶ κράτος ἐξέφαναν ἐγγενὲς αὐτῷ.\nΓαδείρων τὸ πρὸς ζόφον οὐ περατόν· ἀπότρεπε\nαὖτις Εὐρώπαν ποτὶ χέρσον ἔντεα ναός·\nἄπορα γὰρ λόγον Αἰακοῦ\nπαίδων τὸν ἅπαντά μοι διελθεῖν.\nΘεανδρίδαισι δʼ ἀεξιγυίων ἀέθλων\nκάρυξ ἑτοῖμος ἔβαν\nΟὐλυμπίᾳ τε καὶ Ἰσθμοῖ Νεμέᾳ τε συνθέμενος,\nἔνθα πεῖραν ἔχοντες οἴκαδε κλυτοκάρπων\nοὐ νέοντʼ ἄνευ στεφάνων, πάτραν ἵνʼ ἀκούομεν,\nΤιμάσαρχε, τ εὰ ν ἐπινικίοισιν ἀοιδαῖς\nπρόπολον ἔμμεναι. εἰ δέ τοι\nμάτρῳ μʼ ἔτι Καλλικλεῖ κελεύεις\nστάλαν θέμεν Παρίου λίθου λευκοτέραν·\nὁ χρυσὸς ἑψόμενος\nαὐγὰς ἔδειξεν ἁπάσας, ὕμνος δὲ τῶν ἀγαθῶν\nἑργμάτων βασιλεῦσιν ἰσοδαίμονα τεύχει\nφῶτα· κεῖνος ἀμφʼ Ἀχέροντι ναιετάων ἐμὰν\nγλῶσσαν εὑρέτω κελαδῆτιν, Ὀρσοτριαίνα\nἵνʼ ἐν ἀγῶνι βαρυκτύπου\nθάλησε Κορινθίοις σελίνοις·\nτὸν Εὐφάνης ἐθέλων γεραιὸς προπάτωρ\nσὸς ἄεισέν ποτε, παῖ.\nἄλλοισι δʼ ἅλικες ἄλλοι· τὰ δʼ αὐτὸς ἄν τις ἴδῃ,\nἔλπεταί τις ἕκαστος ἐξοχώτατα φάσθαι.\nοἷον αἰνέων κε Μελησίαν ἔριδα στρέφοι,\nῥήματα πλέκων, ἀπάλαιστος ἐν λόγῳ ἕλκειν,\nμαλακὰ μὲν φρονέων ἐσλοῖς,\nτραχὺς δὲ παλιγκότοις ἔφεδρος.\nοὐκ ἀνδριαντοποιός εἰμʼ, ὥστʼ ἐλινύσοντα ἐργάζεσθαι ἀγάλματʼ ἐπʼ αὐτᾶς βαθμίδος\nἑσταότʼ· ἀλλʼ ἐπὶ πάσας ὁλκάδος ἔν τʼ ἀκάτῳ, γλυκεῖʼ ἀοιδά,\nστεῖχʼ ἀπʼ Αἰγίνας, διαγγέλλοισʼ, ὅτι\nΛάμπωνος υἱὸς Πυθέας εὐρυσθενὴς\nνίκη Νεμείοις παγκρατίου στέφανον,\nοὔπω γένυσι φαίνων τέρειναν ματέρʼ οἰνάνθας ὀπώραν,\nἐκ δὲ Κρόνου καὶ Ζηνὸς ἥρωας αἰχματὰς φυτευθέντας καὶ ἀπὸ χρυσεᾶν Νηρηΐδων\nΑἰακίδας ἐγέραιρεν ματρόπολίν τε, φίλαν ξένων ἄρουραν·\nτάν ποτʼ εὔανδρόν τε καὶ ναυσικλυτὰν\nθέσσαντο πὰρ βωμὸν πατέρος Ἑλλανίου\nστάντες, πίτναν τʼ εἰς αἰθέρα χεῖρας ἁμᾷ\nἘνδαΐδος ἀριγνῶτες υἱοὶ καὶ βία Φώκου κρέοντος,\nὁ τᾶς θεοῦ, ὃν Ψαμάθεια τίκτʼ ἐπὶ ῥηγμῖνι πόντου.\nαἰδέομαι μέγα εἰπεῖν ἐν δίκᾳ τε μὴ κεκινδυνευμένον,\nπῶς δὴ λίπον εὐκλέα νᾶσον, καὶ τίς ἄνδρας ἀλκίμους\nδαίμων ἀπʼ Οἰνώνας ἔλασεν. στάσομαι· οὔ τοι ἅπασα κερδίων\nφαίνοισα πρόσωπον ἀλάθειʼ ἀτρεκής·\nκαὶ τὸ σιγᾶν πολλάκις ἐστὶ σοφώτατον ἀνθρώπῳ νοῆσαι.\nεἰ δʼ ὄλβον ἢ χειρῶν βίαν ἢ σιδαρίταν ἐπαινῆσαι πόλεμον δεδόκηται, μακρά μοι\nαὐτόθεν ἅλμαθʼ ὑποσκάπτοι τις· ἔχω γονάτων ἐλαφρὸν ὁρμάν·\nκαὶ πέραν πόντοιο πάλλοντʼ αἰετοί.\nπρόφρων δὲ καὶ κείνοις ἄειδʼ ἐν Παλίῳ\nΜοισᾶν ὁ κάλλιστος χορός, ἐν δὲ μέσαις\nφόρμιγγʼ Ἀπόλλων ἑπτάγλωσσον χρυσέῳ πλάκτρῳ διώκων\nἁγεῖτο παντοίων νόμων· αἱ δὲ πρώτιστον μὲν ὕμνησαν Διὸς ἀρχόμεναι σεμνὰν Θέτιν\nΠηλέα θʼ, ὥς τέ νιν ἁβρὰ Κρηθεῒς Ἱππολύτα δόλῳ πεδᾶσαι\nἤθελε ξυνᾶνα Μαγνήτων σκοπὸν\nπείσαισʼ ἀκοίταν ποικίλοις βουλεύμασιν,\nψεύσταν δὲ ποιητὸν συνέπαξε λόγον,\nὡς ἆρα νυμφείας ἐπείρα κεῖνος ἐν λέκτροις Ἀκάστου\nεὐνᾶς. τὸ δʼ ἐναντίον ἔσκεν· πολλὰ γάρ νιν παντὶ θυμῷ\nπαρφαμένα λιτάνευεν· τοῦ δὲ ὀργὰν κνίζον αἰπεινοὶ λόγοι·\nεὐθὺς δʼ ἀπανάνατο νύμφαν, ξεινίου πατρὸς χόλον\nδείσαις· ὁ δʼ ἐφράσθη κατένευσέν τέ οἱ ὀρσινεφὴς ἐξ οὐρανοῦ\nΖεὺς ἀθανάτων βασιλεύς, ὥστʼ ἐν τάχει\nποντίαν χρυσαλακάτων τινὰ Νηρεΐδων πράξειν ἄκοιτιν,\nγαμβρὸν Ποσειδάωνα πείσαις, ὃς Αἰγᾶθεν ποτὶ κλειτὰν θαμὰ νίσσεται Ἰσθμὸν\nΔωρίαν·\nἔνθα μιν εὔφρονες ἶλαι σὺν καλάμοιο βοᾷ θεὸν δέκονται,\nκαὶ σθένει γυίων ἐρίζοντι θρασεῖ.\nπότμος δὲ κρίνει συγγενὴς ἔργων περὶ\nπάντων. τὺ δʼ Αἰγίναθε δίς, Εὐθύμενες,\nΝίκας ἐν ἀγκώνεσσι πίτνων ποικίλων ἔψαυσας ὕμνων.\nἤτοι μεταΐξαντα καὶ νῦν τεὸς μάτρως ἀγάλλει κείνου ὁμόσπορον ἔθνος, Πυθέα.\nἁ Νεμέα μὲν ἄραρεν μείς τʼ ἐπιχώριος, ὃν φίλησʼ Ἀπόλλων·\nἅλικας δʼ ἐλθόντας οἴκοι τʼ ἐκράτεις\nΝίσου τʼ ἐν εὐαγκεῖ λόφῳ. χαίρω δʼ, ὅτι\nἐσλοῖσι μάρναται πέρι πᾶσα πόλις.\nἴσθι, γλυκεῖάν τοι Μενάνδρου σὺν τύχᾳ μόχθων ἀμοιβὰν\nἐπαύρεο· χρὴ δʼ ἀπʼ Ἀθανᾶν τέκτονʼ ἀθληταῖσιν ἔμμεν.\nεἰ δὲ Θεμίστιον ἵκεις, ὥστʼ ἀείδειν, μηκέτι ῥίγει· δίδοι\nφωνάν, ἀνὰ δʼ ἱστία τεῖνον πρὸς ζυγὸν καρχασίου,\nπύκταν τέ νιν καὶ παγκρατίῳ φθέγξαι ἑλεῖν Ἐπιδαύρῳ διπλόαν\nνικῶντʼ ἀρετάν, προθύροισιν δʼ Αἰακοῦ\nἀνθέων ποι άε ντα φέρε στεφανώματα σὺν ξανθαῖς Χάρισσιν.\nἓν ἀνδρῶν, ἓν θεῶν γένος· ἐκ μιᾶς δὲ πνέομεν\nματρὸς ἀμφότεροι· διείργει δὲ πᾶσα κεκριμένα\nδύναμις, ὡς τὸ μὲν οὐδέν, ὁ δὲ χάλκεος ἀσφαλὲς αἰὲν ἕδος\nμένει οὐρανός. ἀλλά τι προσφέρομεν ἔμπαν ἢ μέγαν\nνόον ἤτοι φύσιν ἀθανάτοις,\nκαίπερ ἐφαμερίαν οὐκ εἰδότες οὐδὲ μετὰ νύκτας ἄμμε πότμος\nοἵαν τινʼ ἔγραψε δραμεῖν ποτὶ στάθμαν.\nτεκμαίρει καί νυν Ἀλκιμίδας τὸ συγγενὲς ἰδεῖν\nἄγχι καρποφόροις ἀρούραισιν, αἵτʼ ἀμειβόμεναι\nτόκα μὲν ὦν βίον ἀνδράσιν ἐπηετανὸν πεδίων ἔδοσαν,\nτόκα δʼ αὖτʼ ἀναπαυσάμεναι σθένος ἔμαρψαν. ἦλθέ τοι\nΝεμέας ἐξ ἐρατῶν ἀέθλων\nπαῖς ἐναγώνιος, ὃς ταύταν μεθέπων Διόθεν αἶσαν νῦν πέφανται\nοὐκ ἄμμορος ἀμφὶ πάλᾳ κυναγέτας,\nἴχνεσιν ἐν Πραξιδάμαντος ἑὸν πόδα νέμων\nπατροπάτορος ὁμαιμίου.\nκεῖνος γὰρ Ὀλυμπιόνικος ἐὼν Αἰακίδαις\nἔρνεα πρῶτος ἔνεικεν ἀπʼ Ἀλφεοῦ,\nκαὶ πεντάκις Ἰσθμοῖ στεφανωσάμενος,\nνεμέᾳ δὲ τρίς,\nἔπαυσε λάθαν\nΣωκλείδα, ὃς ὑπέρτατος\nἉγησιμάχῳ υἱέων γένετο.\nἐπεί οἱ τρεῖς ἀεθλοφόροι πρὸς ἄκρον ἀρετᾶς\nἦλθον, οἵτε πόνων ἐγεύσαντο. σὺν θεοῦ δὲ τύχᾳ\nἕτερον οὔ τινα οἶκον ἀπεφάνατο πυγμαχία πλεόνων\nταμίαν στεφάνων μυχῷ Ἑλλάδος ἁπάσας. ἔλπομαι\nμέγα εἰπὼν σκοποῦ ἄντα τυχεῖν\nὥτʼ ἀπὸ τόξου ἱείς· εὔθυνʼ ἐπὶ τοῦτον, ἄγε, Μοῖσα, οὖρον ἐπέων\nεὐκλέα. παροιχομένων γὰρ ἀνέρων\nἀοιδαὶ καὶ λόγοι τὰ καλά σφιν ἔργʼ ἐκόμισαν,\nΒασσίδαισιν ἅ τʼ οὐ σπανίζει· παλαίφατος γενεά,\nἴδια ναυστολέοντες ἐπικώμια, Πιερίδων ἀρόταις\nδυνατοὶ παρέχειν πολὺν ὕμνον ἀγερώχων ἑργμάτων\nἕνεκεν. καὶ γὰρ ἐν ἀγαθέᾳ\nχεῖρας ἱμάντι δεθεὶς Πυθῶνι κράτησεν ἀπὸ ταύτας αἷμα πάτρας\nχρυσαλακάτου ποτὲ Καλλίας ἁδὼν\nἔρνεσι Λατοῦς, παρὰ Κασταλίᾳ τε Χαρίτων\nἑσπέριος ὁμάδῳ φλέγεν·\nπόντου τε γέφυρʼ ἀκάμαντος ἐν ἀμφικτιόνων\nταυροφόνῳ τριετηρίδι Κρ εο ντίδαν\nτίμασε Ποσειδάνιον ἂν τέμενος·\nβοτάνα τέ νιν\nπόθʼ ἁ λέοντος\nνικάσαντʼ ἤρεφε δασκίοις\nΦλιοῦντος ὑπʼ ὠγυγίοις ὄρεσιν.\nπλατεῖαι πάντοθεν λογίοισιν ἐντὶ πρόσοδοι\nνᾶσον εὐκλέα τάνδε κοσμεῖν· ἐπεί σφιν Αἰακίδαι\nἔπορον ἔξοχον αἶσαν ἀρετὰς ἀποδεικνύμενοι μεγάλας·\nπέταται δʼ ἐπί τε χθόνα καὶ διὰ θαλάσσας τηλόθεν\nὄνυμʼ αὐτῶν· καὶ ἐς Αἰθίοπας\nΜέμνονος οὐκ ἀπονοστήσαντος ἐπᾶλτο· βαρὺ δέ σφιν νεῖκος Ἀχιλεὺς\nἔμπεσε χαμαὶ καταβὰς ἀφʼ ἁρμάτων,\nφαεννᾶς υἱὸν εὖτʼ ἐνάριξεν Ἀόος ἀκμᾷ\nἔγχεος ζακότοιο. καὶ ταύταν μὲν παλαιότεροι\nὁδὸν ἀμαξιτὸν εὗρον· ἕπομαι δὲ καὶ αὐτὸς ἔχων μελέταν·\nτὸ δὲ πὰρ ποδὶ ναὸς ἑλισσόμενον αἰεὶ κυμάτων\nλέγεται παντὶ μάλιστα δονεῖν\nθυμόν. ἑκόντι δʼ ἐγὼ νώτῳ μεθέπων δίδυμον ἄχθος ἄγγελος ἔβαν,\nπέμπτον ἐπὶ εἴκοσι τοῦτο γαρύων\nεὖχος ἀγώνων ἄπο, τοὺς ἐνέποισιν ἱερούς,\nἈλκιμίδα, τέ γʼ ἐπαρκέσαι\nκλειτᾷ γενεᾷ· δύο μὲν Κρονίου πὰρ τεμένει,\nπαῖ, σέ τʼ ἐνόσφισε καὶ Πουλυτιμίδαν\nκλᾶρος προπετὴς ἄνθεʼ Ὀλυμπιάδος.\nδελφῖνί κεν\nτάχος διʼ ἅλμας\nἴσον εἴποιμι Μελησίαν,\nχειρῶν τε καὶ ἰσχύος ἁνίοχον.\nἘλείθυια, πάρεδρε Μοιρᾶν βαθυφρόνων,\nπαῖ μεγαλοσθενέος, ἄκουσον, Ἥρας, γενέτειρα τέκνων· ἄνευ σέθεν\nοὐ φάος, οὐ μέλαιναν δρακέντες εὐφρόναν\nτεὰν ἀδελφεὰν ἐλάχομεν ἀγλαόγυιον Ἥβαν.\nἀναπνέομεν δʼ οὐχ ἅπαντες ἐπὶ ἴσα·\nεἴργει δὲ πότμῳ ζυγένθʼ ἕτερον ἕτερα. σὺν δὲ τὶν\nκαὶ παῖς ὁ Θεαρίωνος ἀρετᾷ κριθεὶς\nεὔδοξος ἀείδεται Σωγένης μετὰ πενταέθλοις.\nπόλιν γὰρ φιλόμολπον οἰκεῖ δορικτύπων\nΑἰακιδᾶν· μάλα δʼ ἐθέλοντι σύμπειρον ἀγωνίᾳ θυμὸν ἀμφέπειν.\nεἰ δὲ τύχῃ τις ἔρδων, μελίφρονʼ αἰτίαν\nῥοαῖσι Μοισᾶν ἐνέβαλε· ταὶ μεγάλαι γὰρ ἀλκαὶ\nσκότον πολὺν ὕμνων ἔχοντι δεόμεναι·\nἔργοις δὲ καλοῖς ἔσοπτρον ἴσαμεν ἑνὶ σὺν τρόπῳ,\nεἰ Μναμοσύνας ἕκατι λιπαράμπυκος\nεὕρηται ἄποινα μόχθων κλυταῖς ἐπέων ἀοιδαῖς.\nσοφοὶ δὲ μέλλοντα τριταῖον ἄνεμον\nἔμαθον, οὐδʼ ὑπὸ κέρδει βλάβεν·\nἀφνεὸς πενιχρός τε θανάτου πέρας\nἅμα νέονται. ἐγὼ δὲ πλέονʼ ἔλπομαι\nλόγον Ὀδυσσέος ἢ πάθαν διὰ τὸν ἁδυεπῆ γενέσθʼ Ὅμηρον·\nἐπεὶ ψεύδεσί οἱ ποτανᾷ τε μαχανᾷ\nσεμνὸν ἔπεστί τι· σοφία δὲ κλέπτει παράγοισα μύθοις· τυφλὸν δʼ ἔχει\nἦτορ ὅμιλος ἀνδρῶν ὁ πλεῖστος. εἰ γὰρ ἦν\nἓ τὰν ἀλάθειαν ἰδέμεν, οὔ κεν ὅπλων χολωθεὶς\nὁ καρτερὸς Αἴας ἔπαξε διὰ φρενῶν\nλευρὸν ξίφος· ὃν κράτιστον Ἀχιλέος ἄτερ μάχᾳ\nξανθῷ Μενέλᾳ δάμαρτα κομίσαι θοαῖς\nἐν ναυσὶ πόρευσαν εὐθυπνόου Ζεφύροιο πομπαὶ\nπρὸς Ἴλου πόλιν. ἀλλὰ κοινὸν γὰρ ἔρχεται\nκῦμʼ Ἀΐδα, πέσε δʼ ἀδόκητον ἐν καὶ δοκέοντα· τιμὰ δὲ γίνεται\nὧν θεὸς ἁβρὸν αὔξει λόγον τεθνακότων\nβοαθόων, τοὶ παρὰ μέγαν ὀμφαλὸν εὐρυκόλπου\nμόλον χθονός· ἐν Πυθίοισι δὲ δαπέδοις\nκεῖται, Πριάμου πόλιν Νεοπτόλεμος ἐπεὶ πράθεν,\nτᾷ καὶ Δαναοὶ πόνησαν· ὁ δʼ ἀποπλέων\nΣκύρου μὲν ἅμαρτε, πλαγχθέντες δʼ εἰς Ἐφύραν ἵκοντο·\nΜολοσσίᾳ δʼ ἐμβασίλευεν ὀλίγον\nχρόνον· ἀτὰρ γένος αἰεὶ φέρεν\nτοῦτό οἱ γέρας. ᾤχετο δὲ πρὸς θεόν,\nκτέανʼ ἄγων Τρωΐαθεν ἀκροθινίων·\nἵνα κρεῶν νιν ὑπὲρ μάχας ἔλασεν ἀντιτυχόντʼ ἀνὴρ μαχαίρᾳ.\nβάρυνθεν δὲ περισσὰ Δελφοὶ ξεναγέται.\nἀλλὰ τὸ μόρσιμον ἀπέδωκεν· ἐχρῆν δέ τινʼ ἔνδον ἄλσει παλαιτάτῳ\nΑἰακιδᾶν κρεόντων τὸ λοιπὸν ἔμμεναι\nθεοῦ παρʼ εὐτειχέα δόμον, ἡρωΐαις δὲ πομπαῖς\nθεμισκόπον οἰκεῖν ἐόντα πολυθύτοις.\nεὐώνυμον ἐς δίκαν τρία ἔπεα διαρκέσει·\nοὐ ψεῦδις ὁ μάρτυς ἔργμασιν ἐπιστατεῖ,\nΑἴγινα, τεῶν Διός τʼ ἐκγόνων. θρασύ μοι τόδʼ εἰπεῖν\nφαενναῖς ἀρεταῖς ὁδὸν κυρίαν λόγων\nοἴκοθεν· ἀλλὰ γὰρ ἀνάπαυσις ἐν παντὶ γλυκεῖα ἔργῳ· κόρον δʼ ἔχει\nκαὶ μέλι καὶ τὰ τέρπνʼ ἄνθεʼ Ἀφροδίσια.\nφυᾷ δʼ ἕκαστος διαφέρομεν βιοτὰν λαχόντες,\nὁ μὲν τά, τὰ δʼ ἄλλοι· τυχεῖν δʼ ἕνʼ ἀδύνατον\nεὐδαιμονίαν ἅπασαν ἀνελόμενον· οὐκ ἔχω\nεἰπεῖν, τίνι τοῦτο Μοῖρα τέλος ἔμπεδον\nὤρεξε. Θεαρίων, τὶν δʼ ἐοικότα καιρὸν ὄλβου\nδίδωσι, τόλμαν τε καλῶν ἀρομένῳ\nσύνεσιν οὐκ ἀποβλάπτει φρενῶν.\nξεῖνός εἰμι· σκοτεινὸν ἀπέχων ψόγον,\nὕδατος ὥτε ῥοὰς φίλον ἐς ἄνδρʼ ἄγων\nκλέος ἐτήτυμον αἰνέσω· ποτίφορος δʼ ἀγαθοῖσι μισθὸς οὗτος.\nἐὼν δʼ ἐγγὺς Ἀχαιὸς οὐ μέμψεταί μʼ ἀνὴρ\nἸονίας ὑπὲρ ἁλὸς οἰκέων· προξενίᾳ πέποιθʼ· ἔν τε δαμόταις\nὄμματι δέρκομαι λαμπρόν, οὐχ ὑπερβαλών,\nβίαια πάντʼ ἐκ ποδὸς ἐρύσαις, ὁ δὲ λοιπὸς εὔφρων\nποτὶ χρόνος ἕρποι. μαθὼν δέ τις ἀνερεῖ,\nεἰ πὰρ μέλος ἔρχομαι ψάγιον ὄαρον ἐννέπων.\nΕὐξενίδα πάτραθε Σώγενες, ἀπομνύω\nμὴ τέρμα προβὰς ἄκονθʼ ὥτε χαλκοπάρᾳον ὄρσαι\nθοὰν γλῶσσαν, ὃς ἐξέπεμψεν παλαισμάτων\nαὐχένα καὶ σθένος ἀδίαντον, αἴθωνι πρὶν ἁλίῳ γυῖον ἐμπεσεῖν.\nεἰ πόνος ἦν, τὸ τερπνὸν πλέον πεδέρχεται.\nἔα με· νικῶντί γε χάριν, εἴ τι πέραν ἀερθεὶς\nἀνέκραγον, οὐ τραχύς εἰμι καταθέμεν.\nεἴρειν στεφάνους ἐλαφρόν· ἀναβάλεο· Μοῖσά τοι\nκολλᾷ χρυσὸν ἔν τε λευκὸν ἐλέφανθʼ ἁμᾷ\nκαὶ λείριον ἄνθεμον ποντίας ὑφελοῖσʼ ἐέρσας.\nΔιὸς δὲ μεμναμένος ἀμφὶ Νεμέᾳ\nπολύφατον θρόον ὕμνων δόνει\nἡσυχᾷ. βασιλῆα δὲ θεῶν πρέπει\nδάπεδον ἂν τόδε γαρυέμεν ἁμέρᾳ\nὀπί· λέγοντι γὰρ Αἰακόν νιν ὑπὸ ματροδόκοις γοναῖς φυτεῦσαι,\nἐμᾷ μὲν πολίαρχον εὐωνύμῳ πάτρᾳ,\nἩράκλεες, σέο δὲ προπράονʼ ἔμεν ξεῖνον ἀδελφεόν τʼ. εἰ δὲ γεύεται\nἀνδρὸς ἀνήρ τι, φαῖμέν κε γείτονʼ ἔμμεναι\nνόῳ φιλήσαντʼ ἀτενέϊ γείτονι χάρμα πάντων\nἐπάξιον· εἰ δʼ αὐτὸ καὶ θεὸς ἀνέχοι,\nἐν τίν κʼ ἐθέλοι, Γίγαντας ὃς ἐδάμασας, εὐτυχῶς\nναίειν πατρὶ Σωγένης ἀταλὸν ἀμφέπων\nθυμὸν προγόνων ἐϋκτήμονα ζαθέαν ἀγυιάν·\nἐπεὶ τετραόροισιν ὥθʼ ἁρμάτων ζυγοῖς\nἐν τεμένεσσι δόμον ἔχει τεοῖς, ἀμφοτέρας ἰὼν χειρός. ὦ μάκαρ,\nτὶν δʼ ἐπέοικεν Ἥρας πόσιν τε πειθέμεν\nκόραν τε Γλαυκώπιδα· δύνασαι δὲ βροτοῖσιν ἀλκὰν\nἀμαχανιᾶν δυσβάτων θαμὰ διδόμεν.\nεἰ γάρ σφισιν ἐμπεδοσθενέα βίοτον ἁρμόσαις\nἥβᾳ λιπαρῷ τε γήραϊ διαπλέκοις\nεὐδαίμονʼ ἐόντα, παίδων δὲ παῖδες ἔχοιεν αἰεὶ\nγέρας τό περ νῦν καὶ ἄρειον ὄπιθεν.\nτὸ δʼ ἐμὸν οὔ ποτε φάσει κέαρ\nἀτρόποισι Νεοπτόλεμον ἑλκύσαι\nἔπεσι· ταὐτὰ δὲ τρὶς τετράκι τʼ ἀμπολεῖν\nἀπορία τελέθει, τέκνοισιν ἅτε μαψυλάκας, Διὸς Κόρινθος.\nὥρα πότνια, κάρυξ Ἀφροδίτας ἀμβροσιᾶν φιλοτάτων,\nἅτε παρθενηΐοις παίδων τʼ ἐφίζοισα γλεφάροις,\nτὸν μὲν ἁμέροις ἀνάγκας χερσὶ βαστάζεις, ἕτερον δʼ ἑτέραις.\nἀγαπατὰ δὲ καιροῦ μὴ πλαναθέντα πρὸς ἔργον ἕκαστον\nτῶν ἀρειόνων ἐρώτων ἐπικρατεῖν δύνασθαι.\nοἷοι καὶ Διὸς Αἰγίνας τε λέκτρον ποιμένες ἀμφεπόλησαν\nΚυπρίας δώρων· ἔβλαστεν δʼ υἱὸς Οἰνώνας βασιλεὺς\nχειρὶ καὶ βουλαῖς ἄριστος. πολλά νιν πολλοὶ λιτάνευον ἰδεῖν.\nἀβοατὶ γὰρ ἡρώων ἄωτοι περιναιεταόντων\nἤθελον κείνου γε πείθεσθʼ ἀναξίαις ἑκόντες,\nοἵ τε κρανααῖς ἐν Ἀθάναισιν ἅρμοζον στρατόν,\nοἵ τʼ ἀνὰ Σπάρταν Πελοπηϊάδαι.\nἱκέτας Αἰακοῦ σεμνῶν γονάτων πόλιός θʼ ὑπὲρ φίλας\nἀστῶν θʼ ὑπὲρ τῶνδʼ ἅπτομαι φέρων\nΛυδίαν μίτραν καναχηδὰ πεποικιλμέναν,\nΔείνιος δισσῶν σταδίων καὶ πατρὸς Μέγα Νεμεαῖον ἄγαλμα.\nσὺν θεῷ γάρ τοι φυτευθεὶς ὄλβος ἀνθρώποισι παρμονώτερος·\nὅσπερ καὶ Κινύραν ἔβρισε πλούτῳ ποντίᾳ ἔν ποτε Κύπρῳ.\nἵσταμαι δὴ ποσσὶ κούφοις, ἀμπνέων τε πρίν τι φάμεν.\nπολλὰ γὰρ πολλᾷ λέλεκται· ν εα ρὰ δʼ ἐξευρόντα δόμεν βασάνῳ\nἐς ἔλεγχον, ἅπας κίνδυνος· ὄψον δὲ λόγοι φθονεροῖσιν·\nἅπτεται δʼ ἐσλῶν ἀεί, χειρόνεσσι δʼ οὐκ ἐρίζει.\nκεῖνος καὶ Τελαμῶνος δάψεν υἱὸν φασγάνῳ ἀμφικυλίσαις.\nἦ τινʼ ἄγλωσσον μέν, ἦτορ δʼ ἄλκιμον, λάθα κατέχει\nἐν λυγρῷ νείκει· μέγιστον δʼ αἰόλῳ ψεύδει γέρας ἀντέταται.\nκρυφίαισι γὰρ ἐν ψάφοις Ὀδυσσῆ Δαναοὶ θεράπευσαν·\nχρυσέων δʼ Αἴας στερηθεὶς ὅπλων φόνῳ πάλαισεν.\nἦ μὰν ἀνόμοιά γε δᾴοισιν ἐν θερμῷ χροῒ\nἕλκεα ῥῆξαν πελεμιζόμενοι\nὑπʼ ἀλεξιμβρότῳ λόγχᾳ, τὰ μὲν ἀμφʼ Ἀχιλεῖ νεοκτόνῳ,\nἄλλων τε μόχθων ἐν πολυφθόροις\nἁμέραις. ἐχθρὰ δʼ ἄρα πάρφασις ἦν καὶ πάλαι,\nαἱμύλων μύθων ὁμόφοιτος, δολοφραδής, κακοποιὸν ὄνειδος·\nἃ τὸ μὲν λαμπρὸν βιᾶται, τῶν δʼ ἀφάντων κῦδος ἀντείνει σαθρόν.\nεἴη μή ποτέ μοι τοιοῦτον ἦθος, Ζεῦ πάτερ, ἀλλὰ κελεύθοις\nἁπλόαις ζωᾶς ἐφαπτοίμαν, θανὼν ὡς παισὶ κλέος\nμὴ τὸ δύσφαμον προσάψω. χρυσὸν εὔχονται, πεδίον δʼ ἕτεροι\nἀπέραντον· ἐγὼ δʼ ἀστοῖς ἁδὼν καὶ χθονὶ γυῖα καλύψαιμʼ,\nαἰνέων αἰνητά, μομφὰν δʼ ἐπισπείρων ἀλιτροῖς.\nαὔξεται δʼ ἀρετά, χλωραῖς ἐέρσαις ὡς ὅτε δένδρεον ᾁσσει,\nἐν σοφοῖς ἀνδρῶν ἀερθεῖσʼ ἐν δικαίοις τε πρὸς ὑγρὸν\nαἰθέρα. χρεῖαι δὲ παντοῖαι φίλων ἀνδρῶν· τὰ μὲν ἀμφὶ πόνοις\nὑπερώτατα· μαστεύει δὲ καὶ τέρψις ἐν ὄμμασι θέσθαι\nπιστόν. ὦ Μέγα, τὸ δʼ αὖτις τεὰν ψυχὰν κομίξαι\nοὔ μοι δυνατόν· κενεᾶν δʼ ἐλπίδων χαῦνον τέλος·\nσεῦ δὲ πάτρᾳ Χαριάδαις τʼ Ἐλαφρὸν\nὑπερεῖσαι λίθον Μοισαῖον ἕκατι ποδῶν εὐωνύμων\nδὶς δὴ δυοῖν. χαίρω δὲ πρόσφορον\nἐν μὲν ἔργῳ κόμπον ἱείς, ἐπαοιδαῖς δʼ ἀνὴρ\nνώδυνον καί τις κάματον θῆκεν. ἦν γε μὰν ἐπικώμιος ὕμνος\nδὴ πάλαι καὶ πρὶν γενέσθαι τὰν Ἀδράστου τάν τε Καδμείων ἔριν.\nκωμάσομεν παρʼ Ἀπόλλωνος Σικυώνοθε, Μοῖσαι,\nτὰν νεοκτίσταν ἐς Αἴτναν, ἔνθʼ ἀναπεπταμέναι ξείνων νενίκανται θύραι,\nὄλβιον ἐς Χρομίου δῶμʼ. ἀλλʼ ἐπέων γλυκὺν ὕμνον πράσσετε.\nτὸ κρατήσιππον γὰρ ἐς ἃρμʼ ἀναβαίνων ματέρι καὶ διδύμοις παίδεσσιν αὐδὰν μανύει\nΠυθῶνος αἰπεινᾶς ὁμοκλάροις ἐπόπταις.\nἔστι δέ τις λόγος ἀνθρώπων, τετελεσμένον ἐσλὸν\nμὴ χαμαὶ σιγᾷ καλύψαι· θεσπεσία δʼ ἐπέων καύχαις ἀοιδὰ πρόσφορος.\nἀλλʼ ἀνὰ μὲν βρομίαν φόρμιγγʼ, ἀνὰ δʼ αὐλὸν ἐπʼ αὐτὰν ὄρσομεν\nἱππίων ἄθλων κορυφάν, ἅτε Φοίβῳ θῆκεν Ἄδραστος ἐπʼ Ἀσωποῦ ῥεέθροις· ὧν ἐγὼ\nμνασθεὶς ἐπασκήσω κλυταῖς ἥρωα τιμαῖς,\nὃς τότε μὲν βασιλεύων κεῖθι νέαισί θʼ ἑορταῖς\nἰσχύος τʼ ἀνδρῶν ἁμίλλαις ἅρμασί τε γλαφυροῖς ἄμφαινε κυδαίνων πόλιν.\nφεῦγε γὰρ Ἀμφιαρῆ ποτε θρασυμήδεα καὶ δεινὰν στάσιν\nπατρῴων οἴκων ἀπό τʼ Ἄργεος· ἀρχοὶ δʼ οὐκ ἔτʼ ἔσαν Ταλαοῦ παῖδες, βιασθέντες λύᾳ.\nκρέσσων δὲ καππαύει δίκαν τὰν πρόσθεν ἀνήρ.\nἀνδροδάμαντʼ Ἐριφύλαν, ὅρκιον ὡς ὅτε πιστόν,\nδόντες Οἰκλείδᾳ γυναῖκα, ξανθοκομᾶν Δαναῶν ἔσσαν μέγιστοι καί ποτε\nἐς λὸν ἐς ἑπταπύλους Θήβας ἄγαγον στρατὸν ἀνδρῶν αἰσιᾶν\nοὐ κατʼ ὀρνίχων ὁδόν· οὐδὲ Κρονίων ἀστεροπὰν ἐλελίξαις οἴκοθεν μαργουμένους\nστείχειν ἐπώτρυνʼ, ἀλλὰ φείσασθαι κελεύθου.\nφαινομέναν δʼ ἄρʼ ἐς ἄταν σπεῦδεν ὅμιλος ἱκέσθαι\nχαλκέοις ὅπλοισιν ἱππείοις τε σὺν ἔντεσιν· Ἰσμηνοῦ δʼ ἐπʼ ὄχθαισι γλυκὺν\nνόστον ἐρεισάμενοι λευκανθέα σώματʼ ἐπίαναν καπνόν·\nἑπτὰ γὰρ δαίσαντο πυραὶ νεογυίους φῶτας· ὁ δʼ Ἀμφιαρῇ σχίσσεν κεραυνῷ παμβίᾳ\nΖεὺς τὰν βαθύστερνον χθόνα, κρύψεν δʼ ἅμʼ ἵπποις,\nδουρὶ Περικλυμένου πρὶν νῶτα τυπέντα μαχατὰν\nθυμὸν αἰσχυνθῆμεν. ἐν γὰρ δαιμονίοισι φόβοις φεύγοντι καὶ παῖδες θεῶν.\nεἰ δυνατόν, Κρονίων, πεῖραν μὲν ἀγάνορα Φοινικοστόλων\nἐγχέων ταύταν θανάτου πέρι καὶ ζωᾶς ἀναβάλλομαι ὡς πόρσιστα, μοῖραν δʼ εὔνομον\nαἰτέω σε παισὶν δαρὸν Αἰτναίων ὀπάζειν,\nΖεῦ πάτερ, ἀγλαΐαισιν δʼ ἀστυνόμοις ἐπιμῖξαι\nλαόν. ἐντί τοι φίλιπποί τʼ αὐτόθι καὶ κτεάνων ψυχὰς ἔχοντες κρέσσονας\nἄνδρες. ἄπιστον ἔειπʼ· αἰδὼς γὰρ ὑπὸ κρύφα κέρδει κλέπτεται,\nἃ φέρει δόξαν. Χρομίῳ κεν ὑπασπίζων παρὰ πεζοβόαις ἵπποις τε ναῶν τʼ ἐν μάχαις\nἔκρινας ἂν κίνδυνον ὀξείας ἀϋτᾶς,\nοὕνεκεν ἐν πολέμῳ κείνα θεὸς ἔντυεν αὐτοῦ\nθυμὸν αἰχματὰν ἀμύνειν λοιγὸν Ἐνυαλίου. παῦροι δὲ βουλεῦσαι φόνου\nπαρποδίου νεφέλαν τρέψαι ποτὶ δυσμενέων ἀνδρῶν στίχας\nχερσὶ καὶ ψυχᾷ δυνατοί· λέγεται μὰν Ἕκτορι μὲν κλέος ἀνθῆσαι Σκαμάνδρου χεύμασιν\nἀγχοῦ, βαθυκρήμνοισι δʼ ἀμφʼ ἀκταῖς Ἑλώρου,\nἔνθα Ῥέας πόρον ἄνθρωποι καλέοισι, δέδορκεν\nπαιδὶ τοῦθʼ Ἁγησιδάμου φέγγος ἐν ἁλικίᾳ πρώτᾳ· τὰ δʼ ἄλλαις ἁμέραις\nπολλὰ μὲν ἐν κονίᾳ χέρσῳ, τὰ δὲ γείτονι πόντῳ φάσομαι.\nἐκ πόνων δʼ, οἳ σὺν νεότατι γένωνται σύν τε δίκᾳ, τελέθει πρὸς γῆρας αἰὼν ἁμέρα.\nἴστω λαχὼν πρὸς δαιμόνων θαυμαστὸν ὄλβον.\nεἰ γὰρ ἅμα κτεάνοις πολλοῖς ἐπίδοξον ἄρηται\nκῦδος, οὐκ ἔστι πρόσωθεν θνατὸν ἔτι σκοπιᾶς ἄλλας ἐφάψασθαι ποδοῖν.\nἡσυχία δὲ φιλεῖ μὲν συμπόσιον· νεοθαλὴς δʼ αὔξεται\nμαλθακᾷ νικαφορία σὺν ἀοιδᾷ· θαρσαλέα δὲ παρὰ κρητῆρα φωνὰ γίνεται.\nἐγκιρνάτω τίς νιν, γλυκὺν κώμου προφάταν,\nἀργυρέαισι δὲ νωμάτω φιάλαισι βιατὰν\nἀμπέλου παῖδʼ, ἅς ποθʼ ἵπποι κτησάμεναι Χρομίῳ πέμψαν θεμιπλέκτοις ἁμᾷ\nΛατοΐδα στεφάνοις ἐκ τᾶς ἱερᾶς Σικυῶνος. Ζεῦ πάτερ,\nεὔχομαι ταύταν ἀρετὰν κελαδῆσαι σὺν Χαρίτεσσιν, ὑπὲρ πολλῶν τε τιμαλφεῖν λόγοις\nνίκαν, ἀκοντίζων σκοποῖʼ ἄγχιστα Μοισᾶν.\nΔαναοῦ πόλιν ἀγλαοθρόνων τε πεντήκοντα κορᾶν, Χάριτες,\nἌργος Ἥρας δῶμα θεοπρεπὲς ὑμνεῖτε· φλέγεται δʼ ἀρεταῖς\nμυρίαις ἔργων θρασέων ἕνεκεν.\nμακρὰ μὲν τὰ Περσέος ἀμφὶ Μεδοίσας Γοργόνος·\nπολλὰ δʼ Αἰγύπτῳ καταοίκισθεν ἄστη ταῖς Ἐπάφου παλάμαις·\nοὐδʼ Ὑπερμνήστρα παρεπλάγχθη, μονόψαφον ἐν κολεῷ κατασχοῖσα ξίφος.\nΔιομήδεα δʼ ἄμβροτον ξανθά ποτε Γλαυκῶπις ἔθηκε θεόν·\nγαῖα δʼ ἐν Θήβαις ὑπέδεκτο κεραυνωθεῖσα Διὸς βέλεσιν\nμάντιν Οἰκλείδαν, πολέμοιο νέφος·\nκαὶ γυναιξὶν καλλικόμοισιν ἀριστεύει πάλαι·\nΖεὺς ἐπʼ Ἀλκμήναν Δανάαν τε μολὼν τοῦτον κατέφανε λόγον·\nπατρὶ δʼ Ἀδράστοιο Λυγκεῖ τε φρενῶν καρπὸν εὐθείᾳ συνάρμοξεν δίκᾳ·\nθρέψε δʼ αἰχμὰν Ἀμφιτρύωνος. ὁ δʼ ὄλβῳ φέρτατος\nἵκετʼ ἐς κείνου γενεάν, ἐπεὶ ἐν χαλκέοις ὅπλοις\nΤηλεβόας ἔναρεν· τῷ ὄψιν ἐειδόμενος\nἀθανάτων βασιλεὺς αὐλὰν ἐσῆλθεν\nσπέρμʼ ἀδείμαντον φέρων Ἡρακλέος· οὗ κατʼ Ὄλυμπον\nἄλοχος Ἥβα τελείᾳ παρὰ ματέρι βαίνοισʼ ἔστι, καλλίστα θεῶν.\nβραχύ μοι στόμα πάντʼ ἀναγήσασθʼ, ὅσων Ἀργεῖον ἔχει τέμενος\nμοῖραν ἐσλῶν· ἔστι δὲ καὶ κόρος ἀνθρώπων βαρὺς ἀντιάσαι·\nἀλλʼ ὅμως εὔχορδον ἔγειρε λύραν,\nκαὶ παλαισμάτων λάβε φροντίδʼ· ἀγών τοι χάλκεος\nδᾶμον ὀτρύνει ποτὶ βουθυσίαν Ἥρας ἀέθλων τε κρίσιν·\nΟὐλία παῖς ἔνθα νικάσαις δὶς ἔσχεν Θεαῖος εὐφόρων λάθαν πόνων.\nἐκράτησε δὲ καί ποθʼ Ἕλλανα στρατὸν Πυθῶνι, τύχᾳ τε μολὼν\nκαὶ τὸν Ἰσθμοῖ καὶ Νεμέᾳ στέφανον, Μοίσαισί τʼ ἔδωκʼ ἀρόσαι,\nτρὶς μὲν ἐν πόντοιο πύλαισι λαχών,\nτρὶς δὲ καὶ σεμνοῖς δαπέδοις ἐν Ἀδραστείῳ νόμῳ.\nΖεῦ πάτερ, τῶν μὰν ἔραται φρενί, σιγᾷ οἱ στόμα· πᾶν δὲ τέλος\nἐν τὶν ἔργων· οὐδʼ, ἀμόχθῳ καρδίᾳ προσφέρων τόλμαν, παραιτεῖται χάριν·\nγνώτʼ ἀείδω οἷ τε καὶ ὅστις ἁμιλλᾶται περὶ\nἐσχάτων ἄθλων κορυφαῖς· ὕπατον δʼ ἔσχεν Πίσα\nἩρακλέος τεθμόν· ἁδεῖαί γε μὲν ἀμβολάδαν\nἐν τελεταῖς δὶς Ἀθαναίων νιν ὀμφαὶ\nκώμασαν· γαίᾳ δὲ καυθείσᾳ πυρὶ καρπὸς ἐλαίας\nἔμολεν Ἥρας τὸν εὐάνορα λαὸν ἐν ἀγγέων ἕρκεσιν παμποικίλοις.\nἕπεται δέ, Θεαῖε, ματρώων πολύγνωτον γένος ὑμετέρων\nεὐάγων τιμὰ Χαρίτεσσί τε καὶ σὺν Τυνδαρίδαις θαμάκις.\nἀξιωθείην κεν, ἐὼν Θρασύκλου\nἈντία τε ξύγγονος, Ἄργει μὴ κρύπτειν φάος\nὀμμάτων. νικαφορίαις γὰρ ὅσαις Προίτοιο τόδʼ ἱπποτρόφον\nἄστυ θάλησεν Κορίνθου τʼ ἐν μυχοῖς καὶ Κλεωναίων πρὸς ἀνδρῶν τετράκις·\nΣικυωνόθε δʼ ἀργυρωθέντες σὺν οἰνηραῖς φιάλαις ἐπέβαν,\nἐκ δὲ Πελλάνας ἐπιεσσάμενοι νῶτον μαλακαῖσι κρόκαις·\nἀλλὰ χαλκὸν μυρίον οὐ δυνατὸν\nἐξελέγχειν· μακροτέρας γὰρ ἀριθμῆσαι σχολᾶς·\nὅντε Κλείτωρ καὶ Τεγέα καὶ Ἀχαιῶν ὑψίβατοι πόλιες\nκαὶ Λύκαιον πὰρ Διὸς θῆκε δρόμῳ, σὺν ποδῶν χειρῶν τε νικᾶσαι σθένει.\nΚάστορος δʼ ἐλθόντος ἐπὶ ξενίαν πὰρ Παμφάη\nκαὶ κασιγνήτου Πολυδεύκεος, οὐ θαῦμα σφίσιν\nἐγγενὲς ἔμμεν ἀεθληταῖς ἀγαθοῖσιν· ἐπεὶ\nεὐρυχόρου ταμίαι Σπάρτας ἀγώνων\nμοῖραν Ἑρμᾷ καὶ σὺν Ἡρακλεῖ διέποντι θάλειαν,\nμάλα μὲν ἀνδρῶν δικαίων περικαδόμενοι. καὶ μὰν θεῶν πιστὸν γένος.\nμεταμειβόμενοι δʼ ἐναλλὰξ ἁμέραν τὰν μὲν παρὰ πατρὶ φίλῳ\nΔὶ νέμονται, τὰν δʼ ὑπὸ κεύθεσι γαίας ἐν γυάλοις Θεράπνας,\nπότμον ἀμπιπλάντες ὁμοῖον· ἐπεὶ\nτοῦτον, ἢ πάμπαν θεὸς ἔμμεναι οἰκεῖν τʼ οὐρανῷ,\nεἵλετʼ αἰῶνα φθιμένου Πολυδεύκης Κάστορος ἐν πολέμῳ.\nτὸν γὰρ Ἴδας ἀμφὶ βουσίν πως χολωθεὶς ἔτρωσεν χαλκέας λόγχας ἀκμᾷ.\nἀπὸ Ταϋγέτου πεδαυγάζων ἴδεν Λυγκεὺς δρυὸς ἐν στελέχει\nἡμένους. κείνου γὰρ ἐπιχθονίων πάντων γένετʼ ὀξύτατον\nὄμμα. λαιψηροῖς δὲ πόδεσσιν ἄφαρ\nἐξικέσθαν, καὶ μέγα ἔργον ἐμήσαντʼ ὠκέως,\nκαὶ πάθον δεινὸν παλάμαις Ἀφαρητίδαι Διός. αὐτίκα γὰρ\nἦλθε Λήδας παῖς διώκων· τοὶ δʼ ἔναντα στάθεν τύμβῳ σχεδὸν πατρωΐῳ·\nἔνθεν ἁρπάξαντες ἄγαλμʼ Ἀΐδα, ξεστὸν πέτρον,\nἔμβαλον στέρνῳ Πολυδεύκεος· ἀλλʼ οὔ νιν φλάσαν,\nοὐδʼ ἀνέχασσαν· ἐφορμαθεὶς δʼ ἄρʼ ἄκοντι θοῷ\nἤλασε Λυγκέος ἐν πλευραῖσι χαλκόν.\nΖεὺς δʼ ἐπʼ Ἴδᾳ πυρφόρον πλᾶξε ψολόεντα κεραυνόν·\nἅμα δʼ ἐκαίοντʼ ἔρημοι. χαλεπὰ δʼ ἔρις ἀνθρώποις ὁμιλεῖν κρεσσόνων.\nταχέως δʼ ἐπʼ ἀδελφεοῦ βίαν πάλιν χώρησεν ὁ Τυνδαρίδας,\nκαί νιν οὔπω τεθναότʼ, ἄσθματι δὲ φρίσσοντα πνοὰς ἔκιχεν.\nθερμὰ δὴ τέγγων δάκρυα στοναχαῖς\nὄρθιον φώνασε· πάτερ Κρονίων, τίς δὴ λύσις\nἔσσεται πενθέων; καὶ ἐμοὶ θάνατον σὺν τῷδʼ ἐπίτειλον, ἄναξ.\nοἴχεται τιμὰ φίλων τατωμένῳ φωτί· παῦροι δʼ ἐν πόνῳ πιστοὶ βροτῶν\nκαμάτου μεταλαμβάνειν. ὣς ἔννεπε· Ζεὺς δʼ ἀντίος ἤλυθέ οἱ\nκαὶ τόδʼ ἐξαύδασʼ ἔπος· ἐσσί μοι υἱός· τόνδε δʼ ἔπειτα πόσις\nσπέρμα θνατὸν ματρὶ τεᾷ πελάσαις\nστάξεν ἥρως. ἀλλʼ ἄγε τῶνδέ τοι ἔμπαν αἵρεσιν\nπαρδίδωμʼ· εἰ μὲν θάνατόν τε φυγὼν καὶ γῆρας ἀπεχθόμενον\nαὐτὸς Οὔλυμπον θέλεις ναίειν ἐμοὶ σύν τʼ Ἀθαναίᾳ κελαινεγχεῖ τʼ Ἄρει,\nἔστι τοι τούτων λάχος· εἰ δὲ κασιγνήτου πέρι\nμάρνασαι, πάντων δὲ νοεῖς ἀποδάσσασθαι ἴσον,\nἥμισυ μέν κε πνέοις γαίας ὑπένερθεν ἐών,\nἥμισυ δʼ οὐρανοῦ ἐν χρυσέοις δόμοισιν.\nὣς ἄρʼ αὐδάσαντος οὐ γνώμᾳ διπλόαν θέτο βουλάν.\nἀνὰ δʼ ἔλυσεν μὲν ὀφθαλμόν, ἔπειτα δὲ φωνὰν χαλκομίτρα Κάστορος.\nπαῖ Ῥέας, ἅ τε πρυτανεῖα λέλογχας,Ἑστία,\nΖηνὸς ὑψίστου κασιγνήτα καὶ ὁμοθρόνου Ἥρας,\nεὖ μὲν Ἀρισταγόραν δέξαι τεὸν ἐς θάλαμον,\n.εὖ δʼ ἑταίρους ἀγλαῷ σκάπτῳ πέλας,\nοἵ σε γεραίροντες ὀρθὰν φυλάσσοισιν Τένεδον,\nπολλὰ μὲν λοιβαῖσιν ἀγαζόμενοι πρώταν θεῶν,\nπολλὰ δὲ κνίσσᾳ· λύρα δέ σφι βρέμεται καὶ ἀοιδά·\nκαὶ ξενίου Διὸς ἀσκεῖται Θέμις ἀενάοις\nἐν τραπέζαις. ἀλλὰ σὺν δόξᾳ τέλος\nδωδεκάμηνον περᾶσαι σὺν ἀτρώτῳ κραδίᾳ,\nἄνδρα δʼ ἐγὼ μακαρίζω μὲν πατέρʼ Ἁγησίλαν,\nκαὶ τὸ θαητὸν δέμας ἀτρεμίαν τε ξύγγονον.\nεἰ δέ τις ὄλβον ἔχων μορφᾷ παραμεύσεται ἄλλους,\nἔν τʼ ἀέθλοισιν ἀριστεύων ἐπέδειξεν βίαν,\nθνατὰ μεμνάσθω περιστέλλων μέλη,\nκαὶ τελευτὰν ἁπάντων γᾶν ἐπιεσσόμενος·\nἐν λόγοις δʼ ἀστῶν ἀγαθοῖσί νιν αἰνεῖσθαι χρεών,\nκαὶ μελιγδούποισι δαιδαλθέντα μελιζέμεν ἀοιδαῖς.\nἐκ δὲ περικτιόνων ἑκκαίδεκʼ Ἀρισταγόραν\nἀγλααὶ νῖκαι πάτραν τʼ εὐώνυμον\nἐστεφάνωσαν πάλᾳ καὶ μεγαυχεῖ παγκρατίῳ.\nἐλπίδες δʼ ὀκνηρότεραι γονέων παιδὸς βίαν\nἔσχον ἐν Πυθῶνι πειρᾶσθαι καὶ Ὀλυμπίᾳ ἄθλων.\nναὶ μὰ γὰρ ὅρκον, ἐμὰν δόξαν παρὰ Κασταλίᾳ\nκαὶ παρʼ εὐδένδρῳ μολὼν ὄχθῳ Κρόνου\nκάλλιον ἂν δηριώντων ἐνόστησʼ ἀντιπάλων,\nπενταετηρίδʼ ἑορτὰν Ἡρακλέος τέθμιον\nκωμάσαις ἀνδησάμενός τε κόμαν ἐν πορφυρέοις\nἔρνεσιν. ἀλλὰ βροτῶν τὸν μὲν κενεόφρονες αὖχαι\nἐξ ἀγαθῶν ἔβαλον· τὸν δʼ αὖ καταμεμφθέντʼ ἄγαν\nἰσχὺν οἰκείων παρέσφαλεν καλῶν\nχειρὸς ἕλκων ὀπίσσω θυμὸς ἄτολμος ἐών.\nσυμβαλεῖν μὰν εὐμαρὲς ἦν τό τε Πεισάνδρου πάλαι\nαἷμʼ ἀπὸ Σπάρτας· Ἀμύκλαθεν γὰρ ἔβα σὺν Ὀρέστᾳ,\nΑἰολέων στρατιὰν χαλκεντέα δεῦρʼ ἀνάγων·\nκαὶ παρʼ Ἰσμηνοῦ ῥοὰν κεκραμένον\nἐκ Μελανίπποιο μάτρωος. ἀρχαῖαι δʼ ἀρεταὶ\nἀμφέροντʼ ἀλλασσόμεναι γενεαῖς ἀνδρῶν σθένος·\nἐν σχερῷ δʼ οὔτʼ ὦν μέλαιναι καρπὸν ἔδωκαν ἄρουραι,\nδένδρεά τʼ οὐκ ἐθέλει πάσαις ἐτέων περόδοις\nἄνθος εὐῶδες φέρειν πλούτῳ ἴσον,\nἀλλʼ ἐν ἀμείβοντι. καὶ θνατὸν οὕτως ἔθνος ἄγει\nμοῖρα. τὸ δʼ ἐκ Διὸς ἀνθρώποις σαφὲς οὐχ ἕπεται\nτέκμαρ· ἀλλʼ ἔμπαν μεγαλανορίαις ἐμβαίνομεν,\nἔργα τε πολλὰ μενοινῶντες· δέδεται γὰρ ἀναιδεῖ\nἐλπίδι γυῖα· προμαθείας δʼ ἀπόκεινται ῥοαί.\nκερδέων δὲ χρὴ μέτρον θηρευέμεν·\nἀπροσίκτων δʼ ἐρώτων ὀξύτεραι μανίαι.\n"};
