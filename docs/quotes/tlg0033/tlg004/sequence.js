var sequence = {"name":"Pindar. Isthmean","data":"μᾶτερ ἐμά, τὸ τεόν, χρύσασπι Θήβα,\nπρᾶγμα καὶ ἀσχολίας ὑπέρτερον\nθήσομαι. μή μοι κραναὰ νεμεσάσαι\nΔᾶλος, ἐν ᾇ κέχυμαι.\nτί φίλτερον κεδνῶν τοκέων ἀγαθοῖς;\nεἶξον, Ὠπολλωνιάς· ἀμφοτερᾶν τοι χαρίτων σὺν θεοῖς ζεύξω τέλος,\nκαὶ τὸν ἀκειρεκόμαν Φοῖβον χορεύων\nἐν Κέῳ ἀμφιρύτᾳ σὺν ποντίοις\nἀνδράσιν, καὶ τὰν ἁλιερκέα, Ἰσθμοῦ\nδειράδʼ· ἐπεὶ στεφάνους\nἓξ ὤπασεν Κάδμου στρατῷ ἐξ ἀέθλων,\nκαλλίνικον πατρίδι κῦδος. ἐν ᾇ καὶ τὸν ἀδείμαντον Ἀλκμήνα τέκεν\nπαῖδα, θρασεῖαι τόν ποτε Γηρυόνα φρῖξαν κύνες.\nἀλλʼ ἐγὼ Ἡροδότῳ τεύχων τὸ μὲν ἅρματι τεθρίππῳ γέρας,\nἁνία τʼ ἀλλοτρίαις οὐ χερσὶ νωμάσαντʼ ἐθέλω\nἢ Καστορείῳ ἢ Ἰολάου ἐναρμόξαι νιν ὕμνῳ.\nκεῖνοι γὰρ ἡρώων διφρηλάται Λακεδαίμονι καὶ Θήβαις ἐτέκνωθεν κράτιστοι·\nἔν τʼ ἀέθλοισι θίγον πλείστων ἀγώνων,\nκαὶ τριπόδεσσιν ἐκόσμησαν δόμον\nκαὶ λεβήτεσσιν φιάλαισί τε χρυσοῦ,\nγευόμενοι στεφάνων\nνικαφόρων· λάμπει δὲ σαφὴς ἀρετὰ\nἔν τε γυμνοῖσι σταδίοις σφίσιν ἔν τʼ ἀσπιδοδούποισιν ὁπλίταις δρόμοις,\nοἷά τε χερσὶν ἀκοντίζοντες αἰχμαῖς,\nκαὶ λιθίνοις ὁπότʼ ἐν δίσκοις ἵεν.\nοὐ γὰρ ἦν πεντάθλιον, ἀλλʼ ἐφʼ ἑκάστῳ\nἔργματι κεῖτο τέλος.\nτῶν ἀθρόοις ἀνδησάμενοι θαμάκις\nἔρνεσιν χαίτας ῥεέθροισί τε Δίρκας ἔφανεν καὶ παρʼ Εὐρώτᾳ πέλας,\nἸφικλέος μὲν παῖς ὁμόδαμος ἐὼν Σπαρτῶν γένει,\nΤυνδαρίδας δʼ ἐν Ἀχαιοῖς ὑψίπεδον Θεράπνας οἰκ έω ν ἕδος.\nχαίρετʼ. ἐγὼ δὲ Ποσειδάωνι Ἰσθμῷ τε ζαθέᾳ\nὈγχηστίαισίν τʼ ἀϊόνεσσιν περιστέλλων ἀοιδὰν\nγαρύσομαι τοῦδʼ ἀνδρὸς ἐν τιμαῖσιν ἀγακλέα τὰν Ἀσωποδώρου πατρὸς αἶσαν\nὈρχομενοῖό τε πατρῴαν ἄρουραν,\nἅ νιν ἐρειδόμενον ναυαγίαις\nἐξ ἀμετρήτας ἁλὸς ἐν κρυοέσσᾳ\nδέξατο συντυχίᾳ·\nνῦν δʼ αὖτις ἀρχαίας ἐπέβασε πότμος\nσυγγενὴς εὐαμερίας. ὁ πονήσαις δὲ νόῳ καὶ προμάθειαν φέρει·\nεἰ δʼ ἀρετᾷ κατάκειται πᾶσαν ὀργάν,\nἀμφότερον δαπάναις τε καὶ πόνοις,\nχρή νιν εὑρόντεσσιν ἀγάνορα κόμπον\nμὴ φθονεραῖσι φέρειν\nγνώμαις. ἐπεὶ κούφα δόσις ἀνδρὶ σοφῷ\nἀντὶ μόχθων παντοδαπῶν ἔπος εἰπόντʼ ἀγαθὸν ξυνὸν ὀρθῶσαι καλόν.\nμισθὸς γὰρ ἄλλοις ἄλλος ἐφʼ ἔργμασιν ἀνθρώποις γλυκύς,\nμηλοβότᾳ τʼ ἀρότᾳ τʼ ὀρνιχολόχῳ τε καὶ ὃν πόντος τρέφει·\nγαστρὶ δὲ πᾶς τις ἀμύνων λιμὸν αἰανῆ τέταται·\nὃς δʼ ἀμφʼ ἀέθλοις ἢ πολεμίζων ἄρηται κῦδος ἁβρόν,\nεὐαγορηθεὶς κέρδος ὕψιστον δέκεται, πολιατᾶν καὶ ξένων γλώσσας ἄωτον.\nἄμμι δʼ ἔοικε Κρόνου σεισίχθονʼ υἱὸν\nγείτονʼ ἀμειβομένοις εὐεργέταν\nἁρμάτων ἱπποδρόμιον κελαδῆσαι,\nκαὶ σέθεν, Ἀμφιτρύων,\nπαῖδας προσειπεῖν, τὸν Μινύα τε μυχὸν\nκαὶ τὸ Δάματρος κλυτὸν ἄλσος Ἐλευσῖνα καὶ Εὔβοιαν ἐν γναμπτοῖς δρόμοις·\nΠρωτεσίλα, τὸ τεὸν δʼ ἀνδρῶν Ἀχαιῶν\nἐν Φυλάκᾳ τέμενος συμβάλλομαι.\nπάντα δʼ ἐξειπεῖν, ὅσʼ ἀγώνιος Ἑρμᾶς\nἩροδότῳ ἔπορεν\nἵπποις, ἀφαιρεῖται βραχὺ μέτρον ἔχων\nὕμνος. ἦ μὰν πολλάκι καὶ τὸ σεσωπαμένον εὐθυμίαν μείζω φέρει.\nεἴη νιν εὐφώνων πτερύγεσσιν ἀερθέντʼ ἀγλααῖς\nΠιερίδων ἔτι καὶ Πυθῶθεν Ὀλυμπιάδων τʼ ἐξαιρέτοις\nἈλφεοῦ ἔρνεσι φράξαι χεῖρα τιμὰν ἑπταπύλοις\nΘήβαισι τεύχοντʼ. εἰ δέ τις ἔνδον νέμει πλοῦτον κρυφαῖον,\nἄλλοισι δʼ ἐμπίπτων γελᾷ, ψυχὰν Ἀΐδᾳ τελέων οὐ φράζεται δόξας ἄνευθεν.\nοἱ μὲν πάλαι, ὦ Θρασύβουλε, φῶτες, οἳ χρυσαμπύκων\nἐς δίφρον Μοισᾶν ἔβαινον κλυτᾷ φόρμιγγι συναντόμενοι,\nῥίμφα παιδείους ἐτόξευον μελιγάρυας ὕμνους,\nὅστις ἐὼν καλὸς εἶχεν Ἀφροδίτας\nεὐθρόνου μνάστειραν ἁδίσταν ὀπώραν.\nἁ Μοῖσα γὰρ οὐ φιλοκερδής πω τότʼ ἦν οὐδʼ ἐργάτις·\nοὐδʼ ἐπέρναντο γλυκεῖαι μελιφθόγγου ποτὶ Τερψιχόρας\nἀργυρωθεῖσαι πρόσωπα μαλθακόφωνοι ἀοιδαί.\nνῦν δʼ ἐφίητι τὸ τὠργείου φυλάξαι\nῥῆμʼ ἀλαθείας ἐτᾶς ἄγχιστα βαῖνον,\nχρήματα, χρήματʼ ἀνήρ, ὃς φᾶ κτεάνων θʼ ἅμα λειφθεὶς καὶ φίλων.\nἐσσὶ γὰρ ὦν σοφός, οὐκ ἄγνωτʼ ἀείδω\nἸσθμίαν ἵπποισι νίκαν,\nτὰν Ξενοκράτει Ποσειδάων ὀπάσαις,\nΔωρίων αὐτῷ στεφάνωμα κόμᾳ\nπέμπεν ἀναδεῖσθαι σελίνων,\nεὐάρματον ἄνδρα γεραίρων, Ἀκραγαντίνων φάος.\nἐν Κρίσᾳ δʼ εὐρυσθενὴς εἶδʼ Ἀπόλλων νιν πόρε τʼ ἀγλαΐαν\nκαὶ τόθι· κλειναῖς δʼ Ἐρεχθειδᾶν χαρίτεσσιν ἀραρὼς\nταῖς λιπαραῖς ἐν Ἀθάναις, οὐκ ἐμέμφθη\nῥυσίδιφρον χεῖρα πλαξίπποιο φωτός,\nτὰν Νικόμαχος κατὰ καιρὸν νεῖμʼ ἁπάσαις ἁνίαις·\nὅντε καὶ κάρυκες ὡρᾶν ἀνέγνον, σπονδοφόροι Κρονίδα\nΖηνὸς Ἀλεῖοι, παθόντες πού τι φιλόξενον ἔργον·\nἁδυπνόῳ τέ νιν ἀσπάζοντο φωνᾷ\nχρυσέας ἐν γούνασιν πίτνοντα Νίκας\nγαῖαν ἀνὰ σφετέραν, τὰν δὴ καλέοισιν Ὀλυμπίου Διὸς\nἄλσος· ἵνʼ ἀθανάτοις Αἰνησιδάμου\nπαῖδες ἐν τιμαῖς ἔμιχθεν.\nκαὶ γὰρ οὐκ ἀγνῶτες ὑμῖν ἐντὶ δόμοι\nοὔτε κώμων, ὦ Θρασύβουλʼ, ἐρατῶν,\nοὔτε μελικόμπων ἀοιδᾶν.\nοὐ γὰρ πάγος, οὐδὲ προσάντης ἁ κέλευθος γίνεται,\nεἴ τις εὐδόξων ἐς ἀνδρῶν ἄγοι τιμὰς Ἑλικωνιάδων.\nμακρὰ δισκήσαις ἀκοντίσσαιμι τοσοῦθʼ, ὅσον ὀργὰν\nΞεινοκράτης ὑπὲρ ἀνθρώπων γλυκεῖαν\nἔσχεν. αἰδοῖος μὲν ἦν ἀστοῖς ὁμιλεῖν,\nἱπποτροφίας τε νομίζων ἐν Πανελλάνων νόμῳ·\nκαὶ θεῶν δαῖτας προσέπτυκτο πάσας· οὐδέ ποτε ξενίαν\nοὖρος ἐμπνεύσαις ὑπέστειλʼ ἱστίον ἀμφὶ τράπεζαν·\nἀλλʼ ἐπέρα ποτὶ μὲν Φᾶσιν θερείαις,\nἐν δὲ χειμῶνι πλέων Νείλου πρὸς ἀκτάς.\nμή νυν, ὅτι φθονεραὶ θνατῶν φρένας ἀμφικρέμανται ἐλπίδες,\nμήτʼ ἀρετάν ποτε σιγάτω πατρῴαν,\nμηδὲ τούσδʼ ὕμνους· ἐπεί τοι\nοὐκ ἐλινύσοντας αὐτοὺς εἰργασάμαν.\nταῦτα, Νικάσιππʼ, ἀπόνειμον, ὅταν\nξεῖνον ἐμὸν ἠθαῖον ἔλθῃς.\nεἴ τις ἀνδρῶν εὐτυχήσαις ἢ σὺν εὐδόξοις ἀέθλοις\nἢ σθένει πλούτου κατέχει φρασὶν αἰανῆ κόρον,\nἄξιος εὐλογίαις ἀστῶν μεμίχθαι.\nΖεῦ, μεγάλαι δʼ ἀρεταὶ θνατοῖς ἕπονται\nἐκ σέθεν· ζώει δὲ μάσσων ὄλβος ὀπιζομένων, πλαγίαις δὲ φρένεσσιν\nοὐχ ὁμῶς πάντα χρόνον θάλλων ὁμιλεῖ.\nεὐκλέων δʼ ἔργων ἄποινα χρὴ μὲν ὑμνῆσαι τὸν ἐσλόν,\nχρὴ δὲ κωμάζοντʼ ἀγαναῖς χαρίτεσσιν βαστάσαι.\nἔστι δὲ καὶ διδύμων ἀέ θλων Μελίσσῳ\nμοῖρα πρὸς εὐφροσύναν τρέψαι γλυκεῖαν\nἦτορ, ἐν βάσσαισιν Ἰσθμοῦ δεξαμένῳ στεφάνους, τὰ δὲ κοίλᾳ λέοντος\nἐν βαθυστέρνου νάπᾳ κάρυξε Θήβαν\nἱπποδρομίᾳ κρατέων. ἀνδρῶν δʼ ἀρετὰν\nσύμφυτον οὐ κατελέγχει.\nἴστε μὰν Κλεωνύμου\nδόξαν παλαιὰν ἅρμασιν·\nκαὶ ματρόθε Λαβδακίδαισιν σύννομοι πλούτου διέστειχον τετραοριᾶν πόνοις.\nαἰὼν δὲ κυλινδομέναις ἁμέραις ἄλλʼ ἄλλοτʼ ἐξάλλαξεν· ἄτρωτοί γε μὰν παῖδες θεῶν.\nἔστι μοι θεῶν ἕκατι μυρία παντᾷ κέλευθος·\nὦ Μέλισσʼ, εὐμαχανίαν γὰρ ἔφανας Ἰσθμίοις\nὑμετέρας ἀρετὰς ὕμνῳ διώκειν·\nαἷσι Κλεωνυμίδαι θάλλοντες αἰεὶ\nσὺν θεῷ θνατὸν διέρχονται βιότου τέλος. ἄλλοτε δʼ ἀλλοῖος οὖρος\nπάντας ἀνθρώπους ἐπαΐσσων ἐλαύνει.\nτοὶ μὲν ὦν Θήβαισι τιμάεντες ἀρχᾶθεν λέγονται\nπρόξενοί τʼ ἀμφικτιόνων κελαδεννᾶς τʼ ὀρφανοὶ\nὕβριος· ὅσσα δʼ ἐπʼ ἀνθρώπους ἄηται\nμαρτύρια φθιμένων ζωῶν τε φωτῶν\nἀπλέτου δόξας, ἐπέψαυσαν κατὰ πᾶν τέλος· ἀνορέαις δʼ ἐσχάταισιν\nοἴκοθεν στάλαισιν ἅπτονθʼ Ἡρακλείαις·\nκαὶ μηκέτι μακροτέραν σπεύδειν ἀρετάν.\nἱπποτρόφοι τʼ ἐγένοντο,\nχαλκέῳ τʼ Ἄρει ἅδον.\nἀλλʼ ἁμέρᾳ γὰρ ἐν μιᾷ\nτραχεῖα νιφὰς πολέμοιο τεσσάρων\nἀνδρῶν ἐρήμωσεν μάκαιραν ἑστίαν·\nνῦν δʼ αὖ μετὰ χειμέριον ποικίλων μηνῶν ζόφον\nχθὼν ὥτε φοινικέοισιν ἄνθησεν ῥόδοις\nδαιμόνων βουλαῖς. ὁ κινητὴρ δὲ γᾶς Ὀγχηστὸν οἰκέων\nκαὶ γέφυραν ποντιάδα πρὸ Κορίνθου τειχέων,\nτόνδε πορὼν γενεᾷ θαυμαστὸν ὕμνον\nἐκ λεχέων ἀνάγει φάμαν παλαιὰν\nεὐκλέων ἔργων· ἐν ὕπνῳ γὰρ πέσεν· ἀλλʼ ἀνεγειρομένα χρῶτα λάμπει,\nἈωσφόρος θαητὸς ὣς ἄστροις ἐν ἄλλοις·\nἅ τε κἀν γουνοῖς Ἀθανᾶν ἅρμα καρύξαισα νικᾶν\nἔν τʼ Ἀδραστείοις ἀέθλοις Σικυῶνος ὤπασεν\nτοιάδε τῶν τότʼ ἐόντων φύλλʼ ἀοιδᾶν.\nοὐδὲ παναγυρίων ξυνᾶν ἀπεῖχον\nκαμπύλον δίφρον, Πανελλάνεσσι δʼ ἐριζόμενοι δαπάνᾳ χαῖρον ἵππων.\nτῶν ἀπειράτων γὰρ ἄγνωστοι σιωπαί,\nἔστιν δʼ ἀφάνεια τύχας καὶ μαρναμένων,\nπρὶν τέλος ἄκρον ἱκέσθαι·\nτῶν τε γὰρ καὶ τῶν διδοῖ·\nκαὶ κρέσσονʼ ἀνδρῶν χειρόνων\nἔσφαλε τέχνα καταμάρψαισʼ. ἴστε μὰν Αἴαντος ἀλκὰν φοίνιον, τὰν ὀψίᾳ\nἐν νυκτὶ ταμὼν περὶ ᾧ φασγάνῳ, μομφὰν ἔχει παίδεσσιν Ἑλλάνων ὅσοι Τρῴανδʼ ἔβαν.\nἀλλʼ Ὅμηρός τοι τετίμακεν διʼ ἀνθρώπων, ὃς αὐτοῦ\nπᾶσαν ὀρθώσαις ἀρετὰν κατὰ ῥάβδον ἔφρασεν\nθεσπεσίων ἐπέων λοιποῖς ἀθύρειν.\nτοῦτο γὰρ ἀθάνατον φωνᾶεν ἕρπει,\nεἴ τις εὖ εἴπῃ τι· καὶ πάγκαρπον ἐπὶ χθόνα καὶ διὰ πόντον βέβακεν\nἑργμάτων ἀκτὶς καλῶν ἄσβεστος αἰεί.\nπροφρόνων Μοισᾶν τύχοιμεν, κεῖνον ἅψαι πυρσὸν ὕμνων\nκαὶ Μελίσσῳ, παγκρατίου στεφάνωμʼ ἐπάξιον,\nἔρνεϊ Τελεσιάδα. τόλμᾳ γὰρ εἰκὼς\nθυμὸν ἐριβρεμετᾶν θηρῶν λεόντων\nἐν πόνῳ, μῆτιν δʼ ἀλώπηξ, αἰετοῦ ἅ τʼ ἀναπιτναμένα ῥόμβον ἴσχει.\nχρὴ δὲ πᾶν ἔρδοντα μαυρῶσαι τὸν ἐχθρόν.\nοὐ γὰρ φύσιν Ὠαριωνείαν ἔλαχεν·\nἀλλʼ ὀνοτὸς μὲν ἰδέσθαι,\nσυμπεσεῖν δʼ ἀκμᾷ βαρύς.\nκαίτοι πότʼ Ἀνταίου δόμους\nΘηβᾶν ἀπὸ Καδμεϊᾶν μορφὰν βραχύς, ψυχὰν δʼ ἄκαμπτος, προσπαλαίσων ἦλθʼ ἀνὴρ\nτὰν πυροφόρον Λιβύαν, κρανίοις ὄφρα ξένων ναὸν Ποσειδάωνος ἐρέφοντα σχέθοι,\nυἱὸς Ἀλκμήνας· ὃς Οὐλυμπόνδʼ ἔβα, γαίας τε πάσας\nκαὶ βαθύκρημνον πολιᾶς ἁλὸς ἐξευρὼν θέναρ,\nναυτιλίαισί τε πορθμὸν ἁμερώσαις.\nνῦν δὲ παρʼ Αἰγιόχῳ κάλλιστον ὄλβον\nἀμφέπων ναίει, τετίματαί τε πρὸς ἀθανάτων φίλος, Ἥβαν τʼ ὀπυίει,\nχρυσέων οἴκων ἄναξ καὶ γαμβρὸς Ἥρας.\nτῷ μὲν Ἀλεκτρᾶν ὕπερθεν δαῖτα πορσύνοντες ἀστοὶ\nκαὶ νεόδματα στεφανώματα βωμῶν αὔξομεν\nἔμπυρα χαλκοαρᾶν ὀκτὼ θανόντων,\nτοὺς Μεγάρα τέκε οἱ Κρειοντὶς υἱούς·\nτοῖσιν ἐν δυθμαῖσιν αὐγᾶν φλὸξ ἀνατελλομένα συνεχὲς παννυχίζει\nαἰθέρα κνις άε ντι λακτίζοισα καπνῷ,\nκαὶ δεύτερον ἆμαρ ἐτείων τέρμʼ ἀέθλων\nγίνεται, ἰσχύος ἔργον.\nἔνθα λευκωθεὶς κάρα\nμύρτοις ὅδʼ ἀνὴρ διπλόαν\nνίκαν ἀνεφάνατο παίδων τε τρίταν πρόσθεν, κυβερνατῆρος οἰακοστρόφου\nγνώμᾳ πεπιθὼν πολυβούλῳ. σὺν Ὀρσέᾳ δέ νιν κωμάξομαι, τερπνὰν ἐπιστάζων χάριν.\nμᾶτερ Ἁλίου πολυώνυμε Θεία,\nσέο ἕκατι καὶ μεγασθενῆ νόμισαν\nχρυσὸν ἄνθρωποι περιώσιον ἄλλων·\nκαὶ γὰρ ἐριζόμεναι\nνᾶες ἐν πόντῳ καὶ ὑφʼ ἅρμασιν ἵπποι\nδιὰ τεάν, ὤνασσα, τιμὰν ὠκυδινάτοις ἐν ἁμίλλαισι θαυμασταὶ πέλονται·\nἔν τʼ ἀγωνίοις ἀέθλοισι ποθεινὸν\nκλέος ἔπραξεν, ὅντινʼ ἀθρόοι στέφανοι\nχερσὶ νικάσαντʼ ἀνέδησαν ἔθειραν\nἢ ταχυτᾶτι ποδῶν.\nκρίνεται δʼ ἀλκὰ διὰ δαίμονας ἀνδρῶν.\nδύο δέ τοι ζωᾶς ἄωτον μοῦνα ποιμαίνοντι τὸν ἄλπνιστον εὐανθεῖ σὺν ὄλβῳ,\nεἴ τις εὖ πάσχων λόγον ἐσλὸν ἀκούῃ.\nμὴ μάτευε Ζεὺς γενέσθαι· πάντʼ ἔχεις,\nεἴ σε τούτων μοῖρʼ ἐφίκοιτο καλῶν.\nθνατὰ θνατοῖσι πρέπει.\nτὶν δʼ ἐν Ἰσθμῷ διπλόα θάλλοισʼ ἀρετά,\nΦυλακίδα, κεῖται, Νεμέα δὲ καὶ ἀμφοῖν,\nΠυθέᾳ τε παγκρατίου. τὸ δʼ ἐμὸν\nοὐκ ἄτερ Αἰακιδᾶν κέαρ ὕμνων γεύεται·\nσὺν Χάρισιν δʼ ἔμολον Λάμπωνος υἱοῖς\nτάνδʼ ἐς εὔνομον πόλιν. εἰ δὲ τέτραπται\nθεοδότων ἔργων κέλευθον ἂν καθαράν,\nμὴ φθόνει κόμπον τὸν ἐοικότʼ ἀοιδᾷ\nκιρνάμεν ἀντὶ πόνων.\nκαὶ γὰρ ἡρώων ἀγαθοὶ πολεμισταὶ\nλόγον ἐκέρδαναν, κλέονται δʼ ἔν τε φορμίγγεσσιν ἐν αὐλῶν τε παμφώνοις ὁμοκλαῖς\nμυρίον χρόνον· μελέταν δὲ σοφισταῖς\nΔιὸς ἕκατι πρόσβαλον σεβιζόμενοι·\nἐν μὲν Αἰτωλῶν θυσίαισι φαενναῖς\nΟἰνεΐδαι κρατεροί,\nἐν δὲ Θήβαις ἱπποσόας Ἰόλαος\nγέρας ἔχει, Περσεὺς δʼ ἐν Ἄργει, Κάστορος δʼ αἰχμὰ Πολυδεύκ εο ς τʼ ἐπʼ Εὐρώτα ῥεέθροις.\nἀλλʼ ἐν Οἰνώνᾳ μεγαλήτορες ὀργαὶ\nΑἰακοῦ παίδων τε· τοὶ καὶ σὺν μάχαις\nδὶς πόλιν Τρώων πράθον ἑσπόμενοι\nἩρακλῆϊ πρότερον,\nκαὶ σὺν Ἀτρείδαις. ἔλα νῦν μοι πεδόθεν·\nλέγε, τίνες Κύκνον, τίνες Ἕκτορα πέφνον,\nκαὶ στράταρχον Αἰθιόπων ἄφοβον\nΜέμνονα χαλκοάραν· τίς ἄρʼ ἐσλὸν Τήλεφον\nτρῶσεν ἑῷ δορὶ Καΐκου παρʼ ὄχθαις;\nτοῖσιν Αἴγιναν προφέρει στόμα πάτραν\nδιαπρεπέα νᾶσον· τετείχισται δὲ πάλαι\nπύργος ὑψηλαῖς ἀρεταῖς ἀναβαίνειν.\nπολλὰ μὲν ἀρτιεπὴς\nγλῶσσά μοι τοξεύματʼ ἔχει περὶ κείνων\nκελαδέσαι· καὶ νῦν ἐν Ἄρει μαρτυρήσαι κεν πόλις Αἴαντος ὀρθωθεῖσα ναύταις\nἐν πολυφθόρῳ Σαλαμὶς Διὸς ὄμβρῳ\nἀναρίθμων ἀνδρῶν χαλαζάεντι φόνῳ.\nἀλλʼ ὅμως καύχημα κατάβρεχε σιγᾷ·\nΖεὺς τά τε καὶ τὰ νέμει,\nΖεὺς ὁ πάντων κύριος. ἐν δʼ ἐρατεινῷ\nμέλιτι καὶ τοιαίδε τιμαὶ καλλίνικον χάρμʼ ἀγαπάζοντι. μαρνάσθω τις ἔρδων\nἀμφʼ ἀέθλοισιν γενεὰν Κλεονίκου\nἐκμαθών· οὔτοι τετύφλωται μακρὸς\nμόχθος ἀνδρῶν· οὐδʼ ὁπόσαι δαπάναι\nἐλπίδων ἔκνισʼ ὄπιν.\nαἰνέω καὶ Πυθέαν ἐν γυιοδάμαις\nΦυλακίδᾳ πλαγᾶν δρόμον εὐθυπορῆσαι\nχερσὶ δεξιόν, νόῳ ἀντίπαλον.\nλάμβανέ οἱ στέφανον, φέρε δʼ εὔμαλλον μίτραν,\nκαὶ πτερόεντα νέον σύμπεμψον ὕμνον.\nθάλλοντος ἀνδρῶν ὡς ὅτε συμποσίου\nδεύτερον κρητῆρα Μοισαίων μελέων\nκίρναμεν Λάμπωνος εὐάθλου γενεᾶς ὕπερ, ἐν Νεμέᾳ μὲν πρῶτον, ὦ Ζεῦ,\nτίν γʼ ἄωτον δεξάμενοι στεφάνων,\nνῦν αὖτε Ἰσθμοῦ δεσπότᾳ\nΝηρεΐδεσσί τε πεντήκοντα, παίδων ὁπλοτάτου\nΦυλακίδα νικῶντος. εἴη δὲ τρίτον\nσωτῆρι πορσαίνοντας Ὀλυμπίῳ Αἴγιναν κάτα\nσπένδειν μελιφθόγγοις ἀοιδαῖς.\nεἰ γάρ τις ἀνθρώπων δαπάνᾳ τε χαρεὶς\nκαὶ πόνῳ πράσσει θεοδμάτους ἀρετάς,\nσύν τέ οἱ δαίμων φυτεύει δόξαν ἐπήρατον, ἐσχατιαῖς ἤδη πρὸς ὄλβου\nβάλλετʼ ἄγκυραν θεότιμος ἐών.\nτοίαισιν ὀργαῖς εὔχεται\nἀντιάσαις Ἀΐδαν γῆράς τε δέξασθαι πολιὸν\nὁ Κλεονίκου παῖς· ἐγὼ δʼ ὑψίθρονον\nΚλωθὼ κασιγνήτας τε προσεννέπω ἑσπέσθαι κλυταῖς\nἀνδρὸς φίλου Μοίρας ἐφετμαῖς.\nὔμμε τʼ, ὦ χρυσάρματοι Αἰακίδαι,\nτέθμιόν μοι φαμὶ σαφέστατον ἔμμεν\nτάνδʼ ἐπιστείχοντα νᾶσον ῥαινέμεν εὐλογίαις.\nμυρίαι δʼ ἔργων καλῶν τέτμηνθʼ ἑκατόμπεδοι ἐν σχερῷ κέλευθοι,\nκαὶ πέραν Νείλοιο παγᾶν καὶ διʼ Ὑπερβορέους·\nοὐδʼ ἔστιν οὕτω βάρβαρος οὔτε παλίγγλωσσος πόλις,\nἅτις οὐ Πηλέος ἀΐει κλέος ἥρωος, εὐδαίμονος γαμβροῦ θεῶν,\nοὐδʼ ἅτις Αἴαντος Τελαμωνιάδα\nκαὶ πατρός· τὸν χαλκοχάρμαν ἐς πόλεμον\nἆγε σὺν Τιρυνθίοισι πρόφρονα σύμμαχον ἐς Τρωΐαν, ἥρωσι μόχθον,\nΛαομεδοντίαν ὑπὲρ ἀμπλακίαν\nἐν ναυσὶν Ἀλκμήνας τέκος.\nεἷλε δὲ Περγαμίαν, πέφνεν δὲ σὺν κείνῳ Μερόπων\nἔθνεα καὶ τὸν βουβόταν οὔρεϊ ἴσον\nΦλέγραισιν εὑρὼν Ἀλκυονῆ, σφετέρας δʼ οὐ φείσατο\nχερσὶν βαρυφθόγγοιο νευρᾶς\nἩρακλέης. ἀλλʼ Αἰακίδαν καλέων\nἐς πλόον κεῖνον κύρησε δαινυμένων.\nτὸν μὲν ἐν ῥινῷ λέοντος στάντα κελήσατο νεκταρέαις σπονδαῖσιν ἄρξαι\nκαρτεραίχμαν Ἀμφιτρυωνιάδαν,\nἄνδωκε δʼ αὐτῷ φέρτατος\nοἰνοδόκον φιάλαν χρυσῷ πεφρικυῖαν Τελαμών,\nὁ δʼ ἀνατείναις οὐρανῷ χεῖρας ἀμάχους\nαὔδασε τοιοῦτον ἔπος· εἴ ποτʼ ἐμάν, ὦ Ζεῦ πάτερ,\nθυμῷ ἐθέλων ἀρὰν ἄκουσας,\nνῦν σε, νῦν εὐχαῖς ὑπὸ θεσπεσίαις\nλίσσομαι παῖδα θρασὺν ἐξ Ἐριβοίας\nἀνδρὶ τῷδε, ξεῖνον ἀμὸν μοιρίδιον τελέσαι,\nτὸν μὲν ἄρρηκτον φυάν, ὥσπερ τόδε δέρμα με νῦν περιπλανᾶται\nθηρός, ὃν πάμπρωτον ἄθλων κτεῖνά ποτʼ ἐν Νεμέᾳ·\nθυμὸς δʼ ἑπέσθω. ταῦτʼ ἄρα οἱ φαμένῳ πέμψεν θεὸς\nἀρχὸν οἰωνῶν μέγαν αἰετόν· ἁδεῖα δʼ ἔνδον νιν ἔκνιξεν χάρις,\nεἶπέν τε φωνήσαις ἅτε μάντις ἀνήρ·\nἔσσεταί τοι παῖς, ὃν αἰτεῖς, ὦ Τελαμών·\nκαί νιν ὄρνιχος φανέντος κέκλεʼ ἐπώνυμον εὐρυβίαν Αἴαντα, λαῶν\nἐν πόνοις ἔκπαγλον Ἐνυαλίου.\nὣς ἆρα εἰπὼν αὐτίκα\nἕζετʼ. ἐμοὶ δὲ μακρὸν πάσας ἀν αγήσασθʼ ἀρετάς·\nΦυλακίδᾳ γὰρ ἦλθον, ὦ Μοῖσα, ταμίας\nΠυθέᾳ τε κώμων Εὐθυμένει τε. τὸν Ἀργείων τρόπον\nεἰρήσεταί που κἀν βραχίστοις.\nἄραντο γὰρ νίκας ἀπὸ παγκρατίου\nτρεῖς ἀπʼ Ἰσθμοῦ, τὰς δʼ ἀπʼ εὐφύλλου Νεμέας,\nἀγλαοὶ παῖδές τε καὶ μάτρως· ἀνὰ δʼ ἄγαγον ἐς φάος οἵαν μοῖραν ὕμνων·\nτὰν Ψαλυχιδᾶν δὲ πάτραν Χαρίτων\nἄρδοντι καλλίστᾳ δρόσῳ,\nτόν τε Θεμιστίου ὀρθώσαντες οἶκον τάνδε πόλιν\nθεοφιλῆ ναίοισι. Λάμπων δὲ μελέταν\nἔργοις ὀπάζων Ἡσιόδου μάλα τιμᾷ τοῦτʼ ἔπος,\nυἱοῖσί τε φράζων παραινεῖ,\nξυνὸν ἄστει κόσμον ἑῷ προσάγων,\nκαὶ ξένων εὐεργεσίαις ἀγαπᾶται,\nμέτρα μὲν γνώμᾳ διώκων, μέτρα δὲ καὶ κατέχων·\nγλῶσσα δʼ οὐκ ἔξω φρενῶν· φαίης κέ νιν ἀνδράσιν ἀθληταῖσιν ἔμμεν\nΝαξίαν πέτραις ἐν ἄλλαις χαλκοδάμαντʼ ἀκόναν.\nπίσω σφε Δίρκας ἁγνὸν ὕδωρ, τὸ βαθύζωνοι κόραι\nχρυσοπέπλου Μναμοσύνας ἀνέτειλαν παρʼ εὐτειχέσιν Κάδμου πύλαις.\nτίνι τῶν πάρος, ὦ μάκαιρα Θήβα,\nκαλῶν ἐπιχωρίων μάλιστα θυμὸν τεὸν\nεὔφρανας; ἦ ῥα χαλκοκρότου πάρεδρον\nΔαμάτερος ἁνίκʼ εὐρυχαίταν\nἄντειλας Διόνυσον; ἢ χρυσῷ μεσονύκτιον νίφοντα δεξαμένα τὸν φέρτατον θεῶν,\nὁπότʼ Ἀμφιτρύωνος ἐν θυρέτροις\nσταθεὶς ἄλοχον μετῆλθεν Ἡρακλείοις γοναῖς;\nἢ ὅτʼ ἀμφὶ πυκναῖς Τειρεσίαο βουλαῖς;\nἢ ὅτʼ ἀμφʼ Ἰόλαον ἱππόμητιν;\nἢ Σπαρτῶν ἀκαμαντολογχᾶν; ἢ ὅτε καρτερᾶς Ἄδραστον ἐξ ἀλαλᾶς ἄμπεμψας ὀρφανὸν\nμυρίων ἑτάρων ἐς Ἄργος ἵππιον;\nἢ Δωρίδʼ ἀποικίαν οὕνεκεν ὀρθῷ\nἔστασας ἐπὶ σφυρῷ\nΛακεδαιμονίων, ἕλον δʼ Ἀμύκλας\nΑἰγεῖδαι σέθεν ἔκγονοι, μαντεύμασι Πυθίοις;\nἀλλὰ παλαιὰ γὰρ\nεὕδει χάρις, ἀμνάμονες δὲ βροτοί,\nὅ τι μὴ σοφίας ἄωτον ἄκρον\nκλυταῖς ἐπέων ῥοαῖσιν ἐξίκηται ζυγέν.\nκώμαζʼ ἔπειτεν ἁδυμελεῖ σὺν ὕμνῳ\nκαὶ Στρεψιάδᾳ· φέρει γὰρ Ἰσθμοῖ\nνίκαν παγκρατίου· σθένει τʼ ἔκπαγλος ἰδεῖν τε μορφάεις· ἄγει τʼ ἀρετὰν οὐκ αἴσχιον φυᾶς.\nφλέγεται δὲ ἰοπλόκοισι Μοίσαις,\nμάτρωΐ θʼ ὁμωνύμῳ δέδωκε κοινὸν θάλος,\nχάλκασπις ᾧ πότμον μὲν Ἄρης ἔμιξεν,\nτιμὰ δʼ ἀγαθοῖσιν ἀντίκειται.\nἴστω γὰρ σαφὲς ὅστις ἐν ταύτᾳ νεφέλᾳ χάλαζαν αἵματος πρὸ φίλας πάτρας ἀμύνεται,\nλοιγὸν ἄντα φέρων ἐναντίῳ στρατῷ,\nἀστῶν γενεᾷ μέγιστον κλέος αὔξων\nζώων τʼ ἀπὸ καὶ θανών.\nτὺ δέ, Διοδότοιο παῖ, μαχατὰν\nαἰνέων Μελέαγρον, αἰνέων δὲ καὶ Ἕκτορα\nἈμφιάρηόν τε,\nεὐανθέʼ ἀπέπνευσας ἁλικίαν\nπρομάχων ἀνʼ ὅμιλον, ἔνθʼ ἄριστοι\nἔσχον πολέμοιο νεῖκος ἐσχάταις ἐλπίσιν.\nἔτλαν δὲ πένθος οὐ φατόν· ἀλλὰ νῦν μοι\nΓαιάοχος εὐδίαν ὄπασσεν\nἐκ χειμῶνος. ἀείσομαι χαίταν στεφάνοισιν ἁρμόσαις. ὁ δʼ ἀθανάτων μὴ θρασσέτω φθόνος,\nὅ τι τερπνὸν ἐφάμερον διώκων\nἕκαλος ἔπειμι γῆρας ἔς τε τὸν μόρσιμον\nαἰῶνα. θνᾴσκομεν γὰρ ὁμῶς ἅπαντες·\nδαίμων δʼ ἄϊσος· τὰ μακρὰ δʼ εἴ τις\nπαπταίνει, βραχὺς ἐξικέσθαι χαλκόπεδον θεῶν ἕδραν· ὅτι πτερόεις ἔρριψε Πάγασος\nδεσπόταν ἐθέλοντʼ ἐς οὐρανοῦ σταθμοὺς\nἐλθεῖν μεθʼ ὁμάγυριν Βελλεροφόνταν\nΖηνός· τὸ δὲ πὰρ δίκαν\nγλυκὺ πικροτάτα μένει τελευτά.\nἄμμι δʼ, ὦ χρυσέᾳ κόμᾳ θάλλων, πόρε, Λοξία,\nτεαῖσιν ἁμίλλαισιν\nεὐανθέα καὶ Πυθόϊ στέφανον.\nΚλεάνδρῳ τις ἁλικίᾳ τε λύτρον\nεὔδοξον, ὦ νέοι, καμάτων\nπατρὸς ἀγλαὸν Τελεσάρχου παρὰ πρόθυρον ἰὼν ἀνεγειρέτω\nκῶμον, Ἰσθμιάδος τε νίκας ἄποινα, καὶ Νεμέᾳ\nἀέθλων ὅτι κράτος ἐξεῦρε. τῷ καὶ ἐγώ, καίπερ ἀχνύμενος θυμόν, αἰτέομαι χρυσέαν καλέσαι Μοῖσαν. ἐκ μεγάλων δὲ πενθ έω ν λυθέντες\nμήτʼ ἐν ὀρφανίᾳ πέσωμεν στεφάνων,\nμήτε κάδεα θεράπευε· παυσάμενοι δʼ ἀπρήκτων κακῶν\nγλυκύ τι δαμωσόμεθα καὶ μετὰ πόνον·\nἐπειδὴ τὸν ὑπὲρ κεφαλᾶς\nτὸν Ταντάλου λίθον παρά τις ἔτρεψεν ἄμμι θεός,\nἀτόλματον Ἑλλάδι μόχθον. ἀλλά\nμοι δεῖμα μὲν παροιχόμενον\nκαρτερὰν ἔπαυσε μέριμναν· τὸ δὲ πρὸ ποδὸς ἄρειον ἀεὶ σκοπεῖν\nχρῆμα πᾶν. δόλιος γὰρ αἰὼν ἐπʼ ἀνδράσι κρέμαται,\nἑλίσσων βίου πόρον· ἰατὰ δʼ ἔστι βροτοῖς σύν γʼ ἐλευθερίᾳ καὶ τά. χρὴ δʼ ἀγαθὰν ἐλπίδʼ ἀνδρὶ μέλειν· χρὴ δʼ ἐν ἑπταπύλοισι Θήβαις τραφέντα\nΑἰγίνᾳ Χαρίτων ἄωτον προνέμειν,\nπατρὸς οὕνεκα δίδυμαι γένοντο θύγατρες Ἀσωπίδων\nὁπλόταται, Ζηνί τε ἅδον βασιλέϊ.\nὃ τὰν μὲν παρὰ καλλιρόῳ\nΔίρκᾳ φιλαρμάτου πόλιος ᾤκισσεν ἁγεμόνα·\nσὲ δʼ ἐς νᾶσον Οἰνοπίαν ἐνεγκὼν\nκοιμᾶτο, δῖον ἔνθα τέκες\nΑἰακὸν βαρυσφαράγῳ πατρὶ κεδνότατον ἐπιχθονίων· ὃ καὶ\nδαιμόνεσσι δίκας ἐπείραινε· τοῦ μὲν ἀντίθεοι\nἀρίστευον υἱέες υἱέων τʼ ἀρηΐφιλοι παῖδες ἀνορέᾳ χάλκεον στονόεντʼ ἀμφέπειν ὅμαδον· σώφρονές τʼ ἐγένοντο πινυτοί τε θυμόν.\nταῦτα καὶ μακάρων ἐμέμναντʼ ἀγοραί,\nΖεὺς ὅτʼ ἀμφὶ Θέτιος ἀγλαός τʼ ἔρισαν Ποσειδᾶν γάμῳ,\nἄλοχον εὐειδέʼ ἐθέλων ἑκάτερος\nἑὰν ἔμμεν· ἔρως γὰρ ἔχεν.\nἀλλʼ οὔ σφιν ἄμβροτοι τέλεσαν εὐνὰν θεῶν πραπίδες,\nἐπεὶ θεσφάτων ἐπάκουσαν· εἶπε δʼ\nεὔβουλος ἐν μέσοισι Θέμις,\nοὕνεκεν πεπρωμένον ἦν φέρτερον γόνον ἄνακτα πατρὸς τεκεῖν\nποντίαν θεόν, ὃς κεραυνοῦ τε κρέσσον ἄλλο βέλος\nδιώξει χερὶ τριόδοντός τʼ ἀμαιμακέτου, Δί τε μισγομέναν ἢ Διὸς παρʼ ἀδελφεοῖσιν.— ἀλλὰ τὰ μὲν παύσατε· βροτέων δὲ λεχέων τυχοῖσα\nυἱὸν εἰσιδέτω θανόντʼ ἐν πολέμῳ,\nχεῖρας Ἄρεΐ τʼ ἐναλίγκιον στεροπαῖσί τʼ ἀκμὰν ποδῶν.\nτὸ μὲν ἐμὸν Πηλέϊ γάμου θεόμορον\nὀπάσσαι γέρας Αἰακίδᾳ,\nὅντʼ εὐσεβέστατον φάτις Ἰωλκοῦ τράφειν πεδίον·\nἰόντων δʼ ἐς ἄφθιτον ἄντρον εὐθὺς\nΧείρωνος αὐτίκʼ ἀγγελίαι·\nμηδὲ Νηρέος θυγάτηρ νεικέων πέταλα δὶς ἐγγυαλιζέτω\nἄμμιν· ἐν διχομηνίδεσσιν δὲ ἑσπέραις ἐρατὸν\nλύοι κεν χαλινὸν ὑφʼ ἥρωϊ παρθενίας. ὣς φάτο Κρονίδαις ἐννέποισα θεά· τοὶ δʼ ἐπὶ γλεφάροις νεῦσαν ἀθανάτοισιν· ἐπέων δὲ καρπὸς\nοὐ κατέφθινε. φαντὶ γὰρ ξύνʼ ἀλέγειν\nκαὶ γάμον Θέτιος ἄνακτα. καὶ νεαρὰν ἔδειξαν σοφῶν\nστόματʼ ἀπείροισιν ἀρετὰν Ἀχιλέος·\nὃ καὶ Μύσιον ἀμπελόεν\nαἵμαξε Τηλέφου μέλανι ῥαίνων φόνῳ πεδίον,\nγεφύρωσέ τʼ Ἀτρεΐδαισι νόστον,\nἙλέναν τʼ ἐλύσατο, Τρωΐας\nἶνας ἐκταμὼν δορί, ταί νιν ῥύοντό ποτε μάχας ἐναριμβρότου\nἔργον ἐν πεδίῳ κορύσσοντα, Μέμνονός τε βίαν\nὑπέρθυμον Ἕκτορά τʼ ἄλλους τʼ ἀριστέας· οἷς δῶμα Φερσεφόνας μανύων Ἀχιλεύς, οὖρος Αἰακιδᾶν, Αἴγιναν σφετέραν τε ῥίζαν πρόφαινεν.\nτὸν μὲν οὐδὲ θανόντʼ ἀοιδαὶ ἔλιπον,\nἀλλά οἱ παρά τε πυρὰν τάφον θʼ Ἑλικώνιαι παρθένοι\nστάν, ἐπὶ θρῆνόν τε πολύφαμον ἔχεαν.\nἔδοξʼ ἆρα τόδʼ ἀθανάτοις,\nἐσλόν γε φῶτα καὶ φθίμενον ὕμνοις θεᾶν διδόμεν.\nτὸ καὶ νῦν φέρει λόγον, ἔσσυταί τε\nΜοισαῖον ἅρμα Νικοκλέος\nμνᾶμα πυγμάχου κελαδῆσαι. γεραίρετέ νιν, ὃς Ἴσθμιον ἂν νάπος\nΔωρίων ἔλαχεν σελίνων· ἐπεὶ περικτίονας\nἐνίκασε δή ποτε καὶ κεῖνος ἄνδρας ἀφύκτῳ χερὶ κλονέων. τὸν μὲν οὐ κατελέγχει κριτοῦ γενεὰ πατραδελφεοῦ· ἁλίκων τῷ τις ἁβρὸν\nἀμφὶ παγκρατίου Κλεάνδρῳ πλεκέτω\nμυρσίνας στέφανον, ἐπεί νιν Ἀλκαθόου τʼ ἀγὼν σὺν τύχᾳ\nἐν Ἐπιδαύρῳ τε νεότας δέκετο πρίν·\nτὸν αἰνεῖν ἀγαθῷ παρέχει·\nἥβαν γὰρ οὐκ ἄπειρον ὑπὸ χειᾷ καλῶν δάμασεν.\n"};
