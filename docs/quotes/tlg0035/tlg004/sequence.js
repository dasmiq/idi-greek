var sequence = {"name":"Moschus. Megara","data":"Μῆτερ ἐμή, τίφθ’ ὧδε φίλον κατὰ θυμὸν ἰάπτεις\nἐκπάγλως ἀχέουσα, τὸ πρὶν δέ τοι οὐκέτ’ ἔρευθος\nσῴζετ’ ἐπὶ ῥεθέεσσι; τί μοι τόσον ἠνίησαι;\nἦρ’ ὅτι ἄλγεα πάσχει ἀπείριτα φαίδιμος υἱὸς\nἀνδρὸς ὕπ’ οὐτιδανοῖο, λέων ὡσείθ’ ὑπὸ νεβροῦ;\nὤμοι ἐγώ, τί νυ δή με θεοὶ τόσον ἠτίμησαν\nἀθάνατοι; τί νύ μ’ ὧδε κακῇ γονέες τέκον αἴσῃ;\nδύσμορος, ἥτ’ ἐπεὶ ἀνδρὸς ἀμύμονος ἐς λέχος ἦλθον,\nτὸν μὲν ἐγὼ τίεσκον ἴσον φαέεσσιν ἐμοῖσιν\nἠδ’ ἔτι νῦν σέβομαί τε καὶ αἰδέομαι κατὰ θυμόν·\nτοῦ δ’ οὔτις γένετ’ ἄλλος ἀποτμότερος ζωόντων,\nοὐδὲ τόσων σφετέρῃσιν ἐγεύσατο φροντίσι κηδέων.\nσχέτλιος, ὃς τόξοισιν, ἅ οἱ πόρεν αὐτὸς Ἀπόλλων\nἠέ τινος Κηρῶν ἢ Ἐρινύος αἰνὰ βέλεμνα,\nπαῖδας ἑοὺς κατέπεφνε καὶ ἐκ φίλον εἵλετο θυμὸν\nμαινόμενος κατὰ οἶκον, ὃ δ’ ἔμπλεος ἔσκε φόνοιο.\nτοὺς μὲν ἐγὼ δύστηνος ἐμοῖς ἴδον ὀφθαλμοῖσι\nβαλλομένους ὑπὸ πατρί, τὸ δ’ οὐδ’ ὄναρ ἤλυθεν ἄλλῳ.\nοὐδέ σφιν δυνάμην ἀδινὸν καλέουσιν ἀρῆξαι\nμητέρ’ ἑήν, ἐπεὶ ἐγγὺς ἀνίκητον κακὸν ἦεν.\nὡς δ’ ὄρνις δύρηται ἐπὶ σφετέροισι νεοσσοῖς\nὀλλυμένοις, οὕστ’ αἰνὸς ὄφις ἔτι νηπιάχοντας\nθάμνοις ἐν πυκινοῖσι κατεσθίει· ἣ δὲ κατ’ αὐτοὺς\nπωτᾶται κλάζουσα μάλα λιγὺ πότνια μήτηρ,\nοὐδ’ ἄρ’ ἔχει τέκνοισιν ἐπαρκέσαι· ἦ γάρ οἱ αὐτῇ\nἆσσον ἴμεν μέγα τάρβος ἀμειλίκτοιο πελώρου·\nὣς ἐγὼ αἰνοτόκεια φίλον γόνον αἰάζουσα\nμαινομένοισι πόδεσσι δόμον κάτα πολλὸν ἐφοίτων.\nὥς γ’ ὄφελον μετὰ παισὶν ἅμα θνῄσκουσα καὶ αὐτὴ\nκεῖσθαι φαρμακόεντα δι’ ἥπατος ἰὸν ἔχουσα,\nἌρτεμι θηλυτέρῃσι μέγα κρείουσα γυναιξί.\nτῷ χ’ ἡμέας κλαύσαντε φίλῃσ’ ἐνὶ χερσὶ τοκῆες\nπολλοῖς σὺν κτερέεσσι πυρῆς ἐπέβησαν ὁμοίης,\nκαί κεν ἕνα χρύσειον ἐς ὀστέα κρωσσὸν ἁπάντων\nλέξαντες κατέθαψαν, ὅθι πρῶτον γενόμεσθα.\nνῦν δ’ οἳ μὲν Θήβην ἱπποτρόφον ἐνναίουσιν\nἈονίου πεδίοιο βαθεῖαν βῶλον ἀροῦντες·\nαὐτὰρ ἐγὼ Τίρυνθα κάτα κραναὴν πόλιν Ἥρης\nπολλοῖσιν δύστηνος ἰάπτομαι ἄλγεσιν ἦτορ\nαἰὲν ὁμῶς· δακρύων δὲ παρεστί μοι οὐδ’ ἴ ἐρωή.\nἀλλὰ πόσιν μὲν ὁρῶ παῦρον χρόνον ὀφθαλμοῖσιν\nοἴκῳ ἐν ἡμετέρῳ· πολέων γάρ οἱ ἔργον ἑτοῖμον\nμόχθων, τοὺς ἐπὶ γαῖαν ἀλώμενος ἠδὲ θάλασσαν\nμοχθίζει πέτρης ὅγ’ ἔχων νόον ἠὲ σιδήρου\nκαρτερὸν ἐν στήθεσσι· σὺ δ’ ἠύτε λείβεαι ὕδωρ,\nνύκτας τε κλαίουσα καὶ ἐκ Διὸς ἤμαθ’ ὁπόσσα.\nἄλλος μὰν οὐκ ἄν τις ἐϋφρήναι με παραστὰς\nκηδεμόνων· οὐ γάρ σφε δόμων κατὰ τεῖχος ἐέργει·\nκαὶ λίην πάντες γε πέρην πιτυώδεος Ἰσθμοῦ\nναίουσ’ , οὐδέ μοί ἐστι πρὸς ὅντινά κε βλέψασα\nοἷα γυνὴ πανάποτμος ἀναψύξαιμι φίλον κῆρ,\nνόσφι γε δὴ Πύρρης συνομαίμονος· ἣ δὲ καὶ αὐτὴ\nἀμφὶ πόσει σφετέρῳ πλέον ἄχνυται Ἰφικλῆι,\nσῷ υἱεῖ· πάντων γὰρ ὀϊζυρώτατα τέκνα\nγείνασθαί σε θεῷ τε καὶ ἀνέρι θνητῷ ἔολπα.\nὣς ἄρ’ ἔφη· τὰ δέ οἱ θαλερώτερα δάκρυα μήλων\nκόλπον ἐς ἱμερόεντα κατὰ βλεφάρων ἐχέοντο,\nμνησαμένῃ τέκνων τε καὶ ὧν μετέπειτα τοκήων.\nὣς δ’ αὔτως δακρύοισι παρήϊα λεύκ’ ἐδίαινεν\nἈλκμήνη· βαρὺ δ’ ἥγε καὶ ἐκ θυμοῦ στενάχουσα\nμύθοισιν πυκινοῖσι φίλην νυὸν ὧδε μετηύδα·\nδαιμονίη παίδων, τί νύ τοι φρεσὶν ἔμπεσε τοῦτο\nπευκαλίμαις; πῶς ἄμμ’ ἐθέλεις ὀροθυνέμεν ἄμφω\nκήδἐ ἄλαστα λέγουσα; τὰ δ’ οὐ νῦν πρῶτα κέκλαυται.\nἢ οὐκ ἅλις, οἷς ἐχόμεσθα τὸ δεύτατον αἰὲν ἐπ’ ἦμαρ\nγινομένοις; μάλα μέν γε φιλοθρηνής κέ τις εἴη,\nὅστις ἀριθμήσειεν ἐφ’ ἡμετέροις ἀχέεσσι.\nθάρσει· οὐ τοιῆσδ’ ἐκυρήσαμεν ἐκ θεοῦ αἴσης.\nκαὶ δ’ αὐτὴν ὁρόω σε φίλον τέκος ἀτρύτοισιν\nἄλγεσι μοχθίζουσαν. ἐπιγνώμων δέ τοί εἰμι\nἀσχαλάαν, ὅτε δή γε καὶ εὐφροσύνης κόρος ἐστί·\nκαί σε μάλ’ ἐκπάγλως ὀλοφύρομαι ἠδ’ ἐλεαίρω,\nοὕνεκεν ἡμετέροιο λυγροῦ μετὰ δαίμονος ἔσχες,\nὅσθ’ ἡμῖν ἐφύπερθε κάρης βαρὺς αἰωρεῖται.\nἴστω γὰρ Κούρη τε καὶ εὐέανος Δημήτηρ,\nἅς κε μέγα βλαφθείς τις ἑκὼν ἐπίορκον ὀμόσσαι\nδυσμενέων, μηθέν σε χερειότερον φρεσὶν ᾗσι\nστέργειν ἢ εἴπερ μοι ὑπὲκ νηδυιόφιν ἦλθες\nκαί μοι τηλυγέτη ἐνὶ δώμασι παρθένος ἦσθα.\nοὐδ’ αὐτήν γέ νυ πάμπαν ἔολπά σε τοῦτό γε λήθειν.\nτῷ μή μ’ ἐξείπῃς ποτ̓, ἐμὸν θάλος, ὥς σευ ἀκηδέω,\nμηδ’ εἴ κ’ ἠϋκόμου Νιόβης πυκινώτερα κλαίω.\nοὐδ’ ὣς γὰρ νεμεσητὸν ὑπὲρ τέκνου γοάασθαι\nμητέρι δυσπαθέοντος· ἐπεὶ δέκα μῆνας ἔκαμνον\nπρὶν καί πέρ τ’ ἰδέειν μιν, ἐμῷ ὑπὸ ἥπατ’ ἔχουσα,\nκαί με πυλάρταο σχεδὸν ἤγαγεν Αἰδωνῆος·\nὧδέ ἑ δυστοκέουσα κακὰς ὠδῖνας ἀνέτλην.\nνῦν δέ μοι οἴχεται οἶος ἐπ’ ἀλλοτρίης νέον ἆθλον\nἐκτελέων· οὐδ’ οἶδα δυσάμμορος, εἴτε μιν αὖτις\nἐνθάδε νοστήσανθ’ ὑποδέξομαι, εἴτε καὶ οὐκί.\nπρὸς δ’ ἔτι μ’ ἐπτοίησε διὰ γλυκὺν αἰνὸς ὄνειρος\nὕπνον· δειμαίνω δὲ παλιγκοτον ὄψιν ἰδοῦσα\nἐκπάγλως, μή μοί τι τέκνοις ἀποθύμιον ἔρδοι.\nεἴσατο γάρ μοι ἔχων μακέλην εὐεργέα χερσὶ\nπαῖς ἐμὸς ἀμφοτέρῃσι, βίη Ἡρακληείη·\nτῇ μεγάλην ἐλάχαινε δεδεγμένος ὡς ἐπὶ μισθῷ\nτάφρον τηλεθάοντος ἐπ’ ἐσχατιῇ τινος ἀγροῦ,\nγυμνὸς ἄτερ χλαίνης τε καὶ εὐμίτροιο χιτῶνος.\nαὐτὰρ ἐπειδὴ παντὸς ἀφίκετο πρὸς τέλος ἔργου\nκαρτερὸν οἰνοφόροιο πονεύμενος ἕρκος ἀλωῆς,\nἤτοι ὃ λίστρον ἔμελλεν ἐπὶ προύχοντος ἐρείσας\nἀνδήρου καταδῦναι, ἃ καὶ πάρος εἵματα ἕστο·\nἐξαπίνης δ’ ἀνελάμψεν ὑπὲρ καπέτοιο βαθείης\nπῦρ ἄμοτον, περὶ δ’ αὐτὸν ἀθέσφατος εἰλεῖτο φλόξ.\nαὐτὰρ ὅγ’ αἰὲν ὄπισθε θοοῖς ἀνεχάζετο ποσσίν,\nἐκφυγέειν μεμαὼς ὀλοὸν μένος Ἡφαίστοιο·\nαἰεὶ δὲ προπάροιθεν ἑοῦ χροὸς ἠΰτε γέρρον\nνώμασκεν μακέλην· περὶ δ’ ὄμμασιν ἔνθα καὶ ἔνθα\nπάπταινεν, μὴ δή μιν ἐπιφλέξει δήιον πῦρ.\nτῷ μὲν ἀοσσῆσαι λελιημένος, ὥς μοι ἔϊκτο,\nἸφικλέης μεγάθυμος ἐπ’ οὔδεϊ κάππεσ’ ὀλισθὼν\nπρὶν ἐλθεῖν, οὐδ’ ὀρθὸς ἀναστῆναι δύνατ’ αὖτις,\nἀλλ’ ἀστεμφὲς ἔκειτο, γέρων ὡσείτ’ ἀμενηνός,\nὅντε καὶ οὐκ ἐθέλοντα βιήσατο γῆρας ἀτερπὲς\nκαππεσέειν· κεῖται δ’ ὅγ’ ἐπὶ χθονὸς ἔμπεδον αὔτως,\nεἰσόκε τις χειρός μιν ἀνειρύσσῃ παριόντων\nαἰδεσθεὶς ὄπιδα προτέρην πολιοῖο γενείου.\nὣς ἐν γῇ λελίαστο σακεσπάλος Ἰφικλείης·\nαὐτὰρ ἐγὼ κλαίεσκον ἀμηχανέοντας ὁρῶσα\nπαῖδας ἐμούς, μέχρι δή μοι ἀπέσσυτο νήδυμος ὕπνος\nὀφθαλμῶν, ἠὼς δὲ παραυτίκα φαινόλις ἦλθε.\nτοῖα, φίλη, μοι ὄνειρα διὰ φρένας ἐπτοίησαν\nπαννυχίῃ· τὰ δὲ πάντα πρὸς Εὐρυσθῆα τρέποιτο\nοἴκου ἄφ’ ἡμετέροιο, γένοιτο δὲ μάντις ἐκείνῳ\nθυμὸς ἐμός, μηδ’ ἄλλο παρὲκ τελέσειέ τι δαίμων.\n"};
