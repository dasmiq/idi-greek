var sequence = {"name":"Moschus. Fragmenta","data":"Τὰν ἅλα τὰν γλαυκὰν ὅταν ὥνεμος ἀτρέμα βάλλῃ,\nτὰν φρένα τὰν δειλὰν ἐρεθίζομαι, οὐδ’ ἔτι μοι γᾶ\nἐστὶ φίλα, ποθίει δὲ πολὺ πλέον ἁ μεγάλα μ’ ἅλς.\nἀλλ’ ὅταν ἀχήσῃ πολιὸς βυθός, ἁ δὲ θάλασσα\nκυρτὸν ἐπαφρίζῃ, τὰ δὲ κύματα μακρὰ μεμήνῃ,\nἐς χθόνα παπταίνω καὶ δένδρεα, τὰν δ’ ἅλα φεύγω,\nγᾶ δέ μοι ἀσπαστά, χἀ δάσκιος εὔαδεν ὕλα,\nἔνθα καὶ ἢν πνεύσῃ πολὺς ὥνεμος, ἁ πίτυς ᾅδει.\nἦ κακὸν ὁ γριπεὺς ζώει βίον, ᾧ δόμος ἁ ναῦς,\nκαὶ πόνος ἐστὶ θάλασσα, καὶ ἰχθύες ἁ πλάνος ἄγρα.\nαὐτὰρ ἐμοὶ γλυκὺς ὕπνος ὑπὸ πλατάνῳ βαθυφύλλῳ,\nκαὶ παγᾶς φιλέοιμι τὸν ἐγγύθεν ἆχον ἀκούειν,\nἃ τέρπει ψοφέοισα τὸν ἀγρικόν, οὐχὶ ταράσσει.\nἬρατο Πὰν Ἀχῶς τᾶς γείτονος, ἤρατο δ’ Ἀχὼ\nσκιρτατᾶ Σατύρω, Σάτυρος δ’ ἐπεμήνατο Λύδᾳ.\nὡς Ἀχὼ τὸν Πᾶνα, τόσον Σάτυρος φλέγεν Ἀχώ,\nκαὶ Λύδα Σατυρίσκον· Ἔρως δ’ ἐσμύχετ’ ἀμοιβᾷ.\nὅσσον γὰρ τήνων τις ἐμίσεε τὸν φιλέοντα,\nτόσσον ὁμῶς φιλέων ἠχθαίρετο, πάσχε δ’ ἃ ποίει.\nταῦτα λέγω πᾶσιν τὰ διδάγματα τοῖς ἀνεράστοις·\nστέργετε τὼς φιλέοντας, ἵν’ ἢν φιλέητε φιλῆσθε.\nἈλφειὸς μετὰ Πῖσαν ἐπὴν κατὰ πόντον ὁδεύῃ,\nἔρχεται εἰς Ἀρέθοισαν ἄγων κοτινηφόρον ὕδωρ,\nἕδνα φέρων καλὰ φύλλα καὶ ἄνθεα καὶ κόνιν ἱράν,\nκαὶ βαθὺς ἐμβαίνει τοῖς κύμασι, τὰν δὲ θάλασσαν\nνέρθεν ὑποτροχάει, κοὐ μίγνυται ὕδασιν ὕδωρ,\nἁ δ’ οὐκ οἶδε θάλασσα διερχομένω ποταμοῖο.\nκῶρος λινοθέτας κακομάχανος αἰνὰ διδάσκων\nκαὶ ποταμὸν διὰ φίλτρον Ἔρως ἐδίδαξε κολυμβῆν.\nΛαμπάδα θεὶς καὶ τόξα βοηλάτιν εἵλετο ῥάβδον\nοὖλος Ἔρως, πήρην δ’ εἶχε κατωμαδίην,\nκαὶ ζεύξας ταλαεργὸν ὑπὸ ζυγὸν αὐχένα ταύρων\nἔσπειρεν Δηοῦς αὔλακα πυροφόρον.\nεἶπε δ’ ἄνω βλέψας αὐτῷ Διί· πλῆσον ἀρούρας,\nμή σε τὸν Εὐρώπης βοῦν ὑπ’ ἄροτρα βάλω.\n"};
