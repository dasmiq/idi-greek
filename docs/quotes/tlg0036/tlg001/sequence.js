var sequence = {"name":"Bion of Phlossa. Epitaphius Adonis","data":"Αἰάζω τὸν Ἄδωνιν· ἀπώλετο καλὸς Ἄδωνις·\nὤλετο καλὸς Ἄδωνις ἐπαιάζουσιν Ἔρωτες.\nμηκέτι πορφυρέοις ἐνὶ φάρεσι Κύπρι κάθευδε·\nἔγρεο δειλαία, κυανόστολα καὶ πλατάγησον\nστήθεα καὶ λέγε πᾶσιν ἀπώλετο καλὸς Ἄδωνις.\nαἰάζω τὸν Ἄδωνιν· ἐπαιάζουσιν Ἔρωτες.\nκεῖται καλὸς Ἄδωνις ἐν ὤρεσι μηρὸν ὀδόντι,\nλευκῷ λευκὸν ὀδόντι τυπείς, καὶ Κύπριν ἀνιῇ\nλεπτὸν ἀποψύχων· τὸ δέ οἱ μέλαν εἴβεται αἷμα\nχιονέας κατὰ σαρκός, ὑπ’ ὀφρύσι δ’ ὄμματα ναρκῇ,\nκαὶ τὸ ῥόδον φεύγει τῶ χείλεος· ἀμφὶ δὲ τήνῳ\nθνᾴσκει καὶ τὸ φίλημα, τὸ μήποτε Κύπρις ἀνοίσει.\nΚύπριδι μὲν τὸ φίλημα καὶ οὐ ζώοντος ἀρέσκει,\nἀλλ’ οὐκ οἶδεν Ἄδωνις, ὅ νιν θνᾴσκοντ’ ἐφίλησεν.\nαἰάζω τὸν Ἄδωνιν· ἐπαιάζουσιν Ἔρωτες.\nἄγριον ἄγριον ἕλκος ἔχει κατὰ μηρὸν Ἄδωνις·\nμεῖζον δ’ ἁ Κυθέρεια φέρει ποτικάρδιον ἕλκος.\nτῆνον μὲν περὶ παῖδα φίλοι κύνες ὠδύραντο\nκαὶ Νύμφαι κλαίουσιν ὀρειάδες· ἁ δ’ Ἀφροδίτα\nλυσαμένα πλοκαμῖδας ἀνὰ δρυμὼς ἀλάληται\nπενθαλέα νήπλεκτος ἀσάνδαλος· αἱ δὲ βάτοι νιν\nἐρχομέναν κείροντι καὶ ἱερὸν αἷμα δρέπονται·\nὀξὺ δὲ κωκύουσα δι’ ἄγκεα μακρὰ φορεῖται\nἈσσύριον βοόωσα πόσιν καὶ παῖδα καλεῦσα.\nἀμφὶ δέ νιν μέλαν αἷμα παρ’ ὀμφαλὸν ᾀωρεῖτο,\nστήθεα δ’ ἐκ μηρῶν φοινίσσετο, τοὶ δ’ ὑπὸ μαζοὶ\nχιόνεοι τὸ πάροιθεν Ἀδώνιδι πορφύροντο.\nαἰαῖ τὰν Κυθέρειαν ἐπαιάζουσιν Ἔρωτες.\nὤλεσε τὸν καλὸν ἄνδρα, συνώλεσεν ἱερὸν εἶδος.\nΚύπριδι μὲν καλὸν εἶδος, ὅτε ζώεσκεν Ἄδωνις·\nκάτθανε δ’ ἁ μορφὰ σὺν Ἀδώνιδι. τὰν Κύπριν αἰαῖ\nὤρεα πάντα λέγοντι, καὶ αἱ δρύες αἲ τὸν Ἄδωνιν.\nκαὶ ποταμοὶ κλαίουσι τὰ πένθεα τᾶς Ἀφροδίτας,\nκαὶ παγαὶ τὸν Ἄδωνιν ἐν ὤρεσι δακρύοντι,\nἄνθεα δ’ ἐξ ὀδύνας ἐρυθαίνεται· ἁ δὲ Κυθήρα\nπάντας ἀνὰ κναμώς, ἀνὰ πᾶν νάπος οἰκτρὸν ἀείδει\nαἰαῖ τὰν Κυθέρειαν, ἀπώλετο καλὸς Ἄδωνις.\nἈχὼ δ’ ἀντεβόασεν ἀπώλετο καλὸς Ἄδωνις.\nΚύπριδος αἰνὸν ἔρωτα τίς οὐκ ἔκλαυσεν ἂν αἰαῖ;\nὡς ἴδεν, ὡς ἐνόησεν Ἀδώνιδος ἄσχετον ἕλκος,\nὡς ἴδε φοίνιον αἷμα μαραινομένῳ περὶ μηρῷ,\nπάχεας ἀμπετάσασα κινύρετο· ‘μεῖνον Ἄδωνι,\nδύσποτμε μεῖνον Ἄδωνι, πανύστατον ὥς σε κιχείω,\nὥς σε περιπτύξω καὶ χείλεα χείλεσι μίξω.\nἔγρεο τυτθὸν Ἄδωνι, τὸ δ’ αὖ πύματόν με φίλησον,\nτοσσοῦτόν με φίλησον, ὅσον ζώῃ τὸ φίλημα,\nἄχρις ἀποψύχῃς ἐς ἐμὸν στόμα κεἰς ἐμὸν ἧπαρ\nπνεῦμα τεὸν ῥεύσῃ, τὸ δέ σευ γλυκὺ φίλτρον ἀμέλξω,\nἐκ δὲ πίω τὸν ἔρωτα, φίλημα δὲ τοῦτο φυλάξω\nὡς αὐτὸν τὸν Ἄδωνιν, ἐπεὶ σύ με δύσμορε φεύγεις,\nφεύγεις μακρὸν Ἄδωνι, καὶ ἔρχεαι εἰς Ἀχέροντα\nπὰρ στυγνὸν βασιλῆα καὶ ἄγριον, ἁ δὲ τάλαινα\nζώω καὶ θεὸς ἐμμὶ καὶ οὐ δύναμαί σε διώκειν.\nλάμβανε Περσεφόνα τὸν ἐμὸν πόσιν· ἐσσὶ γὰρ αὐτὰ\nπολλὸν ἐμεῦ κρέσσων, τὸ δὲ πᾶν καλὸν ἐς σὲ καταρρεῖ·\nἐμμὶ δ’ ἐγὼ πανάποτμος, ἔχω δ’ ἀκόρεστον ἀνίαν,\nκαὶ κλαίω τὸν Ἄδωνιν, ὅ μοι θάνε, καί σε φοβεῦμαι.\nθνᾴσκεις ὦ τριπόθητε, πόθος δέ μοι ὡς ὄναρ ἔπτα,\nχήρα δ’ ἁ Κυθέρεια, κενοὶ δ’ ἀνὰ δώματ’ Ἔρωτες.\nσοὶ δ’ ἅμα κεστὸς ὄλωλε. τί γὰρ τολμηρὲ κυνάγεις;\nκαλὸς ἐὼν τοσσοῦτον ἐμήναο θηρὶ παλαίειν;’\nὧδ’ ὀλοφύρατο Κύπρις· ἐπαιάζουσιν Ἔρωτες\nαἰαῖ τὰν Κυθέρειαν, ἀπώλετο καλὸς Ἄδωνις.\nδάκρυον ἁ Παφία τόσσον χέει, ὅσσον Ἄδωνις\nαἷμα χέει· τὰ δὲ πάντα ποτὶ χθονὶ γίνεται ἄνθη.\nαἷμα ῥόδον τίκτει, τὰ δὲ δάκρυα τὰν ἀνεμώναν.\nαἰάζω τὸν Ἄδωνιν, ἀπώλετο καλὸς Ἄδωνις.\nμηκέτ’ ἐνὶ δρυμοῖσι τὸν ἀνέρα μύρεο Κύπρι.\nοὐκ ἀγαθὰ στιβάς ἐστιν Ἀδώνιδι φυλλὰς ἐρήμα·\nλέκτρον ἔχοι Κυθέρεια τὸ σὸν καὶ νεκρὸς Ἄδωνις.\nκαὶ νέκυς ὢν καλός ἐστι, καλὸς νέκυς, οἷα καθεύδων.\nκάτθεό νιν μαλακοῖς ἐνὶ φάρεσιν οἷς ἐνίαυεν,\nᾧ μετὰ τεῦς ἀνὰ νύκτα τὸν ἱερὸν ὕπνον ἐμόχθει\nπαγχρυσέῳ κλιντῆρι· ποθεῖ καὶ στυμνὸν Ἄδωνιν.\nβάλλε δέ νιν στεφάνοισι καὶ ἄνθεσι· πάντα σὺν αὐτῷ,\nὡς τῆνος τέθνακε καὶ ἄνθεα πάντα θανόντων.\nῥαῖνε δέ νιν Συρίοισιν ἀλείφασι, ῥαῖνε μύροισιν·\nὀλλύσθω μύρα πάντα· τὸ σὸν μύρον ὤλετ’ Ἄδωνις.\nκέκλιται ἁβρὸς Ἄδωνις ἐν εἵμασι πορφυρέοισιν·\nἀμφὶ δέ νιν κλαίοντες ἀναστενάχουσιν Ἔρωτες\nκειράμενοι χαίτας ἐπ’ Ἀδώνιδι· χὢ μὲν ὀϊστώς,\nὃς δ’ ἐπὶ τόξον ἔβαλλεν, ὃ δὲ πτερόν, ὃς δὲ φαρέτραν·\nχὢ μὲν ἔλυσε πέδιλον Ἀδώνιδος, οἳ δὲ λέβητι\nχρυσείῳ φορέουσιν ὕδωρ, ὃ δὲ μηρία λούει,\nὃς δ’ ὄπιθεν πτερύγεσσιν ἀναψύχει τὸν Ἄδωνιν.\nαἰαῖ τὰν Κυθέρειαν ἐπαιάζουσιν Ἔρωτες.\nἔσβεσε λαμπάδα πᾶσαν ἐπὶ φλιαῖς Ὑμέναιος,\nκαὶ στέφος ἐξεπέτασσε γαμήλιον· οὐκέτι δ’ Ὑμήν,\nὙμὴν οὐκέτ’ ἀείδει ἑὸν μέλος, ἀλλ’ ἐπαείδει\nαἰαῖ καὶ τὸν Ἄδωνιν ἔτι πλέον ἢ Ὑμέναιον.\nαἱ Χάριτες κλαίοντι τὸν υἱέα τῶ Κινύραο,\nὤλετο καλὸς Ἄδωνις ἐν ἀλλάλαισι λέγουσαι.\nαἰαῖ δ’ ὀξὺ λέγοντι πολὺ πλέον ἢ Παιῶνα.\nχαἰ Μοῖραι τὸν Ἄδωνιν ἀνακλείουσιν Ἄδωνιν,\nκαί νιν ἐπαείδουσιν· ὃ δέ σφισιν οὐχ ὑπακούει·\nοὐ μὰν οὐκ ἐθέλει, Κώρα δέ νιν οὐκ ἀπολύει.\nλῆγε γόων Κυθέρεια τὸ σάμερον, ἴσχεο κομμῶν·\nδεῖ σε πάλιν κλαῦσαι, πάλιν εἰς ἔτος ἄλλο δακρῦσαι.\n"};
