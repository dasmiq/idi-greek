var sequence = {"name":"Pseudo-Lucian. Ocypus","data":"Ὠκύπους Ποδαλειρίου καὶ Ἀστασίας υἱὸς ἐγένετο, κάλλει καὶ δυνάμει διαφέρων, γυμνασίων τε καὶ κυνηγεσίων μὴ ἀμελῶν. πολλάκις δὲ θεωρῶν τοὺς ἐχομένους ὑπὸ τῆς ἀτέγκτου Ποδάγρας κατεγέλα φάσκων μηδὲν ὅλως εἶναι τὸ πάθος. ἡ θεὸς τοίνυν ἀγανακτεῖ καὶ διὰ ποδῶν εἰστρέχει. τοῦ δ’ εὐτόνως φέροντος καὶ ἀρνουμένου, ὕπτιον ὅλως τίθησιν ἡ θεός. ἡ μὲν σκηνὴ τοῦ δράματος ὑπόκειται ἐν Θήβαις· ὁ δὲ χορὸς συνέστηκεν ἐξ ἐπιχωρίων ποδαγρῶν. συνελεγχόντων τὸν Ὠκύπουν. τὸ δὲ δρᾶμα τῶν πάνυ ἀστείων. τὰ τοῦ δράματος πρόσωπα Ποδάγρα. Ὠκύπους, Τροφεύς, Ἰατρός, Πόνος, Ἄγγελος. προλογίζει δὲ ἡ Ποδάγρα.\nΔεινὴ μὲν ἐν βροτοῖσι καὶ δυσώνυμος\nΠοδάγρα κέκλημαι, δεινὸν ἀνθρώποις πάθος,\nδεσμῶ δὲ νευρίνοισι τοὺς πόδας βρόχοις,\nἄρθροισιν εἰσδραμοῦσα μὴ νοουμένη.\nγελῶ δὲ τοὺς πληγέντας ὑπ’ ἐμοῦ * *\nκαὶ μὴ λέγοντας ἀτρεκῆ τῆς συμφορᾶς,\nἀλλ’ εἰς ματαίαν πρόφασιν ἐξησκημένους.\nἅπας γὰρ αὑτὸν βουκολεῖ ψευδοστομῶν,\nὡς ἐνσεσεικὼς ἢ προκόψας ποι βάσιν\nλέγει φίλοισι, μὴ φράσας τὴν αἰτίαν·\nὃ μὴ λέγει γάρ, ὡς δοκῶν λαθεῖν τινας,\nχρόνος δέ γ’ ἕρπων μηνύει, κἂν μὴ θέλῃ.\nκαὶ τότε δαμασθείς, ὀνομάσας μου τοὔνομα,\nπᾶσιν θρίαμβος ἐμβεβάστακται φίλοις.\nΠόνος δὲ μοι συνεργός ἐστι τῶν κακῶν·\nἐγὼ γὰρ οὐδέν εἰμι τούτου δίχα μόνη.\nτοῦτ’ οὖν δάκνει μὲ καὶ φρενῶν καθάπτεται,\nὅτι τὸν ἅπασιν αἴτιον Πόνον κακῶν\nοὐδεὶς κακούργοις λοιδορεῖ βλασφημίαις,\nἀλλὰ κατ’ ἐμοῦ πέμπουσι δυσφήμους ἀρὰς\nὡς δεσμὸν ἐλπίζοντες ἐκφυγεῖν ἐμόν.\nτί ταῦτα φλυαρῶ κοὺ λέγω τίνος χάριν\nπάρειμι μὴ φέρουσα τὴν ἐμὴν χολήν;\nὁ γὰρ δόλον γενναῖος, ὁ θρασὺς Ὠκύπους\nφρονεῖ καθ’ ἡμῶν μηδὲν εἶναί μέ τι λέγων.\nἐγὼ δ’ ὑπ’ ὀργῆς ὡς γυνὴ δεδηγμένη\nἀντέδακα τοῦτον ἀθεράπευτον εὐστόχως,\nὡς ἦν ἔθος μοι κονδύλου ποδὸς τυχεῖν.\nἤδη δ’ ὁ δεινὸς Πόνος ἔχει λεπτὸν τόπον\nκαὶ τὴν βάσιν νυγμοῖσι τρυπᾷ τὴν κάτω.\nὁ δ’ ὡς δρόμοισιν ἢ πάλῃ πλήξας ἴχνος\nπλανᾷ γέροντα παιδαγωγὸν ἄθλιον.\nκαὶ κλεψίχωλον πόδα τιθεὶς ἰχνευμένον\nδύστηνος αὐτὸς ἐκ δόμων προσέρχεται.\nΠόθεν δ’ ὁ δεινὸς κατὰ ποδῶν οὗτος παρῆν\nἀτραυμάτιστος, ἄβατος, ἄστατος πόνος;\nτείνει δὲ νεῦρον οἷα τοξότης ἀνὴρ\nβέλος προπέμπων καὶ στένειν βιάζεται·\nτὸ τῶν πονούντων ἔσχατον στοιχεῖ χρόνῳ.\nἜπαιρε σαυτόν, ὦ τέκνον, καὶ κούφισον.\nμή πῶς με πίπτων καταβάλῃς σὺ χωλὸς ὦν.\nἸδού, κρατῶ σε δίχα βάρους καὶ πείθομαι\nκαὶ τὸν πονοῦντα πόδα τιθῶ καὶ καρτερῶ·\nνεωτέρῳ γὰρ αἶσχος ἐν παισὶν ἀεὶ\nὑπηρέτης ἀδύνατος γογγύζων γέρων.\nΜὴ μὴ σὺ ταῦτα, μωρέ, μή με κερτομει,\nμή μ’ ὡς νέος κόμπαξε, τοῦτ’ εἰδὼς ὅτι\nἐν ταῖς ἀνάγκαις πᾶς γέρων ἐστὶν νέος.\nπείθου λέγοντι· τὸ πέρας ἂν ὑποσπάσω,\nἔστην ὁ πρέσβυς, σὺ δ’ ὁ νέος πίπτεις χαμαί.\nΣὺ δ’ ἂν σφαλῇς, πέπτωκας ἄπονος ὢν γέρων.\nπροθυμία γὰρ ἐν γέρουσι παρέπεται,\nπρᾶξις δὲ τούτοις οὐκέτ’ ἐστὶν εὔτονος.\nΤί μοι σοφίζῃ. κοὺ λέγεις οἵῳ τρόπῳ\nπόνος προσῆλθε σοῦ ποδὸς κοίλην βασιν;\nΔρόμοισιν ἀσκῶν, κοῦφον ὡς τιθῶ πόδα,\nτρέχων ἔτεινα. καὶ συνεμμίχθην πόνῳ.\nΠάλιν τρέχ᾿, ὡς τις εἶπεν, ὃς καθήμενος\nπώγωνα τίλλει χουριῶν ὑπ’ ὠλέναις.\nΟὐκοῦν παλαίων ὡς θέλων παρεμβολὴν\nβαλεῖν ἐπλήγην. τοῦτο δὴ πίστευέ μοι.\nΠοῖος στρατιώτης γέγονας, ἵνα παρεμβολὴν\nβαλὼν σὺ πληγῇς; περικυκλεῖς ψευδῆ λόγον.\nτὸν αὐτὸν ἡμεῖς εἴχομεν λόγον ποτὲ\nμηδενὶ λέγοντες τὴν ἀλήθειαν φίλων.\nνῦν δ’ εἰσορᾷς ἅπαντας ἐξ . . . . .\nὁ πόνος δ’ ἑλίξας ἐμμελῶς διαστρέφει.\nΠοῖ ποῖ καθεύρω κλεινὸν Ὠκύπουν, φίλοι,\nτὸν πόδα πονοῦντα καὶ βάσιν παρειμένον;\nἰατρὸς ὢν γὰρ ἔκλυον ὑπὸ φίλου τινὸς\nπάσχοντα δεινὰ τοῦτον ἀστάτῳ πάθει.\nἀλλ’ αὐτὸς οὗτος ἐγγὺς ὀμμάτων ἐμῶν\nκεῖται κατ’ εὐνῆς ὕπτιος βεβλημένος.\nἀσπάζομαί σε πρὸς θεῶν, καὶ σὸν πάθος\nτί τοῦτο; λέξον, Ὠκύπου, τάχ’, ὡς μάθω\nεἰ γὰρ μάθοιμι, τυχὸν ἴσως ἰάσομαι\nτὸ δεινὸν ἄλγος, τοῦ πάθους τὴν συμφορᾶν.\nὉρᾷς με, Σωτὴρ καὶ πάλιν Σωτήριχε,\nσάλπιγγος αὐτῆς ὄνομ’ ἔχων Σωτήριχε,\nδεινὸς πόνος μὲ τοῦ ποδὸς δάκνει κακῶς,\nδειλὸν δὲ βῆμα κοὐχ ἁπλοῦν τιθῶ ποδί.\nΠόθεν; τί παθών; μήνυσον, ἢ ποίῳ τρόπῳ;\nμαθὼν ἀλήθειαν γὰρ ἰατρὸς ἀσφαλῶς\nκρεῖττον πρόσεισι, σφάλλεται δὲ μὴ μαθών.\nΔρόμον τιν’ ἀσκῶν καὶ τέχνην γυμναστικὴν\nδεινῶς ἐπλήγην ὑπὸ φίλων ὁμηλίκων.\nΠῶς οὖν ἀηδὴς οὐ πάρεστι φλεγμονὴ\nτόπου κατ’ αὐτοῦ κοὐκ ἔχεις τιν’ ἐμβροχήν;\nΟὐ γὰρ στέγω τὰ δεσμὰ τῶν ἐριδίων,\nεὐμορφίαν ἄχρηστον εἰς πολλοὺς καλήν.\nΤί οὖν δοκεῖ σοι; κατακνήσω σου τὸν πόδα;\nἂν γὰρ παράσχῃς μοί σε, γιγνώσκειν σε χρή,\nὡς ταῖς τομαῖσι πλεῖστον αἷμά σου κενῶ.\nΠοίησον εἴ τι καινὸν ἐξευρεῖν ἔχεις,\nἵν᾿ εὐθὺ δεινὸν ἐκ ποδῶν παύσῃς πόνον.\nἸδού, σιδηρόχαλκον ἐπιφέρω τομήν.\nὀξεῖαν, αἱμόδιψον, ἡμιστρόγγυλον.\nἜα, ἔα.\nΣῶτερ, τί ποιεῖς; μὴ τύχοις σωτηρίας.\nτολμᾷς σιδηρόσπαρτον ἐπιβαλεῖν πόνον;\nμηδὲν κατειδὼς προσφέρεις κακὸν ποσί.\nψευδεῖς γὰρ ἔκλυες ὧν ἀκήκοας λόγων.\nοὐ γὰρ πάλαισιν ἢ δρόμοισιν, ὡς λέγει,\nἀσκῶν ἐπλήγη. τοῦτο γοῦν ἄκουέ μου.\nἦλθεν μὲν οὖν τὸ πρῶτον ὑγιὴς ἐν δόμοις,\nφαγὼν δὲ πολλὰ καὶ πιὼν ὁ δυστυχὴς\nκλίνης ὕπερθε καταπεσὼν ὑπνοῖ μόνος·\nἔπειτα νυκτὸς διυπνίσας ἐχραύγασεν\nὡς δαίμονι πληγείς, καὶ φόβος πάντας λάβεν.\nἔλεξε δ’, Οἴμοι, πόθεν ἔχω κακὴν τύχην;\nδαίμων τάχα κρατῶν τις ἐξωθεῖ ποδός.\nπρὸς ταῦτα νυκτὸς ἀνακαθήμενος μόνος\nὁποῖα κῆρυξ ἐξεθρήνει τὸν πόδα.\nἐπεὶ δ’ ἀλέκτωρ ἡμέραν ἐσάλπισεν,\nοὗτος προσῆλθε χεῖρα θεὶς ἐμοὶ πικρὰν\nθρηνῶν πυρέσσων ἐπ’ ἐμοὶ βάζων * * *\nἃ πρὶν δὲ σοὶ κατεῖπε, πάντ’ ἐψεύσατο.\nτὰ δεινὰ κρύπτων τῆς νόσου μυστήρια.\nΓέρων μὲν αἰεὶ τοῖς λόγοις ὁπλίζεται\nκαυχώμενος τὰ πάντα, μηδὲ ἓν σθένων.\nὁ γὰρ πονῶν τι καὶ φίλοις ψευδὴ λέγων\nπεινῶντ’ ἔοικε μαστίχην μασωμένῳ.\nΠλανᾷς ἅπαντας, ἄλλα δ’ ἐξ ἄλλων λέγεις,\nλέγων πονεῖν μέν, ὃ δὲ πονεῖς οὔπω λέγεις.\nΠῶς οὖν φράσω σοι τοῦ πάθους τὴν συμφοράν;\nπάσχων γὰρ οὐδὲν οἶδα, πλὴν πονῶ μόνον.\nὍταν ἀφορμῆς δίχα πονῇ τις τὸν πόδα,\nπλάσσει τὸ λοιπὸν οὓς θέλει κενοὺς λόγους\nεἰδὼς τὸ δεινὸν ᾧ συνέζευκται κακῷ.\nκαὶ νῦν μὲν ἀκμὴν εἷς . . . . .\nἐπὰν δὲ καὶ τὸν ἕτερον ἀλγήσῃς πόδα,\nστένων δακρύσεις. ἓν δέ σοι φράσαι θέλω·\nτοῦτ’ ἔστ’ ἐχεῖνο, Κἂν θέλῃς, κἂν μὴ θέλῃς.\nΤί δ’ ἔστ’ ἐκεῖνο γ’, εἰπέ, καὶ τί κλῄζεται;\nἜχει μὲν ὄνομα συμφορᾶς γέμον διπλῆς.\nΟἴμοι. τί τοῦτο; λέξον, ὦ, δέομαι, γέρον.\nἘκ τοῦ τόπου μὲν οὗ πονεῖς ἀρχὴν ἔχει.\nΠοδὸς μὲν ἀρχὴν ὄνομ’ ἔχει, καθὼς λέγεις;\nΤούτῳ σὺ πρόσθες ἐπὶ τέλει δεινὴν ἄγραν.\nΚαὶ πῶς με τὸν δύστηνον ἔτι . . . .\nΖεινή περ οὖσα. φείδεται γὰρ οὐδενός.\nΣωτήρ, τί λέγεις; τί δέ με . . . . . ;\nἌφες με μικρόν ἠλόγημαι σοῦ χάριν.\nΤί δ’ ἔστι δεινὸν ἢ τί συμβέβηκέ μοι;\nΕἰς δεινὸν ἦλθες πόνον ἀχώριστον ποδός.\nΟὐκοῦν με δεῖ πρόχωλον ἐξαντλεῖν βίον;\nΧωλὸς μὲν ἂν ᾖς, οὐδέν ἐστι, μὴ φοβοῦ.\nΤί δ’ ἔστι χεῖρον;\nἈμφοῖν ποδοῖν σε συμποδισθῆναι μένει.\nΟἴμοι. πόθεν μοι καινὸς εἰσῆλθεν πόνος\nποδὸς δι᾿ ἄλλου. καί με συμπάσχει κακῶς;\nἢ πῶς ὅλος πέπηγα μεταβῆναι θέλων;\nδειλαίνομαι δὲ πολλὰ μεταστῆσαι πόδα,\nνήπιος, ὁποῖα βρέφος ἄφνω φοβούμενος.\nἀλλ’ ἄντομαί σε πρὸς θεῶν, Σωτήριχε,\nεἴπερ τι τέχνη σὴ δύναται, μηδὲν φθονῶν\nθεράπευσον ἡμᾶς, εἰ δὲ μή, διοίχομαι·\nπάσχω γὰρ ἀφανῶς, κατὰ ποδὼν τοξεύομαι.\nΤοὺς μὲν πλανήτας περιελὼν λόγους ἐγώ,\nτοὺς τῶν ἰατρῶν τῶν ὁμιλούντων μόνον,\nἔργῳ δὲ μηδὲν εἰδότων σωτήριον.\nτὰ πάντα σοι πάσχοντι συντόμως φράσω.\nἄφευκτον ἦλθες πρῶτον ἐς βάθος κακῶν·\nοὐ γὰρ σιδηρόπλαστον ὑπεδύσω βάσιν,\nὃ τοῖς κακούργοις εὑρέθη τεκμήριον.\nδεινὴν δὲ καὶ κρυφαῖον εἰς πάντας κάκην,\nἧς οὐκ ἂν ἂραιτ’ ἄχθος ἀνθρώπων φύσις.\nΑἰαῖ αἰαῖ, οἴμοι οἴμοι.\nπόθεν μὲ τρυπᾷ τὸν πόδα κρυπτὸς πόνος;\nδέξασθε χεῖρας τὰς ἐμὰς πρὸ τοῦ πεσεῖν,\nὁποῖα Σάτυροι Βακχίους ὑπ’ ὠλένας.\nΓέρων μέν εἰμι, πλὴν ἰδού, σοὶ πείθομαι,\nκαὶ τὸν νέον σὲ χειραγωγῶ πρέσβυς ὤν.\n"};
