var sequence = {"name":"Lucian of Samosata. Quomodo historia conscribenda sit","data":"Αβδηρίταις φασὶ Λυσιμάχου ἤδη βασιλεύοντος\nἐμπεσεῖν τι νόσημα, ὦ καλὲ Φίλων, τοιοῦτο·\nπυρέττειν μὲν γὰρ τὰ πρῶτα πανδημεὶ ἅπαντας\nἀπὸ τῆς πρώτης εὐθὺς ἐρρωμένως καὶ λιπαρεῖ τῷ\nπυρετῷ, περὶ δὲ τὴν ἑβδόμην τοῖς μὲν αἷμα πολὺ\nἐκ ῥινῶν ῥυέν, τοῖς δ’ ἱδρὼς ἐπιγενόμενος, πολὺς\nκαὶ οὗτος, ἔλυσεν τὸν πυρετόν. ἐς γελοῖον δέ τι\nπάθος περιίστα τὰς γνώμας αὐτῶν· ἅπαντες γὰρ\nἐς τραγῳδίαν παρεκίνουν καὶ ἰαμβεῖα ἐφθέγγοντο\nκαὶ μέγα ἐβόων· μάλιστα δὲ τὴν Εὐριπίδου\nἈνδρομέδαν ἐμονῴδουν καὶ τὴν τοῦ Περσέως\nῥῆσιν ἐν μέλει\n\nδιεξῄεσαν, καὶ μεστὴ ἦν ἡ πόλις\nὠχρῶν ἁπάντων καὶ λεπτῶν τῶν ἑβδομαίων\nἐκείνων τραγῳδῶν,\nσὺ δ’ ὦ θεῶν τύραννε κἀνθρώπων Ἔρως,\n\n\nκαὶ τὰ ἄλλα μεγάλῃ τῇ φωνῇ ἀναβοώντων καὶ\nτοῦτο ἐπὶ πολύ, ἄχρι δὴ χειμὼν καὶ κρύος δὲ μέγα\nγενόμενον ἔπαυσε ληροῦντας αὐτούς. αἰτίαν δέ\nμοι δοκεῖ τοῦ τοιούτου παρασχεῖν Ἀρχέλαος ὁ\nτραγῳδός, εὐδοκιμῶν τότε, μεσοῦντος θέρους ἐν\nπολλῷ τῷ φλογμῷ τραγῳδήσας αὐτοῖς τὴν\nἈνδρομέδαν, ὡς πυρέξαι τε ἀπὸ τοῦ θεάτρου\nτοὺς πολλοὺς καὶ ἀναστάντας ὕστερον ἐς τὴν\nτραγῳδίαν παρολισθαίνειν, ἐπὶ πολὺ ἐμφιλοχωρούσης\n\n\n\nτῆς Ἀνδρομέδας τῇ μνήμῃ αὐτῶν καὶ τοῦ\nΠερσέως ἔτι σὺν τῇ Μεδούσῃ τὴν ἑκάστου\nγνώμην περιπετομένου.\nὩς οὖν ἕν, φασίν, ἑνὶ παραβαλεῖν, τὸ Ἀβδηριτικὸν\nἐκεῖνο πάθος καὶ νῦν τοὺς πολλοὺς τῶν\nπεπαιδευμένων περιελήλυθεν, οὐχ ὥστε\nτραγῳδεῖν—ἔλαττον γὰρ ἂν τοῦτο παρέπαιον ἀλλοτρίοις\nἰαμβείοις, οὐ φαύλοις κατεσχημένοι. ἀλλ’ ἀφ'\nοὗ δὴ τὰ ἐν ποσὶ ταῦτα κεκίνηται—ὁ πόλεμος ὁ\nπρὸς τοὺς βαρβάρους καὶ τὸ ἐν Ἀρμενίᾳ τραῦμα\nκαὶ αἱ συνεχεῖς νῖκαι—οὐδεὶς ὅστις οὐχ ἱστορίαν\nσυγγράφει· μᾶλλον δὲ Θουκυδίδαι καὶ Ἡρόδοτοι\nκαὶ Ξενοφῶντες ἡμῖν ἅπαντες, καί, ὡς ἔοικεν, ἀληθὲς\nἄρ' ἦν ἐκεῖνο τό “Πόλεμος ἁπάντων πατήρ”,\nεἴ γε καὶ συγγραφέας τοσούτους ἀνέφυσεν ὑπὸ\nμιᾷ τῇ ὁρμῇ.\nΤαῦτα τοίνυν, ὦ φιλότης, ὁρῶντα καὶ ἀκούοντά\nμε τὸ τοῦ Σινωπέως ἐκεῖνο εἰσῆλθεν· ὁπότε γὰρ\nὁ Φίλιππος ἐλέγετο ἤδη ἐπελαύνειν, οἱ Κορίνθιοι\nπάντες ἐταράττοντο καὶ ἐν ἔργῳ ἦσαν, ὁ μὲν\nὅπλα ἐπισκευάζων, ὁ δὲ λίθους παραφέρων, ὁ δὲ\nὑποικοδομῶν τοῦ τείχους, ὁ δὲ ἔπαλξιν ὑποστηρίζων,\nὁ δὲ ἄλλος ἄλλο τι τῶν χρησίμων ὑπουργῶν.\nὁ δὴ Διογένης ὁρῶν ταῦτα, ἐπεὶ μηδὲν εἶχεν ὅ τι\nκαὶ πράττοι—οὐδεὶς γὰρ αὐτῷ ἐς οὐδὲν ἐχρῆτο—διαζωσάμενος τὸ τριβώνιον σπουδῇ μάλα καὶ\nαὐτὸς ἐκύλιε τὸν πίθον, ἐν ᾧ ἐτύγχανεν οἰκῶν,\nἄνω καὶ κάτω τοῦ Κρανείου. καί τινος τῶν\nσυνήθων ἐρομένου, Τί ταῦτα ποιεῖς, ὦ Διόγενες;\nΚυλίω, ἔφη, κἀγὼ τὸν πίθον, ὡς μὴ μόνος ἀργεῖν\nδοκοίην ἐν τοσούτοις ἐργαζομένοις.\nΚαὐτὸς οὖν, ὦ Φίλων, ὡς μὴ μόνος ἄφωνος\nεἴην ἐν οὕτω πολυφώνῳ τῷ καιρῷ μηδ’ ὥσπερ\nκωμικὸν δορυφόρημα κεχηνὼς σιωπῇ παραφεροίμην,\nκαλῶς ἔχειν ὑπέλαβον ὡς δυνατόν μοι\nκυλῖσαι τὸν πίθον, οὐχ ὥστε\n\nἱστορίαν συγγράφειν\nοὐδὲ πράξεις αὐτὰς διεξιέναι—οὐχ οὕτως\nμεγαλότολμος ἐγώ, μηδὲ τοῦτο δείσῃς περὶ ἐμοῦ.\nοἶδα γάρ, ἡλίκος ὁ κίνδυνος, εἰ κατὰ τῶν πετρῶν\nκυλίοι τις, καὶ μάλιστα οἷον τοὐμὸν τοῦτο πιθάκνιον\nοὐδὲ πάνυ καρτερῶς κεκεραμευμένον. δεήσει\nγὰρ αὐτίκα μάλα πρὸς μικρόν τι λιθίδιον προσπταίσαντα\nσυλλέγειν τὰ ὄστρακα.\nΤί οὖν ἔγνωσταί μοι καὶ πῶς ἀσφαλῶς μεθέξω\nτοῦ πολέμου, αὐτὸς ἔξω βέλους ἑστώς, ἐγώ σοι\nφράσω. “τούτου μὲν καπνοῦ καὶ κύματος” καὶ\nφροντίδων, ὅσαι τῷ συγγραφεῖ ἔνεισιν, ἀνέξω\nἐμαυτὸν εὖ ποιῶν. παραίνεσιν δέ τινα μικρὰν καὶ\nὑποθήκας ταύτας ὀλίγας ὑποθήσομαι τοῖς συγγράφουσιν,\nὡς κοινωνήσαιμι αὐτοῖς τῆς οἰκοδομίας,\nεἰ καὶ μὴ τῆς ἐπιγραφῆς, ἄκρῳ γε τῷ\nδακτύλῳ τοῦ πηλοῦ προσαψάμενος.\nΚαίτοι οὐδὲ παραινέσεως οἱ πολλοὶ δεῖν οἴονται\nσφίσιν\n\nἐπὶ τὸ πρᾶγμα, οὐ μᾶλλον ἢ τέχνης τινὸς\nἐπὶ τὸ βαδίζειν ἢ βλέπειν ἢ ἐσθίειν, ἀλλὰ πάνυ\nῥᾷστον καὶ πρόχειρον καὶ ἅπαντος εἶναι ἱστορίαν\nσυγγράψαι, ἤν τις ἑρμηνεῦσαι τὸ ἐπελθὸν δύνηται.\nτὸ δὲ οἶσθά που καὶ αὐτός, ὦ ἑταῖρε, ὡς οὐ τῶν\nεὐμεταχειρίστων οὐδὲ ῥᾳθύμως συντεθῆναι δυναμένων\nτοῦτ' ἐστίν, ἀλλ’, εἴ τι ἐν λόγοις καὶ ἄλλο,\nπολλῆς τῆς φροντίδος δεόμενον, ἤν τις, ὡς ὁ\n\n\n\n\nΘουκυδίδης φησίν, ἐς ἀεὶ κτῆμα συντιθείη. οἶδα\nμὲν οὖν οὐ πάνυ πολλοὺς αὐτῶν ἐπιστρέψων,\nἐνίοις δὲ καὶ πάνυ ἐπαχθὴς δόξων, καὶ μάλιστα\nὁπόσοις ἀποτετέλεσται ἤδη καὶ ἐν τῷ κοινῷ\nδέδεικται ἡ ἱστορία. εἰ δὲ καὶ ἐπῄνηται ὑπὸ τῶν\nτότε ἀκροασαμένων, μανία ἂν εἴη ἡ\n\nἐλπίς, ὡς\nοἱ τοιοῦτοι μεταποιήσουσιν ἢ μετεγγράψουσί τι\nτῶν ἅπαξ κεκυρωμένων καὶ ὥσπερ ἐς τὰς βασιλείους\nαὐλὰς ἀποκειμένων. ὅμως δὲ οὐ χεῖρον καὶ\nπρὸς αὐτοὺς ἐκείνους εἰρῆσθαι, ἵν', εἴ ποτε πόλεμος\nἄλλος συσταίη, ἢ Κελτοῖς πρὸς Γέτας ἢ Ἰνδοῖς\nπρὸς Βακτρίους (οὐ γὰρ πρὸς ἡμᾶς γε τολμήσειεν\nἄν τις, ἁπάντων ἤδη κεχειρωμένων) ἔχωσιν\nἄμεινον συντιθέναι τὸν κανόνα τοῦτον προσάγοντες,\nἤνπερ γε δόξῃ αὐτοῖς ὀρθὸς εἶναι· εἰ δὲ μή,\nαὐτοὶ μὲν καὶ τότε τῷ αὐτῷ πήχει ὥσπερ καὶ νῦν\nμετρούντων τὸ πρᾶγμα. ὁ ἰατρὸς δὲ οὐ πάνυ\nἀνιάσεται, ἢν πάντες Ἀβδηρῖται ἑκόντες Ἀνδρομέδαν\nτραγῳδῶσι.\nΔιττοῦ δὲ ὄντος τοῦ τῆς συμβουλῆς ἔργου, τὰ\nμὲν γὰρ αἱρεῖσθαι, τὰ δὲ φεύγειν διδάσκει, φέρε\nπρῶτα εἴπωμεν ἅτινα φευκτέον τῷ ἱστορίαν συγγράφοντι\nκαὶ ὧν μάλιστα καθαρευτέον, ἔπειτα οἷς\nχρώμενος οὐκ ἂν ἁμάρτοι τῆς ὀρθῆς καὶ ἐπ'\nεὐθὺ ἀγούσης—ἀρχήν τε οἵαν αὐτῷ ἀρκτέον καὶ\nτάξιν ἥντινα τοῖς ἔργοις ἐφαρμοστέον καὶ μέτρον\nἑκάστου καὶ ἃ σιωπητέον καὶ οἷς ἐνδιατριπτέον\nκαὶ ὅσα παραδραμεῖν ἄμεινον καὶ ὅπως ἑρμηνεῦσαι\nαὐτὰ καὶ συναρμόσαι.\nΤαῦτα μὲν καὶ τὰ τοιαῦτα ὕστερον. νῦν δὲ τὰς\n\n\n\n\nκακίας ἤδη εἴπωμεν, ὁπόσαι τοῖς φαύλως συγγράφουσιν\nπαρακολουθοῦσιν. ἃ μὲν οὖν κοινὰ\nπάντων λόγων ἐστὶν ἁμαρτήματα ἔν τε φωνῇ καὶ\nἁρμονίᾳ καὶ διανοίᾳ καὶ τῇ ἄλλῃ ἀτεχνίᾳ, μακρόν\nτε ἂν εἴη ἐπελθεῖν καὶ τῆς παρούσης ὑποθέσεως\nοὐκ ἴδιον.\nἃ δ’ ἐν ἱστορίᾳ διαμαρτάνουσι, τὰ\nτοιαῦτα ἂν εὕροις ἐπιτηρῶν, οἷα κἀμοὶ πολλάκις\nἀκροωμένῳ ἔδοξεν, καὶ μάλιστα ἢν ἅπασιν αὐτοῖς\nἀναπετάσῃς τὰ ὦτα. οὐκ ἄκαιρον δὲ μεταξὺ καὶ\nἀπομνημονεῦσαι ἔνια παραδείγματος ἕνεκα τῶν\nἤδη οὕτως συγγεγραμμένων.\nΚαὶ πρῶτόν γε ἐκεῖνο ἡλίκον ἁμαρτάνουσιν\nἐπισκοπήσωμεν· ἀμελήσαντες γὰρ οἱ πολλοὶ\nαὐτῶν τοῦ ἱστορεῖν τὰ γεγενημένα τοῖς ἐπαίνοις\nἀρχόντων καὶ στρατηγῶν ἐνδιατρίβουσιν τοὺς μὲν\nοἰκείους ἐς ὕψος αἴροντες\n\nτοὺς πολεμίους δὲ\nπέρα τοῦ μετρίου καταρρίπτοντες ἀγνοοῦντες ὡς\nοὐ στενῷ τῷ ἰσθμῷ διώρισται καὶ διατετείχισται ἡ\nἱστορία πρὸς τὸ ἐγκώμιον, ἀλλά τι μέγα τεῖχος ἐν\nμέσῳ ἐστὶν αὐτῶν καὶ τὸ τῶν μουσικῶν δὴ τοῦτο,\nδὶς διὰ πασῶν ἐστι πρὸς ἄλληλα—εἴ γε τῷ μὲν\nἐγκωμιάζοντι μόνου ἑνὸς μέλει, ὁπωσοῦν ἐπαινέσαι\nκαὶ εὐφρᾶναι τὸν ἐπαινούμενον, καὶ εἰ ψευσαμένῳ\nὑπάρχει τυχεῖν τοῦ τέλους, ὀλίγον ἂν φροντίσειεν.\nἡ δὲ οὐκ ἄν τι ψεῦδος ἐμπεσὸν ἡ ἱστορία, οὐδὲ\nἀκαριαῖον\n\nἀνάσχοιτο, οὐ μᾶλλον ἢ τὴν ἀρτηρίαν\nἰατρῶν παῖδές φασι τὴν τραχεῖαν παραδέξασθαι\nἄν τι ἐς αὐτὴν καταποθέν.\nἜτι ἀγνοεῖν ἐοίκασιν οἱ τοιοῦτοι ὡς ποιητικῆς\n\n\n\n\nμὲν καὶ ποιημάτων ἄλλαι ὑποσχέσεις καὶ κανόνες\nἴδιοι, ἱστορίας δὲ ἄλλοι. ἐκεῖ μὲν γὰρ ἄκρατος\n\nἡ\nἐλευθερία καὶ νόμος εἷς—τὸ δόξαν τῷ ποιητῇ.\nἔνθεος γὰρ καὶ κάτοχος ἐκ Μουσῶν, κἂν ἵππων\nὑποπτέρων ἅρμα ζεύξασθαι ἐθέλῃ, κἂν ἐφ' ὕδατος\nἄλλους ἢ ἐπ' ἀνθερίκων ἄκρων θευσομένους\nἀναβιβάσηται, φθόνος οὐδείς· οὐδὲ ὁπόταν ὁ Ζεὺς\nαὐτῶν ἀπὸ μιᾶς σειρᾶς ἀνασπάσας αἰωρῇ ὁμοῦ\nγῆν καὶ θάλατταν, δεδίασι μὴ ἀπορραγείσης\nἐκείνης συντριβῇ τὰ πάντα κατενεχθέντα. ἀλλὰ\nκἂν Ἀγαμέμνονα ἐπαινέσαι θέλωσιν, οὐδεὶς ὁ\nκωλύσων Διὶ μὲν αὐτὸν ὅμοιον εἶναι τὴν κεφαλὴν\nκαὶ τὰ ὄμματα, τὸ στέρνον δὲ τῷ ἀδελφῷ αὐτοῦ\nτῷ Ποσειδῶνι, τὴν δὲ ζώνην τῷ Ἄρει, καὶ\nὅλως σύνθετον ἐκ πάντων θεῶν γενέσθαι δεῖ τὸν\nἈτρέως καὶ Ἀερόπης· οὐ γὰρ ἱκανὸς ὁ Ζεὺς\nοὐδὲ ὁ Ποσειδῶν οὐδὲ ὁ Ἄρης μόνος ἕκαστος\nἀναπληρῶσαι τὸ κάλλος αὐτοῦ. ἡ ἰστορία δὲ ἤν\nτινα κολακείαν τοιαύτην προσλάβῃ, τί ἄλλο ἢ\nπεζή τις ποιητικὴ γίγνεται, τῆς μεγαλοφωνίας\nμὲν ἐκείνης ἐστερημένη, τὴν λοιπὴν δὲ τερατείαν\nγυμνὴν τῶν μέτρων καὶ δι’ αὐτὸ ἐπισημοτέραν\nἐκφαίνουσα; μέγα τοίνυν—μᾶλλον δὲ ὑπέρμεγα\nτοῦτο κακόν—εἰ μὴ εἰδείη τις χωρίζειν τὰ ἱστορίας\nκαὶ τὰ ποιητικῆς, ἀλλ’ ἐπεισάγοι τῇ ἱστορίᾳ τὰ\nτῆς ἑτέρας κομμώματα—τὸν μῦθον καὶ τὸ ἐγκώμιον\nκαὶ τὰς ἐν τούτοις ὑπερβολάς—ὥσπερ ἂν εἴ τις\nἀθλητὴν τῶν καρτερῶν τούτων καὶ κομιδῇ πρινίνων\nἁλουργίσι περιβάλοι καὶ τῷ ἄλλῳ κόσμῳ τῷ\nἑταιρικῷ καὶ φυκίον ἐντρίβοι καὶ ψιμύθιον τῷ\n\n\n\n\nπροσώπῳ. Ἡράκλεις ὡς καταγέλαστον αὐτὸν\nἀπεργάσαιτ'\n\nαἰσχύνας τῷ κόσμῳ ἐκείνῳ.\nΚαὶ οὐ τοῦτό φημι, ὡς οὐχὶ καὶ ἐπαινετέον ἐν\nἱστορίᾳ ἐνίοτε. ἀλλ’ ἐν καιρῷ τῷ προσήκοντι\nἐπαινετέον καὶ μέτρον ἐπακτέον τῷ πράγματι, τὸ\nμὴ ἐπαχθὲς τοῖς ὕστερον ἀναγνωσομένοις αὐτά,\nκαὶ ὅλως πρὸς τὰ ἔπειτα κανονιστέον τὰ τοιαῦτα,\nἅπερ μικρὸν ὕστερον ἐπιδείξομεν.\nὍσοι δὲ οἴονται καλῶς διαιρεῖν εἰς δύο τὴν\nἱστορίαν, εἰς τὸ τερπνὸν καὶ χρήσιμον, καὶ διὰ\nτοῦτο εἰσποιοῦσι καὶ τὸ ἐγκώμιον ἐς αὐτὴν ὡς\nτερπνὸν καὶ εὐφραῖνον τοὺς ἐντυγχάνοντας, ὁρᾷς\nὅσον τἀληθοῦς ἡμαρτήκασι; πρῶτον μὲν κιβδήλῳ\nτῇ διαιρέσει χρώμενοι· ἓν γὰρ ἔργον ἱστορίας καὶ\nτέλος, τὸ χρήσιμον, ὅπερ ἐκ τοῦ ἀληθοῦς μόνου\nσυνάγεται. τὸ τερπνὸν δὲ ἄμεινον μὲν εἰ καὶ\nαὐτὸ παρακολουθήσειεν—ὥσπερ καὶ κάλλος ἀθλητῇ·\nεἰ δὲ μή, οὐδὲν κωλύσει ἀφ' Ἡρακλέους γενέσθαι\nΝικόστρατον τὸν Ἰσιδότου, γεννάδαν ὄντα καὶ τῶν\nἀνταγωνιστῶν ἑκατέρων ἀλκιμώτερον, εἰ αὐτὸς\nμὲν αἴσχιστος ὀφθῆναι εἴη τὴν ὄψιν, Ἀλκαῖος δὲ ὁ\nκαλὸς ὁ Μιλήσιος ἀνταγωνίζοιτο αὐτῷ, καὶ\nἐρώμενος, ὥς φασι, τοῦ Νικοστράτου ὤν. καὶ\nτοίνυν ἡ ἱστορία, εἰ μὲν ἄλλως τὸ τερπνὸν παρεμπορεύσαιτο,\nπολλοὺς ἂν τοὺς ἐραστὰς\n\nἐπισπάσαιτο,\nἄχρι δ’ ἂν καὶ μόνον ἔχῃ τὸ ἴδιον ἐντελές—λέγω\nδὲ τὴν τῆς ἀληθείας δήλωσιν—, ὀλίγον τοῦ κάλλους\nφροντιεῖ.\nἜτι κἀκεῖνο εἰπεῖν ἄξιον ὅτι οὐδὲ τερπνὸν ἐν\n\n\n\n\n\nαὐτῇ τὸ κομιδῇ μυθῶδες καὶ τὸ τῶν ἐπαίνων\nμάλιστα πρόσαντες παρ' ἑκάτερον τοῖς ἀκούουσιν,\nἢν μὴ τὸν συρφετὸν καὶ τὸν πολὺν δῆμον ἐπινοῇς,\nἀλλὰ τοὺς δικαστικῶς καὶ νὴ Δία συκοφαντικῶς\nπροσέτι γε ἀκροασομένους, οὓς οὐκ ἄν τι λάθοι\nπαραδραμόν, ὀξύτερον μὲν τοῦ Ἄργου ὁρῶντας\nκαὶ πανταχόθεν τοῦ σώματος, ἀργυραμοιβικῶς δὲ\nτῶν λεγομένων ἕκαστα ἐξετάζοντας, ὡς τὰ μὲν\nπαρακεκομμένα εὐθὺς ἀπορρίπτειν, παραδέχεσθαι\nδὲ τὰ δόκιμα καὶ ἔννομα καὶ ἀκριβῆ τὸν τύπον,\nπρὸς οὓς ἀποβλέποντα χρὴ συγγράφειν, τῶν δὲ\nἄλλων ὀλίγον φροντίζειν, κἂν διαρραγῶσιν ἐπαινοῦντες.\nἢν δὲ ἀμελήσας ἐκείνων ἡδύνῃς πέρα τοῦ\nμετρίου τὴν ἱστορίαν μύθοις καὶ ἐπαίνοις καὶ τῇ\nἄλλῃ θωπείᾳ, τάχιστ' ἂν ὁμοίαν αὐτὴν ἐξεργάσαιο\nτῷ ἐν Λυδίᾳ Ἡρακλεῖ. ἑωρακέναι γάρ σέ που\nεἰκὸς γεγραμμένον, τῇ Ὀμφάλῃ δουλεύοντα, πάνυ\nἀλλόκοτον σκευὴν ἐσκευασμένον, ἐκείνην μὲν τὸν\nλέοντα αὐτοῦ περιβεβλημένην καὶ τὸ ξύλον ἐν τῇ\nχειρὶ ἔχουσαν, ὡς Ἡρακλέα δῆθεν οὖσαν, αὐτὸν δὲ\nἐν κροκωτῷ καὶ πορφυρίδι ἔρια ξαίνοντα καὶ\nπαιόμενον ὑπὸ τῆς Ὀμφάλης τῷ σανδαλίῳ. καὶ\nτὸ θέαμα αἴσχιστον, ἀφεστῶσα ἡ ἐσθὴς τοῦ\nσώματος καὶ μὴ προσιζάνουσα καὶ τοῦ θεοῦ τὸ\nἀνδρῶδες ἀσχημόνως καταθηλυνόμενον.\nΚαὶ οἱ μὲν πολλοὶ ἴσως καὶ ταῦτά σου ἐπαινέσονται,\nοἱ ὀλίγοι δὲ ἐκεῖνοι ὧν σὺ καταφρονεῖς μάλα\nἡδὺ καὶ ἐς κόρον γελάσονται, ὁρῶντες τὸ ἀσύμφυλον\nκαὶ ἀνάρμοστον καὶ δυσκόλλητον τοῦ πράγματος.\nἑκάστου γὰρ δὴ ἴδιόν τι καλόν ἐστιν· εἰ δὲ τοῦτο\nἐναλλάξειας, ἀκαλλὲς τὸ αὐτὸ παρὰ τὴν χρῆσιν\nγίγνεται. ἐῶ λέγειν ὅτι οἱ ἔπαινοι ἑνὶ μὲν ἴσως\n\n\n\nτερπνοί, τῷ ἐπαινουμένῳ, τοῖς δὲ ἄλλοις ἐπαχθεῖς,\nκαὶ μάλιστα ἢν ὑπερφυεῖς τὰς ὑπερβολὰς ἔχωσιν,\nοἵους αὐτοὺς οἱ πολλοὶ ἀπεργάζονται, τὴν εὔνοιαν\nτὴν παρὰ τῶν ἐπαινουμένων θηρώμενοι καὶ\nἐνδιατρίβοντες ἄχρι τοῦ πᾶσι προφανῆ τὴν κολακείαν\nἐξεργάσασθαι. οὐδὲ γὰρ κατὰ τέχνην αὐτὸ\nδρᾶν ἴσασιν οὐδ’ ἐπισκάζουσι τὴν θωπείαν, ἀλλ’\nἐμπεσόντες ἀθρόα πάντα καὶ ἀπίθανα καὶ γυμνὰ\nδιεξίασιν.\nὭστ' οὐδὲ τυγχάνουσιν οὗ μάλιστα\nἐφίενται· οἱ γὰρ ἐπαινούμενοι πρὸς αὐτῶν μισοῦσι\nμᾶλλον καὶ ἀποστρέφονται ὡς κόλακας, εὖ ποιοῦντες,\nκαὶ μάλιστα ἢν ἀνδρώδεις τὰς γνώμας ὦσιν.\nὭσπερ Ἀλέξανδρος Ἀριστόβουλου μονομαχίαν\nγράψαντος Ἀλεξάνδρου καὶ Πώρου,\n\nκαὶ ἀναγνόντος\nαὐτῷ τοῦτο μάλιστα τὸ χωρίον τῆς γραφῆς—ᾤετο\nγὰρ χαριεῖσθαι τὰ μέγιστα τῷ βασιλεῖ\nἐπιψευδόμενος ἀριστείας τινὰς αὐτῷ καὶ ἀναπλάττων\nἔργα μείζω τῆς ἀληθείας—λαβὼν τὸ βιβλίον—πλέοντες\nδὲ ἐτύγχανον ἐν τῷ ποταμῷ τῷ\nὙδάσπῃ—ἔρριψεν ἐπὶ κεφαλὴν ἐς τὸ ὕδωρ ἐπειπών, Καὶ\nσὲ δὲ οὕτως ἐχρῆν, ὦ Ἀριστόβουλε, τοιαῦτα\nὑπὲρ ἐμοῦ μονομαχοῦντα καὶ ἐλέφαντας ἑνὶ ἀκοντίῳ\nφονεύοντα. καὶ ἔμελλέ γε οὕτως ἀγανακτήσειν\nὁ Ἀλέξανδρος, ὅς γε οὐδὲ τὴν τοῦ ἀρχιτέκτονος\nτόλμαν ἠνέσχετο, ὑποσχομένου τὸν\nἌθων εἰκόνα ποιήσειν αὐτοῦ καὶ μετακοσμήσειν\nτὸ ὄρος ἐς ὁμοιότητα τοῦ βασιλέως, ἀλλὰ κόλακα\nεὐθὺς ἐπιγνοὺς τὸν ἄνθρωπον οὐκέτ' οὐδ’ ἐς τὰ\nἄλλα ὁμοίως ἐχρῆτο.\nΠοῦ τοίνυν τὸ τερπνὸν ἐν τούτοις, ἐκτὸς εἰ μή\nτις κομιδῇ ἀνόητος εἴη ὡς χαίρειν τὰ τοιαῦτα\nἐπαινούμενος ὧν παρὰ πόδας οἱ ἔλεγχοι; ὥσπερ\nοἱ ἄμορφοι τῶν ἀνθρώπων, καὶ μάλιστά γε τὰ\nγύναια τοῖς γραφεῦσι παρακελευόμενα ὡς καλλίστας\nαὐτὰς γράφειν. οἴονται γὰρ ἄμεινον ἕξειν τὴν\nὄψιν, ἢν ὁ γραφεὺς αὐταῖς ἐρύθημά τε πλεῖον\nἐπανθίσῃ καὶ τὸ λευκὸν ἐγκαταμίξῃ πολὺ τῷ\nφαρμάκῳ.\nΤοιοῦτοι τῶν συγγραφόντων οἱ πολλοί εἰσι τὸ\nτήμερον καὶ τὸ ἴδιον καὶ τὸ χρειῶδες ὅ τι ἂν ἐκ\nτῆς ἱστορίας ἐλπίσωσι θεραπεύοντες, οὓς μισεῖσθαι\nκαλῶς εἶχεν, ἐς μὲν τὸ παρὸν κόλακας προδήλους\nκαὶ ἀτέχνους ὄντας, ἐς τοὐπιὸν δὲ ὕποπτον ταῖς\nὑπερβολαῖς τὴν ὅλην πραγματείαν ἀποφαίνοντας.\nεἰ δέ τις πάντως τὸ τερπνὸν ἡγεῖται καταμεμῖχθαι\nδεῖν τῇ ἱστορίᾳ πάσῃ, ἄλλα ἃ σὺν ἀληθείᾳ\nτερπνά ἐστιν ἐν τοῖς ἄλλοις κάλλεσι τοῦ λόγου, ὧν\nἀμελήσαντες οἱ πολλοὶ τὰ μηδὲν προσήκοντα\nἐπεισκυκλοῦσιν.\nἘγὼ δ’ οὖν καὶ διηγήσομαι ὁπόσα μέμνημαι\nἔναγχος ἐν Ἰωνίᾳ συγγραφέων τινῶν, καὶ νὴ Δία\nἐν Ἀχαΐᾳ πρῴην ἀκούσας τὸν αὐτὸν τοῦτον\nπόλεμον διηγουμένων. καὶ πρὸς Χαρίτων μηδεὶς\nἀπιστήσῃ τοῖς λεχθησομένοις· ὅτι γὰρ ἀληθῆ ἐστιν\nκἂν ἐπωμοσάμην, εἰ ἀστεῖον ἦν ὅρκον ἐντιθέναι\nσυγγράμματι. εἷς μέν τις αὐτῶν ἀπὸ Μουσῶν\nεὐθὺς ἤρξατο παρακαλῶν τὰς θεὰς συνεφάψασθαι\nτοῦ συγγράμματος. ὁρᾷς ὡς ἐμμελὴς ἡ ἀρχὴ καὶ\nπερὶ πόδα τῇ ἱστορίᾳ\n\nκαὶ τῷ τοιούτῳ εἴδει τῶν\nλόγων πρέπουσα; εἶτα μικρὸν ὑποβὰς Ἀχιλλεῖ\nμὲν τὸν ἡμέτερον ἄρχοντα εἴκαζε, Θερσίτῃ δὲ τὸν\n\n\n\nτῶν Περσῶν βασιλέα, οὐκ εἰδὼς ὅτι ὁ Ἀχιλλεὺς\nἀμείνων ἦν αὐτῷ, εἰ Ἕκτορα μᾶλλον ἢ Θερσίτην\nκαθῄρει, καὶ εἰ πρόσθε μὲν ἔφευγεν ἐσθλός τις,\nἐδίωκε δέ μιν μέγ' ἀμείνων.\nεἶτ' ἐπῆγεν ὑπὲρ αὑτοῦ τι ἐγκώμιον, καὶ ὡς ἄξιος\nεἴη συγγράψαι τὰς πράξεις οὕτω λαμπρὰς οὔσας.\nἤδη δὲ κατιὼν ἐπῄνει καὶ τὴν πατρίδα τὴν Μίλητον,\nπροστιθεὶς ὡς ἄμεινον ποιοῖ τοῦτο τοῦ Ὁμήρου\nμηδὲν μνησθέντος τῆς πατρίδος. εἶτ' ἐπὶ τέλει\nτοῦ φροιμίου ὑπισχνεῖτο διαρρήδην καὶ σαφῶς,\nἐπὶ μεῖζον μὲν αἴρειν τὰ ἡμέτερα, τοὺς βαρβάρους\nδὲ καταπολεμήσειν καὶ αὐτός, ὡς ἂν δύνηται. καὶ\nἤρξατό γε τῆς ἱστορίας οὕτως, αἴτια ἅμα τῆς τοῦ\nπολέμου ἀρχῆς διεξιών· “Ὁ γὰρ μιαρώτατος καὶ\nκάκιστα ἀπολούμενος Οὐολόγεσσος ἤρξατο πολεμεῖν\nδι’ αἰτίαν τοιάνδε.”\nΟὗτος μὲν τοιαῦτα. ἕτερος δὲ Θουκυδίδου\nζηλωτὴς ἄκρος, οἷος εὖ μάλα τῷ ἀρχετύπῳ\nεἰκασμένος, καὶ τὴν ἀρχὴν ὡς ἐκεῖνος σὺν τῷ\nἑαυτοῦ ὀνόματι ἤρξατο, χαριεστάτην ἀρχῶν ἁπασῶν\nκαὶ θύμου τοῦ Ἀττικοῦ ἀποπνέουσαν. ὅρα γάρ·\n“Κρεπέρῃος Καλπουρνιανὸς\n\nΠομπηϊουπολίτης\nσυνέγραψε τὸν πόλεμον τῶν Παρθυαίων καὶ\nῬωμαίων, ὡς ἐπολέμησαν πρὸς ἀλλήλους, ἀρξάμενος\nεὐθὺς συνισταμένου.” ὥστε μετά γε τοιαύτην\nἀρχὴν τί ἄν σοι τὰ λοιπὰ λέγοιμι—ὁποῖα ἐν\nἈρμενίᾳ ἐδημηγόρησεν τὸν Κερκυραῖον αὐτὸν\nῥήτορα παραστησάμενος, ἢ οἷον Νισιβηνοῖς λοιμὸν\n\n\n\n\nτοῖς μὴ τὰ Ῥωμαίων αἱρουμένοις ἐπήγαγεν παρὰ\nΘουκυδίδου χρησάμενος ὅλον ἄρδην πλὴν μόνου\nτοῦ Πελασγικοῦ καὶ τῶν τειχῶν τῶν μακρῶν, ἐν\nοἷς οἱ τότε λοιμώξαντες ᾤκησαν; τὰ δ’ ἄλλα καὶ\nἀπὸ Αἰθιοπίας ἤρξατο, ὡς τότε,\n\nκαὶ ἐς Αἴγυπτον\nκατέβη καὶ ἐς τὴν βασιλέως γῆν τὴν πολλήν, καὶ\nἐν ἐκείνῃ γε ἔμεινεν εὖ ποιῶν. ἐγὼ γοῦν θάπτοντα\nἔτι αὐτὸν καταλιπὼν τοὺς ἀθλίους Ἀθηναίους ἐν\nΝισίβι ἀπῆλθον ἀκριβῶς εἰδὼς καὶ ὅσα ἀπελθόντος\nἐρεῖν ἔμελλεν. καὶ γὰρ αὖ καὶ τοῦτο ἐπιεικῶς\nπολὺ νῦν ἐστι, τὸ οἴεσθαι τοῦτ' εἶναι τοῖς Θουκυδίδου\nἐοικότα λέγειν, εἰ ὀλίγον ἐντρέψας τὰ αὐτοῦ\nἐκείνου λέγοι τις.\n\nνὴ Δία κἀκεῖνο ὀλίγου δεῖν\nπαρέλιπον· ὁ γὰρ αὐτὸς οὗτος συγγραφεὺς πολλὰ\nκαὶ τῶν ὅπλων καὶ τῶν μηχανημάτων ὡς\nῬωμαῖοι αὐτὰ ὀνομάζουσιν οὕτως ἀνέγραψεν, καὶ\nτάφρον ὡς ἐκεῖνοι καὶ γέφυραν καὶ τὰ τοιαῦτα.\nκαί μοι ἐννόησον ἡλίκον τὸ ἀξίωμα τῆς ἱστορίας\nκαὶ ὡς Θουκυδίδῃ πρέπον, μεταξὺ τῶν Ἀττικῶν\nὀνομάτων τὰ Ἰταλιωτικὰ ταῦτα ἐγκεῖσθαι, ὥσπερ\nτὴν πορφύραν ἐπικοσμοῦντα καὶ ἐμπρέποντα καὶ\nπάντως συνᾴδοντα.\nἌλλος δέ τις αὐτῶν\n\nὑπόμνημα τῶν γεγονότων\nγυμνὸν συναγαγὼν ἐν γραφῇ κομιδῇ πεζὸν καὶ\nχαμαιπετές, οἷον καὶ στρατιώτης ἄν τις τὰ καθ'\nἡμέραν ὑπογραφόμενος συνέθηκεν ἢ τέκτων ἢ\nκάπηλός τις συμπερινοστῶν τῇ στρατιᾷ. πλὴν\n\n\n\n\n\nἀλλὰ μετριώτερός γε ὁ ἰδιώτης οὗτος ἦν, αὐτὸς\nμὲν αὐτίκα δῆλος ὢν οἷος ἦν, ἄλλῳ δέ τινι χαρίεντι\nκαὶ δυνησομένῳ ἱστορίαν μεταχειρίσασθαι προπεπονηκώς.\nτοῦτο μόνον ᾐτιασάμην αὐτοῦ, ὅτι\nοὕτως ἐπέγραψε τὰ βιβλία τραγικώτερον ἢ κατὰ\nτὴν τῶν συγγραμμάτων τύχην—“Καλλιμόρφου\nἰατροῦ τῆς τῶν κοντοφόρων ἕκτης ἱστοριῶν\nΠαρθικῶν,” καὶ ὑπεγέγραπτο ἑκάστῃ ὁ ἀριθμός.\nκαὶ νὴ Δία καὶ τὸ προοίμιον ὑπέρψυχρον ἐποίησεν\nοὕτως συναγαγών· οἰκεῖον εἶναι ἰατρῷ ἱστορίαν\nσυγγράφειν, εἴ γε ὁ Ἀσκληπιὸς μὲν Ἀπόλλωνος\nυἱός, Ἀπόλλων δὲ Μουσηγέτης καὶ πάσης παιδείας\nἄρχων· καὶ ὅτι ἀρξάμενος ἐν τῇ Ἰάδι\nγράφειν οὐκ οἶδα ὅ τι δόξαν αὐτίκα μάλα ἐπὶ τὴν\nκοινὴν μετῆλθεν, ἰητρικὴν\n\nμὲν λέγων καὶ πείρην\nκαὶ ὁκόσα καὶ νοῦσοι, τὰ δ’ ἄλλα ὁμοδίαιτα τοῖς\nπολλοῖς καὶ τὰ πλεῖστα οἷα ἐκ τριόδου.\nΕἰ δέ με δεῖ\n\nκαὶ σοφοῦ ἀνδρὸς μνησθῆναι, τὸ\nμὲν ὄνομα ἐν ἀφανεῖ κείσθω, τὴν γνώμην δὲ ἐρῶ\nκαὶ τὰ πρῴην ἐν Κορίνθῳ συγγράμματα, κρείττω\nπάσης ἐλπίδος. ἐν ἀρχῇ μὲν γὰρ εὐθὺς ἐν τῇ\nπρώτῃ τοῦ προοιμίου περιόδῳ συνηρώτησε τοὺς\nἀναγινώσκοντας λόγον πάνσοφον δεῖξαι σπεύδων,\nὡς μόνῳ ἂν τῷ σοφῷ πρέποι ἱστορίαν συγγράφειν.\nεἶτα μετὰ μικρὸν ἄλλος συλλογισμός, εἶτα ἄλλος·\nκαὶ ὅλως ἐν ἅπαντι σχήματι συνηρώτητο αὐτῷ τὸ\nπροοίμιον. τὸ τῆς κολακείας ἐς κόρον, καὶ τὰ\nἐγκώμια φορτικὰ καὶ κομιδῇ βωμολοχικά, οὐκ\nἀσυλλόγιστα μέντοι, ἀλλὰ συνηρωτημένα κἀκεῖνα.\n\n\n\n\n\nκαὶ μὴν κἀκεῖνο φορτικὸν ἔδοξέν μοι καὶ ἥκιστα\nσοφῷ ἀνδρὶ καὶ πώγωνι πολιῷ καὶ βαθεῖ πρέπον,\nτὸ ἐν τῷ προοιμίῳ εἰπεῖν, ὡς ἐξαίρετον τοῦτο\nἕξει ὁ ἡμέτερος ἄρχων, οὗ γε τὰς πράξεις καὶ\nφιλόσοφοι ἤδη συγγράφειν ἀξιοῦσιν. τὸ γὰρ τοιοῦτον,\nεἴπερ ἄρα, ἡμῖν ἔδει καταλιπεῖν λογίζεσθαι\nἢ αὐτὸν εἰπεῖν.\nΚαὶ μὴν οὐδ’ ἐκείνου ὅσιον ἀμνημονῆσαι, ὃς\nτοιάνδε ἀρχὴν ἤρξατο· “Ἔρχομαι ἐρέων περὶ\nῬωμαίων καὶ Περσέων,” καὶ μικρὸν ὕστερον·\n“ἔδεε γὰρ Πέρσῃσι γενέσθαι κακῶς,” καὶ πάλιν·\n“ἦν Ὀσρόης, τὸν οἱ Ἕλληνες Ὀξυρόην ὀνυμέουσιν,”\nκαὶ ἄλλα πολλὰ τοιαῦτα. ὁρᾷς; ὅμοιος\nαὐτὸς ἐκείνῳ παρ' ὅσον ὁ μὲν Θουκυδίδῃ, οὗτος\nδὲ Ἡροδότῳ εὖ μάλα ἐῴκει.\nἌλλος τις ἀοίδιμος ἐπὶ λόγων δυνάμει Θουκυδίδῃ\nκαὶ αὐτὸς ὅμοιος ἢ ὀλίγῳ ἀμείνων αὐτοῦ, πάσας\nπόλεις καὶ πάντα ὄρη καὶ πεδία καὶ ποταμοὺς\nἑρμηνεύσας πρὸς τὸ σαφέστατον καὶ ἰσχυρότατον,\nὡς ᾤετο. τὸ δὲ ἐς ἐχθρῶν κεφαλὰς ὁ ἀλεξίκακος\nτρέψειε· τοσαύτη ψυχρότης ἐνῆν ὑπὲρ τὴν\nΚασπιακὴν χιόνα καὶ τὸν κρύσταλλον τὸν Κελτικόν.\nἡ γοῦν ἀσπὶς ἡ τοῦ αὐτοκράτορος ὅλῳ βιβλίῳ\nμόγις ἐξηρμηνεύθη αὐτῷ, καὶ Γοργὼν ἐπὶ τοῦ\nὀμφαλοῦ καὶ οἱ ὀφθαλμοὶ αὐτῆς ἐκ κυανοῦ καὶ\nλευκοῦ καὶ μέλανος καὶ ζώνη ἰριοειδὴς καὶ δράκοντες\nἑλικηδὸν καὶ βοστρυχηδόν. ἡ μὲν γὰρ\nΟὐολογέσσου ἀναξυρὶς ἢ ὁ χαλινὸς τοῦ ἵππου,\nἩράκλεις, ὅσαι μυριάδες ἐπῶν ἕκαστον τούτων,\nκαὶ οἵα ἦν ἡ Ὀσρόου κόμη, διανέοντος τὸν\nΤίγρητα, καὶ ἐς οἷον ἄντρον κατέφυγε, κιττοῦ καὶ\nμυρρίνης καὶ δάφνης ἐς ταὐτὸ συμπεφυκότων καὶ\n\n\n\nσύσκιον ἀκριβῶς ποιούντων αὐτό. σκόπει ὡς\nἀναγκαῖα τῇ ἱστορίᾳ ταῦτα, καὶ ὧν ἄνευ οὐκ ἂν\nᾔδειμέν\n\nτι τῶν ἐκεῖ πραχθέντων.\nὙπὸ γὰρ ἀσθενείας τῆς ἐν τοῖς χρησίμοις ἢ\nἀγνοίας τῶν λεκτέων ἐπὶ τὰς τοιαύτας τῶν\nχωρίων καὶ ἄντρων ἐκφράσεις τρέπονται, καὶ\nὁπόταν ἐς πολλὰ καὶ μεγάλα πράγματα ἐμπέσωσιν\nἐοίκασιν οἰκέτῃ νεοπλούτῳ ἄρτι κληρονομήσαντι\nτοῦ δεσπότου, ὃς οὔτε τὴν ἐσθῆτα οἶδεν ὡς χρὴ\nπεριβαλέσθαι οὔτε δειπνῆσαι κατὰ νόμον, ἀλλ’\nἐμπηδήσας, πολλάκις ὀρνίθων καὶ συείων καὶ\nλαγῴων προκειμένων, ὑπερεμπίπλαται ἔτνους τινὸς\nἢ ταρίχους ἔστ' ἂν διαρραγῇ ἐσθίων. οὗτος δ’\nοὖν ὃν προεῖπον καὶ τραύματα συνέγραψεν πάνυ\nἀπίθανα καὶ θανάτους ἀλλοκότους, ὡς εἰς δάκτυλον\nτοῦ ποδὸς τὸν μέγαν τρωθείς τις αὐτίκα ἐτελεύτησε,\nκαὶ ὡς ἐμβοήσαντος μόνον Πρίσκου τοῦ\nστρατηγοῦ ἑπτὰ καὶ εἴκοσι τῶν πολεμίων ἐξέθανον.\nἔτι δὲ καὶ ἐν τῷ τῶν νεκρῶν ἀριθμῷ τοῦτο μὲν\nκαὶ παρὰ τὰ γεγραμμένα ἐν ταῖς τῶν ἀρχόντων\nἐπιστολαῖς ἐψεύσατο· ἐπὶ γὰρ Εὐρώπῳ τῶν μὲν\nπολεμίων ἀποθανεῖν μυριάδας ἑπτὰ καὶ τριάκοντα\nκαὶ ἓξ πρὸς τοῖς διακοσίοις, Ῥωμαίων δὲ μόνους\nδύο καὶ τραυματίας γενέσθαι ἐννέα. ταῦτα οὐκ\nοἶδα εἴ τις ἂν εὖ φρονῶν ἀνάσχοιτο.\nΚαὶ μὴν κἀκεῖνο λεκτέον οὐ μικρὸν ὄν· ὑπὸ\nγὰρ τοῦ κομιδῇ Ἀττικὸς εἶναι καὶ ἀποκεκαθάρθαι\nτὴν φωνὴν ἐς τὸ ἀκριβέστατον ἠξίωσεν οὗτος καὶ\nτὰ ὀνόματα μεταποιῆσαι τὰ Ῥωμαίων καὶ μεταγράψαι\nἐς τὸ Ἑλληνικόν, ὡς Κρόνιον μὲν Σατουρνῖνον\nλέγειν, Φρόντιν δὲ τὸν Φρόντωνα, Τιτάνιον δὲ τὸν\nΤιτιανὸν καὶ ἄλλα πολλῷ γελοιότερα. ἔτι ὁ αὐτὸς\n\n\n\nοὗτος περὶ τῆς Σευηριανοῦ τελευτῆς ἔγραψεν ὡς\nοἱ μὲν ἄλλοι ἅπαντες ἐξηπάτηνται οἰόμενοι ξίφει\nτεθνάναι αὐτόν, ἀποθάνοι δὲ ὁ ἀνὴρ σιτίων\nἀποσχόμενος· τοῦτον γὰρ αὐτῷ ἀλυπότατον δόξαι\nτὸν θάνατον, οὐκ εἰδὼς ὅτι τὸ μὲν πάθος ἐκεῖνο\nπᾶν τριῶν οἶμαι ἡμερῶν ἐγένετο, ἀπόσιτοι δὲ καὶ\nἐς ἑβδόμην διαρκοῦσιν οἱ πολλοί—ἐκτὸς εἰ μὴ\nτοῦθ' ὑπολάβοι τις, ὡς Ὀσρόης\n\nεἱστήκει περιμένων,\nἔστ' ἂν Σευηριανὸς λιμῷ ἀπόληται, καὶ\nδιὰ τοῦτο οὐκ ἐπῆγε διὰ τῆς ἑβδόμης.\nΤοὺς δὲ καὶ ποιητικοῖς ὀνόμασιν, ὦ καλὲ Φίλων,\nἐν ἱστορίᾳ χρωμένους, ποῦ δ’ ἄν τις θείη, τοὺς\nλέγοντας, “ἐλέλιξε μὲν ἡ μηχανή, τὸ τεῖχος δὲ\nπεσὸν μεγάλως ἐδούπησε,” καὶ πάλιν ἐν ἑτέρῳ\nμέρει τῆς καλῆς ἱστορίας, “Ἔδεσσα μὲν δὴ οὕτω\nτοῖς ὅπλοις περιεσμαραγεῖτο καὶ ὄτοβος ἦν καὶ\nκόναβος ἅπαντα ἐκεῖνα” καὶ “ὁ στρατηγὸς\nἐμερμήριζεν ᾧ τρόπῳ μάλιστα προσαγάγοι πρὸς\nτὸ τεῖχος.” εἶτα μεταξὺ οὕτως εὐτελῆ ὀνόματα\nκαὶ δημοτικὰ καὶ πτωχικὰ πολλὰ παρενεβέβυστο—τό\n“ἐπέστειλεν ὁ στρατοπεδάρχης τῷ κυρίῳ,”\nκαί “οἱ στρατιῶται ἠγόραζον τὰ ἐγχρῄζοντα”\nκαί “ἤδη λελουμένοι περὶ αὐτοὺς ἐγίγνοντο” καὶ\nτὰ τοιαῦτα· ὥστε τὸ πρᾶγμα ἐοικὸς εἶναι τραγῳδῷ\nτὸν ἕτερον μὲν πόδα ἐπ' ἐμβάτου ὑψηλοῦ ἐπιβεβηκότι,\nθάτερον δὲ σανδάλῳ ὑποδεδεμένῳ.\nΚαὶ μὴν καὶ ἄλλους ἴδοις ἂν τὰ μὲν προοίμια\nλαμπρὰ καὶ τραγικὰ καὶ εἰς ὑπερβολὴν μακρὰ\nσυγγράφοντας, ὡς ἐλπίσαι θαυμαστὰ ἡλίκα τὰ\nμετὰ ταῦτα πάντως ἀκούσεσθαι, τὸ σῶμα δὲ αὐτὸ\nτὸ τῆς ἱστορίας μικρόν τι καὶ ἀγεννὲς ἐπαγαγόντας\n\n\n\n\nὡς καὶ τοῦτο ἐοικέναι παιδίῳ, εἴ που Ἔρωτα\nεἶδες παίζοντα, προσωπεῖον Ἡρακλέους πάμμεγα\nἢ Τιτᾶνος περικείμενον. εὐθὺς γοῦν οἱ ἀκούσαντες\nἐπιφθέγγονται αὐτοῖς τό Ὤδινεν ὄρος.\nΧρὴ δὲ οἶμαι μὴ οὕτως, ἀλλ’ ὅμοια τὰ πάντα καὶ\nὀμόχροα εἶναι καὶ συνᾷδον τῇ κεφαλῇ τὸ ἄλλο σῶμα,\nὡς μὴ χρυσοῦν μὲν τὸ κράνος εἴη, θώραξ δὲ πάνυ\nγελοῖος ἐκ ῥακῶν ποθεν ἢ ἐκ δερμάτων σαπρῶν\nσυγκεκαττυμένος καὶ ἡ ἀσπὶς οἰσυΐνη καὶ χοιρίνη\nπερὶ ταῖς κνήμαις. ἴδοις γὰρ ἂν ἀφθόνους τοιούτους\nσυγγραφέας, τοῦ Ῥοδίων κολοσσοῦ τὴν\nκεφαλὴν νανώδει σώματι ἐπιτιθέντας· ἄλλους αὖ\nἔμπαλιν ἀκέφαλα τὰ σώματα εἰσάγοντας—ἀπροοιμίαστα\nκαὶ εὐθὺς ἐπὶ τῶν πραγμάτων· οἳ καὶ\nπροσεταιρίζονται τὸν Ξενοφῶντα οὕτως ἀρξάμενον,\n“Δαρείου καὶ Παρυσάτιδος παῖδες γίγνονται\nδύο,” καὶ ἄλλους τῶν παλαιῶν, οὐκ εἰδότες ὡς\nδυνάμει τινὰ προοίμιά ἐστι λεληθότα τοὺς πολλούς,\nὡς ἐν ἄλλοις δείξομεν.\nΚαίτοι ταῦτα πάντα φορητὰ ἔτι, ὅσα ἢ ἑρμηνείας\nἢ τῆς ἄλλης διατάξεως ἁμαρτήματά ἐστιν·\nτὸ δὲ καὶ παρὰ τοὺς τόπους αὐτοὺς ψεύδεσθαι\nοὐ παρασάγγας μόνον ἀλλὰ καὶ σταθμοὺς ὅλους,\nτίνι τῶν καλῶν ἔοικεν; εἷς γοῦν οὕτω ῥᾳθύμως\nσυνήγαγε τὰ πράγματα, οὔτε Σύρῳ τινὶ ἐντυχὼν\nοὔτε τὸ λεγόμενον δὴ τοῦτο τῶν ἐπὶ κουρείῳ\n\nτὰ\nτοιαῦτα μυθολογούντων ἀκούσας, ὥστε περὶ Εὐρώπου\nλέγων οὕτως ἔφη, “Ἡ δὲ Εὔρωπος κεῖται\nμὲν ἐν τῇ Μεσοποταμίᾳ σταθμοὺς δύο τοῦ Εὐφράτου\n\n\n\n\nἀπέχουσα, ἀπῴκισαν δὲ αὐτὴν Ἐδεσσαῖοι.”\nκαὶ οὐδὲ τοῦτο ἀπέχρησεν αὐτῷ, ἀλλὰ καὶ τὴν\nἐμὴν πατρίδα τὰ Σαμόσατα ὁ αὐτὸς ἐν τῷ αὐτῷ\nβιβλίῳ ἀράμενος ὁ γενναῖος αὐτῇ ἀκροπόλει καὶ\nτείχεσι μετέθηκεν ἐς τὴν Μεσοποταμίαν, ὡς\nπεριρρεῖσθαι αὐτὴν ὑπ' ἀμφοτέρων τῶν ποταμῶν,\nἑκατέρωθεν ἐν χρῷ παραμειβομένων καὶ μονονουχὶ\nτοῦ τείχους ψαυόντων. τὸ δὲ καὶ γελοῖον εἴ\nσοι νῦν, ὦ Φίλων, ἀπολογοίμην ὡς οὐ Παρθυαίων\nοὐδὲ Μεσοποταμίτης σοι ἐγὼ, οἷ με φέρων ὁ\nθαυμαστὸς συγγραφεὺς ἀπῴκισε.\nΝὴ Δία κἀκεῖνο κομιδῇ πιθανὸν περὶ τοῦ\nΣευηριανοῦ ὁ αὐτὸς οὗτος εἶπεν ἐπομοσάμενος, ἦ\nμὴν ἀκοῦσαί τινος τῶν ἐξ αὐτοῦ τοῦ ἔργου διαφυγόντων·\nοὔτε γὰρ ξίφει ἐθελῆσαι αὐτὸν ἀποθανεῖν\nοὔτε φαρμάκου πιεῖν οὔτε βρόχον ἅψασθαι ἀλλά\nτινα θάνατον ἐπινοῆσαι τραγικὸν καὶ τῇ τόλμῃ\nξενίζοντα· τυχεῖν μὲν γὰρ αὐτὸν ἔχοντα παμμεγέθη\nἐκπώματα ὑάλινα τῆς καλλίστης ὑάλου, ἐπεὶ δὲ\nπάντως ἀποθανεῖν ἔγνωστο, κατάξαντα τὸν μέγιστον\nτῶν σκύφων ἑνὶ τῶν θραυσμάτων χρήσασθαι\nεἰς τὴν σφαγὴν ἐντεμόντα τῇ ὑάλῳ τὸν λαιμόν.\nοὕτως οὐ ξιφίδιον, οὐ λογχάριον εὗρεν ὡς ἀνδρεῖός\nγε αὐτῷ καὶ ἡρωϊκὸς ὁ θάνατος γένοιτο.\nΕἶτ'\nἐπειδὴ Θουκυδίδης ἐπιτάφιόν τινα εἶπε τοῖς\nπρώτοις τοῦ πολέμου ἐκείνου νεκροῖς καὶ αὐτὸς\nἡγήσατο χρῆναι ἐπειπεῖν τῷ Σευηριανῷ. ἅπασι\nγὰρ αὐτοῖς πρὸς τὸν οὐδὲν αἴτιον τῶν ἐν Ἀρμενίᾳ\nκακῶν τὸν Θουκυδίδην ἡ ἅμιλλα. θάψας οὖν τὸν\nΣευηριανὸν μεγαλοπρεπῶς ἀναβιβάζεται ἐπὶ τὸν\nτάφον Ἀφράνιόν τινα Σίλωνα ἑκατόνταρχον ἀνταγωνιστὴν\nΠερικλέους ὃς τοιαῦτα καὶ τοσαῦτα\n\n\n\nἐπερρητόρευσεν αὐτῷ ὥστε με νὴ τὰς Χάριτας\nπολλὰ πάνυ δακρῦσαι ὑπὸ τοῦ γέλωτος καὶ\nμάλιστα ὁπότε ὁ ῥήτωρ ὁ Ἀφράνιος ἐπὶ τέλει τοῦ\nλόγου δακρύων ἅμα σὺν οἰμωγῇ περιπαθεῖ ἐμέμνητο\nτῶν πολυτελῶν ἐκείνων δείπνων καὶ προπόσεων,\nεἶτα ἐπέθηκεν Αἰάντειόν τινα τὴν κορωνίδα·\nσπασάμενος γὰρ τὸ ξίφος, εὐγενῶς πάνυ καὶ ὡς\nἈφράνιον εἰκὸς ἦν, πάντων ὁρώντων ἀπέσφαξεν\nἑαυτὸν ἐπὶ τῷ τάφῳ—οὐκ ἀνάξιος ὢν μὰ τὸν Ἐνυάλιον\nπρὸ πολλοῦ ἀποθανεῖν εἰ τοιαῦτα ἐρρητόρευεν.\nκαὶ τοῦτο ἔφη ἰδόντας τοὺς παρόντας ἅπαντας\nθαυμάσαι καὶ ὑπερεπαινέσαι τὸν Ἀφράνιον. ἐγὼ\nδὲ καὶ τὰ ἄλλα μὲν αὐτοῦ κατεγίγνωσκον μονονουχὶ\nζωμῶν καὶ λοπάδων μεμνημένου καὶ ἐπιδακρύοντος\nτῇ τῶν πλακούντων μνήμῃ, τοῦτο δὲ\nμάλιστα ᾐτιασάμην, ὅτι μὴ τὸν συγγραφέα καὶ\nδιδάσκαλον τοῦ δράματος προαποσφάξας ἀπέθανε.\nΠολλοὺς δὲ καὶ ἄλλους ὁμοίους τούτοις ἔχων\nσοι, ὦ ἑταῖρε, καταριθμήσασθαι, ὀλίγων ὅμως\nἐπιμνησθεὶς ἐπὶ τὴν ἑτέραν ὑπόσχεσιν ἤδη μετελεύσομαι,\nτὴν συμβουλὴν ὅπως ἂν ἄμεινον συγγράφοι\nτις. εἰσὶ γάρ τινες, οἳ τὰ μεγάλα μὲν τῶν πεπραγμένων\nκαὶ ἀξιομνημόνευτα παραλείπουσιν ἢ\nπαραθέουσιν, ὑπὸ δὲ ἰδιωτείας καὶ ἀπειροκαλίας\nκαὶ ἀγνοίας τῶν λεκτέων ἢ σιωπητέων τὰ μικρότατα\nπάνυ λιπαρῶς καὶ φιλοπόνως ἑρμηνεύουσιν\nἐμβραδύνοντες, ὥσπερ ἂν εἴ τις τοῦ Διὸς τοῦ ἐν\nὈλυμπίᾳ τὸ μὲν ὅλον κάλλος τοσοῦτο καὶ τοιοῦτο\nὂν μὴ βλέποι μηδὲ ἐπαινοίη μηδὲ τοῖς οὐκ εἰδόσιν\nἐξηγοῖτο, τοῦ ὑποποδίου δὲ τό τε εὐθυεργὲς καὶ τὸ\nεὔξεστον θαυμάζοι καὶ τῆς κρηπῖδος τὸ εὔρυθμον,\nκαὶ ταῦτα πάνυ μετὰ πολλῆς φροντίδος διεξιών.\nἘγὼ γοῦν ἤκουσά τινος τὴν μὲν ἐπ' Εὐρώπῳ\nμάχην ἐν οὐδ’ ὅλοις ἑπτὰ ἔπεσι παραδραμόντος,\nεἴκοσι δὲ μέτρα ἢ ἔτι πλείω ὕδατος ἀναλωκότος\nἐς ψυχρὰν καὶ οὐδὲν ἡμῖν προσήκουσαν διήγησιν\nὡς Μαῦρός τις ἱππεὺς Μαυσάκας τοὔνομα ὑπὸ\nδίψους πλανώμενος ἀνὰ τὰ ὄρη καταλάβοι Σύρους\nτινὰς τῶν ἀγροίκων ἄριστον παρατιθεμένους καὶ\nὅτι τὰ μὲν πρῶτα ἐκεῖνοι φοβηθεῖεν αὐτόν, εἶτα\nμέντοι μαθόντες ὡς τῶν φίλων εἴη κατεδέξαντο\nκαὶ εἱστίασαν· καὶ γάρ τινα τυχεῖν αὐτῶν ἀποδεδημηκότα\nκαὶ αὐτὸν ἐς τὴν τῶν Μαύρων, ἀδελφοῦ\nαὐτῷ ἐν τῇ γῇ στρατευομένου. μῦθοι τὸ μετὰ\nτοῦτο μακροὶ καὶ διηγήσεις ὡς θηράσειεν αὐτὸς ἐν\nτῇ Μαυρουσίᾳ καὶ ὡς ἴδοι τοὺς ἐλέφαντας πολλοὺς\nἐν τῷ αὐτῷ συννεμομένους καὶ ὡς ὑπὸ λέοντος\nὀλίγου δεῖν καταβρωθείη καὶ ἡλίκους ἰχθῦς ἐπρίατο\nἐν Καισαρείᾳ. καὶ ὁ θαυμαστὸς συγγραφεὺς ἀφεὶς\nτὰς\n\nἐν Εὐρώπῳ γιγνομένας σφαγὰς τοσαύτας\nκαὶ ἐπελάσεις καὶ σπονδὰς ἀναγκαίας καὶ φυλακὰς\nκαὶ ἀντιφυλακὰς ἄχρι βαθείας ἑσπέρας ἐφειστήκει\nὁρῶν Μαλχίωνα τὸν Σύρον ἐν Καισαρείᾳ σκάρους\nπαμμεγέθεις ἀξίους ὠνούμενον. εἰ δὲ μὴ νὺξ\nκατέλαβεν, τάχ' ἂν\n\nκαὶ συνεδείπνει μετ' αὐτοῦ\nἤδη τῶν σκάρων ἐσκευασμένων. ἅπερ εἰ μὴ\nἐνεγέγραπτο ἐπιμελῶς τῇ ἱστορίᾳ, μεγάλα ἂν\nἡμεῖς ἠγνοηκότες ἦμεν, καὶ ἡ ζημία Ῥωμαίοις\nἀφόρητος εἰ Μαυσάκας ὁ Μαῦρος διψῶν μὴ\nεὗρεν πιεῖν ἀλλ’ ἄδειπνος ἐπανῆλθεν ἐπὶ τὸ στρατόπεδον.\nκαίτοι πόσα ἄλλα μακρῷ ἀναγκαιότερα\nἑκὼν ἐγὼ νῦν παρίημι. ὡς καὶ αὐλητρὶς ἧκεν ἐκ\nτῆς πλησίον κώμης αὐτοῖς καὶ ὡς δῶρα ἀλλήλοις\nἀντέδοσαν, ὁ Μαῦρος μὲν τῷ Μαλχίωνι λόγχην, ὁ\n\n\n\nδὲ τῷ Μαυσάκᾳ πόρπην, καὶ ἄλλα πολλὰ τοιαῦτα\nτῆς ἐπ' Εὐρώπῳ μάχης αὐτὰ δὴ τὰ κεφάλαια.\nτοιγάρτοι εἰκότως ἄν τις εἴποι τοὺς τοιούτους τὸ\nμὲν ῥόδον αὐτὸ μὴ βλέπειν, τὰς ἀκάνθας δὲ αὐτοῦ\nτὰς παρὰ τὴν ῥίζαν ἀκριβῶς ἐπισκοπεῖν.\nἌλλος, ὦ Φίλων, μάλα καὶ οὗτος γελοῖος, οὐδὲ\nτὸν ἕτερον πόδα ἐκ Κορίνθου πώποτε προβεβηκὼς\nοὐδ’ ἄχρι Κεγχρεῶν ἀποδημήσας, οὔτι γε Συρίαν\nἢ Ἀρμενίαν ἰδών, ὧδε ἤρξατο—μέμνημαι\nγάρ—“Ὦτα ὀφθαλμῶν ἀπιστότερα. γράφω τοίνυν ἃ\nεἶδον, οὐχ ἃ ἤκουσα.” καὶ οὕτως ἀκριβῶς ἅπαντα\nἑωράκει ὥστε τοὺς δράκοντας ἔφη τῶν Παρθυαίων\n(σημεῖον δὲ πλήθους τοῦτο αὐτοῖς—χιλίους γὰρ\nοἶμαι ὁ δράκων ἄγει) ζῶντας δράκοντας παμμεγέθεις\nεἶναι γεννωμένους ἐν τῇ Περσίδι μικρὸν ὑπὲρ\nτὴν Ἰβηρίαν, τούτους δὲ τέως μὲν ἐπὶ κοντῶν\nμεγάλων ἐκδεδεμένους ὑψηλοὺς αἰωρεῖσθαι καὶ\nπόρρωθεν ἐπελαυνόντων δέος ἐμποιεῖν, ἐν αὐτῷ\nδὲ τῷ ἔργῳ ἐπειδὰν ὁμοῦ ὦσι\n\nλύσαντες αὐτοὺς\nἐπαφιᾶσι τοῖς πολεμίοις· ἀμέλει πολλοὺς τῶν\nἡμετέρων οὕτω καταποθῆναι καὶ ἄλλους περισπειραθέντων\nαὐτοῖς ἀποπνιγῆναι καὶ συγκλασθῆναι·\nταῦτα δὲ ἐφεστὼς ὁρᾶν αὐτός, ἐν ἀσφαλεῖ μέντοι\nἀπὸ δένδρου ὑψηλοῦ ποιούμενος τὴν σκοπήν. καὶ\nεὖ γε ἐποίησε μὴ ὁμόσε χωρήσας τοῖς θηρίοις,\nἐπεὶ οὐκ ἂν ἡμεῖς οὕτω θαυμαστὸν συγγραφέα\nνῦν εἴχομεν καὶ ἀπὸ χειρὸς αὐτὸν μεγάλα καὶ\nλαμπρὰ ἐν τῷ πολέμῳ τούτῳ ἐργασάμενον· καὶ\nγὰρ ἐκινδύνευσε πολλὰ καὶ ἐτρώθη περὶ Σοῦραν,\nἀπὸ τοῦ Κρανείου δῆλον ὅτι βαδίζων ἐπὶ τὴν Λέρναν.\nκαὶ ταῦτα Κορινθίων ἀκουόντων ἀνεγίγνωσκεν\n\n\n\n\nτῶν ἀκριβῶς εἰδότων ὅτι μηδὲ κατὰ τοίχου\nγεγραμμένον πόλεμον ἑωράκει. ἀλλ’ οὐδὲ ὅπλα\nἐκεῖνός γε ᾔδει οὐδὲ μηχανήματα οἷά ἐστιν οὐδὲ\nτάξεων ἢ καταλοχισμῶν ὀνόματα. πάνυ γοῦν\nἔμελεν αὐτῷ πλαγίαν μὲν φάλαγγα τὴν ἐπὶ κέρως,\n\n\nἐπὶ κέρως δὲ λέγειν τὸ ἐπὶ μετώπου\n\nἄγειν.\nΕἷς δέ τις βέλτιστος ἅπαντα ἐξ ἀρχῆς ἐς τέλος\nτὰ πεπραγμένα ὅσα ἐν Ἀρμενίᾳ, ὅσα ἐν Συρίᾳ,\nὅσα ἐν Μεσοποταμίᾳ, τὰ ἐπὶ τῷ Τίγρητι, τὰ ἐν\nΜηδίᾳ, πεντακοσίοις οὐδ’ ὅλοις ἔπεσι περιλαβὼν\nσυνέτριψε καὶ τοῦτο ποιήσας ἱστορίαν συγγεγραφέναι\nφησί. τὴν μέντοι ἐπιγραφὴν ὀλίγου δεῖν\nμακροτέραν τοῦ βιβλίου ἐπέγραψεν, “Ἀντιοχιανοῦ\nτοῦ Ἀπόλλωνος ἱερονίκου”—δόλιχον γάρ που\nοἶμαι ἐν παισὶ νενίκηκεν—“τῶν ἐν Ἀρμενίᾳ καὶ\nΜεσοποταμίᾳ καὶ ἐν Μηδίᾳ νῦν Ῥωμαίοις πραχθέντων\nἀφήγησις.”\nἬδη δ’ ἐγώ τινος καὶ τὰ μέλλοντα συγγεγραφότος\nἤκουσα, καὶ τὴν λῆψιν τὴν Οὐολογέσσου καὶ\nτὴν Ὀσρόου σφαγήν—ὡς παραβληθήσεται τῷ\nλέοντι, καὶ ἐπὶ πᾶσι τὸν τριπόθητον ἡμῖν θρίαμβον.\nοὕτω μαντικῶς ἅμα ἔχων ἔσπευδεν ἤδη πρὸς τὸ\nτέλος τῆς γραφῆς. ἀλλὰ καὶ πόλιν ἤδη ἐν τῇ\nΜεσοποταμίᾳ ᾤκισε μεγέθει τε μεγίστην καὶ κάλλει\nκαλλίστην. ἔτι μέντοι ἐπισκοπεῖ καὶ διαβουλεύεται\nεἴτε Νίκαιαν αὐτὴν ἀπὸ τῆς νίκης χρὴ ὀνομάζεσθαι\nεἴτε Ὁμόνοιαν εἴτε Εἰρηνίαν. καὶ τοῦτο μὲν ἔτι\nἄκριτον καὶ ἀνώνυμος ἡμῖν ἡ καλὴ πόλις ἐκείνη\nλήρου πολλοῦ καὶ κορύζης συγγραφικῆς γέμουσα.\n\n\n\n\n\nτὰ δ’ ἐν Ἰνδοῖς πραχθησόμενα ὑπέσχετο ἤδη\nγράψειν καὶ τὸν περίπλουν τῆς ἔξω θαλάττης—καὶ\nοὐχ ὑπόσχεσις ταῦτα μόνον, ἀλλὰ καὶ τὸ προοίμιον\nτῆς Ἰνδικῆς ἤδη συντέτακται, καὶ τὸ τρίτον τάγμα\nκαὶ οἱ Κελτοὶ καὶ Μαύρων μοῖρα ὀλίγη σὺν Κασσίῳ\nπάντες οὗτοι ἐπεραιώθησαν τὸν Ἰνδὸν ποταμόν.\nὅ τι δὲ καὶ πράξουσιν ἢ πῶς δέξονται τὴν\nτῶν ἐλεφάντων ἐπέλασιν, οὐκ εἰς μακρὰν ἡμῖν ὁ\nθαυμαστὸς συγγραφεὺς ἀπὸ Μουζίριδος ἢ ἀπ'\nὈξυδρακῶν ἐπιστελεῖ.\nΤοιαῦτα πολλὰ ὑπὸ ἀπαιδευσίας ληροῦσι, τὰ μὲν\nἀξιόρατα οὔτε ὁρῶντες οὔτ' εἰ βλέποιεν κατ'\nἀξίαν εἰπεῖν δυνάμενοι, ἐπινοοῦντες δὲ καὶ ἀναπλάττοντες\nὅ τι κεν ἐπ' ἀκαιρίμαν γλῶσσαν,\nφασίν, ἔλθῃ, καὶ ἐπὶ τῷ ἀριθμῷ τῶν βιβλίων ἔτι\nσεμνυνόμενοι καὶ μάλιστα ἐπὶ ταῖς ἐπιγραφαῖς,\nκαὶ γὰρ αὖ καὶ αὗται παγγέλοιοι· “τοῦ δεῖνος\nΠαρθικῶν νικῶν τοσάδε”· καὶ αὖ· “Παρθίδος\nπρῶτον, δεύτερον”, ὡς Ἀτθίδος δῆλον ὅτι. ἄλλος\nἀστειότερον παρὰ πολύ—ἀνέγνων γάρ—“Δημητρίου\nΣαγαλασσέως Παρθονικικά” **\n\nοὐδ’ ὡς ἐν γέλωτι\nποιήσασθαι καὶ ἐπισκῶψαι τὰς ἱστορίας οὕτω\nκαλὰς οὔσας, ἀλλὰ τοῦ χρησίμου ἕνεκα. ὡς ὅστις\nἂν ταῦτα καὶ τὰ τοιαῦτα φεύγῃ πολὺ μέρος ἤδη ἐς\nτὸ ὀρθῶς συγγράφειν οὗτος προείληφεν,\n\nμᾶλλον\nδὲ ὀλίγων ἔτι προσδεῖται, εἴ γε ἀληθὲς ἐκεῖνό\nφησιν ἡ διαλεκτική ὡς τῶν ἀμέσων ἡ θατέρου\nἄρσις τὸ ἕτερον πάντως ἀντεισάγει.\nΚαὶ δὴ τὸ χωρίον σοι, φαίη τις ἄν, ἀκριβῶς\nἀνακεκάθαρται καὶ αἵ τε ἄκανθαι ὁπόσαι ἦσαν καὶ\n\n\n\n\n\nβάτοι ἐκκεκομμέναι εἰσί, τὰ δὲ τῶν ἄλλων ἐρείπια\nἤδη ἐκπεφόρηται, καὶ εἴ τι τραχύ, ἤδη καὶ τοῦτο\nλεῖόν ἐστιν, ὥστε οἰκοδόμει τι ἤδη καὶ αὐτός ὡς\nδείξῃς οὐκ ἀνατρέψαι μόνον τὸ τῶν ἄλλων γεννάδας\nὢν ἀλλά τι καὶ αὐτὸς ἐπινοῆσαι δεξιὸν καὶ ὃ\nοὐδεὶς ἄν, ἀλλ’ οὐδ’ ὁ Μῶμος, μωμήσασθαι\nδύναιτο.\nΦημὶ τοίνυν τὸν ἄριστα ἱστορίαν συγγράφοντα\nδύο μὲν ταῦτα κορυφαιότατα οἴκοθεν ἔχοντα\nἥκειν, σύνεσίν τε πολιτικὴν καὶ δύναμιν ἑρμηνευτικήν,\nτὴν μὲν ἀδίδακτόν τι τῆς φύσεως δῶρον, ἡ\nδύναμις δὲ πολλῇ τῇ ἀσκήσει καὶ συνεχεῖ τῷ\nπόνῳ καὶ ζήλῳ τῶν ἀρχαίων προσγεγενημένη\nἔστω. ταῦτα μὲν οὖν ἄτεχνα καὶ οὐδὲν ἐμοῦ\nσυμβούλου δεόμενα· οὐ γὰρ συνετοὺς καὶ ὀξεῖς\nἀποφαίνειν τοὺς μὴ παρὰ τῆς φύσεως τοιούτους\nφησὶ τοῦτο ἡμῖν τὸ βιβλίον. ἐπεὶ πολλοῦ, μᾶλλον\nδὲ τοῦ παντὸς ἂν\n\nἦν ἄξιον, εἰ μεταπλάσαι καὶ μετακοσμῆσαι\nτὰ τηλικαῦτα ἠδύνατο ἢ ἐκ μολύβδου\nχρυσὸν ἀποφῆναι ἢ ἄργυρον ἐκ κασσιτέρου ἢ ἀπὸ\nΚόνωνος Τίτορμον ἢ ἀπὸ Λεωτροφίδου Μίλωνα\nἐξεργάσασθαι.\nἈλλὰ ποῦ τὸ τῆς τέχνης καὶ τὸ τῆς συμβουλῆς\nχρήσιμον; οὐκ ἐς ποίησιν τῶν προσόντων, ἀλλ’ ἐς\nχρῆσιν αὐτῶν τὴν προσήκουσαν. οἷόν τι ἀμέλει\nκαὶ Ἴκκος καὶ Ἡρόδικος καὶ Θέων καὶ εἴ τις\nἄλλος γυμναστής ὑπόσχοιντο ἄν σοι οὐ τὸν\n\n\nΠερδίκκαν παραλαβόντες—εἰ δὴ οὗτός ἐστιν ὁ\nτῆς μητρυιᾶς ἐρασθεὶς καὶ διὰ ταῦτα κατεσκληκώς,\n\n\n\n\nἀλλὰ μὴ Ἀντίοχος ὁ τοῦ Σελεύκου\n\n—ἀποφαίνειν\nὈλυμπιονίκην καὶ Θεαγένει τῷ Θασίῳ ἢ Πολυδάμαντι\nτῷ Σκοτουσσαίῳ ἀντίπαλον, ἀλλὰ τὴν\nδοθεῖσαν ὑπόθεσιν εὐφυᾶ πρὸς ὑποδοχὴν τῆς\nγυμναστικῆς παρὰ πολὺ ἀμείνω ἀποφαίνειν μετὰ\nτῆς τέχνης. ὥστε ἀπέστω καὶ ἡμῶν τὸ ἐπίφθονον\nτοῦτο τῆς ὑποσχέσεως εἰ τέχνην φαμὲν ἐφ' οὕτω\nμεγάλῳ καὶ χαλεπῷ τῷ πράγματι εὑρηκέναι· οὐ\nγὰρ ὁντινοῦν παραλαβόντες ἀποφαίνειν συγγραφέα\nφαμέν, ἀλλὰ τῷ φύσει συνετῷ καὶ ἄριστα πρὸς\nλόγους ἠσκημένῳ ὑποδείξειν ὁδούς τινας ὀρθάς\n(εἰ δὴ τοιαῦται φαίνονται) αἷς χρώμενος θᾶττον\nἂν καὶ εὐμαρέστερον τελέσειεν ἄχρι\n\nπρὸς τὸν\nσκοπόν.\nκαίτοι οὐ γὰρ ἂν φαίης ἀπροσδεῆ τὸν\nσυνετὸν εἶναι τῆς τέχνης καὶ διδασκαλίας ὧν ἀγνοεῖ·\nἐπεὶ κἂν ἐκιθάριζε μὴ μαθὼν καὶ ηὔλει καὶ πάντα\nἂν ἠπίστατο. νῦν δὲ μὴ μαθὼν οὐκ ἄν τι αὐτῶν\nχειρουργήσειεν, ὑποδείξαντος δέ τινος ῥᾷστά τε\nἂν μάθοι καὶ εὖ μεταχειρίσαιτο ἐφ' αὑτοῦ.\nΚαὶ τοίνυν καὶ ἡμῖν τοιοῦτός τις ὁ μαθητὴς νῦν\nπαραδεδόσθω—συνεῖναί τε καὶ εἰπεῖν οὐκ ἀγεννής,\nἀλλ’ ὀξὺ δεδορκώς, οἷος καὶ πράγμασι χρήσασθαι\nἂν εἰ ἐπιτραπείη, καὶ γνώμην στρατιωτικήν ἀλλὰ\nμετὰ τῆς πολιτικῆς καὶ ἐμπειρίαν στρατηγικὴν\nἔχειν, καὶ νὴ Δία καὶ ἐν στρατοπέδῳ γεγονώς ποτε\nκαὶ γυμναζομένους ἢ ταττομένους στρατιώτας\nἑωρακὼς καὶ ὅπλα εἰδὼς καὶ μηχανήματα, ἔτι δὲ\n\n\nκαὶ τί ἐπὶ κέρως καὶ τί ἐπὶ μετώπου, πῶς οἱ λόχοι,\nπῶς οἱ ἱππεῖς καὶ πόθεν καὶ τί ἐξελαύνειν ἢ περιελαύνειν,\n\n\n\n\n\n\nκαὶ ὅλως οὐ τῶν κατοικιδίων τις οὐδ’\nοἷος πιστεύειν μόνον τοῖς ἀπαγγέλλουσιν.\nΜάλιστα δὲ καὶ πρὸ τῶν πάντων ἐλεύθερος\nἔστω τὴν γνώμην καὶ μήτε φοβείσθω μηδένα μήτε\nἐλπιζέτω μηδέν, ἐπεὶ ὅμοιος ἔσται τοῖς φαύλοις\nδικασταῖς πρὸς χάριν ἢ πρὸς ἀπέχθειαν ἐπὶ μισθῷ\nδικάζουσιν. ἀλλὰ μὴ μελέτω αὐτῷ μήτε Φίλιππος\nἐκκεκομμένος τὸν ὀφθαλμὸν ὑπὸ Ἀστέρος τοῦ\nἈμφιπολίτου τοῦ τοξότου ἐν Ὀλύνθῳ, ἀλλὰ\nτοιοῦτος οἷος ἦν δειχθήσεται· μήτ' εἰ Ἀλέξανδρος\nἀνιάσεται ἐπὶ τῇ Κλείτου σφαγῇ ὠμῶς ἐν τῷ\nσυμποσίῳ γενομένῃ, εἰ σαφῶς ἀναγράφοιτο· οὐδὲ\nΚλέων αὐτὸν φοβήσει μέγα ἐν τῇ ἐκκλησίᾳ\nδυνάμενος καὶ κατέχων τὸ βῆμα, ὡς μὴ εἰπεῖν ὅτι\nὀλέθριος καὶ μανικὸς ἄνθρωπος οὗτος ἦν· οὐδὲ ἡ\nσύμπασα πόλις τῶν Ἀθηναίων, ἢν τὰ ἐν Σικελίᾳ\nκακὰ ἱστορῇ καὶ τὴν Δημοσθένους λῆψιν καὶ τὴν\nΝικίου τελευτὴν καὶ ὡς ἐδίψων καὶ οἷον τὸ ὕδωρ\nἔπινον καὶ ὡς ἐφονεύοντο πίνοντες οἱ πολλοί.\nἡγήσεται γάρ—ὅπερ δικαιότατον—ὑπ' οὐδενὸς τῶν\nνοῦν ἐχόντων αὐτὸς ἕξειν τὴν αἰτίαν ἢν τὰ δυστυχῶς\nἢ ἀνοήτως γεγενημένα ὡς ἐπράχθη διηγῆται—οὐ\nγὰρ ποιητὴς αὐτῶν ἀλλὰ μηνυτὴς ἦν. ὥστε κἂν\nκαταναυμαχῶνται τότε οὐκ ἐκεῖνος ὁ καταδύων\nἐστὶ κἂν φεύγωσιν οὐκ ἐκεῖνος ὁ διώκων, ἐκτὸς\nεἰ μή εὔξασθαι δέον παρέλιπεν.\n\nἐπεί τοί γε εἰ\nσιωπήσας αὐτὰ ἢ πρὸς τοὐναντίον εἰπὼν ἐπανορθώσασθαι\nἐδύνατο, ῥᾷστον ἦν ἑνὶ καλάμῳ λεπτῷ τὸν\nΘουκυδίδην ἀνατρέψαι μὲν τὸ ἐν ταῖς Ἐπιπολαῖς\nπαρατείχισμα, καταδῦσαι δὲ τὴν Ἑρμοκράτους\nτριήρη καὶ τὸν κατάρατον Γύλιππον διαπεῖραι\n\n\n\n\nμεταξὺ ἀποτειχίζοντα καὶ ἀποταφρεύοντα τὰς\nὁδούς καὶ τέλος Συρακοσίους μὲν ἐς τὰς λιθοτομίας\nἐμβαλεῖν, τοὺς δὲ Ἀθηναίους περιπλεῖν Σικελίαν\nκαὶ Ἰταλίαν μετὰ τῶν πρώτων τοῦ Ἀλκιβιάδου\nἐλπίδων. ἀλλ’ οἶμαι τὰ μὲν πραχθέντα οὐδὲ\nΚλωθὼ ἂν ἔτι ἀνακλώσειεν οὐδὲ Ἄτροπος μετατρέψειε.\nΤοῦ δὴ συγγραφέως ἔργον ἕν—ὡς ἐπράχθη\nεἰπεῖν. τοῦτο δ’ οὐκ ἂν δύναιτο ἄχρι ἂν ἢ φοβῆται\nἈρταξέρξην ἰατρὸς αὐτοῦ ὢν ἢ ἐλπίζῃ κάνδυν\nπορφυροῦν καὶ στρεπτὸν χρυσοῦν καὶ ἵππον τῶν\nΝισαίων ληψεσθαι μισθὸν τῶν ἐν τῇ γραφῇ\nἐπαίνων. ἀλλ’ οὐ Ξενοφῶν αὐτὸ ποιήσει, δίκαιος\nσυγγραφεύς, οὐδὲ Θουκυδίδης. ἀλλὰ κἂν ἰδίᾳ\nμισῇ τινας πολὺ ἀναγκαιότερον ἡγήσεται τὸ κοινὸν\nκαὶ τὴν ἀλήθειαν περὶ πλείονος ποιήσεται τῆς\nἔχθρας, κἂν φιλῇ ὅμως οὐκ ἀφέξεται ἁμαρτάνοντος.\nἝν γάρ, ὡς ἔφην, τοῦτο ἴδιον ἱστορίας, καὶ μόνῃ\nθυτέον τῇ ἀληθείᾳ, εἴ τις ἱστορίαν γράψων ἴοι,\nτῶν δὲ ἄλλων ἁπάντων ἀμελητέον αὐτῷ, καὶ ὅλως\nπῆχυς εἷς καὶ μέτρον ἀκριβές, ἀποβλέπειν μὴ εἰς\nτοὺς νῦν ἀκούοντας ἀλλ’ εἰς τοὺς μετὰ ταῦτα\nσυνεσομένους τοῖς συγγράμμασιν. εἰ δὲ τὸ παραυτίκα\nτις θεραπεύοι, τῆς τῶν κολακευόντων μερίδος\nεἰκότως ἂν νομισθείη, οὓς πάλαι ἡ ἱστορία καὶ ἐξ\nἀρχῆς εὐθὺς ἀπέστραπτο, οὐ μεῖον ἢ κομμωτικὴν\nἡ γυμναστική. Ἀλεξάνδρου γοῦν καὶ τοῦτο\nἀπομνημονεύουσιν ὅς Ἡδέως ἄν, ἔφη, πρὸς ὀλίγον\nἀνεβίουν, ὦ Ὀνησίκριτε,\n\nἀποθανὼν ὡς μάθοιμι\nὅπως ταῦτα οἱ ἄνθρωποι τότε ἀναγιγνώσκουσιν.\n\n\n\n\nεἰ δὲ νῦν αὐτὰ ἐπαινοῦσι καὶ ἀσπάζονται, μὴ\nθαυμάσῃς· οἴονται γὰρ οὐ μικρῷ τινι τῷ δελέατι\nτούτῳ ἀνασπάσειν ἕκαστος τὴν παρ' ἡμῶν εὔνοιαν.\nὉμήρῳ γοῦν, καίτοι πρὸς τὸ μυθῶδες τὰ πλεῖστα\nσυγγεγραφότι ὑπὲρ τοῦ Ἀχιλλέως, ἤδη καὶ πιστεύειν\nτινὲς ὑπάγονται, μόνον τοῦτο εἰς ἀπόδειξιν\nτῆς ἀληθείας μέγα τεκμήριον τιθέμενοι ὅτι μὴ\nπερὶ ζῶντος ἔγραφεν· οὐ γὰρ εὑρίσκουσιν οὗτινος\nἕνεκα ἐψεύδετ' ἄν.\nΤοιοῦτος οὖν μοι ὁ συγγραφεὺς ἔστω—ἄφοβος,\nἀδέκαστος, ἐλεύθερος, παρρησίας καὶ ἀληθείας\nφίλος, ὡς ὁ κωμικός φησι, τὰ σῦκα σῦκα, τὴν\nσκάφην δὲ σκάφην ὀνομάσων, οὐ μίσει οὐδὲ φιλίᾳ\nτι\n\nνέμων οὐδὲ φειδόμενος\n\nἢ ἐλεῶν ἢ αἰσχυνόμενος\nἢ δυσωπούμενος, ἴσος δικαστής, εὔνους ἅπασιν\nἄχρι τοῦ μὴ θατέρῳ τι ἀπονεῖμαι πλεῖον τοῦ\nδέοντος, ξένος ἐν τοῖς βιβλίοις καὶ ἄπολις, αὐτόνομος,\nἀβασίλευτος, οὐ τί τῷδε ἢ τῷδε δόξει λογιζόμενος,\nἀλλὰ τί πέπρακται λέγων.\nὉ δ’ οὖν Θουκυδίδης εὖ μάλα τοῦτ' ἐνομοθέτησεν\nκαὶ διέκρινεν ἀρετὴν καὶ κακίαν συγγραφικήν,\nὁρῶν μάλιστα θαυμαζόμενον τὸν Ἡρόδοτον ἄχρι\nτοῦ καὶ Μούσας κληθῆναι αὐτοῦ τὰ βιβλία.\nκτῆμά τε\n\nγάρ φησι μᾶλλον ἐς ἀεὶ συγγράφειν\nἤπερ ἐς τὸ παρὸν ἀγώνισμα, καὶ μὴ τὸ μυθῶδες\nἀσπάζεσθαι ἀλλὰ τὴν ἀλήθειαν τῶν γεγενημένων\nἀπολείπειν τοῖς ὕστερον. καὶ ἐπάγει τὸ χρήσιμον\nκαὶ ὃ τέλος ἄν τις εὖ φρονῶν ὑπόθοιτο ἱστορίας,\nὡς εἴ ποτε καὶ αὖθις τὰ ὅμοια καταλάβοι, ἔχοιεν,\n\n\n\n\n\n\nφησι, πρὸς τὰ προγεγραμμένα ἀποβλέποντες εὖ\nχρῆσθαι τοῖς ἐν ποσί.\nΚαὶ τὴν μὲν γνώμην τοιαύτην ἔχων ὁ συγγραφεὺς\nἡκέτω μοι, τὴν δὲ φωνὴν καὶ τὴν τῆς ἑρμηνείας\nἰσχύν, τὴν μὲν σφοδρὰν ἐκείνην καὶ κάρχαρον καὶ\nσυνεχῆ ταῖς περιόδοις καὶ ἀγκύλην ταῖς ἐπιχειρήσεσι\nκαὶ τὴν ἄλλην τῆς ῥητορείας δεινότητα μὴ\nκομιδῇ τεθηγμένος ἀρχέσθω τῆς γραφῆς, ἀλλ’ εἰρηνικώτερον\nδιακείμενος. καὶ ὁ μὲν νοῦς σύστοιχος\nἔστω καὶ πυκνός, ἡ λέξις δὲ σαφὴς καὶ πολιτική,\nοἵα ἐπισημότατα δηλοῦν τὸ ὑποκείμενον.\nὩς γὰρ τῇ γνώμῃ τοῦ συγγραφέως σκοποὺς\nὑπεθέμεθα παρρησίαν καὶ ἀλήθειαν, οὕτω δὲ καὶ\nτῇ φωνῇ αὐτοῦ εἷς σκοπὸς ὁ πρῶτος, σαφῶς\nδηλῶσαι καὶ φανότατα ἐμφανίσαι τὸ πρᾶγμα, μήτε\nἀπορρήτοις καὶ ἔξω πάτου ὀνόμασι μήτε τοῖς\nἀγοραίοις τούτοις καὶ καπηλικοῖς, ἀλλ’ ὡς μὲν\nτοὺς πολλοὺς συνεῖναι, τοὺς δὲ πεπαιδευμένους\nἐπαινέσαι. καὶ μὴν καὶ σχήμασι κεκοσμήσθω\nἀνεπαχθέσι καὶ τὸ ἀνεπιτήδευτον μάλιστα ἔχουσιν,\nἐπεὶ τοῖς κατηρτυμένοις τῶν ζωμῶν ἐοικότας\nἀποφαίνει τοὺς λόγους.\nΚαὶ ἡ μὲν γνώμη κοινωνείτω καὶ προσαπτέσθω\nτι καὶ ποιητικῆς παρ' ὅσον μεγαληγόρος καὶ\nδιηρμένη καὶ ἐκείνη, καὶ μάλισθ' ὁπόταν παρατάξεσι\nκαὶ μάχαις καὶ ναυμαχίαις συμπλέκηται·\nδεήσει γὰρ τότε ποιητικοῦ τινος ἀνέμου ἐπουριάσοντος\nτὰ ἀκάτια καὶ συνδιοίσοντος ὑψηλὴν καὶ\nἐπ' ἄκρων τῶν κυμάτων τὴν ναῦν. ἡ λέξις δὲ\nὅμως ἐπὶ γῆς βεβηκέτω, τῷ μὲν κάλλει καὶ τῷ\nμεγέθει τῶν λεγομένων συνεπαιρομένη καὶ ὡς\nἔνι μάλιστα ὁμοιουμένη, ξενίζουσα δὲ μηδ’ ὑπὲρ\n\n\n\nτὸν καιρὸν ἐνθουσιῶσα. κινδύνων γὰρ αὐτῇ τότε\nὁ μέγιστος\n\nπαρακινῆσαι καὶ κατενεχθῆναι ἐς τὸν\nτῆς ποιητικῆς κορύβαντα, ὥστε μάλιστα πειστέον\nτηνικαῦτα τῷ χαλινῷ καὶ σωφρονητέον, εἰδότας\nὡς ἱπποτυφία τις καὶ ἐν λόγοις πάθος οὐ μικρὸν\nγίγνεται. ἄμεινον οὖν ἐφ' ἵππου ὀχουμένῃ τότε\nτῇ γνώμῃ τὴν ἑρμηνείαν πεζῇ συμπαραθεῖν,\nἐχομένην τοῦ ἐφιππίου ὡς μὴ ἀπολείποιτο τῆς\nφορᾶς.\nΚαὶ μὴν καὶ συνθήκῃ τῶν ὀνομάτων εὐκράτῳ\nκαὶ μέσῃ χρηστέον, οὔτε ἄγαν ἀφιστάντα καὶ\nἀπαρτῶντα—τραχὺ γάρ—οὔτε ῥυθμῷ παρ' ὀλίγον\nὡς οἱ πολλοί συνάπτοντα· τὸ μὲν γὰρ ἐπαίτιον,\nτὸ δὲ ἀηδὲς τοῖς ἀκούουσι.\nΤὰ δὲ πράγματα αὐτὰ οὐχ ὡς ἔτυχε συνακτέον,\nἀλλὰ φιλοπόνως καὶ ταλαιπώρως πολλάκις περὶ\nτῶν αὐτῶν ἀνακρίναντα, καὶ μάλιστα μὲν παρόντα\nκαὶ ἐφορῶντα, εἰ δὲ μή, τοῖς ἀδεκαστότερον\nἐξηγουμένοις προσέχοντα καὶ οὓς εἰκάσειεν ἄν τις\nἥκιστα πρὸς χάριν ἢ ἀπέχθειαν ἀφαιρήσειν ἢ\nπροσθήσειν τοῖς γεγονόσιν. κἀνταῦθα ἤδη καὶ\nστοχαστικός τις καὶ συνθετικὸς τοῦ πιθανωτέρου\nἔστω.\nκαὶ ἐπειδὰν ἀθροίσῃ ἅπαντα ἢ τὰ πλεῖστα,\nπρῶτα μὲν ὑπόμνημά τι συνυφαινέτω αὐτῶν καὶ\nσῶμα ποιείτω ἀκαλλὲς ἔτι καὶ ἀδιάρθρωτον· εἶτα\nἐπιθεὶς τὴν τάξιν ἐπαγέτω τὸ κάλλος καὶ χρωννύτω\nτῇ λέξει καὶ σχηματιζέτω\n\nκαὶ ῥυθμιζέτω.\nΚαὶ ὅλως ἐοικέτω τότε τῷ τοῦ Ὁμήρου Διὶ ἄρτι\nμὲν τὴν τῶν ἱπποπόλων Θρῃκῶν γῆν ὁρῶντι, ἄρτι\n\n\n\n\nδὲ τὴν Μυσῶν—κατὰ ταὐτὰ\n\nγὰρ καὶ αὐτὸς\nἄρτι μὲν τὰ Ῥωμαίων ἴδιᾳ ὁράτω καὶ δηλούτω\nἡμῖν οἷα ἐφαίνετο αὐτῷ ἀφ' ὑψηλοῦ ὁρῶντι, ἄρτι\nδὲ τὰ Περσῶν, εἶτ' ἀμφότερα εἰ μάχοιντο. καὶ\nἐν αὐτῇ δὲ τῇ παρατάξει μὴ πρὸς ἓν μέρος ὁράτω\nμηδὲ ἐς ἕνα ἱππέα ἢ πεζόν—εἰ μὴ Βρασίδας τις\nεἴη προπηδῶν ἤ Δημοσθένης ἀνακόπτων τὴν\nἐπίβασιν· ἀλλὰ\n\nἐς τοὺς στρατηγοὺς μὲν τὰ\nπρῶτα, καὶ εἴ τι παρεκελεύσαντο, κἀκεῖνο ἀκηκούσθω,\nκαὶ ὅπως καὶ ᾗτινι γνώμῃ καὶ ἐπινοίᾳ\nἔταξαν. ἐπειδὰν δὲ ἀναμιχθῶσι, κοινὴ ἔστω ἡ\nθέα, καὶ ζυγοστατείτω τότε ὥσπερ ἐν τρυτάνῃ τὰ\nγιγνόμενα καὶ συνδιωκέτω καὶ συμφευγέτω. καὶ\nπᾶσι τούτοις μέτρον ἐπέστω, μὴ ἐς κόρον μηδὲ\nἀπειροκάλως μηδὲ νεαρῶς, ἀλλὰ ῥᾳδίως ἀπολυέσθω·\nκαὶ στήσας ἐνταῦθά που ταῦτα ἐπ'\nἐκεῖνα μεταβαινέτω, ἢν κατεπείγῃ· εἶτα ἐπανίτω\nλυθείς, ὁπόταν ἐκεῖνα καλῇ· καὶ πρὸς πάντα\nσπευδέτω καὶ ὡς δυνατὸν ὁμοχρονείτω καὶ μεταπετέσθω\nἀπ' Ἀρμενίας μὲν εἰς Μηδίαν, ἐκεῖθεν δὲ\nῥοιζήματι ἑνὶ εἰς Ἰβηρίαν, εἶτα εἰς Ἰταλίαν, ὡς\nμηδενὸς καιροῦ ἀπολείποιτο.\nΜάλιστα δὲ κατόπτρῳ ἐοικυῖαν παρασχέσθω τὴν\nγνώμην ἀθόλῳ καὶ στιλπνῷ καὶ ἀκριβεῖ τὸ κέντρον\nκαὶ ὁποίας ἂν δέξηται τὰς μορφὰς τῶν ἔργων\nτοιαῦτα καὶ δεικνύτω αὐτά, διάστροφον δὲ ἢ\nπαράχρουν ἢ ἑτερόσχημον μηδέν. οὐ γὰρ ὥσπερ\nοἱ ῥήτορες\n\nγράφουσιν, ἀλλὰ τὰ μὲν λεχθησόμενα\nἔστιν καὶ εἰρήσεται· πέπρακται γὰρ ἤδη· δεῖ δὲ\n\n\n\n\n\nτάξαι καὶ εἰπεῖν αὐτά. ὥστε οὐ τί εἴπωσι ζητητέον\nαὐτοῖς ἀλλ’ ὅπως εἴπωσιν. ὅλως δὲ, νομιστέον\nτὸν ἱστορίαν συγγράφοντα Φειδίᾳ χρῆναι ἢ Πραξιτέλει\nἐοικέναι ἢ Ἀλκαμένει ἤ τῳ ἄλλῳ ἐκείνων—οὐδὲ\nγὰρ οὐδ’ ἐκεῖνοι χρυσὸν ἢ ἄργυρον ἢ ἐλέφαντα\nἢ τὴν ἄλλην ὕλην ἐποίουν, ἀλλ’ ἡ μὲν ὑπῆρχε καὶ\nπροϋπεβέβλητο Ἠλείων ἢ Ἀθηναίων ἢ Ἀργείων\nπεπορισμένων, οἱ δὲ ἔπλαττον μόνον καὶ ἔπριον\nτὸν ἐλέφαντα καὶ ἔξεον καὶ ἐκόλλων καὶ ἐρρύθμιζον\nκαὶ ἐπήνθιζον τῷ χρυσῷ, καὶ τοῦτο ἦν ἡ τέχνη\nαὐτοῖς ἐς δέον οἰκονομήσασθαι τὴν ὕλην.\nΤοιοῦτο δή τι καὶ τὸ τοῦ συγγραφέως ἔργον—εἰς\nκαλὸν διαθέσθαι τὰ πεπραγμένα καὶ εἰς δύναμιν\nἐναργέστατα ἐπιδεῖξαι αὐτά. καὶ ὅταν τις ἀκροώμενος\nοἴηται μετὰ ταῦτα ὁρᾶν τὰ λεγόμενα\nκαὶ μετὰ τοῦτο ἐπαινῇ, τότε δὴ τότε ἀπηκρίβωται\nκαὶ τὸν οἰκεῖον ἔπαινον ἀπείληφε τὸ ἔργον τῷ τῆς\nἱστορίας Φειδίᾳ.\nΠάντων δὲ ἤδη παρεσκευασμένων καὶ ἀπροοιμίαστον\nμέν ποτε ποιήσεται τὴν ἀρχήν, ὁπόταν\nμὴ πάνυ κατεπείγῃ τὸ πρᾶγμα προδιοικήσασθαί\nτι ἐν τῷ προοιμίῳ· δυνάμει δὲ καὶ τότε\nφροιμίῳ χρήσεται τῷ ἀποσαφοῦντι περὶ τῶν\nλεκτέων.\nὉπόταν δὲ καὶ φροιμιάζηται, ἀπὸ δυοῖν μόνον\nἄρξεται, οὐχ ὥσπερ οἱ ῥήτορες ἀπὸ τριῶν, ἀλλὰ\nτὸ τῆς εὐνοίας παρεὶς προσοχὴν καὶ εὐμάθειαν\nεὐπορήσει τοῖς ἀκούουσι. προσέξουσι μὲν γὰρ\nαὐτῷ ἢν δείξῃ ὡς περὶ μεγάλων ἢ ἀναγκαίων ἢ\nοἰκείων ἢ χρησίμων ἐρεῖ. εὐμαθῆ δὲ καὶ σαφῆ τὰ\nὕστερα ποιήσει τὰς αἰτίας προεκτιθέμενος καὶ\nπεριορίζων τὰ κεφάλαια τῶν γεγενημένων.\nτοιούτοις\n\n\n\nπροοιμίοις οἱ ἄριστοι τῶν συγγραφέων\nἐχρήσαντο· Ἡρόδοτος μέν, ὡς μὴ τὰ γενόμενα\nἐξίτηλα τῷ χρόνῳ γένηται, μεγάλα καὶ θαυμαστὰ\nὄντα καὶ ταῦτα νίκας Ἑλληνικὰς δηλοῦντα καὶ\nἥττας βαρβαρικάς· Θουκυδίδης δέ, μέγαν τε καὶ\nαὐτὸς ἐλπίσας ἔσεσθαι καὶ ἀξιολογώτατον καὶ\nμείζω τῶν προγεγενημένων ἐκεῖνον τὸν πόλεμον·\nκαὶ γὰρ παθήματα ἐν αὐτῷ μεγάλα ξυνέβη\nγενέσθαι.\nΜετὰ δὲ τὸ προοίμιον, ἀνάλογον τοῖς πράγμασιν\nἢ μηκυνόμενον ἢ βραχυνόμενον, εὐαφὴς τε\n\nκαὶ\nεὐάγωγος ἔστω ἡ ἐπὶ τὴν διήγησιν μετάβασις.\nἅπαν γὰρ ἀτεχνῶς τὸ λοιπὸν σῶμα τῆς ἱστορίας\nδιήγησις μακρά ἐστιν. ὥστε ταῖς τῆς διηγήσεως\nἀρεταῖς κατακεκοσμήσθω, λείως τε καὶ ὁμαλῶς\nπροϊοῦσα καὶ αὐτὴ ὁμοίως ὥστε μὴ προὔχειν μηδὲ\nκοιλαίνεσθαι· ἔπειτα τὸ σαφὲς ἐπανθείτω, τῇ τε\nλέξει,\n\nὡς ἔφην, μεμηχανημένον καὶ τῇ συμπεριπλοκῇ\nτῶν πραγμάτων. ἀπόλυτα γὰρ καὶ ἐντελῆ\nπάντα ποιήσει, καὶ τὸ πρῶτον ἐξεργασάμενος\nἐπάξει τὸ δεύτερον ἐχόμενον αὐτοῦ καὶ ἁλύσεως\nτρόπον συνηρμοσμένον ὡς μὴ διακεκόφθαι μηδὲ\nδιηγήσεις πολλὰς εἶναι ἀλλήλαις παρακειμένας,\nἀλλ’ ἀεὶ τῷ πρώτῳ τὸ δεύτερον\n\nμὴ γειτνιᾶν\nμόνον, ἀλλὰ καὶ κοινωνεῖν καὶ ἀνακεκρᾶσθαι κατὰ\nτὰ ἄκρα.\nΤάχος ἐπὶ πᾶσι χρήσιμον, καὶ μάλιστα εἰ μὴ\nἀπορία τῶν λεκτέων εἴη· καὶ τοῦτο πορίζεσθαι\nχρὴ μὴ τοσοῦτον ἀπὸ τῶν ὀνομάτων ἢ ῥημάτων\nὅσον ἀπὸ τῶν πραγμάτων—λέγω δέ, εἰ παραθέοις\n\n\n\n\nμὲν τὰ μικρὰ καὶ ἧττον ἀναγκαῖα, λέγοις δὲ\nἱκανῶς τὰ μεγάλα· μᾶλλον δὲ καὶ παραλειπτέον\nπολλά. οὐδὲ γὰρ ἢν ἑστιᾷς τοὺς φίλους καὶ πάντα\nᾖ παρεσκευασμένα, διὰ τοῦτο ἐν μέσοις τοῖς πέμμασιν\nκαὶ τοῖς ὀρνέοις καὶ λοπάσι τοσαύταις καὶ\nσυσὶν ἀγρίοις καὶ λαγῳοῖς καὶ ὑπογαστρίοις καὶ\nσαπέρδην ἐνθήσεις καὶ ἔτνος ὅτι κἀκεῖνο παρεσκεύαστο,\nἀμελήσεις δὲ τῶν εὐτελεστέρων.\nΜάλιστα δὲ σωφρονητέον ἐν ταῖς τῶν ὀρῶν ἢ\nτειχῶν ἢ ποταμῶν ἑρμηνείαις ὡς μὴ δύναμιν\nλόγων ἀπειροκάλως παρεπιδείκνυσθαι δοκοίης καὶ\nτὸ σαυτοῦ δρᾶν παρεὶς τὴν ἱστορίαν, ἀλλ’ ὀλίγον\nπροσαψάμενος τοῦ χρησίμου καὶ σαφοῦς ἕνεκα\nμεταβήσῃ ἐκφυγὼν τὸν ἰξὸν τὸν ἐν τῷ πράγματι\nκαὶ τὴν τοιαύτην ἅπασαν λιχνείαν, οἷον ὁρᾷς\n\n\nκαὶ Ὅμηρος ὁ\n\nμεγαλόφρων ποιεῖ· καίτοι ποιητὴς\nὢν παραθεῖ τὸν Τάνταλον καὶ τὸν Ἰξίονα καὶ τὸν\nΤιτυὸν καὶ τοὺς ἄλλους. εἰ δὲ Παρθένιος ἢ\nΕὐφορίων ἢ Καλλίμαχος ἔλεγεν, πόσοις ἂν οἴει\nἔπεσι τὸ ὕδωρ ἄχρι πρὸς τὸ χεῖλος τοῦ Ταντάλου\nἤγαγεν· εἶτα πόσοις ἂν Ἰξίονα ἐκύλισε. μᾶλλον δὲ\nὁ Θουκυδίδης αὐτὸς ὀλίγα τῷ τοιούτῳ εἴδει τοῦ\nλόγου χρησάμενος σκέψαι ὅπως εὐθὺς ἀφίσταται ἢ\nμηχάνημα ἑρμηνεύσας ἢ πολιορκίας σχῆμα δηλώσας\nἀναγκαῖον καὶ χρειῶδες ὂν ἢ Ἐπιπολῶν\n\nσχῆμα\nἢ Συρακοσίων λιμένα. ὅταν μὲν γὰρ τὸν λοιμὸν\nδιηγῆται καὶ μακρὸς εἶναι δοκῇ, σὺ τὰ πράγματα\nἐννόησον· εἴσῃ γὰρ οὕτω τὸ τάχος καὶ ὡς φεύγοντος\nὅμως ἐπιλαμβάνεται αὐτοῦ τὰ γεγενημένα\nπολλὰ ὄντα.\nἪν δέ ποτε καὶ λόγους ἐροῦντά τινα δεήσῃ εἰσάγειν,\nμάλιστα μὲν ἐοικότα τῷ προσώπῳ καὶ τῷ\nπράγματι οἰκεῖα λεγέσθω, ἔπειτα ὡς σαφέστατα\nκαὶ ταῦτα. πλὴν ἐφεῖταί σοι τότε καὶ ῥητορεῦσαι\nκαὶ ἐπιδεῖξαι τὴν τῶν λόγων δεινότητα.\nἜπαινοι μὲν γὰρ ἢ ψόγοι πάνυ πεφεισμένοι καὶ\nπεριεσκεμμένοι καὶ ἀσυκοφάντητοι καὶ μετὰ\nἀποδείξεων καὶ ταχεῖς καὶ μὴ ἄκαιροι, ἐπεὶ ἔξω\nτοῦ δικαστηρίου ἐκεῖνοί εἰσιν, καὶ τὴν αὐτὴν\nΘεοπόμπῳ αἰτίαν ἕξεις φιλαπεχθημόνως κατηγοροῦντι\nτῶν πλείστων καὶ διατριβὴν ποιουμένῳ τὸ\nπρᾶγμα ὡς κατηγορεῖν μᾶλλον ἢ ἱστορεῖν τὰ\nπεπραγμένα.\nΚαὶ μὴν καὶ μῦθος εἴ τις παρεμπέσοι, λεκτέος\nμέν, οὐ μὴν πιστωτέος πάντως, ἀλλ’ ἐν μέσῳ\nθετέος τοῖς ὅπως ἂν ἐθέλωσιν εἰκάσουσι περὶ\nαὐτοῦ· σὺ δ’ ἀκίνδυνος καὶ πρὸς οὐδέτερον ἐπιρρεπέστερος.\nΤὸ δ’ ὅλον ἐκείνου μοι μέμνησο—πολλάκις γὰρ\nτοῦτο ἐρῶ—καὶ μὴ πρὸς τὸ παρὸν μόνον ὁρῶν\nγράφε ὡς οἱ νῦν ἐπαινέσονταί σε καὶ τιμήσουσιν,\nἀλλὰ τοῦ σύμπαντος αἰῶνος ἐστοχασμένος πρὸς\nτοὺς ἔπειτα μᾶλλον σύγγραφε καὶ παρ' ἐκείνων\nἀπαίτει τὸν μισθὸν τῆς γραφῆς, ὡς λέγηται περὶ\nσοῦ, “ἐκεῖνος μέντοι ἐλεύθερος ἀνὴρ ἦν καὶ\nπαρρησίας μεστός,\n\nοὐδὲν οὔτε κολακευτικὸν οὔτε\nδουλοπρεπές ἀλλ’ ἀλήθεια ἐπὶ πᾶσι.” τοῦτ', εἰ\nσωφρονοίη τις, ὑπὲρ πάσας τὰς νῦν ἐλπίδας θεῖτο\nἄν, οὕτως ὀλιγοχρονίους οὔσας.\nὉρᾷς τὸν Κνίδιον ἐκεῖνον ἀρχιτέκτονα οἷον\nἐποίησεν; οἰκοδομήσας γὰρ τὸν ἐπὶ τῇ Φάρῳ\n\n\n\n\nπύργον, μέγιστον καὶ κάλλιστον ἔργων ἁπάντων,\nὡς πυρσεύοιτο ἀπ' αὐτοῦ τοῖς ναυτιλλομένοις ἐπὶ\nπολὺ τῆς θαλάττης καὶ μὴ καταφέροιντο ἐς τὴν\nΠαραιτονίαν, παγχάλεπον, ὥς φασιν, οὖσαν καὶ\nἄφυκτον\n\nεἴ τις ἐμπέσοι ἐς τὰ ἕρματα. οἰκοδομήσας\nοὖν τὸ ἔργον ἔνδοθεν μὲν κατὰ τῶν λίθων τὸ αὑτοῦ\nὄνομα ἐπέγραψεν, ἐπιχρίσας δὲ τιτάνῳ καὶ ἐπικαλύψας\nἐπέγραψε τοὔνομα τοῦ τότε βασιλεύοντος,\nεἰδώς, ὅπερ καὶ ἐγένετο, πάνυ ὀλίγου χρόνου\nσυνεκπεσούμενα μὲν τῷ χρίσματι τὰ γράμματα\nἐκφανησόμενον δέ, “Σώστρατος Δεξιφάνους Κνίδιος\nθεοῖς σωτῆρσιν ὑπὲρ τῶν πλωϊζομένων.”\nοὕτως οὐδ’ ἐκεῖνος ἐς τὸν τότε καιρὸν οὐδὲ τὸν\nαὐτοῦ βίον τὸν ὀλίγον ἑώρα, ἀλλ’ εἰς τὸν νῦν καὶ\nτὸν ἀεί, ἄχρι ἂν ἑστήκῃ ὁ πύργος καὶ μένῃ αὐτοῦ\nἡ τέχνη.\nΧρὴ τοίνυν καὶ τὴν ἱστορίαν οὕτω γράφεσθαι\nσὺν τῷ ἀληθεῖ μᾶλλον πρὸς τὴν μέλλουσαν ἐλπίδα\nἤπερ σὺν κολακείᾳ πρὸς τὸ ἡδὺ τοῖς νῦν ἐπαινουμένοις.\nοὗτός σοι κανὼν καὶ στάθμη ἱστορίας\nδικαίας. καὶ εἰ μὲν σταθμήσονταί τινες αὐτῇ,\nεὖ ἂν ἔχοι καὶ εἰς δέον ἡμῖν γέγραπται· εἰ δὲ μή,\nκεκύλισται ὁ πίθος ἐν Κρανείῳ.\n"};
