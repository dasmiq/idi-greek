var sequence = {"name":"Lucian of Samosata. Pro lapsu inter salutandum","data":"Χαλεπὸν μὲν ἄνθρωπον ὄντα δαίμονός τινος ἐπήρειαν\nδιαφυγεῖν, πολὺ δὲ χαλεπώτερον ἀπολογίαν\nεὑρεῖν παραλόγου καὶ δαιμονίου πταίσματος, ἅπερ\nἀμφότερα νῦν ἐμοὶ συμβέβηκεν, ὃς ἀφικόμενος\nπαρὰ σέ, ὡς προσείποιμι τὸ ἑωθινόν, δέον τὴν\nσυνήθη ταύτην φωνὴν ἀφεῖναι καὶ χαίρειν κελεύειν,\nἐγὼ δὲ ὁ χρυσοῦς ἐπιλαθόμενος ὑγιαίνειν σε\nἠξίουν, εὔφημον μὲν καὶ τοῦτο, οὐκ ἐν καιρῷ δὲ\nὡς οὐ κατὰ τὴν ἕω. ἐγὼ μὲν οὖν ἐπὶ τούτῳ\nεὐθὺς ἴδιόν τε καὶ ἠρυθρίων καὶ παντοῖος ἦν ὑπὸ\nἀπορίας, οἱ παρόντες δὲ οἱ μὲν παραπαίειν, ὡς τὸ\nεἰκός, οἱ δὲ ληρεῖν ὑφ' ἡλικίας, οἱ δὲ χθεσινῆς\nκραιπάλης ἀνάμεστον ἔτι ᾤοντό με εἶναι, εἰ καὶ\nὅτι μάλιστα σὺ ἐπιεικῶς ἤνεγκας τὸ γεγονὸς οὐδ’\nὅσον ἄκρῳ τῷ μειδιάματι ἐπισημηνάμενος τῆς\nγλώττης τὴν διαμαρτίαν. ἔδοξεν οὖν μοι καλῶς\nἔχειν παραμυθίαν τινὰ ἐμαυτῷ συγγράψαι, ὡς μὴ\nπάνυ ἀνιῴμην ἐπὶ τῷ πταίσματι μηδ’ ἀφόρητον\nἡγοίμην, εἰ πρεσβύτης ἀνὴρ τοσοῦτον ἀπεσφάλην\nτοῦ καλῶς ἔχοντος ἐπὶ τοσούτων μαρτύρων.\nἀπολογίας μὲν γὰρ οὐδὲν ἔδει οἶμαι ὑπὲρ γλώττης\nεἰς οὕτως εὔφημον εὐχὴν ὀλισθούσης.\nἈρχόμενος μὲν οὖν τῆς γραφῆς πάνυ ἀπόρῳ\nἐντεύξεσθαι ᾤμην τῷ προβλήματι, προϊόντι δὲ\n\n\n\nπολλὰ προὐφάνη τὰ λεκτέα. οὐ μὴν πρότερον ἐρῶ\nαὐτά, ἢν μὴ περὶ τοῦ χαίρειν αὐτοῦ καὶ τοῦ εὖ\nπράττειν καὶ τοῦ ὑγιαίνειν προείπω τὰ εἰκότα.\nΤὸ μὲν δὴ χαίρειν ἀρχαία μὲν ἡ προσαγόρευσις,\nοὐ μὴν ἑωθινὴ μόνον οὐδὲ ὑπὸ τὴν πρώτην\nἔντευξιν, ἀλλὰ καὶ πρῶτον μὲν ἰδόντες ἀλλήλους\nἔλεγον αὐτό, ὡς τό\nχαῖρ', ὦ δυνάστα τῆσδε γῆς Τιρυνθίας.\nκαὶ μετὰ τὸ δεῖπνον ἐς λόγους ἤδη παροινίους\nτρεπόμενοι, ὡς τό\nχαῖρ', Ἀχιλεῦ, δαιτὸς μὲν ἐΐσης οὐκ ἐπιδευεῖς,\nὈδυσσεὺς ὁπότε τὴν ἐπεσταλμένην πρεσβείαν\nαὐτῷ ἐρρητόρευεν. καὶ ἤδη ἀπιόντες παρ' ἀλλήλων,\nὡς τό\nχαίρετ', ἐγὼ δ’ ὔμμιν θεὸς ἄμβροτος, οὐκέτιθνητός.\nἴδιος δὲ καιρὸς οὐδεὶς ἀπενενέμητο τῇ προσρήσει,\nοὐδὲ ὡς νῦν μόνος ὁ ἑωθινός, ὅπου γε καὶ ἐπὶ τῶν\nἀπαισίων καὶ ἀπευκτοτάτων ὅμως ἐχρῶντο αὐτῇ,\nὡς ὁ τοῦ Εὐριπίδου Πολυνείκης ἤδη τελευτῶν τὸν\nβίον,\nκαὶ χαίρετ', ἤδη γάρ με περιβάλλει σκότος.\nκαὶ οὐ μόνον φιλοφροσύνης αὐτοῖς ἦν τοῦτο\nσύμβολον, ἀλλὰ καὶ ἀπεχθείας καὶ τοῦ μηκέτι\nχρήσεσθαι ἀλλήλοις. τὸ γοῦν μακρὰ χαίρειν\nφράσαι τὸ μηκέτι φροντιεῖν δηλοῖ.\nΠρῶτος δ’ αὐτὸ Φιλιππίδης ὁ ἡμεροδρομήσας\nλέγεται ἀπὸ Μαραθῶνος ἀγγέλλων τὴν νίκην\nεἰπεῖν πρὸς τοὺς ἄρχοντας καθημένους καὶ πεφροντικότας\nὑπὲρ τοῦ τέλους τῆς μάχης, Χαίρετε,\nνικῶμεν, καὶ τοῦτο εἰπὼν συναποθανεῖν τῇ ἀγγελίᾳ\nκαὶ τῷ χαίρειν συνεκπνεῦσαι. ἐν ἐπιστολῆς δὲ\nἀρχῇ Κλέων ὁ Ἀθηναῖος δημαγωγὸς ἀπὸ Σφακτηρίας\nπρῶτον χαίρειν προὔθηκεν εὐαγγελιζόμενος\nτὴν νίκην τὴν ἐκεῖθεν καὶ τὴν τῶν Σπαρτιατῶν\nἅλωσιν. καὶ ὅμως γε\n\nμετ' ἐκεῖνον ὁ Νικίας ἀπὸ\nΣικελίας ἐπιστέλλων ἐν τῷ ἀρχαίῳ τῶν ἐπιστολῶν\nδιέμεινεν ἀπ' αὐτῶν ἀρξάμενος τῶν πραγμάτων.\nἈλλ' ὁ θαυμαστὸς Πλάτων, ἀνὴρ ἀξιόπιστος\nνομοθέτης τῶν τοιούτων, τὸ μὲν χαίρειν κελεύειν\nκαὶ πάνυ ἀποδοκιμάζει ὡς μοχθηρὸν ὂν καὶ οὐδὲν\nσπουδαῖον ἐμφαῖνον, τὸ δ’ εὖ πράττειν ἀντ' αὐτοῦ\nεἰσάγει ὡς κοινὸν σώματός τε καὶ ψυχῆς εὖ\nδιακειμένων σύμβολον, καὶ ἐπιστέλλων γε τῷ\nΔιονυσίῳ αἰτιᾶται αὐτόν, ὅτι ποιῶν ἐς τὸν\nἈπόλλω χαίρειν τὸν θεὸν προσεῖπεν ὡς ἀνάξιον\nτοῦ Πυθίου καὶ οὐχ ὅπως θεοῖς, ἀλλ’ οὐδ’ ἀνθρώποις\nδεξιοῖς πρέπον.\nὉ μέν γε θεσπέσιος Πυθαγόρας, εἰ καὶ μηδὲν\nαὐτὸς ἴδιον ἡμῖν καταλιπεῖν τῶν αὐτοῦ ἠξίωσεν,\nὅσον Ὀκέλλῳ\n\nτῷ Λευκανῷ καὶ Ἀρχύτᾳ καὶ τοῖς\nἄλλοις ὁμιληταῖς αὐτοῦ τεκμαίρεσθαι, οὔτε τὸ\nχαίρειν οὔτε τὸ εὖ πράττειν προὔγραφεν, ἀλλ’ ἀπὸ\nτοῦ ὑγιαίνειν ἄρχεσθαι ἐκέλευεν. ἅπαντες γοῦν οἱ\nἀπ' αὐτοῦ ἀλλήλοις ἐπιστέλλοντες ὁπότε σπουδαῖόν\n\n\n\n\nτι γράφοιεν ὑγιαίνειν εὐθὺς ἐν ἀρχῇ παρεκελεύοντο\nὡς καὶ αὐτὸ ψυχῇ τε καὶ σώματι ἁρμοδιώτατον\nκαὶ συνόλως ἅπαντα περιειληφὸς τἀνθρώπου\nἀγαθά, καὶ τό γε τριπλοῦν αὐτοῖς τρίγωνον τὸ δι’\nἀλλήλων τὸ πεντάγραμμον, ᾧ συμβόλῳ πρὸς τοὺς\nὁμοδόξους ἐχρῶντο, ὑγίεια πρὸς αὐτῶν ὠνομάζετο,\nκαὶ ὅλως ἡγοῦντο τῷ μὲν ὑγιαίνειν τὸ εὖ πράττειν\nκαὶ τὸ χαίρειν\n\nεἶναι, οὔτε δὲ τῷ εὖ πράττειν οὔτε\nτῷ χαίρειν πάντως καὶ τὸ ὑγιαίνειν. εἰσὶ δὲ οἳ\nκαὶ τὴν τετρακτύν, τὸν μέγιστον ὅρκον αὐτῶν,\nἣ τὸν ἐντελῆ αὐτοῖς ἀριθμὸν ἀποτελεῖ,\n\nἤδη\n\n\nκαὶ ὑγιείας ἀρχὴν ἐκάλεσαν. ὧν καὶ Φιλόλαός\nἐστι.\nΚαὶ τί σοι τοὺς παλαιοὺς λέγω, ὅπου καὶ\nἘπίκουρος ἀνὴρ πάνυ χαίρων τῷ χαίρειν καὶ τὴν\nἡδονὴν πρὸ ἁπάντων αἱρούμενος ἐν ταῖς σπουδαιοτέραις\nἐπιστολαῖς (εἰσὶ δὲ αὗται ὀλίγαι) καὶ\nἐν ταῖς πρὸς τοὺς φιλτάτους μάλιστα ὑγιαίνειν\nεὐθὺς ἐν ἀρχῇ προστάττει; πολὺ δ’ ἂν καὶ ἐν τῇ\nτραγῳδίᾳ καὶ ἐν τῇ ἀρχαίᾳ κωμῳδίᾳ εὕροις τὸ\nὑγιαίνειν πρῶτον εὐθὺς λεγόμενον. τὸ μὲν γὰρ\nοὖλέ τε καὶ μάλα χαῖρε\nσαφῶς προτεταγμένον τοῦ χαίρειν τὸ ὑγιαίνειν\nἔχει. ὁ δὲ Ἄλεξις,\nὦ δέσποθ', ὑγίαιν', ὡς χρόνιος ἐλήλυθας·\nὁ δὲ Ἀχαιός,\nἥκω πεπραγὼς δεινά, σὺ δ’ ὑγίαινέ μοι·\n\n\nκαὶ ὁ Φιλήμων,\nαἰτῶ δ’ ὑγίειαν πρῶτον, εἶτ' εὐπραξίαν,τρίτον δὲ χαίρειν, εἶτ' ὀφείλειν μηδενί.\nὁ μὲν γὰρ τὸ σκόλιον γράψας, οὗ καὶ Πλάτων\nμέμνηται, τί καὶ οὗτός φησιν; Ὑγιαίνειν μὲν\nἄριστον, τὸ δεύτερον καλὸν γενέσθαι, τρίτον δὲ\nπλουτεῖν, τοῦ χαίρειν δὲ τὸ παράπαν οὐκ ἐμνήσθη,\nἵνα σοι μὴ\n\nτὸ γνωριμώτατον ἐκεῖνο καὶ πᾶσι διὰ\nστόματος λέγω,\nὑγίεια, πρεσβίστα μακάρων, μετὰ σεῦ ναίοιμι τὸλειπόμενονβιοτᾶς.\nὥστε εἰ πρεσβίστη ἐστὶν ὑγίεια, καὶ τὸ ἔργον\nαὐτῆς τὸ ὑγιαίνειν προτακτέον τῶν ἄλλων ἀγαθῶν.\nΜυρία δὲ καὶ ἄλλα ἔκ τε ποιητῶν καὶ συγγραφέων\nκαὶ φιλοσόφων καταδεῖξαί σοι ἔχων, προτιμώντων\nτὸ ὑγιαίνειν, τοῦτο μὲν παραιτήσομαι,\nὡς μὴ εἰς ἀπειροκαλίαν τινὰ μειρακιώδη ἐκπέσῃ\nμοι τὸ σύγγραμμα καὶ κινδυνεύωμεν ἄλλῳ ἥλῳ\nἐκκρούειν τὸν ἧλον, ὀλίγα δέ σοι τῆς ἀρχαίας\nἱστορίας ὁπόσα μέμνημαι οἰκεῖα τῷ παρόντι\nπροσγράψαι καλῶς ἔχειν ὑπέλαβον.\nὍτε Ἀλέξανδρος τὴν ἐν Ἰσσῷ μάχην ἀγωνιεῖσθαι\nἔμελλεν, ὡς Εὐμένης ὁ Καρδιανὸς\n\nἐν τῇ\nπρὸς Ἀντίπατρον ἐπιστολῇ λέγει, ἕωθεν εἰσελθὼν\nεἰς τὴν σκηνὴν αὐτοῦ ὁ Ἡφαιστίων, εἴτ' ἐπιλαθόμενος\nεἴτε ταραχθεὶς ὥσπερ ἐγὼ εἴτε καὶ θεοῦ τινος\nτοῦτο καταναγκάσαντος, ταὐτὸν ἐμοὶ ἔφη, Ὑγίαινε,\nβασιλεῦ, καιρὸς ἤδη παρατάττεσθαι. ταραχθέντων\n\n\n\n\nδὲ τῶν παρόντων πρὸς τὸ παράδοξον τῆς προσαγορεύσεως\nκαὶ τοῦ Ἡφαιστίωνος ὀλίγου δεῖν ὑπ'\nαἰδοῦς ἐκθανόντος, Ἀλέξανδρος, Δέχομαι, εἶπε,\nτὴν κλῃδόνα. τὸ γὰρ σώους ἐπανήξειν ἀπὸ τῆς\nμάχης ἤδη μοι ὑπέσχηται.\nἈντίοχος δὲ ὁ σωτὴρ ὅτε τοῖς Γαλάταις συνάπτειν\nἔμελλεν, ἔδοξεν ὄναρ ἐπιστάντα οἱ τὸν\nἈλέξανδρον κελεύειν σύνθημα πρὸ τῆς μάχης\nπαραδοῦναι τῇ στρατιᾷ τὸ ὑγιαίνειν, καὶ ὑπὸ\nτούτῳ τῷ\n\nσυνθήματι τὴν θαυμαστὴν ἐκείνην\nνίκην ἐνίκησεν.\nΚαὶ Πτολεμαῖος δὲ ὁ Λάγου Σελεύκῳ ἐπιστέλλων\nσαφῶς ἀνέστρεψε τὴν τάξιν ἐν ἀρχῇ μὲν τῆς\nἐπιστολῆς ὑγιαίνειν αὐτὸν προσειπών, ἐπὶ τέλει\nδὲ ἀντὶ τοῦ ἐρρῶσθαι ὑπογράψας τὸ χαίρειν, ὡς\nΔιονυσόδωρος ὁ τὰς ἐπιστολὰς αὐτοῦ συναγαγών\nφησιν.\nἌξιον δὲ καὶ Πύρρου τοῦ Ἠπειρώτου μνησθῆναι,\nἀνδρὸς μετὰ Ἀλέξανδρον τὰ δεύτερα ἐν\nστρατηγίαις ἐνεγκαμένου καὶ μυρίας τροπὰς τῆς\nτύχης ἐνεγκόντος. οὗτος τοίνυν ἀεὶ θεοῖς εὐχόμενος\nκαὶ θύων καὶ ἀνατιθεὶς οὐδεπώποτε ἢ νίκην ἢ\nβασιλείας ἀξίωμα μεῖζον ἢ εὔκλειαν ἢ πλούτου\nὑπερβολὴν ᾔτησε παρ' αὐτῶν, ἀλλ’ ἓν τοῦτο\nηὔχετο, ὑγιαίνειν, ὡς ἔστ' ἂν τοῦτ' ἔχῃ, ῥᾳδίως\nαὐτῷ τῶν ἄλλων προσγενησομένων. καὶ ἄριστα\nοἶμαι ἐφρόνει, λογιζόμενος ὅτι οὐδὲν ὄφελος τῶν\nἁπάντων ἀγαθῶν, ἔστ' ἂν τοῦ ὑγιαίνειν μόνον ἀπῇ.\nΝαί, φησίν τις, ἀλλὰ νῦν ἑκάστου καιρὸς ἴδιος\nὑφ' ἡμῶν ἀποδέδεικται,\n\nσὺ δὲ τοῦτον ἐναλλάξας,\nεἰ καὶ μηδὲν ἄλλο ἐσφάλης,\n\nὅμως τῷ δικαίῳ\nλόγῳ οὐκ ἂν ἔξω εἴης τοῦ ἡμαρτηκέναι, ὥσπερ\n\n\n\nἂν εἴ τις περὶ τῇ κνήμῃ τὸ κράνος ἢ περὶ τῇ\nκεφαλῇ τὰς κνημῖδας ἐπιδήσαιτο. Ἀλλ', ὦ βέλτιστε,\nφαίην ἂν κἀγὼ πρὸς αὐτόν, εἰκότως ἂν\nταῦτα ἔλεγες, εἴ τις ὅλως καιρὸς ἦν ὑγιείας μὴ\nδεόμενος, νῦν δὲ καὶ ἕωθεν καὶ μεσούσης ἡμέρας\nκαὶ νύκτωρ ἀεὶ τὸ ὑγιαῖνον ἀναγκαῖον, καὶ μάλιστα\nτοῖς ἄρχουσι καὶ πολλὰ πράττουσιν ὑμῖν,\nὅσῳ καὶ πρὸς τὰ πολλὰ δεῖσθε τοῦ σώματος. ἔτι\nδὲ ὁ μὲν χαῖρε εἰπὼν μόνον εὐφήμῳ τῇ ἀρχῇ\nἐχρήσατο, καὶ ἔστιν εὐχὴ το πρᾶγμα, ὁ δὲ ὑγιαίνειν\nπαρακελευόμενος καὶ χρήσιμόν τι δρᾷ καὶ\nὑπομιμνήσκει τῶν πρὸς τὸ ὑγιαίνειν συντελούντων,\nκαὶ οὐ συνεύχεται μόνον ἀλλὰ καὶ παραγγέλλει.\nτί δ’;\nοὐχὶ καὶ ἐν τῷ τῶν ἐντολῶν βιβλίῳ, ὃ ἀεὶ\nπαρὰ βασιλέως λαμβάνετε, τοῦτο πρῶτον ὑμῖν ἐστι\nπαράγγελμα, τῆς ὑγιείας τῆς ὑμετέρας αὐτῶν\nἐπιμελεῖσθαι; καὶ μάλ' εἰκότως· οὐδὲν γὰρ ἂν\nεἴη ὄφελος ὑμῶν πρὸς τὰ ἄλλα μὴ οὕτω διακειμένων.\nἀλλὰ καὶ ὑμεῖς αὐτοί, εἴ τι κἀγὼ τῆς\nῬωμαίων φωνῆς ἐπαΐω, τοὺς προσαγορεύοντας\nἀντιδεξιούμενοι τῷ τῆς ὑγιείας ὀνόματι πολλάκις\nἀμείβεσθε.\nΚαὶ ταῦτα πάντα εἶπον οὐχ ὡς ἐκ προνοίας\nἀφελὼν μὲν τὸ χαίρειν, ἐπιτηδεύσας δὲ ἀντ'\nαὐτοῦ εἰπεῖν τὸ ὑγιαίνειν, ἀλλ’ ὡς τοῦτο μὲν\nἄκων παθών—ἢ γελοῖος γ' ἂν ἦν ξενίζων καὶ τοὺς\nκαιροὺς τῶν προσαγορεύσεων ἐναλλάττων.\nχάριν\nδὲ ὁμολογῶ τοῖς θεοῖς, ὅτι μοι τὸ σφάλμα εἰς\nἄλλο μακρῷ αἰσιώτερον περιετράπη καὶ εἰς τὸ\nἄμεινον παρώλισθον, καὶ τάχα τῆς Ὑγιείας ἢ\nἈσκληπιοῦ αὐτοῦ ἐπιπνοίᾳ τοῦτ' ἐπράχθη δι’\nἐμοῦ σοι τὸ ὑγιαίνειν ὑπισχνουμένου· ἐπεὶ ἔγωγε\n\n\n\nπῶς ἂν αὐτὸ ἔπαθον ἄνευ θεοῦ μηδέπω πρότερον\nἐν τῷ μακρῷ βίῳ ταραχθεὶς ὅμοιον;\nΕἰ δὲ δεῖ καὶ ἀνθρωπίνην τινὰ ὑπὲρ τοῦ γεγονότος\nἀπολογίαν εἰπεῖν, οὐδὲν ξένον, εἰ πάνυ ἐσπουδακὼς\nἐπὶ τοῖς ἀρίστοις ὑπὸ σοῦ γνωρίζεσθαι ἐκ τῆς\nἄγαν ἐπιθυμίας εἰς τοὐναντίον διαταραχθεὶς ἐνέπεσον.\nτάχα δ’ ἄν τινα ἐκπλήξειε τῶν κατ'\nὀρθὸν λογισμῶν\n\nκαὶ στρατιωτῶν πλῆθος, ὧν οἱ\nμὲν προωθοῦντες, οἱ δὲ ἐν τῇ τάξει τῆς προσαγορεύσεως\nμὴ μένοντες.\nσὺ δ’ εὖ οἶδ’ ὅτι κἂν οἱ\nἄλλοι εἰς ἄνοιαν ἢ ἀπαιδευσίαν ἢ παραφροσύνην\nἀναφέρωσιν τὸ πρᾶγμα, αἰδοῦς αὐτὸ σύμβολον καὶ\nἀφελείας ἐποιήσω καὶ ψυχῆς μηδὲν ἀγοραῖον καὶ\nἔντεχνον ἐχούσης· ὡς τό γε πάνυ θαρραλέον ἐν\nτοῖς τοιούτοις οὐ πόρρω θρασύτητος καὶ ἀναισχυντίας\nἐστίν. καὶ ἔμοιγε εἴη μηδὲν μὲν τοιοῦτο\nσφάλλεσθαι, εἰ δὲ συμβαίη, πρὸς εὐφημίαν αὐτὸ\nτρέπεσθαι.\nἘπὶ γοῦν τοῦ πρώτου Σεβαστοῦ καὶ τοιόνδε\nτι λέγεται γενέσθαι· ὁ μὲν ἔτυχε δίκην τινὰ\nδικάσας ὀρθῶς καὶ ἀπολύσας ἐγκλήματος τοῦ\nμεγίστου ἀδίκως συκοφαντούμενον ἄνθρωπον, ὁ\nδὲ χάριν ὁμολογῶν μεγάλῃ τῇ φωνῇ, Χάριν οἶδά\nσοι, ἔφη, ὦ αὐτοκράτορ, ὅτι κακῶς καὶ ἀδίκως\nἐδίκασας· καὶ τῶν περὶ Σεβαστὸν ἀγανακτησάντων\nκαὶ διασπάσασθαι τὸν ἄνθρωπον ἐθελόντων, Παύσασθε\nχαλεπαίνοντες, ἐκεῖνος ἔφη· οὐ γὰρ τὴν\nγλῶτταν αὐτοῦ, ἀλλὰ τὴν γνώμην ἐξετάζειν\nἄξιον. ἐκεῖνος μὲν οὕτως, σὺ δ’ εἴτε τὴν γνώμην\n\n\n\n\nσκέψαιο, πάνυ εὔνουν εὑρήσεις, εἴτε τὴν γλῶτταν,\nεὔφημος καὶ αὐτή.\nἜοικα δ’ ἐνταῦθα ἤδη γενόμενος εἰκότως ἄλλο\nτι φοβήσεσθαι, μή τισι δόξω ἐξεπίτηδες ἡμαρτηκέναι,\nὡς τὴν ἀπολογίαν ταύτην συγγράψαιμι.\nκαὶ εἴη γε, ὦ φίλτατε Ἀσκληπιέ, τοιοῦτον\nφανῆναι τὸν λόγον, ὡς μὴ ἀπολογίαν, ἀλλ’\nἐπιδείξεως ἀφορμὴν εἶναι δοκεῖν.\n"};
