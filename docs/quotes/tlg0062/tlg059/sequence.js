var sequence = {"name":"Lucian of Samosata. Apologia","data":"Πάλαι σκοπῶ πρὸς ἐμαυτόν, ὦ καλὲ Σαβῖνε,\nἅτινά σοι εἰκὸς ἐπελθεῖν εἰπεῖν ἀναγνόντι ἡμῶν τὸ\nπερὶ τῶν ἐπὶ μισθῷ συνόντων βιβλίον· ὅτι μὲν\nγὰρ οὐκ ἀγελαστὶ διεξῄεις αὐτὸ καὶ πάνυ μοι\nπρόδηλον. ἃ δὲ μεταξὺ καὶ ἐπὶ πᾶσιν ὑπὸ σοῦ\nἐλέγετο, ταῦτα νῦν ἐφαρμόττειν ζητῶ τοῖς ἀνεγνωσμένοις.\nεἰ τοίνυν μὴ κακὸς ἐγὼ μαντικήν,\nδοκῶ μοι ἀκούειν σου λέγοντος· Εἶτά τις αὐτὸς\nταῦτα γεγραφὼς καὶ κατηγορίαν οὕτω δεινὴν κατὰ\nτοῦ τοιούτου βίου διεξελθών, ἔπειτα πάντων\nἐκλαθόμενος, ὀστράκου, φησί, μεταπεσόντος ἑκὼν\nἑαυτὸν φέρων ἐς δουλείαν οὕτω περιφανῆ καὶ\nπερίβλεπτον ἐνσέσεικεν; πόσοι Μίδαι καὶ Κροῖσοι\nκαὶ Πακτωλοὶ ὅλοι μετέπεισαν αὐτὸν ἀφεῖναι μὲν\nτὴν ἐκ παίδων φίλην καὶ σύντροφον ἐλευθερίαν,\nπρὸς αὐτῷ δὲ ἤδη τῷ Αἰακῷ γενόμενον καὶ\nμονονουχὶ τὸν ἕτερον πόδα ἐν τῷ πορθμείῳ\nἔχοντα παρέχειν ἑαυτὸν ἕλκεσθαι καὶ σύρεσθαι\n\n\nκαθάπερ ὑπὸ κλοιῷ τινι χρυσῷ τὸν αὐχένα δεθέντα;\nοἷά ἐστι τῶν τρυφώντων πλουσίων τὰ σφιγγία καὶ\nτὰ κουράλλια; πολλὴ γοῦν ἡ διαφωνία τοῦ νῦν\nβίου πρὸς τὸ σύγγραμμα καὶ τὸ ἄνω τοὺς ποταμοὺς\n\n\n\n\nχωρεῖν καὶ ἀνεστράφθαι τὰ πάντα καὶ παλινῳδεῖν\nπρὸς τὸ χεῖρον· τοῦτ' ἂν εἴη οὐχ ὑπὲρ Ἑλένης μὰ\nΔί' οὐδ’ ὑπὲρ τῶν ἐπ' Ἰλίῳ γενομένων, ἀλλ’ ἔργῳ\nἀνατρεπομένων τῶν λόγων καλῶς πρότερον εἰρῆσθαι\nδοκούντων.\nΤαῦτα μὲν πρὸς ἑαυτόν ὡς τὸ εἰκός λέλεκταί\nσοι. ἐπάξεις δὲ ἴσως καὶ πρὸς αὐτὸν ἐμὲ ξυμβουλήν\nτινα τοιαύτην οὐκ ἄκαιρον, ἀλλὰ φιλικὴν καὶ\nοἵῳ σοι χρηστῷ καὶ φιλοσόφῳ ἀνδρὶ πρέπουσαν.\nἢν μὲν οὖν κατ' ἀξίαν ὑποδὺς τὸ σὸν πρόσωπον\nὑποκρίνωμαι, εὖ ἂν ἡμῖν ἔχοι καὶ τῷ Λογίῳ\nθύσομεν· εἰ δὲ μή, ἀλλὰ σὺ προσθήσεις τὰ\nἐνδέοντα. ὥρα τοίνυν μετασκευάσαντας ἡμᾶς τὴν\nσκηνὴν ἐμὲ μὲν σιωπᾶν καὶ ἀνέχεσθαι τεμνόμενον\nκαὶ καιόμενον, εἰ δέοι, ἐπὶ σωτηρίᾳ, σὲ δ’ ἐπιπάττειν\nτῶν φαρμάκων καὶ τὴν σμίλην ἅμα πρόχειρον\nἔχοντα καὶ τὸ καυτήριον διάπυρον. καὶ δὴ\nπαραλαβὼν τὴν ῥήτραν σὺ ταῦτα πρός με ὁ\nΣαβῖνος ἤδη λέγεις.\nΠάλαι μέν, ὦ φιλότης, ὡς εἰκός, εὐδοκίμηταί\nσοι τουτὶ τὸ σύγγραμμα καὶ ἐν πολλῷ πλήθει\nδειχθέν, ὡς οἱ τότε ἀκροασάμενοι διηγοῦντο, καὶ\nἰδίᾳ παρὰ τοῖς πεπαιδευμένοις ὁπόσοι ὁμιλεῖν\nαὐτῷ καὶ διὰ χειρὸς ἔχειν ἠξίωσαν. ἥ τε γὰρ τῶν\nλόγων παρασκευὴ οὐ μεμπτὴ καὶ ἡ ἱστορία πολλὴ\nκαὶ ἐμπειρία τῶν πραγμάτων καὶ ὅτι ἕκαστα\nσαφῶς ἐλέγετο, καὶ, τὸ μέγιστον, ὅτι χρήσιμα\nπᾶσιν ἦν καὶ μάλιστα τοῖς πεπαιδευμένοις, ὡς μὴ\nὑπ' ἀγνοίας σφᾶς αὐτοὺς εἰς δουλείαν ὑπάγοιεν.\nἐπεὶ δέ σοι μετέδοξε βελτίω ταῦτα εἶναι\n\nτὴν μὲν\n\n\n\n\nἐλευθερίαν μακρὰ χαίρειν ἐᾶν, ζηλῶσαι δὲ τὸ\nἀγεννέστατον ἐκεῖνο ἰαμβεῖον\nὅπου τὸ κέρδος, παρὰ φύσιν δουλευτέον,\nὅρα ὅπως μηδεὶς ἔτι ἀκούσεταί σου ἀναγινώσκοντος\nαὐτό, ἀλλὰ μηδὲ ἄλλῳ παράσχῃς τῶν τὸν\nπαρόντα σου βίον ὁρώντων ἐπελθεῖν τὰ γεγραμμένα,\nεὔχου δὲ Ἑρμῇ τῷ χθονίῳ καὶ τῶν ἀκηκοότων\nπρότερον πολλὴν λήθην κατασκεδάσαι, ἢ\nδόξεις τὸν τοῦ Κορινθίου μῦθόν\n\nτι πεπονθέναι,\nκατὰ σαυτοῦ ὁ Βελλεροφόντης γεγραφὼς τὸ\nβιβλίον. μὰ γὰρ τὸν Δί' οὐχ ὁρῶ τὴν ἀπολογίαν\nἥτις ἂν εὐπρόσωπός σοι γένοιτο πρὸς τοὺς\nκατηγοροῦντας, καὶ μάλιστα, ἢν σὺν γέλωτι αὐτὸ\nποιῶσιν ἐπαινοῦντες μὲν τὰ γεγραμμένα καὶ τὴν\nἐν αὐτοῖς ἐλευθερίαν, αὐτὸν δὲ τὸν συγγραφέα\nδουλεύοντα ὁρῶντες καὶ ἑκόντα ὑποτιθέντα τὸν\nαὐχένα τῷ ζυγῷ.\nοὐκ ἀπεικότα γ' οὖν λέγοιεν ἄν,\nεἰ λέγοιεν ἤτοι ἄλλου του γενναίου ἀνδρὸς εἶναι τὸ\nβιβλίον καὶ σὲ τὸν κολοιὸν ἀλλοτρίοις πτεροῖς\nἀγάλλεσθαι· ἢ εἴπερ σόν ἐστιν, ὅμοιά σε τῷ\nΣαλαίθῳ ποιεῖν, ὃς πικρότατον κατὰ μοιχῶν θεὶς\nτοῖς Κροτωνιάταις νόμον καὶ θαυμαζόμενος ἐπ'\nαὐτῷ μετὰ μικρὸν αὐτὸς ἑάλω μοιχεύων τοῦ\nἀδελφοῦ τὴν γυναῖκα. περὶ πόδα τοίνυν καὶ σὲ\nτὸν Σάλαιθον ἐκεῖνον εἶναι φαίη τις ἄν· μᾶλλον\nδὲ πολὺ μετριώτερος ἐκεῖνος, ἔρωτι μὲν ἁλούς,\nὡς ἔφασκεν ἀπολογούμενος, ἑκὼν δὲ μάλα εὐψύχως\nἐς τὸ πῦρ ἁλλόμενος, καίτοι ἐλεούντων αὐτὸν ἤδη\nΚροτωνιατῶν καὶ ἐνδιδόντων φυγεῖν, εἰ βούλοιτο.\nτὸ δὲ σὸν οὐ παρὰ μικρὸν ἀτοπώτερον, ἀκριβοῦντος\n\n\n\nμὲν ἐν τοῖς λόγοις τὴν τοῦ τοιούτου βίου δουλοπρέπειαν\nκαὶ κατηγοροῦντος εἴ τις εἰς πλουσίου τινὸς\nἐμπεσὼν καὶ καθείρξας ἑαυτὸν ἀνέχοιτο μυρία\nτὰ δυσχερῆ πάσχων καὶ ποιῶν, ἐν γήρᾳ δὲ\nὑστάτῳ καὶ σχεδὸν ἤδη ὑπὲρ τὸν οὐδὸν οὕτως\nἀγεννῆ λατρείαν ἐπανῃρημένου καὶ μονονουχὶ καὶ\nἐμπομπεύοντος αὐτῇ. ὅσῳ γοῦν πᾶσιν\n\nἐπισημότερος\nεἶναι δοκεῖς, τοσούτῳ καταγελαστότερος ἂν\nδόξειας εἶναι ἀντιφωνοῦντος τοῦ νῦν βίου τῷ\nβιβλίῳ.\nΚαίτοι τί δεῖ καινὴν ἐπὶ σὲ κατηγορίαν ζητεῖν\nμετὰ τὴν θαυμαστὴν τραγῳδίαν λέγουσαν\nμισῶ σοφιστήν, ὅστις οὐχ αὑτῷ σοφός;\nοὐκ ἀπορήσουσι δὲ οἱ κατηγοροῦντες καὶ ἄλλων\nπαραδειγμάτων ἐπί σε, ἀλλ’ οἱ μὲν τοῖς τραγικοῖς\nὑποκριταῖς εἰκάσουσιν, οἳ ἐπὶ μὲν τῆς σκηνῆς\nἈγαμέμνων ἕκαστος αὐτῶν ἢ Κρέων ἢ αὐτὸς\nἩρακλῆς εἰσιν, ἔξω δὲ Πῶλος ἢ Ἀριστόδημος\nἀποθέμενοι τὰ προσωπεῖα γίγνονται ὑπόμισθοι\nτραγῳδοῦντες, ἐκπίπτοντες καὶ συριττόμενοι, ἐνίοτε\nδὲ καὶ μαστιγούμενοί τινες αὐτῶν, ὡς ἂν τῷ\nθεάτρῳ δοκῇ. ἄλλοι δὲ τὸ τοῦ πιθήκου πεπονθέναι\nσε φήσουσιν ὃν Κλεοπάτρᾳ τῇ πάνυ φασὶ γενέσθαι·\nἐκεῖνον γὰρ διδαχθέντα τέως μὲν ὀρχεῖσθαι πάνυ\nκοσμίως καὶ ἐμμελῶς καὶ ἐπὶ πολὺ θαυμάζεσθαι\nμένοντα ἐν τῷ σχήματι καὶ τὸ πρέπον φυλάττοντα\nκαὶ τοῖς ᾄδουσι καὶ αὐλοῦσι συγκινούμενον ὑμέναιον,\nἐπεὶ δὲ εἶδεν ἰσχάδα οἶμαι ἢ ἀμύγδαλον πόρρω\nκειμένην, μακρὰ χαίρειν φράσαντα τοῖς αὐλοῖς\nκαὶ ῥυθμοῖς καὶ ὀρχήμασι συναρπάσαντα κατατρώγειν,\n\n\n\nἀπορρίψαντα, μᾶλλον δὲ συντρίψαντα τὸ\nπρόσωπον.\nκαὶ σὺ τοίνυν, φαῖεν ἄν, οὐχ ὑποκριτής,\nἀλλὰ ποιητὴς τῶν καλλίστων καὶ νομοθέτης\nγενόμενος ὑπὸ ἰσχάδος ταυτησὶ παραφανείσης\nἠλέγχθης πίθηκος ὢν καὶ ἀπ' ἄκρου χείλους\nφιλοσοφῶν καὶ ἕτερα μὲν κεύθων ἐνὶ φρεσίν, ἄλλα\nδὲ λέγων· ὡς εἰκότως ἄν τινα ἐπὶ σοῦ εἰπεῖν ὅτι\nἃ λέγεις καὶ ἐφ' οἷς ἐπαινεῖσθαι ἀξιοῖς, χείλεα\nμέν σου ἐδίηνεν, ὑπερῴην δὲ αὐχμῶσαν καταλέλοιπεν.\nτοιγαροῦν παρὰ πόδας εὐθὺς ἔτισας δίκην,\nπροπετῶς μὲν θρασυνάμενος πρὸς τὰς ἀνθρώπων\nχρείας, μετὰ μικρὸν δὲ μονονουχὶ ὑπὸ κήρυξιν\nἐξομοσάμενος τὴν ἐλευθερίαν. καὶ ἐῴκει ἡ Ἀδράστεια\nτότε κατόπιν ἐφεστῶσά σοι εὐδοκιμοῦντι ἐφ'\nοἷς κατηγόρεις τῶν ἄλλων, καταγελᾶν ὡς ἂν θεὸς\nεἰδυῖα τὴν μέλλουσάν σοι ἐς τὰ ὅμοια μεταβολὴν\nκαὶ ὅτι οὐκ εἰς τὸν κόλπον πτύσας πρότερον\nἠξίους κατηγορεῖν τῶν διὰ ποικίλας τινὰς τύχας\nτοιαῦτα πράττειν ὑπομενόντων.\nεἰ γοῦν ὑποθοῖτό\nτις τῷ λόγῳ τὸν Αἰσχίνην μετὰ τὴν κατὰ τοῦ Τιμάρχου\nκατηγορίαν αὐτὸν ἁλῶναι καὶ φωραθῆναι\nτὰ ὅμοια πάσχοντα, πόσον ἂν οἴει παρὰ τῶν\nὁρώντων γενέσθαι τὸν γέλωτα, εἰ Τίμαρχον μὲν\nηὔθυνεν ἐπὶ τοῖς καθ' ὥραν ἡμαρτημένοις, αὐτὸς\nδὲ γέρων ἤδη τοιαῦτα εἰς ἑαυτὸν παρενόμει; τὸ\nδ’ ὅλον ἐκείνῳ τῷ φαρμακοπώλῃ ἔοικας ὃς\nἀποκηρύττων βηχὸς φάρμακον καὶ αὐτίκα καταπαύσειν\nτοὺς πάσχοντας ὑπισχνούμενος αὐτὸς μεταξὺ\nσπώμενος ὑπὸ βηχὸς ἐφαίνετο.\nΤαῦτα μὲν καὶ τὰ τοιαῦτα πολλὰ ἕτερα εἴποι\nτις ἂν οἷος σὺ κατηγορῶν ἐν οὕτως ἀμφιλαφεῖ τῇ\nὑποθέσει καὶ μυρίας τὰς ἀφορμὰς παρεχομένῃ.\nἐγὼ δὲ ἤδη σκοπῶ ἥντινα καὶ τράπωμαι πρὸς τὴν\nἀπολογίαν. ἆρά μοι κράτιστον, ἐθελοκακήσαντα\nκαὶ τὰ νῶτα ἐπιστρέψαντα καὶ ἀδικεῖν οὐκ\nἀρνούμενον ἐπὶ τὴν κοινὴν ἐκείνην ἀπολογίαν\nκαταφυγεῖν,—λέγω δὲ τὴν Τύχην καὶ Μοῖραν καὶ\nΕἱμαρμένην—καὶ παραιτεῖσθαι συγγνώμην ἔχειν\nμοι τοὺς ἐπιτιμῶντας εἰδότας ὡς οὐδενὸς ἡμεῖς\nκύριοι, ἀλλ’ ὑπό τινος κρείττονος, μᾶλλον δὲ μιᾶς\nτῶν προειρημένων ἀγόμεθα οὐχ ἑκόντες, ἀλλ’\nἀναίτιοι παντάπασιν ὄντες ὧν ἂν λέγωμεν ἢ\nποιωμεν;\n\nἢ τοῦτο μὲν κομιδῇ ἰδιωτικόν, καὶ\nοὐδ’ ἂν σύ με, ὦ φιλότης, ἀνάσχοιο τοιαύτην\nἀπολογίαν προϊσχόμενον καὶ συνήγορον τὸν Ὅμηρον\nπαραλαμβάνοντα καὶ τὰ ἐκείνου ἔπη ῥαψῳδοῦντα,\nΜοῖραν δ’ οὔτινά φημι πεφυγμένον ἔμμεναι ἀν-δρῶν\n\n\nκαὶ τὸ\nγεινομένῳ ἐπένησε λίνῳ, ὅτε μιν τέκε μήτηρ.\nΕἰ δὲ τοῦτον ἀφεὶς τὸν λόγον ὡς οὐ πάνυ\nἀξιόπιστον ἐκεῖνο λέγοιμι, μήτε ὑπὸ χρημάτων\nμήτε ὑπ' ἄλλης τινὸς ἐλπίδος τοιαύτης δελεασθεὶς\nὑποστῆναι τὴν παροῦσαν συνουσίαν, ἀλλὰ τὴν\nσύνεσιν καὶ ἀνδρείαν καὶ μεγαλόνοιαν τοῦ ἀνδρὸς\nθαυμάσας ἐθελῆσαι κοινωνῆσαι πράξεων τῷ\nτοιούτῳ, δέδοικα μὴ πρὸς τῇ ἐπιφερομένῃ κατηγορίᾳ\nκολακείας αἰτίαν\n\nπροσλαβὼν κᾆτα\n\n\n\nεὑρίσκωμαι ἥλῳ, φασίν, ἐκκρούων τὸν ἧλον, καὶ\nμείζονί γε τὸν σμικρότερον, ὅσῳ κολακεία τῶν\nἄλλων ἁπάντων κακῶν τὸ δουλοπρεπέστατον εἶναι—καὶ ταύτῃ χείριστον—νενόμισται.\nΤί οὖν ἄλλο, εἰ μήτε ταῦτα μήτε ἐκεῖνα λέγειν\nδοκεῖ, ὑπόλοιπόν ἐστιν ἢ ὁμολογεῖν μηδὲ ἓν ὑγιὲς\nεἰπεῖν ἔχειν; μία μοι ἴσως ἐκείνη ἄγκυρα ἔτι\nἄβροχος, ὀδύρεσθαι τὸ γῆρας καὶ τὴν νόσον καὶ\nμετὰ τούτων τὴν πενίαν πάντα ποιεῖν καὶ πάσχειν\nἀναπείθουσαν ὡς ἐκφύγοι τις αὐτήν. καὶ ἐν τῷ\nτοιούτῳ οὐκ ἄκαιρον ἴσως καὶ τὴν τοῦ Εὐριπίδου\nΜήδειαν παρακαλέσαι παρελθοῦσαν εἰπεῖν ὑπὲρ\nἐμοῦ ἐκεῖνα τὰ ἰαμβεῖα μικρὸν αὐτὰ παρῳδήσασαν·\nκαὶ μανθάνω μὲν οἷα δρᾶν μέλλω κακά,πενία δὲ κρείσσων τῶν ἐμῶν βουλευμάτων.\nτὸ μὲν γὰρ τοῦ Θεόγνιδος κἂν ἐγὼ μὴ λέγω, τίς\nοὐκ οἶδεν, οὐκ ἀπαξιοῦντος καὶ ἐς βαθυκήτεα\nπόντον σφᾶς αὐτοὺς ῥιπτεῖν καὶ κατὰ κρημνῶν\nἠλιβάτων, εἴ γε\n\nμέλλει τις οὕτως ἀποδράσεσθαι\nτὴν πενίαν;\nΤαῦτα μὲν εἶναι δοκεῖ ἅ τις ἂν ὡς ἐν τοιούτῳ\nἀπολογήσασθαι ἔχοι, οὐ πάνυ εὐπρόσωπον ἕκαστον\nαὐτῶν. σὺ δέ μοι θάρρει, ὦ ἑταῖρε, ὡς οὐδενὶ\nτούτων ἐμοῦ χρησομένου. μὴ γὰρ τοσοῦτός ποτε\nλιμὸς καταλάβοι τὸ Ἄργος ὡς τὴν Κυλλάραβιν\n\n\nσπείρειν ἐπιχειρεῖν· οὐδ’ ἡμεῖς οὕτω πένητες εὐλόγου\nἀπολογίας ὡς ὑπὸ ἀπορίας τὰ τοιαῦτα\nκρησφύγετα πρὸς τὴν κατηγορίαν ζητεῖν. ἀλλά\nμοι ἐκεῖνο ἐννόησον, ὡς πάμπολυ διαφέρει, ἐς\n\n\n\n\n\nοἰκίαν τινὸς πλουσίου ὑπόμισθον παρελθόντα\nδουλεύειν καὶ ἀνέχεσθαι ὅσα μοί φησιν τὸ βιβλίον,\nἢ δημοσίᾳ πράττοντά τι τῶν κοινῶν καὶ ἐς\nδύναμιν πολιτευόμενον ἐπὶ τούτῳ παρὰ βασιλέως\nμισθοφορεῖν. διελθὼν δὴ καὶ ἰδίᾳ καταθεὶς ἑκάτερον\nσκόπει· εὑρήσεις γὰρ τὸ τῶν μουσικῶν δὴ\nτοῦτο, δὶς διὰ πασῶν τὸ πρᾶγμα, καὶ τοσοῦτον\nἐοικότας ἀλλήλοις τοὺς βίους, ὅσον μόλυβδος\nἀργύρῳ καὶ χαλκὸς χρυσῷ καὶ ἀνεμώνη ῥόδῳ καὶ\nἀνθρώπῳ πίθηκος. μισθὸς μὲν γὰρ κἀκεῖ κἀνταῦθα\nκαὶ τὸ ὑπ' ἄλλῳ τάττεσθαι, τὸ δὲ πρᾶγμα παμπόλλην\nἔχει τὴν διαφωνίαν. ἐκεῖ μὲν γὰρ δουλεία\nσαφὴς καὶ οὐ πολὺ τῶν ἀργυρωνήτων καὶ οἰκοτρίβων\nδιαφέρουσιν οἱ ἐπὶ τῷ τοιούτῳ εἰσιόντες, οἱ\nδὲ τὰ κοινὰ διὰ χειρὸς ἔχοντες καὶ πόλεσι καὶ\nἔθνεσιν ὅλοις σφᾶς αὐτοὺς χρησίμους παρέχοντες\nοὐκ ἂν εἰκότως ἐκ μόνου τοῦ μισθοῦ διαβάλλοιντο\nκαὶ ἐς ὁμοιότητα καὶ κοινωνίαν τῆς κατηγορίας\nκαθέλκοιντο· ἐπεὶ οὐκ ἂν φθάνοι τις ἁπάσας\nἀναιρῶν τὰς τοιαύτας προστασίας, καὶ οὔτε οἱ\nτοσαῦτα\n\nἔθνη ἐπιτροπεύοντες οὔθ' οἱ τὰς πόλεις\nἁρμόττοντες οὔθ' οἱ τὰς φάλαγγας ἢ στρατόπεδα\nὅλα ἐγχειριζόμενοι ὀρθῶς ποιήσουσιν ἐπεὶ καὶ\nμισθὸς αὐτῶν τῷ ἔργῳ πρόσεστιν. ἀλλ’ οὐκ ἀφ'\nἑνός, οἶμαι, χρὴ ἀνατρέπειν τὰ πάντα οὐδ’\nἰσοτιμίαν τῶν μισθοφορούντων καθιστάναι.\nΤὸ δὲ ὅλον οὐ τοὺς μισθαρνοῦντας ἅπαντας ἐγὼ\nφαύλῳ βίῳ συνεῖναι ἔφασκον, ἀλλὰ τοὺς ἐν ταῖς\nοἰκίαις ἐπὶ προφάσει παιδεύσεως δουλεύοντας\nᾤκτειρον. τουτὶ δέ, ὦ ἑταῖρε, τὸ ἡμέτερον\nπρᾶγμα παντάπασιν ἑτεροῖόν ἐστιν, εἴ γε τὰ μὲν\nοἴκοι ἰσότιμα ἡμῖν, δημοσίᾳ δὲ τῆς μεγίστης\n\n\n\nἀρχῆς κοινωνοῦμεν καὶ τὸ μέρος συνδιαπράττομεν.\nἔγωγ' οὖν, εἰ σκέψαιο, δόξαιμ' ἄν σοι οὐ τὸ\nσμικρότατον τῆς Αἰγυπτίας ταύτης ἀρχῆς ἐγκεχειρίσθαι,\nτὰς δίκας εἰσάγειν καὶ τάξιν αὐταῖς τὴν\nπροσήκουσαν ἐπιτιθέναι καὶ τῶν πραττομένων καὶ\nλεγομένων ἁπαξαπάντων ὑπομνήματα γράφεσθαι\nκαὶ τάς τε ῥητορείας τῶν δικαιολογούντων\nῥυθμίζειν καὶ τὰς τοῦ ἄρχοντος γνώσεις πρὸς τὸ\nσαφέστατον ἅμα καὶ ἀκριβέστατον σὺν πίστει τῇ\nμεγίστῃ διαφυλάττειν καὶ παραδιδόναι δημοσίᾳ\nπρὸς τὸν ἀεὶ χρόνον ἀποκεισομένας, καὶ ὁ μισθὸς\nοὐκ ἰδιωτικός, ἀλλὰ παρὰ τοῦ βασιλέως, οὐ\nσμικρὸς οὐδὲ οὗτος, ἀλλὰ πολυτάλαντος· καὶ τὰ\nμετὰ ταῦτα δὲ οὐ φαῦλαι ἐλπίδες, εἰ τὰ εἰκότα\nγίγνοιτο, ἀλλὰ ἔθνος ἐπιτραπῆναι ἤ τινας ἄλλας\nπράξεις βασιλικάς.\nἘθέλω γοῦν ἐκ περιττοῦ χρησάμενος τῇ παρρησίᾳ\nκαὶ ὁμόσε χωρήσας τῷ ἐπιφερομένῳ ἐγκλήματι\nκαθ' ὑπερβολὴν ἀπολογήσασθαι, καὶ δὴ φημί\nσοι μηδένα μηδὲν ἀμισθὶ ποιεῖν, οὐδ’ ἂν τοὺς τὰ μέγιστα\nπράττοντας εἴπῃς, ὅπου μηδὲ βασιλεὺς αὐτὸς\nἄμισθός ἐστιν. οὐ φόρους λέγω οὐδὲ δασμούς,\nὁπόσοι παρὰ τῶν ἀρχομένων ἐπέτειοι φοιτῶσιν,\nἀλλ’ ἔστι βασιλεῖ μισθὸς μέγιστος ἔπαινοι καὶ ἡ\nπαρὰ πᾶσιν εὔκλεια καὶ τὸ ἐπὶ ταῖς εὐεργεσίαις\nπροσκυνεῖσθαι, καὶ εἰκόνες δὲ καὶ νεῲ καὶ τεμένη,\nὁπόσα παρὰ τῶν ἀρχομένων ἔχουσι, μισθοὶ καὶ\nταῦτά εἰσιν ὑπὲρ τῶν φροντίδων καὶ προνοίας,\nἣν ἐκφέρονται προσκοποῦντες ἀεὶ τὰ κοινὰ καὶ\nβελτίω ποιοῦντες. ὡς δὴ μικρὰ μεγάλοις εἰκάζειν,\nἢν ἐθέλῃς ἀρξάμενος ἀπὸ τῆς τοῦ σωροῦ κορυφῆς\nἐφ' ἕκαστον τούτων ἀφ' ὧν σύγκειται καταβαίνειν,\n\n\n\nὄψει ὅτι μεγέθει καὶ σμικρότητι διαλλάττομεν\nτῶν ἀκροτάτων, τὰ δ’ ἄλλα μισθοφόροι ὁμοίως\nἅπαντες.\nΕἰ μὲν οὖν τοῦτον ἐτεθείκειν τὸν νόμον μηδένα\nμηδὲν πράττειν, ἔνοχος ἂν εἰκότως ἐδόκουν τῇ\nπαρανομίᾳ, εἰ δὲ τοῦτο μὲν οὐδαμοῦ τοῦ βιβλίου\nλέλεκταί μοι, χρὴ δὲ τὸν ἀγαθὸν ἄνδρα ἐνεργὸν\nεἶναι, τί ἂν ἄλλο ἐς δέον αὑτῷ χρῷτο, ἢ φίλοις\nσυμπονῶν πρὸς τὰ βέλτιστα κἀν τῷ μέσῳ ὑπαίθριος\nπεῖραν αὑτοῦ διδοὺς ὅπως ἔχει πίστεως καὶ\nσπουδῆς καὶ εὐνοίας πρὸς τὰ ἐγκεχειρισμένα, ὡς\nμὴ τὸ Ὁμηρικὸν ἐκεῖνο “ἐτώσιον ἄχθος ἀρούρης”\nεἴη;\nΠρὸ δὲ τῶν ὅλων μεμνῆσθαι χρὴ τοὺς ἐπιτιμῶντας\nὅτι οὐ σοφῷ ὄντι μοι—εἰ δή τις καὶ ἄλλος\nἐστί που σοφός—ἐπιτιμήσουσιν ἀλλὰ τῶν ἐκ τοῦ\nπολλοῦ δήμου, λόγους μὲν ἀσκήσαντι καὶ τὰ\nμέτρια ἐπαινουμένῳ ἐπ' αὐτοῖς, πρὸς δὲ τὴν\nἄκραν ἐκείνην τῶν κορυφαίων ἀρετὴν οὐ πάνυ\nγεγυμνασμένῳ. καὶ μὰ Δί' οὐδ’ ἐπὶ τούτῳ\nἀνιᾶσθαί μοι ἄξιον, ὅτι μηδὲ ἄλλῳ ἐγὼ γοῦν\nἐντετύχηκα τὴν τοῦ σοφοῦ ὑπόσχεσιν ἀποπληροῦντι.\nσοῦ μέντοι καὶ θαυμάσαιμ' ἂν ἐπιτιμῶντός\nμου τῷ νυνὶ βίῳ, εἴ γε ἐπιτιμῴης, ὃν πρὸ πολλοῦ\nᾔδεις ἐπὶ ῥητορικῇ δημοσίᾳ μεγίστας μισθοφορὰς\nἐνεγκάμενον, ὁπότε κατὰ θέαν τοῦ ἑσπερίου\nὨκεανοῦ καὶ τὴν Κελτικὴν ἅμα ἐπιὼν ἐνέτυχες\nἡμῖν τοῖς μεγαλομίσθοις τῶν σοφιστῶν ἐναριθμουμένοις.\nΤαῦτά σοι, ὦ ἑταῖρε, καίτοι ἐν μυρίαις ταῖς\n\n\n\n\n\nἀσχολίαις ὢν ὅμως ἀπελογησάμην, οὐκ ἐν παρέργῳ\nθέμενος τὴν λευκὴν παρὰ σοῦ καὶ πλήρη μοι\nἐνεχθῆναι· ἐπεὶ πρός γε τοὺς ἄλλους, κἂν συνάμα\nπάντες κατηγορῶσιν, ἱκανὸν ἂν εἴη μοι τό οὐ\nφροντὶς Ἱπποκλείδῃ.\n"};
