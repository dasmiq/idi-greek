var sequence = {"name":"Lucian of Samosata. Podagra","data":"ὦ στυγνὸν οὔνομʼ, ὦ θεοῖς στυγούμενον,\nποδάγρα, πολυστένακτε, Κωκυτοῦ τέκνον,\nἣν Ταρτάρου κευθμῶσιν ἐν βαθυσκίοις\nΜέγαιρʼ Ἐρινὺς γαστρὸς ἐξεγείνατο\nμαζοῖσί τʼ ἐξέθρεψε, καὶ πικρῷ βρέφει\nεἰς χεῖλος ἐστάλαξεν Ἀλληκτὼ γάλα,\nτίς τὴν δυσώνυμόν σε δαιμόνων ἄρα\nεἰς φῶς ἀνῆκεν; ἦλθες ἀνθρώποις βλάβος.\nεἰ γὰρ τεθνῶσιν ἀμπλακημάτων τίσις\nβροτοῖς ὀπηδεῖ τῶν ἔδρασαν ἐν φάει,\nοὐ Τάνταλον ποτοῖσιν, οὐδʼ Ἰξίονα\nτροχῷ στροβητόν, οὐδὲ Σίσυφον πέτρῳ\nἔδει κολάζειν ἐν δόμοισι Πλουτέως,\nἁπλῶς δὲ πάντας τοὺς κακῶς δεδρακότας\nτοῖς σοῖς προσάπτειν ἀρθροκηδέσιν πόνοις,\nὥς μου τὸ λυπρὸν καὶ ταλαίπωρον δέμας\nχειρῶν ἀπʼ ἄκρων εἰς ἄκρας ποδῶν βάσεις\nἰχῶρι φαύλῳ καὶ πικρῷ χυμῷ χολῆς\nπνεύματι βιαίῳ τόδε διασφίγγον πόρους\nἕστηκε καὶ μεμυκὸς ἐπιτείνει πόνους.\nσπλάγχνων δʼ ἐπʼ αὐτῶν διάπυρον τρέχει κακόν,\nδίναισι φλογμῶν σάρκα πυρπολούμενον,\nὁποῖα κρητὴρ μεστὸς Αἰτναίου πυρὸς\nἢ Σικελὸς αὐλὼν ἁλιπόρου διασφάγος,\nὅπου δυσεξέλικτα κυματούμενος\nσήραγξι πετρῶν σκολιὸς εἱλεῖται κλύδων.\nὦ δυστέκμαρτον πᾶσιν ἀνθρώποις τέλος,\nὡς εἰς μάτην σε πάντες ἀμφιθάλπομεν\nἐλπίδι ματαίᾳ μωρὰ βουκολούμενοι.\nἀνὰ Δίνδυμον Κυβήβης\nΦρύγες ἔνθεον ὀλολυγὴν\nἁπαλῷ τελοῦσιν Ἄττῃ,\nκαὶ πρὸς μέλος κεραύλου\nΦρυγίου κατʼ ὄρεα Τμώλου\nκῶμον βοῶσι Λυδοί·\nπαραπλῆγες δʼ ἀμφὶ ῥόπτροις\nκελαδοῦσι Κρητὶ ῥυθμῷ\nνόμον Κορύβαντες εὐάν.\nκλάζει βρίθουσα σάλπιγξ\nἌρει κρέκουσα θούρῳ\nπολεμηίαν ἀϋτήν.\nἡμεῖς δὲ σοί, Ποδάγρα,\nπρώταις ἔαρος ἐν ὥραις\nμύσται τελοῦμεν οἴκτους,\nὅτε πᾶς χλοητόκοισι\nποίαις τέθηλε λειμών,\nΖεφύρου δὲ δένδρα πνοιαῖς\nἁπαλοῖς κομᾷ πετήλοις,\nἁ δύσγαμος κατʼ οἴκους\nμερόπων θροεῖ χελιδών,\nκαὶ νυκτέροις καθʼ ὕλαν\nτὸν Ἴτυν στένει δακρύουσʼ\nἈτθὶς γόοις ἀηδών.\nὤμοι πόνων ἀρωγόν, ὦ τρίτου ποδὸς\nμοῖραν λελογχὸς βάκτρον, ἐξέρειδέ μου\nβάσιν τρέμουσαν καὶ κατίθυνον τρίβον,\nἴχνος βέβαιον ὡς ἐπιστήσω πέδῳ.\nἔγειρε, τλῆμον, γυῖα δεμνίων ἄπο\nκαὶ λίπε μελάθρων τὴν ὑπώροφον στέγην.\nσκέδασον δʼ ἀπʼ ὄσσων νύχιον ἀέρος βάθος\nμολὼν θύραζε καὶ πρὸς ἡλίου φάος\nἀθόλωτον αὔραν πνεύματος φαιδροῦ σπάσον·\nδέκατον γὰρ ἤδη τοῦτο πρὸς πέμπτῳ φάει,\nἐξ οὗ ζόφῳ σύγκλειστος ἡλίου δίχα\nεὐναῖς ἐν ἀστρώτοισι τείρομαι δέμας.\nψυχὴ μὲν οὖν μοι καὶ προθυμία πάρα\nβάσεις ἀμείβειν ἐπὶ θύρας ὡρμημένῳ,\nδέμας δὲ νωθρὸν οὐχ ὑπηρετεῖ πόθοις.\nὅμως δʼ ἐπείγου, θυμέ, γιγνώσκων ὅτι\nπτωχὸς ποδαγρῶν, περιπατεῖν μὲν ἂν θέλῃ\nκαὶ μὴ δύνηται, τοῦτον ἐν νεκροῖς τίθει.\nἀλλʼ εἶα.\nτίνες γὰρ οἵδε βάκτρα νωμῶντες χεροῖν,\nκάρηνα φύλλοις ἀκτέας καταστεφεῖς;\nτίνι δαιμόνων ἄγουσι κωμαστὴν χορόν;\nμῶν, Φοῖβε Παιάν, σὸν γεραίρουσιν σέβας;\nἀλλʼ οὐ στέφονται Δελφίδος φύλλῳ δάφνης.\nἢ μή τις ὕμνος Βακχίῳ κωμάζεται;\nἀλλ’ οὐκ ἔπεστι κισσίνη σφραγὶς κόμαις.\nτίνες ποθ’ ἡμῖν, ὦ ξένοι, βεβήκατε;\nαὐδᾶτε καὶ πρόεσθε νημερτῆ λόγον.\nτίς δ’ ἔστιν, ἣν ὑμνεῖτε, λέξατ’, ὦ φίλοι.\nΣὺ δ’ ὢν τίς ἡμᾶς καὶ τίνων προσεννέπεις;\nὡς γάρ σε βάκτρον καὶ βάσις μηνύετον,\nμύστην ὁρῶμεν τῆς ἀνικήτου θεᾶς.\nΕἶς εἰμι κἀγὼ τῆς θεᾶς ἐπάξιος;\nΤὰν μὲν Κυπρίαν Ἀφροδίταν\nσταγόνων προπεσοῦσαν ἀπ’ αἰθέρος\nἀνεθρέψατο χόσμιον ἁρμογὰν\nἁλίοις ἐνὶ κύμασι Νηρεύς.\nτὰν δ’ Ὠχεανοῦ παρὰ παγαῖς\nΖανὸς παράκοιτιν Ὀλυμπίου\nλευκώλενον εὐρέσι κόλποις\nἭραν ἐτιθήνατο Τηθύς.\nκορυφαῖσι δὲ κρατὸς ἐν ἀφθίτου\nἐλόχευσε κόρας ἄτρομον φυὰν\nΚρονίδας, μέγ’ ἄριστος Ὀλυμπίων,\nτὰν ἐγρεκύδοιμον ᾿Αθάναν.\nτὰν δ’ ἁμετέραν θεὸν ὀλβίαν\nὁ γέρων λιπαραῖσιν ἐν ἀγκάλαις\nπρώταν ἐλόχευσεν Ὁφίων.\nὅτ’ ἐπαύσατο μὲν σκότιον χάος\nἀνέτειλέ τε λαμπέτις ἀὼς\nκαὶ παμφαὲς ἀελίου σέλας.\nτότε καὶ Ποδάγρας ἐφάνη κράτος.\nὅτε γὰρ λαγόνων σε τεκοῦσα\nΜοῖρα Κλωθὼ τότ’ ἔλουσεν,\nἐγέλασσεν ἅπαν σέλας οὐρανοῦ,\nμέγα δ’ ἔκτυπεν εὔδιος αἰθήρ·\nτὰν δ’ εὐγλαγέτοις ἐνὶ μαξοῖς\nεὔολβος ἐθρέψατο Πλούτων.\nΤίσιν δὲ τελεταῖς ὀργιάξει προσπόλους;\nΟὐχ αἷμα λάβρον προχέομεν ἀποτομαῖς σιδάρου,\nοὐ τριχὸς ἀφέτου λυγίζεται στροφαῖσιν αὐχήν,\nοὐδὲ πολυκρότοις ἀστραγάλοις πέπληγε νῶτα,\nοὐδ’ ὠμὰ λακιστὰ κρέα σιτούμεθα ταύρων·\nὅτε δὲ πτελέας ἔαρι βρύει τὸ λεπτὸν ἄνθος\nκαὶ πολυκέλαδος κόσσυφος ἐπὶ κλάδοισιν ᾄδει,\nτότε διὰ μελέων ὀξὺ βέλος πέπηγε μύσταις,\nἀφανές, κρύφιον. δεδυκὸς ὑπὸ μυχοῖσι γυίων,\nπόδα, γόνυ, κοτύλην. ἀστραγάλους. ἰσχία. μηρούς,\nχέρας, ὠμοπλάτας, βραχίονας, κορωνά, καρποὺς\nἔσθει, νέμεται, φλέγει, κρατεῖ, πυρο,. μαλάσσει,\nμέχρις ἂν ἡ θεὸς τὸν πόνον ἀποφυγεῖν κελεύσῃ.\nΕἷς ἆρα κἀγὼ τῶν κατωργιασμένων\nἔλαθον ὑπάρχων; τοιγὰρ ἧκε πρευμενὴς\nδαίμων φανεῖσα. σὺν δ’ ἐγὼ μύσταις ὁμοῦ\nὕμνων κατάρξω τὸ ποδαγρῶν ᾄδων μέλος.\nΣῖγα μὲν αἰθὴρ νήνεμος ἔστω,\nκαὶ πᾶς ποδαγρῶν εὐφημείτω.\nἴδε, πρὸς θυμέλας ἡ κλινοχαρὴς\nβαίνει δαίμων σκίπωνι βάσιν\nστηριξομένη. χαίροις μακάρων\nπολὺ πραοτάτη καὶ σοῖς προπόλοις\nἵλαος ἔλθοις ὄμματι φαιδρῷ.\nδοίης δὲ πόνοις λύσιν ὠκεῖαν\nταῖσδ’ εἰαριναῖσιν ἐν ὥραις.\nΤίς τὴν ἀνίκητόν με δεσπότιν πόνων\nοὐκ οἶδε Ποδάγραν τῶν ἐπὶ χθονὸς βροτῶν;\nἣν οὔτε λιβάνων ἀτμὸς ἐξιλάσκεται\nοὔτε χυθὲν αἷμα βωμίοις παρ’ ἐμπύροις,\nοὐ ναὸς ὄλβου περικρεμὴς ἀγάλμασιν,\nἣν οὔτε Παιὰν φαρμάκοις νικᾶν σθένει,\nπάντων ἰατρὸς τῶν ἐν οὐρανῷ θεῶν.\nοὐ παῖς ὁ Φοίβου πολυμαθὴς Ἀσκληπιός.\nἐξ οὗ γὰρ ἐφύη πρῶτον ἀνθρώποις γένος,\nτολμῶσι πάντες τοὐμὸν ἐκβαλεῖν σθένος,\nκυκῶντες αἰεὶ φαρμάκων τεχνήματα.\nἄλλος γὰρ ἄλλην ἐπ’ ἐμὲ πειράξει τέχνην·\nτρίβουσιν ἀρνόγλωσσα καὶ σέλινά μοι\nκαὶ φύλλα θριδάκων καὶ νομαίαν ἀνδράχνην.\nἄλλοι πράσιον, οἱ δὲ ποταμογείτονα,\nἄλλοι κνίδας τρίβουσιν, ἄλλοι σύμφυτον,\nἄλλοι φακοὺς φέρουσι τοὺς ἐκ τελμάτων.\nσταφυλῖνον ἑφθόν, οἱ δὲ φύλλα Περσικῶν,\nὑοσκύαμον, μήκωνα, βολβούς, σίδια,\nψύλλιον, λίβανον. ῥίζαν ἑλλεβόρου, νίτρον,\nτῆλιν μετ’ οἴνου, γυρίνην, κολλάμφακον,\nκυπαρισσίνην κηκῖδα, γῦριν κριθίνην,\nχράμβης ἀπέφθου φύλλα, γύψον ἔκ Πάρου,\nσπυράθους ὀρείας αἰγός, ἀνθρώπου κόπρον,\nἄλευρα κυάμων, ἄνθος ᾿Ασσίου λίθου·\nἕψουσι φρύνους, μυγαλᾶς, σαύρας, γαλᾶς,\nβατράχους, ὑαίνας, τραγελάφους, ἀλώπεκας.\nποῖον μέταλλον οὐ πεπείρασται βροτοῖς;\nτίς οὐχὶ χυλός; ποῖον οὐ δένδρου δάχρυ;\nξῴων ἁπάντων ὀστά, νεῦρα, δέρματα,\nστέαρ, αἷμα. μυελός, οὖρον, ἀπόπατος, γάλα.\nπίνουσιν οἱ μὲν τὸ διὰ τεσσάρων ἄκος,\nοἱ δὲ τὸ δι᾿ ὀχτώ, τὸ δὲ δι᾿ ἑπτὰ πλείονες.\nἄλλος δὲ πίνων τὴν ἱερὰν καθαίρεται,\nἄλλος ἐπαοιδαῖς ἐπιθετῶν ἐμπαίζεται,\nἸουδαῖος ἕτερον μωρὸν ἐξᾴδει λαβών.\nὁ δὲ θεραπείαν ἔλαβε παρὰ τῆς Κυρράνης.\nἐγὼ δὲ τούτοις πᾶσιν οἰμώξειν λέγω\nκαὶ τοῖς ποιοῦσι ταῦτα καὶ πειρῶσί με\nεἴωθ’ ἀπαντᾶν μᾶλλον ὀργιλωτέρα·\nτοῖσι δὲ φρονοῦσι μηδὲν ἀντίξουν ἐμοὶ\nἤπιον ἔχω νοῦν εὐμενής τε γίνομαι.\nὁ γὰρ μεταλαβὼν τῶν ἐμῶν μυστηρίων\nπρῶτον μὲν εὐθὺς εὐστομεῖν διδάσκεται\nτέρπων ἅπαντας, εὐτραπέλους λέγων λόγους·\nπᾶσιν δ’ ὁρᾶται μετὰ γέλωτος καὶ κρότου.\nὅτ’ ἐπὶ τὰ λουτρὰ φερόμενος βαστάζεται.\nἌτη γάρ, ἣν Ὅμηρος εἶπεν, εἰμ’ ἐγώ,\nβαίνουσ’ ἐπ᾿ ἀνδρῶν κρᾶτα καὶ βάσεις ποδῶν\nἁπαλὰς ἔχουσα, παρὰ δὲ τοῖς πολλοῖς βροτῶν\nΠοδάγρα καλοῦμαι, γινομένη ποδῶν ἄγρα.\nἀλλ’ εἶα μύσται πάντες ὀργίων ἐμῶν,\nγεραίρεθ’ ὕμνοις τὴν ἀνίκητον θεάν.\nἈδαμάντινον ἦθος ἔχουσα κόρα,\nπουλυσθενές, ὀβριμόθυμε θεά,\nκλύε σῶν ἱερῶν μερόπων ἐνοπάς.\nμέγα σὸν κράτος, ὀλβιόφρον Ποδάγρα,\nτὰν καὶ Διὸς ὠκὺ πέφρικε βέλος,\nτρομέει δέ σε κύμαθ’ ἁλὸς βυθίας,\nτρομέει βασιλεὺς ἐνέρων Ἀΐδας,\nἐπιδεσμοχαρές, κατακλινοβατές,\nκολυσιδρόμα, βασαναστραγάλα,\nσφυροπρησιπύρα, μογισαψεδάφα,\nδοιδυκοφόβα, γονυκαυσαγρύπνα,\nπερικονδυλοπωρυφίλα,\nγονυκαμψεπίκυρτε Ποδάγρα.\nΔέσποινα, καιρίῳ γὰρ ἤντησας ποδί,\nἄκου’, ἔπος γὰρ οὐκ ἐτώσιον φέρω,\nἀλλ’ ἔστι πρᾶξις τῶν λόγων συνέμπορος·\nἐγὼ γάρ, ὡς ἔταξας, ἠρέμῳ ποδὶ\nπόλεις ἰχνεύων πάντας ἠρεύνων δόμους\nμαθεῖν ποθῶν εἴ τις σὸν οὐ τιμᾷ κράτος.\nκαὶ τῶν μὲν ἄλλων εἶδον ἥσυχον φρένα\nνικωμένων, ἄνασσα, σαῖν βίᾳ χεροῖν,\nδύω δὲ τώδε φῶτε τολμηρὼ θράσει\nἐφραξέτην λαοῖσι καὶ κατωμνύτην.\nὡς οὐκέτ’ ἔστι σὸν κράτος σεβάσμιον,\nἀλλ’ ἔκβολον βροτῶν σε θήσουσιν βίου.\nδιόπερ κραταιῷ συνοχμάσας δεσμῷ πόδα\nπεμπταῖος ἥκω στάδια διανύσας δύο.\nὩς κραιπνὸς ἔπτης, ἀγγέλων ὤκιστέ μοι.\nτίνος δὲ καὶ γῆς ὅρια δυσβάτου λιπὼν\nἥκεις; σαφῶς μήνυσον, ὡς εἰδῶ τάχος.\nΠρῶτον μὲν ἔλιπον πέντε βαθμῶν κλίμακα,\nξύλων τρέμουσαν διαλύτοισιν ἁρμογαῖς,\nὅθεν μὲ δέχεται κορδυβαλλῶδες πέδον\nσχληροῖσι ταρσοῖς ἀντερεῖδον κρούμασιν.\nὅπερ διανύσας ἴχνεσιν ἀλγεινοῖς ἐγὼ\nἐστρωμένην χάλιξιν εἰσέβην ὁδὸν\nκαὶ δυσπάτητον ὀξέσιν κέντροις λίθων.\nμεθ’ ἣν ὀλίσθῳ περιπεσὼν λείας ὁδοῦ\nἔσπευδον εἰς τὸ πρόσθε, διάλυτος δέ μου\nἔσυρεν ὀπίσω πηλὸς ἀσθενῆ σφυρά,\nδι᾿ ἧς περῶντι νότιος ἐκ μελῶν ἱδρὼς\nἔρρει βάσιν μου σαθρὰν ἐκλελυμένῳ.\nὅθεν μὲ δέχεται πᾶν μέλος κεκμηκότα\nπλατεῖα μὲν κέλευθος, ἀλλ’ οὐκ ἀσφαλής·\nτὰ μὲν γὰρ ἔνθεν, τὰ δέ μ’ ἐχκεῖθ’ ὀχήματα\nἤπειγεν, ἠνάγκαξεν, ἔσπερχεν τρέχειν.\nἐγὼ δὲ νωθρὸν ἐλαφρὰ κουφίζων πόδα\nδόχμιος ἔβαινον εἰς ὁδοῦ πέζαν στενήν,\nἕως ἀπήνη παραδράμῃ τροχήλατος·\nμύστης γὰρ ὢν σὸς ταχὺ τρέχειν οὐκ ἔσθενον.\nΟὐκ εἰς μάτην, βέλτιστε, πρᾶξις ἥδε σοι\nὀρθὼς πέπρακται. τῇ δὲ σῇ προθυμίᾳ\nἴσαισι τιμαῖς ἀντισηκώσω χάριν.\nἔστω δέ σοι δώρημα θυμῆρες τόδε,\nἑξῆς τριετίας πειράσῃ κούφων πόνων.\nὑμεῖς δὲ μιαροὶ καὶ θεοῖς ἐχθίστατοι,\nτίνες πότ’ ὄντες καὶ τίνων πεφυκότες\nτολμᾶτε Ποδάγρας ἀνθαμιλλᾶσθαι κράτει,\nτῆς οὐδ’ ὁ Κρονίδας οἶδε νικῆσαι βίαν;\nλέγετ’, ὦ κάκιστοι· καὶ γὰρ ἡρώων ἐγὼ\nἐδάμασα πλείστους, ὥς γ’ ἐπίστανται σοφοί.\nΠρίαμος Ποδάρκης ποδαγρὸς ὢν ἐκλῄξετο·\nἔθανε δ’ Ἀχιλλεὺς ποδαγρὸς ὢν ὁ Πηλέως·\nὁ Βελλεροφόντης ποδαγρὸς ὢν ἐκαρτέρει·\nΘηβῶν δυνάστης Οἰδίπους ποδαγρὸς ἦν·\nἐκ τῶν Πελοπιδῶν ποδαγρὸς ἦν ὁ Πλεισθένης·\nΠοίαντος υἱὸς ποδαγρὸς ὢν ἦρχε στόλου\nἄλλος Ποδάρκης Θεσσαλῶν ἦν ἡγεμών,\nὅς, ἐπείπερ ἔπεσε Πρωτεσίλαος ἐν μάχῃ,\nὅμως ποδαγρὸς ὢν καὶ πονῶν ἦρχε στόλου·\nἸθάκης ἄνακτα Λαρτιάδην Ὀδυσσέα\nἐγὼ κατέπεφνον. οὐκ ἄκανθα τρυγόνος.\nὡς οὔτι χαιρήσοντες, ὦ δυσδαίμονες,\nἴσην πάθηθε κόλασιν οἷς δεδράκατε.\nΣύροι μέν ἐσμεν, ἐκ Δαμασκοῦ τῷ γένει,\nλιμῷ δὲ πολλῷ καὶ πενίᾳ κρατούμενοι\nγὴν καὶ θάλασσαν ἐφέπομεν πλανώμενοι·\nἔχομεν δὲ χρῖσμα πατροδώρητον τόδε,\nἐν ᾧ παρηγοροῦμεν ἀλγούντων πόνους.\nΤί δὴ τὸ χρῖσμα καὶ τίς ἡ σκευή; φράσον.\nΜύστης με σιγᾶν ὅρκος οὐκ ἐᾷ φράσαι.\nκαὶ λοισθία θνήσκοντος ἐντολὴ πατρός,\nὃς ἔταξε κεύθειν φαρμάκου μέγα σθένος,\nὃ καὶ σὲ παύειν οἶδεν ἠγριωμένην.\nΕἶτ’ ὦ κατάρατοι καὶ κακῶς ὀλούμενοι,\nἔστιν τις ἐν γῇ φαρμάκου δρᾶσις τόση,\nὃ χρισθὲν οἶδε τὴν ἐμὴν παῦσαι βίαν ;\nἀλλ’ εἶα. τήνδε σύμβασιν συνθώμεθα,\nκαὶ πειράσωμεν εἴτε φαρμάκου σθένος\nὑπέρτερον πέφυκεν εἴτ’ ἐμαὶ φλόγες.\nδεῦτ’, ὦ σκυθρωπαί, πάντοθεν ποτώμεναι\nβάσανοι, πάρεδροι τῶν ἐμῶν βακχευμάτων,\nπελάζετ’ ἆσσον· καὶ σὺ μὲν ποδῶν ἄκρους\nφλέγμαινε ταρσοὺς δακτύλων ποδῶν ἄχρι,\nσὺ δὲ σφυροῖς ἔμβαινε, σὺ δὲ μηρῶν ἄπο\nἐς γόνατα λεῖβε πικρὸν ἰχώρων βάθος,\nὑμεῖς δὲ χειρῶν δακτύλους λυγίζετε.\nἼδ’, ὡς ἔταξας πάντα σοι δεδράκαμεν·\nκεῖνται βοῶντες οἱ ταλαίπωροι μέγα,\nἅπαντα γυῖα προσβολῇ στρεβλούμενοι.\nΦέρετ’, ὦ ξένοι, μάθωμεν ἀτρεκέστατον,\nεἰ χρισθὲν ὑμᾶς φάρμακον τόδ’ ὠφελεῖ.\nεἰ γὰρ σαφῶς τόδ’ ἐστὶν ἀντίξουν ἐιιοί,\nλείπουσα γαῖαν εἰς μυχοὺς εἶμι χθονός,\nἄϊστος, ἀφανής, πύματα Ταρτάρου βαθη.\nἸδού, κέχρισται, κοὐ χαλᾷ φλογμὸν πόνων.\nΟἴμοι, παπαῖ γε, τείρομαι, διόλλυμαι,\nἅπαν πέπαρμαι γυῖον ἀσκόπῳ κακῷ·\nοὐ Ζεὺς κεραυνοῦ τοῖον αἰωρεῖ βέλος,\nοὐδεὶς θαλάσσης τοῖα μαίνεται κλύδων,\nοὐδὲ στροβητὴ λαίλαπος τόσση βία.\nμὴ κάρχαρον πορθεῖ με δῆγμα Κερβέρου;\nμή τίς μ’ ἐχίδνης ἰὸς ἀμφιβόσκεται,\nἢ διαβρεχὴς ἰχῶρι Κενταύρου πέπλος;\nἐλέαιρ’, ἄνασσα, φάρμακον γὰρ οὔτ’ ἐμὸν\nοὔτ’ ἄλλο δύναται σὸν ἀναχαιτίσαι δρόμον,\nψήφοις δὲ πάσαις πᾶν ἔθνος νικᾶς βροτῶν.\nΠαύσασθε.βάσανοι,καὶπόνους μειώσατε\nτῶν μετανοούντων εἰς ἐμὴν ἔριν μολεῖν.\nγινωσκέτω δὲ πᾶς τις ὡς μόνη θεῶν\nἄτεγχτος οὖσα φαρμάκοις οὐ πείθομαι.\nΟὔτε Διὸς βρονταῖς Σαλμωνέος ἤρισε βία,\nἀλλ’ ἔθανε ψολόεντι δαμεῖσα θεοῦ φρένα βέλει,\nοὐκ ἐρίσας ἐχάρη Φοίβῳ σάτυρος Μαρσύας,\nἀλλὰ λιγὺ ψαίρει κείνου περὶ δέρμα πίτυϊ.\nπένθος ἀείμνηστον δι’ ἔριν τοκὰς ἔσχε Νιόβη.\nἀλλ’ ἔτι μυρομένη προχέει πολὺ δάκρυ Σιπύλῳ.\nΜαιονία δ’ Ἀράχνη Τριτωνίδος ἦλθεν ἐς ἔριν,\nἀλλ’ ὀλέσασα τύπον καὶ νῦν ἔτι νήματα πλέκει·\nοὐ γὰρ ἴσον μακάρων ὀργαῖς θράσος ἐστὶ μερόπων,\nὡς Διός, ὡς Δητοῦς, ὡς Παλλάδος, ὡς Πυθίου.\nἤπιον. ὦ πάνδημε, φέροις ἄλγημα, Ποδάγρα,\nκοῦφον, ἐλαφρόν, ἄδριμυ, βραχυβλαβές, ἀνώδυνον,\nεὔφορον, εὔληκτον, ὀλιγοδρανές, εὐπερίπατον.\nΠολλαὶ μορφαὶ τῶν ἀτυχούντων,\nμελέται δὲ πόνων καὶ τὸ σύνηθες\nτοὺς ποδαγρῶντας παραμυθείσθω.\nὅθεν εὐθύμως, ὦ σύγκληροι,\nλήσεσθε πόνων,\nεἰ τὰ δοκηθέντ’ οὐκ ἐτελέσθη,\nτοῖς δ’ ἀδοκήτοις πόρον εὗρε θεός.\nπᾶς δ’ ἀνεχέσθω τῶν πασχόντων\nἐμπαιξόμενος καὶ σκωπτόμενος·\nτοῖον γὰρ ἔφυ τόδε πρᾶγμα.\n"};
