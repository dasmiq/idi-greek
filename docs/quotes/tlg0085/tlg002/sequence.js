var sequence = {"name":"Aeschylus. Persians","data":"Τάδε μὲν Περσῶν τῶν οἰχομένων\nἙλλάδʼ ἐς αἶαν πιστὰ καλεῖται,\nκαὶ τῶν ἀφνεῶν καὶ πολυχρύσων\nἑδράνων φύλακες, κατὰ πρεσβείαν\nοὓς αὐτὸς ἄναξ Ξέρξης βασιλεὺς\nΔαρειογενὴς\nεἵλετο χώρας ἐφορεύειν.\nἀμφὶ δὲ νόστῳ τῷ βασιλείῳ\nκαὶ πολυχρύσου στρατιᾶς ἤδη\nκακόμαντις ἄγαν ὀρσολοπεῖται\nθυμὸς ἔσωθεν.\nπᾶσα γὰρ ἰσχὺς Ἀσιατογενὴς\nᾤχωκε, νέον δʼ ἄνδρα βαΰζει,\nκοὔτε τις ἄγγελος οὔτε τις ἱππεὺς\nἄστυ τὸ Περσῶν ἀφικνεῖται·\nοἵτε τὸ Σούσων ἠδʼ Ἀγβατάνων\nκαὶ τὸ παλαιὸν Κίσσιον ἕρκος\nπρολιπόντες ἔβαν, τοὶ μὲν ἐφʼ ἵππων.\nτοὶ δʼ ἐπὶ ναῶν, πεζοί τε βάδην\nπολέμου στῖφος παρέχοντες·\nοἷος Ἀμίστρης ἠδʼ Ἀρταφρένης\nκαὶ Μεγαβάτης ἠδʼ Ἀστάσπης,\nταγοὶ Περσῶν,\nβασιλῆς βασιλέως ὕποχοι μεγάλου,\nσοῦνται, στρατιᾶς πολλῆς ἔφοροι,\nτοξοδάμαντές τʼ ἠδʼ ἱπποβάται,\nφοβεροὶ μὲν ἰδεῖν, δεινοὶ δὲ μάχην\nψυχῆς εὐτλήμονι δόξῃ·\nἈρτεμβάρης θʼ ἱππιοχάρμης\nκαὶ Μασίστρης, ὅ τε τοξοδάμας\nἐσθλὸς Ἰμαῖος, Φαρανδάκης θʼ,\nἵππων τʼ ἐλατὴρ Σοσθάνης.\nἄλλους δʼ ὁ μέγας καὶ πολυθρέμμων\nΝεῖλος ἔπεμψεν· Σουσισκάνης,\nΠηγασταγὼν Αἰγυπτογενής,\nὅ τε τῆς ἱερᾶς Μέμφιδος ἄρχων\nμέγας Ἀρσάμης, τάς τʼ ὠγυγίους\nΘήβας ἐφέπων Ἀριόμαρδος,\nκαὶ ἑλειοβάται ναῶν ἐρέται\nδεινοὶ πλῆθός τʼ ἀνάριθμοι.\nἁβροδιαίτων δʼ ἕπεται Λυδῶν\nὄχλος, οἵ τʼ ἐπίπαν ἠπειρογενὲς\nκατέχουσιν ἔθνος, τοὺς Μητρογαθὴς\nἈρκτεύς τʼ ἀγαθός, βασιλῆς δίοποι,\nκαὶ πολύχρυσοι Σάρδεις ἐπόχους\nπολλοῖς ἅρμασιν ἐξορμῶσιν,\nδίρρυμά τε καὶ τρίρρυμα τέλη,\nφοβερὰν ὄψιν προσιδέσθαι.\nστεῦται δʼ ἱεροῦ Τμώλου πελάται\nζυγὸν ἀμφιβαλεῖν δούλιον Ἑλλάδι,\nΜάρδων, Θάρυβις, λόγχης ἄκμονες,\nκαὶ ἀκοντισταὶ Μυσοί· Βαβυλὼν δʼ\nἡ πολύχρυσος πάμμικτον ὄχλον\nπέμπει σύρδην, ναῶν τʼ ἐπόχους\nκαὶ τοξουλκῷ λήματι πιστούς·\nτὸ μαχαιροφόρον τʼ ἔθνος ἐκ πάσης\nἈσίας ἕπεται\nδειναῖς βασιλέως ὑπὸ πομπαῖς.\nτοιόνδʼ ἄνθος Περσίδος αἴας\nοἴχεται ἀνδρῶν,\nοὓς πέρι πᾶσα χθὼν Ἀσιῆτις\nθρέψασα πόθῳ στένεται μαλερῷ,\nτοκέες τʼ ἄλοχοί θʼ ἡμερολεγδὸν\nτείνοντα χρόνον τρομέονται.\nπεπέρακεν μὲν ὁ περσέπτολις ἤδη\nβασίλειος στρατὸς εἰς ἀν-\nτίπορον γείτονα χώραν,\nλινοδέσμῳ σχεδίᾳ πορθ-\nμὸν ἀμείψας\nἈθαμαντίδος Ἕλλας,\nπολύγομφον ὅδισμα\nζυγὸν ἀμφιβαλὼν αὐχένι πόντου.\nπολυάνδρου δʼ Ἀσίας θούριος ἄρχων\nἐπὶ πᾶσαν χθόνα ποιμα-\nνόριον θεῖον ἐλαύνει\nδιχόθεν, πεζονόμον τʼ ἔκ\nτε θαλάσσας,\nἐχυροῖσι πεποιθὼς\nστυφελοῖς ἐφέταις, χρυ-\nσογόνου γενεᾶς ἰσόθεος φώς.\nκυάνεον δʼ ὄμμασι λεύσσων\nφονίου δέργμα δράκοντος,\nπολύχειρ καὶ πολυναύτας,\nΣύριόν θʼ ἅρμα διώκων,\nἐπάγει δουρικλύτοις ἀν-\nδράσι τοξόδαμνον Ἄρη.\nδόκιμος δʼ οὔτις ὑποστὰς\nμεγάλῳ ῥεύματι φωτῶν\nἐχυροῖς ἕρκεσιν εἴργειν\nἄμαχον κῦμα θαλάσσας·\nἀπρόσοιστος γὰρ ὁ Περσᾶν\nστρατὸς ἀλκίφρων τε λαός.\nθεόθεν γὰρ κατὰ Μοῖρʼ\nἐκράτησεν τὸ παλαι-\nόν, ἐπέσκηψε δὲ Πέρσαις\nπολέμους πυργοδαΐκτους\nδιέπειν ἱππιοχάρμας\nτε κλόνους\nπόλεών τʼ ἀναστάσεις.\nἔμαθον δʼ εὐρυπόροι-\nο θαλάσσας πολιαι-\nνομένας πνεύματι λάβρῳ\nἐσορᾶν πόντιον ἄλσος,\nπίσυνοι λεπτοδόμοις πεί-\nσμασι λα-\nοπόροις τε μαχαναῖς.\nδολόμητιν δʼ ἀπάταν θεοῦ\nτίς ἀνὴρ θνατὸς ἀλύξει;\nτίς ὁ κραιπνῷ ποδὶ πήδη-\nμα τόδʼ εὐπετῶς ἀνᾴσσων;\nφιλόφρων γὰρ παρασαίνει\nβροτὸν εἰς ἄρκυας Ἄτα,\nτόθεν οὐκ ἔστιν ὕπερθέν\nνιν ἄνατον ἐξαλύξαι.\nταῦτά μοι μελαγχίτων\nφρὴν ἀμύσσεται φόβῳ,\nὀᾶ, Περσικοῦ στρατεύματος\nτοῦδε, μὴ πόλις πύθη-\nται κένανδρον μέγʼ ἄστυ Σουσίδος,\nκαὶ τὸ Κισσίων πόλισμʼ\nἀντίδουπον ᾄσεται,\nὀᾶ, τοῦτʼ ἔπος γυναικοπλη-\nθὴς ὅμιλος ἀπύων,\nβυσσίνοις δʼ ἐν πέπλοις πέσῃ λακίς.\nπᾶς γὰρ ἱππηλάτας\nκαὶ πεδοστιβὴς λεὼς\nσμῆνος ὣς ἐκλέλοιπεν μελισ-\nσᾶν σὺν ὀρχάμῳ στρατοῦ,\nτὸν ἀμφίζευκτον ἐξαμείψας\nἀμφοτέρας ἅλιον\nπρῶνα κοινὸν αἴας.\nλέκτρα δʼ ἀνδρῶν πόθῳ\nπίμπλαται δακρύμασιν·\nΠερσίδες δʼ ἁβροπενθεῖς ἑκά-\nστα πόθῳ φιλάνορι\nτὸν αἰχμάεντα θοῦρον εὐνα-\nτῆρʼ ἀποπεμψαμένα\nλείπεται μονόζυξ.\nἀλλʼ ἄγε, Πέρσαι, τόδʼ ἐνεζόμενοι\nστέγος ἀρχαῖον,\nφροντίδα κεδνὴν καὶ βαθύβουλον\nθώμεθα, χρεία δὲ προσήκει,\nπῶς ἄρα πράσσει Ξέρξης βασιλεὺς\nΔαρειογενής,\nτὸ πατρωνύμιον γένος ἡμέτερον·\nπότερον τόξου ῥῦμα τὸ νικῶν,\nἢ δορικράνου\nλόγχης ἰσχὺς κεκράτηκεν.\nἀλλʼ ἥδε θεῶν ἴσον ὀφθαλμοῖς\nφάος ὁρμᾶται μήτηρ βασιλέως,\nβασίλεια δʼ ἐμή· προσπίτνω·\nκαὶ προσφθόγγοις δὲ χρεὼν αὐτὴν\nπάντας μύθοισι προσαυδᾶν.\nὦ βαθυζώνων ἄνασσα Περσίδων ὑπερτάτη,\nμῆτερ ἡ Ξέρξου γεραιά, χαῖρε, Δαρείου γύναι·\nθεοῦ μὲν εὐνάτειρα Περσῶν, θεοῦ δὲ καὶ μήτηρ ἔφυς,\nεἴ τι μὴ δαίμων παλαιὸς νῦν μεθέστηκε στρατῷ.\nταῦτα δὴ λιποῦσʼ ἱκάνω χρυσεοστόλμους δόμους\nκαὶ τὸ Δαρείου τε κἀμὸν κοινὸν εὐνατήριον.\nκἀμὲ καρδίαν ἀμύσσει φροντίς· ἐς δʼ ὑμᾶς ἐρῶ\nμῦθον οὐδαμῶς ἐμαυτῆς οὖσʼ ἀδείμαντος, φίλοι,\nμὴ μέγας πλοῦτος κονίσας οὖδας ἀντρέψῃ ποδὶ\nὄλβον, ὃν Δαρεῖος ἦρεν οὐκ ἄνευ θεῶν τινος.\nταῦτά μοι διπλῆ μέριμνα φραστός ἐστιν ἐν φρεσίν,\nμήτε χρημάτων ἀνάνδρων πλῆθος ἐν τιμῇ σέβειν\nμήτʼ ἀχρημάτοισι λάμπειν φῶς ὅσον σθένος πάρα.\nἔστι γὰρ πλοῦτός γʼ ἀμεμφής, ἀμφὶ δʼ ὀφθαλμῷ φόβος·\nὄμμα γὰρ δόμων νομίζω δεσπότου παρουσίαν.\nπρὸς τάδʼ ὡς οὕτως ἐχόντων τῶνδε, σύμβουλοι λόγου\nτοῦδέ μοι γένεσθε, Πέρσαι, γηραλέα πιστώματα·\nπάντα γὰρ τὰ κέδνʼ ἐν ὑμῖν ἐστί μοι βουλεύματα.\nεὖ τόδʼ ἴσθι, γῆς ἄνασσα τῆσδε, μή σε δὶς φράσαι\nμήτʼ ἔπος μήτʼ ἔργον ὧν ἂν δύναμις ἡγεῖσθαι θέλῃ·\nεὐμενεῖς γὰρ ὄντας ἡμᾶς τῶνδε συμβούλους καλεῖς.\nπολλοῖς μὲν αἰεὶ νυκτέροις ὀνείρασιν\nξύνειμʼ, ἀφʼ οὗπερ παῖς ἐμὸς στείλας στρατὸν\nἸαόνων γῆν οἴχεται πέρσαι θέλων·\nἀλλʼ οὔτι πω τοιόνδʼ ἐναργὲς εἰδόμην\nὡς τῆς πάροιθεν εὐφρόνης· λέξω δέ σοι.\nἐδοξάτην μοι δύο γυναῖκʼ εὐείμονε,\nἡ μὲν πέπλοισι Περσικοῖς ἠσκημένη,\nἡ δʼ αὖτε Δωρικοῖσιν, εἰς ὄψιν μολεῖν,\nμεγέθει τε τῶν νῦν ἐκπρεπεστάτα πολύ,\nκάλλει τʼ ἀμώμω, καὶ κασιγνήτα γένους\nταὐτοῦ· πάτραν δʼ ἔναιον ἡ μὲν Ἑλλάδα\nκλήρῳ λαχοῦσα γαῖαν, ἡ δὲ βάρβαρον.\nτούτω στάσιν τινʼ, ὡς ἐγὼ ʼδόκουν ὁρᾶν,\nτεύχειν ἐν ἀλλήλαισι· παῖς δʼ ἐμὸς μαθὼν\nκατεῖχε κἀπράυνεν, ἅρμασιν δʼ ὕπο\nζεύγνυσιν αὐτὼ καὶ λέπαδνʼ ἐπʼ αὐχένων\nτίθησι. χἠ μὲν τῇδʼ ἐπυργοῦτο στολῇ\nἐν ἡνίαισί τʼ εἶχεν εὔαρκτον στόμα,\nἡ δʼ ἐσφάδαζε, καὶ χεροῖν ἔντη δίφρου\nδιασπαράσσει καὶ ξυναρπάζει βίᾳ\nἄνευ χαλινῶν καὶ ζυγὸν θραύει μέσον.\nπίπτει δʼ ἐμὸς παῖς, καὶ πατὴρ παρίσταται\nΔαρεῖος οἰκτείρων σφε· τὸν δʼ ὅπως ὁρᾷ\nΞέρξης, πέπλους ῥήγνυσιν ἀμφὶ σώματι.\nκαὶ ταῦτα μὲν δὴ νυκτὸς εἰσιδεῖν λέγω.\nἐπεὶ δʼ ἀνέστην καὶ χεροῖν καλλιρρόου\nἔψαυσα πηγῆς, σὺν θυηπόλῳ χερὶ\nβωμὸν προσέστην, ἀποτρόποισι δαίμοσιν\nθέλουσα θῦσαι πέλανον, ὧν τέλη τάδε.\nὁρῶ δὲ φεύγοντʼ αἰετὸν πρὸς ἐσχάραν\nΦοίβου· φόβῳ δʼ ἄφθογγος ἐστάθην, φίλοι·\nμεθύστερον δὲ κίρκον εἰσορῶ δρόμῳ\nπτεροῖς ἐφορμαίνοντα καὶ χηλαῖς κάρα\nτίλλονθʼ· ὁ δʼ οὐδὲν ἄλλο γʼ ἢ πτήξας δέμας\nπαρεῖχε. ταῦτʼ ἔμοιγε δείματʼ εἰσιδεῖν,\nὑμῖν δʼ ἀκούειν. εὖ γὰρ ἴστε, παῖς ἐμὸς\nπράξας μὲν εὖ θαυμαστὸς ἂν γένοιτʼ ἀνήρ,\nκακῶς δὲ πράξας, οὐχ ὑπεύθυνος πόλει,\nσωθεὶς δʼ ὁμοίως τῆσδε κοιρανεῖ χθονός.\nοὔ σε βουλόμεσθα, μῆτερ, οὔτʼ ἄγαν φοβεῖν λόγοις\nοὔτε θαρσύνειν. θεοὺς δὲ προστροπαῖς ἱκνουμένη,\nεἴ τι φλαῦρον εἶδες, αἰτοῦ τῶνδʼ ἀποτροπὴν τελεῖν,\nτὰ δʼ ἀγάθʼ ἐκτελῆ γενέσθαι σοί τε καὶ τέκνοις σέθεν\nκαὶ πόλει φίλοις τε πᾶσι. δεύτερον δὲ χρὴ χοὰς\nΓῇ τε καὶ φθιτοῖς χέασθαι· πρευμενῶς δʼ αἰτοῦ τάδε,\nσὸν πόσιν Δαρεῖον, ὅνπερ φὴς ἰδεῖν κατʼ εὐφρόνην,\nἐσθλά σοι πέμπειν τέκνῳ τε γῆς ἔνερθεν ἐς φάος,\nτἄμπαλιν δὲ τῶνδε γαίᾳ κάτοχα μαυροῦσθαι σκότῳ.\nταῦτα θυμόμαντις ὤν σοι πρευμενῶς παρῄνεσα.\nεὖ δὲ πανταχῇ τελεῖν σοι τῶνδε κρίνομεν πέρι.\nἀλλὰ μὴν εὔνους γʼ ὁ πρῶτος τῶνδʼ ἐνυπνίων κριτὴς\nπαιδὶ καὶ δόμοις ἐμοῖσι τήνδʼ ἐκύρωσας φάτιν.\nἐκτελοῖτο δὴ τὰ χρηστά· ταῦτα δʼ, ὡς ἐφίεσαι,\nπάντα θήσομεν θεοῖσι τοῖς τʼ ἔνερθε γῆς φίλοις,\nεὖτʼ ἂν εἰς οἴκους μόλωμεν. κεῖνα δʼ ἐκμαθεῖν θέλω,\nὦ φίλοι, ποῦ τὰς Ἀθήνας φασὶν ἱδρῦσθαι χθονός.\nτῆλε πρὸς δυσμαῖς ἄνακτος Ἡλίου φθινασμάτων.\nἀλλὰ μὴν ἵμειρʼ ἐμὸς παῖς τήνδε θηρᾶσαι πόλιν;\nπᾶσα γὰρ γένοιτʼ ἂν Ἑλλὰς βασιλέως ὑπήκοος.\nὧδέ τις πάρεστιν αὐτοῖς ἀνδροπλήθεια στρατοῦ;\nκαὶ στρατὸς τοιοῦτος, ἔρξας πολλὰ δὴ Μήδους κακά.\nκαὶ τί πρὸς τούτοισιν ἄλλο; πλοῦτος ἐξαρκὴς δόμοις;\nἀργύρου πηγή τις αὐτοῖς ἐστι, θησαυρὸς χθονός.\nπότερα γὰρ τοξουλκὸς αἰχμὴ διὰ χεροῖν αὐτοῖς πρέπει;\nοὐδαμῶς· ἔγχη σταδαῖα καὶ φεράσπιδες σαγαί.\nτίς δὲ ποιμάνωρ ἔπεστι κἀπιδεσπόζει στρατῷ;\nοὔτινος δοῦλοι κέκληνται φωτὸς οὐδʼ ὑπήκοοι.\nπῶς ἂν οὖν μένοιεν ἄνδρας πολεμίους ἐπήλυδας;\nὥστε Δαρείου πολύν τε καὶ καλὸν φθεῖραι στρατόν.\nδεινά τοι λέγεις ἰόντων τοῖς τεκοῦσι φροντίσαι.\nἀλλʼ ἐμοὶ δοκεῖν τάχʼ εἴσῃ πάντα νημερτῆ λόγον.\nτοῦδε γὰρ δράμημα φωτὸς Περσικὸν πρέπει μαθεῖν,\nκαὶ φέρει σαφές τι πρᾶγος ἐσθλὸν ἢ κακὸν κλύειν.\nὦ γῆς ἁπάσης Ἀσιάδος πολίσματα,\nὦ Περσὶς αἶα καὶ πολὺς πλούτου λιμήν,\nὡς ἐν μιᾷ πληγῇ κατέφθαρται πολὺς\nὄλβος, τὸ Περσῶν δʼ ἄνθος οἴχεται πεσόν.\nὤμοι, κακὸν μὲν πρῶτον ἀγγέλλειν κακά·\nὅμως δʼ ἀνάγκη πᾶν ἀναπτύξαι πάθος,\nΠέρσαι· στρατὸς γὰρ πᾶς ὄλωλε βαρβάρων.\nἄνιʼ ἄνια κακὰ\nνεόκοτα καὶ δάιʼ·. αἰαῖ,\nδιαίνεσθε, Πέρσαι,\nτόδʼ ἄχος κλύοντες.\nὡς πάντα γʼ ἔστʼ ἐκεῖνα διαπεπραγμένα·\nαὐτὸς δʼ ἀέλπτως νόστιμον βλέπω φάος.\nἦ μακροβίοτος\nὅδε γέ τις αἰὼν ἐφάνθη\nγεραιοῖς, ἀκούειν\nτόδε πῆμʼ ἄελπτον.\nκαὶ μὴν παρών γε κοὐ λόγους ἄλλων κλύων,\nΠέρσαι, φράσαιμʼ ἂν οἷʼ ἐπορσύνθη κακά.\nὀτοτοτοῖ, μάταν\nτὰ πολλὰ βέλεα παμμιγῆ\nγᾶς ἀπʼ Ἀσίδος ἦλθε δᾴ-\nαν ἐφʼ Ἑλλάδα χώραν.\nπλήθουσι νεκρῶν δυσπότμως ἐφθαρμένων\nΣαλαμῖνος ἀκταὶ πᾶς τε πρόσχωρος τόπος.\nὀτοτοτοῖ, φίλων\nἁλίδονα μέλεα πολυβαφῆ\nκατθανόντα λέγεις φέρε-\nσθαι πλάγκτʼ ἐν διπλάκεσσιν.\nοὐδὲν γὰρ ἤρκει τόξα, πᾶς δʼ ἀπώλλυτο\nστρατὸς δαμασθεὶς ναΐοισιν ἐμβολαῖς\nἴυζʼ ἄποτμον Πέρσαις\nδυσαιανῆ βοὰν\nδᾴοις, ὡς πάντα παγκάκως\nἔφθισαν· αἰαῖ στρατοῦ φθαρέντος.\nὦ πλεῖστον ἔχθος ὄνομα Σαλαμῖνος κλύειν.\nφεῦ, τῶν Ἀθηνῶν ὡς στένω μεμνημένος.\nστυγναί γʼ Ἀθᾶναι δᾴοις·\nμεμνῆσθαί τοι πάρα\nὡς πολλὰς Περσίδων μάταν\nἔκτισαν εὔνιδας ἠδʼ ἀνάνδρους.\nσιγῶ πάλαι δύστηνος ἐκπεπληγμένη\nκακοῖς· ὑπερβάλλει γὰρ ἥδε συμφορὰ\nτὸ μήτε λέξαι μήτʼ ἐρωτῆσαι πάθη.\nὅμως δʼ ἀνάγκη πημονὰς βροτοῖς φέρειν\nθεῶν διδόντων· πᾶν δʼ ἀναπτύξας πάθος\nλέξον καταστάς, κεἰ στένεις κακοῖς ὅμως.\nτίς οὐ τέθνηκε, τίνα δὲ καὶ πενθήσομεν\nτῶν ἀρχελείων, ὅστʼ ἐπὶ σκηπτουχίᾳ\nταχθεὶς ἄνανδρον τάξιν ἠρήμου θανών;\nΞέρξης μὲν αὐτὸς ζῇ τε καὶ βλέπει φάος.\nἐμοῖς μὲν εἶπας δώμασιν φάος μέγα\nκαὶ λευκὸν ἦμαρ νυκτὸς ἐκ μελαγχίμου.\nἈρτεμβάρης δὲ μυρίας ἵππου βραβεὺς\nστύφλους παρʼ ἀκτὰς θείνεται Σιληνιῶν.\nχὠ χιλίαρχος Δαδάκης πληγῇ δορὸς\nπήδημα κοῦφον ἐκ νεὼς ἀφήλατο·\nΤενάγων τʼ ἀριστεὺς Βακτρίων ἰθαιγενὴς\nθαλασσόπληκτον νῆσον Αἴαντος πολεῖ.\nΛίλαιος, Ἀρσάμης τε κἈργήστης τρίτος,\nοἵδʼ ἀμφὶ νῆσον τὴν πελειοθρέμμονα\nδινούμενοι ʼκύρισσον ἰσχυρὰν χθόνα·\nπηγαῖς τε Νείλου γειτονῶν Αἰγυπτίου\nἈρκτεύς, Ἀδεύης, καὶ φερεσσάκης τρίτος\nΦαρνοῦχος, οἵδε ναὸς ἐκ μιᾶς πέσον.\nΧρυσεὺς Μάταλλος μυριόνταρχος θανών,\nἵππου μελαίνης ἡγεμὼν τρισμυρίας,\nπυρρὰν ζαπληθῆ δάσκιον γενειάδα\nἔτεγγʼ, ἀμείβων χρῶτα πορφυρέᾳ βαφῇ.\nκαὶ Μᾶγος Ἄραβος, Ἀρτάβης τε Βάκτριος,\nσκληρᾶς μέτοικος γῆς, ἐκεῖ κατέφθιτο.\nἌμιστρις Ἀμφιστρεύς τε πολύπονον δόρυ\nνωμῶν, ὅ τʼ ἐσθλὸς Ἀριόμαρδος Σάρδεσι\nπένθος παρασχών, Σεισάμης θʼ ὁ Μύσιος,\nΘάρυβίς τε πεντήκοντα πεντάκις νεῶν\nταγός, γένος Λυρναῖος, εὐειδὴς ἀνήρ,\nκεῖται θανὼν δείλαιος οὐ μάλʼ εὐτυχῶς·\nΣυέννεσίς τε πρῶτος εἰς εὐψυχίαν,\nΚιλίκων ἄπαρχος, εἷς ἀνὴρ πλεῖστον πόνον\nἐχθροῖς παρασχών εὐκλεῶς ἀπώλετο.\nτοσόνδε ταγῶν νῦν ὑπεμνήσθην πέρι.\nπολλῶν παρόντων δʼ ὀλίγʼ ἀπαγγέλλω κακά.\nαἰαῖ, κακῶν ὕψιστα δὴ κλύω τάδε,\nαἴσχη τε Πέρσαις καὶ λιγέα κωκύματα.\nἀτὰρ φράσον μοι τοῦτʼ ἀναστρέψας πάλιν·\nπόσον δὲ πλῆθος ἦν νεῶν Ἑλληνίδων,\nὥστʼ ἀξιῶσαι Περσικῷ στρατεύματι\nμάχην συνάψαι ναΐοισιν ἐμβολαῖς;\nπλήθους μὲν ἂν σάφʼ ἴσθʼ ἕκατι βάρβαρον\nναυσὶν κρατῆσαι. καὶ γὰρ Ἕλλησιν μὲν ἦν\nὁ πᾶς ἀριθμὸς ἐς τριακάδας δέκα\nναῶν, δεκὰς δʼ ἦν τῶνδε χωρὶς ἔκκριτος·\nΞέρξῃ δέ, καὶ γὰρ οἶδα, χιλιὰς μὲν ἦν\nὧν ἦγε πλῆθος, αἱ δʼ ὑπέρκοποι τάχει\nἑκατὸν δὶς ἦσαν ἑπτά θʼ· ὧδʼ ἔχει λόγος.\nμή σοι δοκοῦμεν τῇδε λειφθῆναι μάχῃ;\nἀλλʼ ὧδε δαίμων τις κατέφθειρε στρατόν,\nτάλαντα βρίσας οὐκ ἰσορρόπῳ τύχῃ.\nθεοὶ πόλιν σῴζουσι Παλλάδος θεᾶς.\nἔτʼ ἆρʼ Ἀθηνῶν ἔστʼ ἀπόρθητος πόλις;\nἀνδρῶν γὰρ ὄντων ἕρκος ἐστὶν ἀσφαλές.\nἀρχὴ δὲ ναυσὶ συμβολῆς τίς ἦν, φράσον·\nτίνες κατῆρξαν, πότερον Ἕλληνες, μάχης,\nἢ παῖς ἐμός, πλήθει καταυχήσας νεῶν;\nἦρξεν μέν, ὦ δέσποινα, τοῦ παντὸς κακοῦ\nφανεὶς ἀλάστωρ ἢ κακὸς δαίμων ποθέν.\nἀνὴρ γὰρ Ἕλλην ἐξ Ἀθηναίων στρατοῦ\nἐλθὼν ἔλεξε παιδὶ σῷ Ξέρξῃ τάδε,\nὡς εἰ μελαίνης νυκτὸς ἵξεται κνέφας,\nἝλληνες οὐ μενοῖεν, ἀλλὰ σέλμασιν\nναῶν ἐπανθορόντες ἄλλος ἄλλοσε\nδρασμῷ κρυφαίῳ βίοτον ἐκσωσοίατο.\nὁ δʼ εὐθὺς ὡς ἤκουσεν, οὐ ξυνεὶς δόλον\nἝλληνος ἀνδρὸς οὐδὲ τὸν θεῶν φθόνον,\nπᾶσιν προφωνεῖ τόνδε ναυάρχοις λόγον,\nεὖτʼ ἂν φλέγων ἀκτῖσιν ἥλιος χθόνα\nλήξῃ, κνέφας δὲ τέμενος αἰθέρος λάβῃ,\nτάξαι νεῶν στῖφος μὲν ἐν στοίχοις τρισὶν\nἔκπλους φυλάσσειν καὶ πόρους ἁλιρρόθους,\nἄλλας δὲ κύκλῳ νῆσον Αἴαντος πέριξ·\nὡς εἰ μόρον φευξοίαθʼ Ἕλληνες κακόν,\nναυσὶν κρυφαίως δρασμὸν εὑρόντες τινά,\nπᾶσιν στέρεσθαι κρατὸς ἦν προκείμενον.\nτοσαῦτʼ ἔλεξε κάρθʼ ὑπʼ εὐθύμου φρενός·\nοὐ γὰρ τὸ μέλλον ἐκ θεῶν ἠπίστατο.\nοἱ δʼ οὐκ ἀκόσμως, ἀλλὰ πειθάρχῳ φρενὶ\nδεῖπνόν τʼ ἐπορσύνοντο, ναυβάτης τʼ ἀνὴρ\nτροποῦτο κώπην σκαλμὸν ἀμφʼ εὐήρετμον.\nἐπεὶ δὲ φέγγος ἡλίου κατέφθιτο\nκαὶ νὺξ ἐπῄει, πᾶς ἀνὴρ κώπης ἄναξ\nἐς ναῦν ἐχώρει πᾶς θʼ ὅπλων ἐπιστάτης·\nτάξις δὲ τάξιν παρεκάλει νεὼς μακρᾶς·\nπλέουσι δʼ ὡς ἕκαστος ἦν τεταγμένος,\nκαὶ πάννυχοι δὴ διάπλοον καθίστασαν\nναῶν ἄνακτες πάντα ναυτικὸν λεών.\nκαὶ νὺξ ἐχώρει, κοὐ μάλʼ Ἑλλήνων στρατὸς\nκρυφαῖον ἔκπλουν οὐδαμῇ καθίστατο·\nἐπεί γε μέντοι λευκόπωλος ἡμέρα\nπᾶσαν κατέσχε γαῖαν εὐφεγγὴς ἰδεῖν,\nπρῶτον μὲν ἠχῇ κέλαδος Ἑλλήνων πάρα\nμολπηδὸν ηὐφήμησεν, ὄρθιον δʼ ἅμα\nἀντηλάλαξε νησιώτιδος πέτρας\nἠχώ· φόβος δὲ πᾶσι βαρβάροις παρῆν\nγνώμης ἀποσφαλεῖσιν· οὐ γὰρ ὡς φυγῇ\nπαιᾶνʼ ἐφύμνουν σεμνὸν Ἕλληνες τότε,\nἀλλʼ ἐς μάχην ὁρμῶντες εὐψύχῳ θράσει·\nσάλπιγξ δʼ ἀϋτῇ πάντʼ ἐκεῖνʼ ἐπέφλεγεν.\nεὐθὺς δὲ κώπης ῥοθιάδος ξυνεμβολῇ\nἔπαισαν ἅλμην βρύχιον ἐκ κελεύματος,\nθοῶς δὲ πάντες ἦσαν ἐκφανεῖς ἰδεῖν.\nτὸ δεξιὸν μὲν πρῶτον εὐτάκτως κέρας\nἡγεῖτο κόσμῳ, δεύτερον δʼ ὁ πᾶς στόλος\nἐπεξεχώρει, καὶ παρῆν ὁμοῦ κλύειν\nπολλὴν βοήν, ὦ παῖδες Ἑλλήνων ἴτε,\nἐλευθεροῦτε πατρίδʼ, ἐλευθεροῦτε δὲ\nπαῖδας, γυναῖκας, θεῶν τέ πατρῴων ἕδη,\nθήκας τε προγόνων· νῦν ὑπὲρ πάντων ἀγών.\nκαὶ μὴν παρʼ ἡμῶν Περσίδος γλώσσης ῥόθος\nὑπηντίαζε, κοὐκέτʼ ἦν μέλλειν ἀκμή.\nεὐθὺς δὲ ναῦς ἐν νηὶ χαλκήρη στόλον\nἔπαισεν· ἦρξε δʼ ἐμβολῆς Ἑλληνικὴ\nναῦς, κἀποθραύει πάντα Φοινίσσης νεὼς\nκόρυμβʼ, ἐπʼ ἄλλην δʼ ἄλλος ηὔθυνεν δόρυ.\nτὰ πρῶτα μέν νυν ῥεῦμα Περσικοῦ στρατοῦ\nἀντεῖχεν· ὡς δὲ πλῆθος ἐν στενῷ νεῶν\nἤθροιστʼ ἀρωγὴ δʼ οὔτις ἀλλήλοις παρῆν,\nαὐτοὶ δʼ ὑφʼ αὑτῶν ἐμβόλοις χαλκοστόμοις\nπαίοντʼ, ἔθραυον πάντα κωπήρη στόλον,\nἙλληνικαί τε νῆες οὐκ ἀφρασμόνως\nκύκλῳ πέριξ ἔθεινον, ὑπτιοῦτο δὲ\nσκάφη νεῶν, θάλασσα δʼ οὐκέτʼ ἦν ἰδεῖν,\nναυαγίων πλήθουσα καὶ φόνου βροτῶν.\nἀκταὶ δὲ νεκρῶν χοιράδες τʼ ἐπλήθυον,\nφυγῇ δʼ ἀκόσμῳ πᾶσα ναῦς ἠρέσσετο,\nὅσαιπερ ἦσαν βαρβάρου στρατεύματος.\nτοὶ δʼ ὥστε θύννους ἤ τινʼ ἰχθύων βόλον\nἀγαῖσι κωπῶν θραύμασίν τʼ ἐρειπίων\nἔπαιον, ἐρράχιζον· οἰμωγὴ δʼ ὁμοῦ\nκωκύμασιν κατεῖχε πελαγίαν ἅλα,\nἕως κελαινῆς νυκτὸς ὄμμʼ ἀφείλετο.\nκακῶν δὲ πλῆθος, οὐδʼ ἂν εἰ δέκʼ ἤματα\nστοιχηγοροίην, οὐκ ἂν ἐκπλήσαιμί σοι.\nεὖ γὰρ τόδʼ ἴσθι, μηδάμʼ ἡμέρᾳ μιᾷ\nπλῆθος τοσουτάριθμον ἀνθρώπων θανεῖν.\nαἰαῖ, κακῶν δὴ πέλαγος ἔρρωγεν μέγα\nΠέρσαις τε καὶ πρόπαντι βαρβάρων γένει.\nεὖ νυν τόδʼ ἴσθι, μηδέπω μεσοῦν κακόν·\nτοιάδʼ ἐπʼ αὐτοῖς ἦλθε συμφορὰ πάθους\nὡς τοῖσδε καὶ δὶς ἀντισηκῶσαι ῥοπῇ.\nκαὶ τίς γένοιτʼ ἂν τῆσδʼ ἔτʼ ἐχθίων τύχη;\nλέξον τίνʼ αὖ φὴς τήνδε συμφορὰν στρατῷ\nἐλθεῖν κακῶν ῥέπουσαν ἐς τὰ μάσσονα.\nΠερσῶν ὅσοιπερ ἦσαν ἀκμαῖοι φύσιν,\nψυχήν τʼ ἄριστοι κεὐγένειαν ἐκπρεπεῖς,\nαὐτῷ τʼ ἄνακτι πίστιν ἐν πρώτοις ἀεί,\nτεθνᾶσιν αἰσχρῶς δυσκλεεστάτῳ μόρῳ.\nοἲ ʼγὼ τάλαινα συμφορᾶς κακῆς, φίλοι.\nποίῳ μόρῳ δὲ τούσδε φὴς ὀλωλέναι;\nνῆσός τις ἔστι πρόσθε Σαλαμῖνος τόπων,\nβαιά, δύσορμος ναυσίν, ἣν ὁ φιλόχορος\nΠὰν ἐμβατεύει, ποντίας ἀκτῆς ἔπι.\nἐνταῦθα πέμπει τούσδʼ, ὅπως, ὅταν νεῶν\nφθαρέντες ἐχθροὶ νῆσον ἐκσῳζοίατο,\nκτείνοιεν εὐχείρωτον Ἑλλήνων στρατόν,\nφίλους δʼ ὑπεκσῴζοιεν ἐναλίων πόρων,\nκακῶς τὸ μέλλον ἱστορῶν. ὡς γὰρ θεὸς\nναῶν ἔδωκε κῦδος Ἕλλησιν μάχης,\nαὐθημερὸν φράξαντες εὐχάλκοις δέμας\nὅπλοισι ναῶν ἐξέθρῳσκον· ἀμφὶ δὲ\nκυκλοῦντο πᾶσαν νῆσον, ὥστʼ ἀμηχανεῖν\nὅποι τράποιντο. πολλὰ μὲν γὰρ ἐκ χερῶν\nπέτροισιν ἠράσσοντο, τοξικῆς τʼ ἄπο\nθώμιγγος ἰοὶ προσπίτνοντές ὤλλυσαν·\nτέλος δʼ ἐφορμηθέντες ἐξ ἑνὸς ῥόθου\nπαίουσι, κρεοκοποῦσι δυστήνων μέλη,\nἕως ἁπάντων ἐξαπέφθειραν βίον.\nΞέρξης δʼ ἀνῴμωξεν κακῶν ὁρῶν βάθος·\nἕδραν γὰρ εἶχε παντὸς εὐαγῆ στρατοῦ,\nὑψηλὸν ὄχθον ἄγχι πελαγίας ἁλός·\nῥήξας δὲ πέπλους κἀνακωκύσας λιγύ,\nπεζῷ παραγγείλας ἄφαρ στρατεύματι,\nἵησʼ ἀκόσμῳ ξὺν φυγῇ. τοιάνδε σοι\nπρὸς τῇ πάροιθε συμφορὰν πάρα στένειν.\nὦ στυγνὲ δαῖμον, ὡς ἄρʼ ἔψευσας φρενῶν\nΠέρσας· πικρὰν δὲ παῖς ἐμὸς τιμωρίαν\nκλεινῶν Ἀθηνῶν ηὗρε, κοὐκ ἀπήρκεσαν\nοὓς πρόσθε Μαραθὼν βαρβάρων ἀπώλεσεν·\nὧν ἀντίποινα παῖς ἐμὸς πράξειν δοκῶν\nτοσόνδε πλῆθος πημάτων ἐπέσπασεν.\nσὺ δʼ εἰπέ, ναῶν αἳ πεφεύγασιν μόρον,\nποῦ τάσδʼ ἔλειπες· οἶσθα σημῆναι τορῶς;\nναῶν γε ταγοὶ τῶν λελειμμένων σύδην\nκατʼ οὖρον οὐκ εὔκοσμον αἴρονται φυγήν·\nστρατὸς δʼ ὁ λοιπὸς ἔν τε Βοιωτῶν χθονὶ\nδιώλλυθʼ, οἱ μὲν ἀμφὶ κρηναῖον γάνος\nδίψῃ πονοῦντες, οἱ δʼ ὑπʼ ἄσθματος κενοὶ\nδιεκπερῶμεν ἔς τε Φωκέων χθόνα\nκαὶ Δωρίδʼ αἶαν, Μηλιᾶ τε κόλπον, οὗ\nΣπερχειὸς ἄρδει πεδίον εὐμενεῖ ποτῷ·\nκἀντεῦθεν ἡμᾶς γῆς Ἀχαιίδος πέδον\nκαὶ Θεσσαλῶν πόλεις ὑπεσπανισμένους\nβορᾶς ἐδέξαντʼ· ἔνθα δὴ πλεῖστοι ʼθάνον\nδίψῃ τε λιμῷ τʼ· ἀμφότερα γὰρ ἦν τάδε.\nΜαγνητικὴν δὲ γαῖαν ἔς τε Μακεδόνων\nχώραν ἀφικόμεσθʼ, ἐπʼ Ἀξίου πόρον,\nΒόλβης θʼ ἕλειον δόνακα, Πάγγαιόν τʼ ὄρος,\nἨδωνίδʼ αἶαν· νυκτὶ δʼ ἐν ταύτῃ θεὸς\nχειμῶνʼ ἄωρον ὦρσε, πήγνυσιν δὲ πᾶν\nῥέεθρον ἁγνοῦ Στρυμόνος. θεοὺς δέ τις\nτὸ πρὶν νομίζων οὐδαμοῦ τότʼ ηὔχετο\nλιταῖσι, γαῖαν οὐρανόν τε προσκυνῶν.\nἐπεὶ δὲ πολλὰ θεοκλυτῶν ἐπαύσατο\nστρατός, περᾷ κρυσταλλοπῆγα διὰ πόρον·\nχὤστις μὲν ἡμῶν πρὶν σκεδασθῆναι θεοῦ\nἀκτῖνας ὡρμήθη, σεσωσμένος κυρεῖ.\nφλέγων γὰρ αὐγαῖς λαμπρὸς ἡλίου κύκλος\nμέσον πόρον διῆκε, θερμαίνων φλογί.\nπῖπτον δʼ ἐπʼ ἀλλήλοισιν· ηὐτύχει δέ τοι\nὅστις τάχιστα πνεῦμʼ ἀπέρρηξεν βίου.\nὅσοι δὲ λοιποὶ κἄτυχον σωτηρίας,\nΘρῄκην περάσαντες μόγις πολλῷ πόνῳ,\nἥκουσιν ἐκφυγόντες, οὐ πολλοί τινες,\nἐφʼ ἑστιοῦχον γαῖαν· ὡς στένειν πόλιν\nΠερσῶν, ποθοῦσαν φιλτάτην ἥβην χθονός.\nταῦτʼ ἔστʼ ἀληθῆ· πολλὰ δʼ ἐκλείπω λέγων\nκακῶν ἃ Πέρσαις ἐγκατέσκηψεν θεός.\nὦ δυσπόνητε δαῖμον, ὡς ἄγαν βαρὺς\nποδοῖν ἐνήλου παντὶ Περσικῷ γένει.\nοἲ ʼγὼ τάλαινα διαπεπραγμένου στρατοῦ·\nὦ νυκτὸς ὄψις ἐμφανὴς ἐνυπνίων,\nὡς κάρτα μοι σαφῶς ἐδήλωσας κακά.\nὑμεῖς δὲ φαύλως αὔτʼ ἄγαν ἐκρίνατε.\nὅμως δʼ, ἐπειδὴ τῇδʼ ἐκύρωσεν φάτις\nὑμῶν, θεοῖς μὲν πρῶτον εὔξασθαι θέλω·\nἔπειτα Γῇ τε καὶ φθιτοῖς δωρήματα\nἥξω λαβοῦσα πέλανον ἐξ οἴκων ἐμῶν,—\nἐπίσταμαι μὲν ὡς ἐπʼ ἐξειργασμένοις,\nἀλλʼ ἐς τὸ λοιπὸν εἴ τι δὴ λῷον πέλοι.\nὑμᾶς δὲ χρὴ ʼπὶ τοῖσδε τοῖς πεπραγμένοις\nπιστοῖσι πιστὰ ξυμφέρειν βουλεύματα·\nκαὶ παῖδʼ, ἐάν περ δεῦρʼ ἐμοῦ πρόσθεν μόλῃ,\nπαρηγορεῖτε, καὶ προπέμπετʼ ἐς δόμους,\nμὴ καί τι πρὸς κακοῖσι προσθῆται κακόν.\nὦ Ζεῦ βασιλεῦ, νῦν γὰρ Περσῶν\nτῶν μεγαλαύχων καὶ πολυάνδρων\nστρατιὰν ὀλέσας\nἄστυ τὸ Σούσων ἠδʼ Ἀγβατάνων\nπένθει δνοφερῷ κατέκρυψας·\nπολλαὶ δʼ ἀταλαῖς χερσὶ καλύπτρας\nκατερεικόμεναι\nδιαμυδαλέοις δάκρυσι κόλπους\nτέγγουσʼ, ἄλγους μετέχουσαι.\nαἱ δʼ ἁβρόγοοι Περσίδες ἀνδρῶν\nποθέουσαι ἰδεῖν ἀρτιζυγίαν,\nλέκτρων εὐνὰς ἁβροχίτωνας,\nχλιδανῆς ἥβης τέρψιν, ἀφεῖσαι,\nπενθοῦσι γόοις ἀκορεστοτάτοις.\nκἀγὼ δὲ μόρον τῶν οἰχομένων\nαἴρω δοκίμως πολυπενθῆ.\nνῦν γὰρ δὴ πρόπασα μὲν στένει γαῖʼ\nἈσιὰς ἐκκενουμένα.\nΞέρξης μὲν ἄγαγεν, ποποῖ,\nΞέρξης δʼ ἀπώλεσεν, τοτοῖ,\nΞέρξης δὲ πάντʼ ἐπέσπε δυσφρόνως\nβαρίδεσσι ποντίαις.\nτίπτε Δαρεῖος μὲν οὕ-\nτω τότʼ ἀβλαβὴς ἐπῆν\nτόξαρχος πολιήταις,\nΣουσίδαις φίλος ἄκτωρ;\nπεζούς τε γὰρ καὶ θαλασσίους\nλινόπτεροι κυανώπιδες\nνᾶες μὲν ἄγαγον, ποποῖ,\nνᾶες δʼ ἀπώλεσαν, τοτοῖ,\nνᾶες πανωλέθροισιν ἐμβολαῖς,\nαἵ τʼ Ἰαόνων χέρες.\nτυτθὰ δʼ ἐκφυγεῖν ἄνακτʼ\nαὐτὸν εἰσακούομεν\nΘρῄκης ἂμ πεδιήρεις\nδυσχίμους τε κελεύθους.\nτοὶ δʼ ἄρα πρωτόμοιροι, φεῦ,\nλειφθέντες πρὸς ἀνάγκας, ἠέ,\nἀκτὰς ἀμφὶ Κυχρείας, ὀᾶ,\nσύρονται· στένε καὶ δακνά-\nζου, βαρὺ δʼ ἀμβόασον\nοὐράνιʼ ἄχη, ὀᾶ·\nτεῖνε δὲ δυσβάυκτον\nβοᾶτιν τάλαιναν αὐδάν.\nγναπτόμενοι δὲ δίνᾳ, φεῦ,\nσκύλλονται πρὸς ἀναύδων, ἠέ,\nπαίδων τᾶς ἀμιάντου, ὀᾶ.\nπενθεῖ δʼ ἄνδρα δόμος στερη-\nθείς τοκέες τʼ ἄπαιδες\nδαιμόνιʼ ἄχη, ὀᾶ,\nδυρόμενοι γέροντες\nτὸ πᾶν δὴ κλύουσιν ἄλγος.\nτοὶ δʼ ἀνὰ γᾶν Ἀσίαν δὴν\nοὐκέτι περσονομοῦνται,\nοὐδʼ ἔτι δασμοφοροῦσιν\nδεσποσύνοισιν ἀνάγκαις,\nοὐδʼ ἐς γᾶν προπίτνοντες\nἅζονται· βασιλεία\nγὰρ διόλωλεν ἰσχύς.\nοὐδʼ ἔτι γλῶσσα βροτοῖσιν\nἐν φυλακαῖς· λέλυται γὰρ\nλαὸς ἐλεύθερα βάζειν,\nὡς ἐλύθη ζυγὸν ἀλκᾶς.\nαἱμαχθεῖσα δʼ ἄρουραν\nΑἴαντος περικλύστα\nνᾶσος ἔχει τὰ Περσᾶν.\nφίλοι, κακῶν μὲν ὅστις ἔμπειρος κυρεῖ,\nἐπίσταται βροτοῖσιν ὡς ὅταν κλύδων\nκακῶν ἐπέλθῃ πάντα δειμαίνειν φιλεῖ·\nὅταν δʼ ὁ δαίμων εὐροῇ, πεποιθέναι\nτὸν αὐτὸν αἰεὶ δαίμονʼ οὐριεῖν τύχην.\nἐμοὶ γὰρ ἤδη πάντα μὲν φόβου πλέα\nἐν ὄμμασιν τἀνταῖα φαίνεται θεῶν,\nβοᾷ δʼ ἐν ὠσὶ κέλαδος οὐ παιώνιος·\nτοία κακῶν ἔκπληξις ἐκφοβεῖ φρένας.\nτοιγὰρ κέλευθον τήνδʼ ἄνευ τʼ ὀχημάτων\nχλιδῆς τε τῆς πάροιθεν ἐκ δόμων πάλιν\nἔστειλα, παιδὸς πατρὶ πρευμενεῖς χοὰς\nφέρουσʼ, ἅπερ νεκροῖσι μειλικτήρια,\nβοός τʼ ἀφʼ ἁγνῆς λευκὸν εὔποτον γάλα,\nτῆς τʼ ἀνθεμουργοῦ στάγμα, παμφαὲς μέλι,\nλιβάσιν ὑδρηλαῖς παρθένου πηγῆς μέτα,\nἀκήρατόν τε μητρὸς ἀγρίας ἄπο\nποτὸν παλαιᾶς ἀμπέλου γάνος τόδε·\nτῆς τʼ αἰὲν ἐν φύλλοισι θαλλούσης βίον\nξανθῆς ἐλαίας καρπὸς εὐώδης πάρα,\nἄνθη τε πλεκτά, παμφόρου γαίας τέκνα,\nἀλλʼ, ὦ φίλοι, χοαῖσι ταῖσδε νερτέρων\nὕμνους ἐπευφημεῖτε, τόν τε δαίμονα\nΔαρεῖον ἀνακαλεῖσθε, γαπότους δʼ ἐγὼ\nτιμὰς προπέμψω τάσδε νερτέροις θεοῖς.\nβασίλεια γύναι, πρέσβος Πέρσαις,\nσύ τε πέμπε χοὰς θαλάμους ὑπὸ γῆς,\nἡμεῖς θʼ ὕμνοις αἰτησόμεθα\nφθιμένων πομποὺς\nεὔφρονας εἶναι κατὰ γαίας.\nἀλλά, χθόνιοι δαίμονες ἁγνοί,\nΓῆ τε καὶ Ἑρμῆ, βασιλεῦ τʼ ἐνέρων,\nπέμψατʼ ἔνερθεν ψυχὴν ἐς φῶς·\nεἰ γάρ τι κακῶν ἄκος οἶδε πλέον,\nμόνος ἂν θνητῶν πέρας εἴποι.\nἦ ῥʼ ἀίει μου μακαρίτας\nἰσοδαίμων βασιλεὺς\nβάρβαρʼ ἀσαφηνῆ\nἱέντος τὰ παναίολʼ αἰ-\nανῆ δύσθροα βάγματʼ, ἢ\nπαντάλανʼ ἄχη διαβοάσω;\nνέρθεν ἆρα κλύει μου;\nἀλλὰ σύ μοι Γᾶ τε καὶ ἄλλοι\nχθονίων ἁγεμόνες\nδαίμονα μεγαυχῆ\nἰόντʼ αἰνέσατʼ ἐκ δόμων,\nΠερσᾶν Σουσιγενῆ θεόν·\nπέμπετε δʼ ἄνω οἷον οὔπω\nΠερσὶς αἶʼ ἐκάλυψεν.\nἦ φίλος ἁνήρ, φίλος ὄχθος·\nφίλα γὰρ κέκευθεν ἤθη.\nἈιδωνεὺς δʼ ἀναπομ-\nπὸς ἀνείης, Ἀιδωνεύς,\nθεῖον ἀνάκτορα Δαριᾶνα. ἠέ.\nοὐδὲ γὰρ ἄνδρας ποτʼ ἀπώλλυ\nπολεμοφθόροισιν ἄταις,\nθεομήστωρ δʼ ἐκικλή-\nσκετο Πέρσαις, θεομήστωρ δʼ\nἔσκεν,ἐπεὶ στρατὸν εὖ ποδούχει. ἠέ.\nβαλήν, ἀρχαῖος βαλήν,\nἴθι, ἱκοῦ·\nἔλθʼ ἐπʼ ἄκρον κόρυμβον ὄχθου,\nκροκόβαπτον ποδὸς εὔμαριν ἀείρων,\nβασιλείου τιάρας\nφάλαρον πιφαύσκων.\nβάσκε πάτερ ἄκακε Δαριάν, οἶ.\nὅπως αἰανῆ κλύῃς\nνέα τʼ ἄχη,\nδέσποτα δεσπότου φάνηθι.\nΣτυγία γάρ τις ἐπʼ ἀχλὺς πεπόταται·\nνεολαία γὰρ ἤδη\nκατὰ πᾶσʼ ὄλωλεν.\nβάσκε πάτερ ἄκακε Δαριάν, οἶ.\nαἰαῖ αἰαῖ·\nὦ πολύκλαυτε φίλοισι θανών,\nτί τάδε δυνάτα δυνάτα\nπερὶ τᾷ σᾷ δίδυμα διαγόεν ἁμάρτια;\nπᾶσαι γᾷ τᾷδʼ\nἐξέφθινται τρίσκαλμοι\nνᾶες ἄναες ἄναες.\nὦ πιστὰ πιστῶν ἥλικές θʼ ἥβης ἐμῆς\nΠέρσαι γεραιοί, τίνα πόλις πονεῖ πόνον;\nστένει, κέκοπται, καὶ χαράσσεται πέδον.\nλεύσσων δʼ ἄκοιτιν τὴν ἐμὴν τάφου πέλας\nταρβῶ, χοὰς δὲ πρευμενὴς ἐδεξάμην.\nὑμεῖς δὲ θρηνεῖτʼ ἐγγὺς ἑστῶτες τάφου\nκαὶ ψυχαγωγοῖς ὀρθιάζοντες γόοις\nοἰκτρῶς καλεῖσθέ μʼ· ἐστὶ δʼ οὐκ εὐέξοδον,\nἄλλως τε πάντως χοἰ κατὰ χθονὸς θεοὶ\nλαβεῖν ἀμείνους εἰσὶν ἢ μεθιέναι.\nὅμως δʼ ἐκείνοις ἐνδυναστεύσας ἐγὼ\nἥκω. τάχυνε δʼ ὡς ἄμεμπτος ὦ χρόνου.\nτί ἐστι Πέρσαις νεοχμὸν ἐμβριθὲς κακόν·\nσέβομαι μὲν προσιδέσθαι,\nσέβομαι δʼ ἀντία λέξαι\nσέθεν ἀρχαίῳ περὶ τάρβει.\nἀλλʼ ἐπεὶ κάτωθεν ἦλθον σοῖς γόοις πεπεισμένος,\nμή τι μακιστῆρα μῦθον, ἀλλὰ σύντομον λέγων\nεἰπὲ καὶ πέραινε πάντα, τὴν ἐμὴν αἰδῶ μεθείς.\nδίεμαι μὲν χαρίσασθαι,\nδίεμαι δʼ ἀντία φάσθαι,\nλέξας δύσλεκτα φίλοισιν.\nἀλλʼ ἐπεὶ δέος παλαιὸν σοὶ φρενῶν ἀνθίσταται,\nτῶν ἐμῶν λέκτρων γεραιὰ ξύννομʼ εὐγενὲς γύναι,\nκλαυμάτων λήξασα τῶνδε καὶ γόων σαφές τί μοι\nλέξον· ἀνθρώπεια δʼ ἄν τοι πήματʼ ἂν τύχοι βροτοῖς.\nπολλὰ μὲν γὰρ ἐκ θαλάσσης, πολλὰ δʼ ἐκ χέρσου κακὰ\nγίγνεται θνητοῖς, ὁ μάσσων βίοτος ἢν ταθῇ, πρόσω.\nὦ βροτῶν πάντων ὑπερσχὼν ὄλβον εὐτυχεῖ πότμῳ\nὡς ἕως τʼ ἔλευσσες αὐγὰς ἡλίου ζηλωτὸς ὢν\nβίοτον εὐαίωνα Πέρσαις ὡς θεὸς διήγαγες,\nνῦν τέ σε ζηλῶ θανόντα, πρὶν κακῶν ἰδεῖν βάθος.\nπάντα γάρ, Δαρεῖʼ ἀκούσῃ μῦθον ἐν βραχεῖ χρόνῳ.\nδιαπεπόρθηται τὰ Περσῶν πράγμαθʼ, ὡς εἰπεῖν ἔπος.\nτίνι τρόπῳ; λοιμοῦ τις ἦλθε σκηπτὸς ἢ στάσις πόλει;\nοὐδαμῶς· ἀλλʼ ἀμφʼ Ἀθήνας πᾶς κατέφθαρται στρατός.\nτίς δʼ ἐμῶν ἐκεῖσε παίδων ἐστρατηλάτει; φράσον.\nθούριος Ξέρξης, κενώσας πᾶσαν ἠπείρου πλάκα.\nπεζὸς ἢ ναύτης δὲ πεῖραν τήνδʼ ἐμώρανεν τάλας;\nἀμφότερα· διπλοῦν μέτωπον ἦν δυοῖν στρατευμάτοιν.\nπῶς δὲ καὶ στρατὸς τοσόσδε πεζὸς ἤνυσεν περᾶν;\nμηχαναῖς ἔζευξεν Ἕλλης πορθμόν, ὥστʼ ἔχειν πόρον.\nκαὶ τόδʼ ἐξέπραξεν, ὥστε Βόσπορον κλῇσαι μέγαν·\nὧδʼ ἔχει· γνώμης δέ πού τις δαιμόνων ξυνήψατο.\nφεῦ, μέγας τις ἦλθε δαίμων, ὥστε μὴ φρονεῖν καλῶς.\nὡς ἰδεῖν τέλος πάρεστιν οἷον ἤνυσεν κακόν.\nκαὶ τί δὴ πράξασιν αὐτοῖς ὧδʼ ἐπιστενάζετε;\nναυτικὸς στρατὸς κακωθεὶς πεζὸν ὤλεσε στρατόν.\nὧδε παμπήδην δὲ λαὸς πᾶς κατέφθαρται δορί;\nπρὸς τάδʼ ὡς Σούσων μὲν ἄστυ πᾶν κενανδρίαν στένει.\nὦ πόποι κεδνῆς ἀρωγῆς κἀπικουρίας στρατοῦ.\nΒακτρίων δʼ ἔρρει πανώλης δῆμος, οὐδέ τις γέρων.\nὦ μέλεος, οἵαν ἄρʼ ἥβην ξυμμάχων ἀπώλεσεν.\nμονάδα δὲ Ξέρξην ἔρημόν φασιν οὐ πολλῶν μέτα—\nπῶς τε δὴ καὶ ποῖ τελευτᾶν; ἔστι τις σωτηρία;\nἄσμενον μολεῖν γέφυραν γαῖν δυοῖν ζευκτηρίαν.\nκαὶ πρὸς ἤπειρον σεσῶσθαι τήνδε, τοῦτʼ ἐτήτυμον;\nναί· λόγος κρατεῖ σαφηνὴς τοῦτό γʼ, οὐδʼ ἔνι στάσις.\nφεῦ, ταχεῖά γʼ ἦλθε χρησμῶν πρᾶξις, ἐς δὲ παῖδʼ ἐμὸν\nΖεὺς ἀπέσκηψεν τελευτὴν θεσφάτων· ἐγὼ δέ που\nδιὰ μακροῦ χρόνου τάδʼ ηὔχουν ἐκτελευτήσειν θεούς·\nἀλλʼ ὅταν σπεύδῃ τις αὐτός, χὠ θεὸς συνάπτεται.\nνῦν κακῶν ἔοικε πηγὴ πᾶσιν ηὑρῆσθαι φίλοις.\nπαῖς δʼ ἐμὸς τάδʼ οὐ κατειδὼς ἤνυσεν νέῳ θράσει·\nὅστις Ἑλλήσποντον ἱρὸν δοῦλον ὣς δεσμώμασιν\nἤλπισε σχήσειν ῥέοντα, Βόσπορον ῥόον θεοῦ·\nκαὶ πόρον μετερρύθμιζε, καὶ πέδαις σφυρηλάτοις\nπεριβαλὼν πολλὴν κέλευθον ἤνυσεν πολλῷ στρατῷ,\nθνητὸς ὢν θεῶν τε πάντων ᾤετʼ, οὐκ εὐβουλίᾳ,\nκαὶ Ποσειδῶνος κρατήσειν. πῶς τάδʼ οὐ νόσος φρενῶν\nεἶχε παῖδʼ ἐμόν; δέδοικα μὴ πολὺς πλούτου πόνος\nοὑμὸς ἀνθρώποις γένηται τοῦ φθάσαντος ἁρπαγή.\nταῦτά τοι κακοῖς ὁμιλῶν ἀνδράσιν διδάσκεται\nθούριος Ξέρξης· λέγουσι δʼ ὡς σὺ μὲν μέγαν τέκνοις\nπλοῦτον ἐκτήσω ξὺν αἰχμῇ, τὸν δʼ ἀνανδρίας ὕπο\nἔνδον αἰχμάζειν, πατρῷον δʼ ὄλβον οὐδὲν αὐξάνειν.\nτοιάδʼ ἐξ ἀνδρῶν ὀνείδη πολλάκις κλύων κακῶν\nτήνδʼ ἐβούλευσεν κέλευθον καὶ στράτευμʼ ἐφʼ Ἑλλάδα.\nτοιγάρ σφιν ἔργον ἐστὶν ἐξειργασμένον\nμέγιστον, ἀείμνηστον, οἷον οὐδέπω\nτόδʼ ἄστυ Σούσων ἐξεκείνωσεν πεσόν,\nἐξ οὗτε τιμὴν Ζεὺς ἄναξ τήνδʼ ὤπασεν,\nἕνʼ ἄνδρʼ ἁπάσης Ἀσίδος μηλοτρόφου\nταγεῖν, ἔχοντα σκῆπτρον εὐθυντήριον.\nΜῆδος γὰρ ἦν ὁ πρῶτος ἡγεμὼν στρατοῦ·\nἄλλος δʼ ἐκείνου παῖς τόδʼ ἔργον ἤνυσεν·\nφρένες γὰρ αὐτοῦ θυμὸν ᾠακοστρόφουν.\nτρίτος δʼ ἀπʼ αὐτοῦ Κῦρος, εὐδαίμων ἀνήρ,\nἄρξας ἔθηκε πᾶσιν εἰρήνην φίλοις·\nΛυδῶν δὲ λαὸν καὶ Φρυγῶν ἐκτήσατο,\nἸωνίαν τε πᾶσαν ἤλασεν βίᾳ.\nθεὸς γὰρ οὐκ ἤχθηρεν, ὡς εὔφρων ἔφυ.\nΚύρου δὲ παῖς τέταρτος ηὔθυνε στρατόν.\nπέμπτος δὲ Μάρδος ἦρξεν, αἰσχύνη πάτρᾳ\nθρόνοισί τʼ ἀρχαίοισι· τὸν δὲ σὺν δόλῳ\nἈρταφρένης ἔκτεινεν ἐσθλὸς ἐν δόμοις,\nξὺν ἀνδράσιν φίλοισιν, οἷς τόδʼ ἦν χρέος.\nἕκτος δὲ Μάραφις, ἕβδομος δʼ Ἀρταφρένης.\nκἀγὼ πάλου τʼ ἔκυρσα τοῦπερ ἤθελον,\nκἀπεστράτευσα πολλὰ σὺν πολλῷ στρατῷ·\nἀλλʼ οὐ κακὸν τοσόνδε προσέβαλον πόλει.\nΞέρξης δʼ ἐμὸς παῖς ὢν νέος νέα φρονεῖ,\nκοὐ μνημονεύει τὰς ἐμὰς ἐπιστολάς·\nεὖ γὰρ σαφῶς τόδʼ ἴστʼ, ἐμοὶ ξυνήλικες,\nἅπαντες ἡμεῖς, οἳ κράτη τάδʼ ἔσχομεν,\nοὐκ ἂν φανεῖμεν πήματʼ ἔρξαντες τόσα.\nτί οὖν, ἄναξ Δαρεῖε, ποῖ καταστρέφεις\nλόγων τελευτήν; πῶς ἂν ἐκ τούτων ἔτι\nπράσσοιμεν ὡς ἄριστα Περσικὸς λεώς;\nεἰ μὴ στρατεύοισθʼ ἐς τὸν Ἑλλήνων τόπον,\nμηδʼ εἰ στράτευμα πλεῖον τὸ Μηδικόν.\nαὐτὴ γὰρ ἡ γῆ ξύμμαχος κείνοις πέλει.\nπῶς τοῦτʼ ἔλεξας, τίνι τρόπῳ δὲ συμμαχεῖ;\nκτείνουσα λιμῷ τοὺς ὑπερπόλλους ἄγαν.\nἀλλʼ εὐσταλῆ τοι λεκτὸν ἀροῦμεν στόλον.\nἀλλʼ οὐδʼ ὁ μείνας νῦν ἐν Ἑλλάδος τόποις\nστρατὸς κυρήσει νοστίμου σωτηρίας.\nπῶς εἶπας; οὐ γὰρ πᾶν στράτευμα βαρβάρων\nπερᾷ τὸν Ἕλλης πορθμὸν Εὐρώπης ἄπο;\nπαῦροι γε πολλῶν, εἴ τι πιστεῦσαι θεῶν\nχρὴ θεσφάτοισιν, ἐς τὰ νῦν πεπραγμένα\nβλέψαντα· συμβαίνει γὰρ οὐ τὰ μέν, τὰ δʼ οὔ.\nκεἴπερ τάδʼ ἐστί, πλῆθος ἔκκριτον στρατοῦ\nλείπει κεναῖσιν ἐλπίσιν πεπεισμένος.\nμίμνουσι δʼ ἔνθα πεδίον Ἀσωπὸς ῥοαῖς\nἄρδει, φίλον πίασμα Βοιωτῶν χθονί·\nοὗ σφιν κακῶν ὕψιστʼ ἐπαμμένει παθεῖν,\nὕβρεως ἄποινα κἀθέων φρονημάτων·\nοἳ γῆν μολόντες Ἑλλάδʼ οὐ θεῶν βρέτη\nᾐδοῦντο συλᾶν οὐδὲ πιμπράναι νεώς·\nβωμοὶ δʼ ἄιστοι, δαιμόνων θʼ ἱδρύματα\nπρόρριζα φύρδην ἐξανέστραπται βάθρων.\nτοιγὰρ κακῶς δράσαντες οὐκ ἐλάσσονα\nπάσχουσι, τὰ δὲ μέλλουσι, κοὐδέπω κακῶν\nκρηνὶς ἀπέσβηκʼ ἀλλʼ ἔτʼ ἐκπιδύεται.\nτόσος γὰρ ἔσται πέλανος αἱματοσφαγὴς\nπρὸς γῇ Πλαταιῶν Δωρίδος λόγχης ὕπο·\nθῖνες νεκρῶν δὲ καὶ τριτοσπόρῳ γονῇ\nἄφωνα σημανοῦσιν ὄμμασιν βροτῶν\nὡς οὐχ ὑπέρφευ θνητὸν ὄντα χρὴ φρονεῖν.\nὕβρις γὰρ ἐξανθοῦσʼ ἐκάρπωσεν στάχυν\nἄτης, ὅθεν πάγκλαυτον ἐξαμᾷ θέρος.\nτοιαῦθʼ ὁρῶντες τῶνδε τἀπιτίμια\nμέμνησθʼ Ἀθηνῶν Ἑλλάδος τε, μηδέ τις\nὑπερφρονήσας τὸν παρόντα δαίμονα\nἄλλων ἐρασθεὶς ὄλβον ἐκχέῃ μέγαν.\nΖεύς τοι κολαστὴς τῶν ὑπερκόμπων ἄγαν\nφρονημάτων ἔπεστιν, εὔθυνος βαρύς.\nπρὸς ταῦτʼ ἐκεῖνον, σωφρονεῖν κεχρημένον,\nπινύσκετʼ εὐλόγοισι νουθετήμασιν,\nλῆξαι θεοβλαβοῦνθʼ ὑπερκόμπῳ θράσει.\nσὺ δʼ, ὦ γεραιὰ μῆτερ ἡ Ξέρξου φίλη,\nἐλθοῦσʼ ἐς οἴκους κόσμον ὅστις εὐπρεπὴς\nλαβοῦσʼ ὑπαντίαζε παιδί. πάντα γὰρ\nκακῶν ὑπʼ ἄλγους λακίδες ἀμφὶ σώματι\nστημορραγοῦσι ποικίλων ἐσθημάτων.\nἀλλʼ αὐτὸν εὐφρόνως σὺ πράυνον λόγοις·\nμόνης γάρ, οἶδα, σοῦ κλύων ἀνέξεται.\nἐγὼ δʼ ἄπειμι γῆς ὑπὸ ζόφον κάτω.\nὑμεῖς δέ, πρέσβεις, χαίρετʼ, ἐν κακοῖς ὅμως\nψυχῇ διδόντες ἡδονὴν καθʼ ἡμέραν,\nὡς τοῖς θανοῦσι πλοῦτος οὐδὲν ὠφελεῖ.\nἦ πολλὰ καὶ παρόντα καὶ μέλλοντʼ ἔτι\nἤλγησʼ ἀκούσας βαρβάροισι πήματα.\nὦ δαῖμον, ὥς με πόλλʼ ἐσέρχεται κακὰ\nἄλγη, μάλιστα δʼ ἥδε συμφορὰ δάκνει,\nἀτιμίαν γε παιδὸς ἀμφὶ σώματι\nἐσθημάτων κλύουσαν, ἥ νιν ἀμπέχει.\nἀλλʼ εἶμι, καὶ λαβοῦσα κόσμον ἐκ δόμων\nὑπαντιάζειν παιδί μου πειράσομαι.\nοὐ γὰρ τὰ φίλτατʼ ἐν κακοῖς προδώσομεν.\nὦ πόποι ἦ μεγάλας ἀγαθᾶς τε πο-\nλισσονόμου βιοτᾶς ἐπεκύρσαμεν,\nεὖθʼ ὁ γηραιὸς\nπανταρκὴς ἀκάκας\nἄμαχος βασιλεὺς\nἰσόθεος Δαρεῖος ἆρχε χώρας.\nπρῶτα μὲν εὐδοκίμους στρατιὰς ἀπε-\nφαινόμεθʼ, ἠδὲ νομίσματα πύργινα\nπάντʼ ἐπηύθυνε,\nνόστοι δʼ ἐκ πολέμων\nἀπόνους ἀπαθεῖς\nἀνέρας εὖ πράσσοντας ἆγον οἴκους.\nὅσσας δʼ εἷλε πόλεις πόρον\nοὐ διαβὰς Ἅλυος ποταμοῖο,\nοὐδʼ ἀφʼ ἑστίας συθείς,\nοἷαι Στρυμονίου πελά-\nγους Ἀχελωίδες εἰσὶ πάροικοι\nΘρῃκίων ἐπαύλων,\nλίμνας τʼ ἔκτοθεν αἳ κατὰ\nχέρσον ἐληλαμέναι πέρι πύργον\nτοῦδʼ ἄνακτος ἄιον,\nἝλλας τʼ ἀμφὶ πόρον πλατὺν\nεὐχόμεναι, μυχία τε Προποντίς,\nκαὶ στόμωμα Πόντου·\nνᾶσοί θʼ αἳ κατὰ πρῶνʼ\nἅλιον περίκλυστοι\nτᾷδε γᾷ προσήμεναι\nοἵα Λέσβος ἐλαι-\nόφυτός τε Σάμος, Χίος\nἠδὲ Πάρος, Νάξος, Μύκο-\nνος, Τήνῳ τε συνάπτουσʼ\nἈνδρος ἀγχιγείτων,\nκαὶ τὰς ἀγχιάλους\nἐκράτυνε μεσάκτους,\nΛῆμνον, Ἰκάρου θʼ ἕδος,\nκαὶ Ῥόδον ἠδὲ Κνίδον\nΚυπρίας τε πόλεις, Πάφον,\nἠδὲ Σόλους, Σαλαμῖνά τε,\nτᾶς νῦν ματρόπολις τῶνδʼ\nαἰτία στεναγμῶν.\nκαὶ τὰς εὐκτεάνους κατὰ\nκλῆρον Ἰαόνιον πολυάνδρους\nἙλλάνων ἐκράτει σφετέραις φρεσίν.\nἀκάματον δὲ παρῆν σθένος\nἀνδρῶν τευχηστήρων\nπαμμίκτων τʼ ἐπικούρων.\nνῦν δʼ οὐκ ἀμφιλόγως\nθεότρεπτα τάδʼ αὖ\nφέρομεν πολέμοισι\nδμαθέντες μεγάλως\nπλαγαῖσι ποντίαισιν.\nἰώ,\nδύστηνος ἐγὼ στυγερᾶς μοίρας\nτῆσδε κυρήσας ἀτεκμαρτοτάτης,\nὡς ὠμοφρόνως δαίμων ἐνέβη\nΠερσῶν γενεᾷ· τί πάθω τλήμων;\nλέλυται γὰρ ἐμοὶ γυίων ῥώμη\nτήνδʼ ἡλικίαν ἐσιδόντʼ ἀστῶν.\nεἴθʼ ὄφελεν, Ζεῦ, κἀμὲ μετʼ ἀνδρῶν\nτῶν οἰχομένων\nθανάτου κατὰ μοῖρα καλύψαι.\nὀτοτοῖ, βασιλεῦ, στρατιᾶς ἀγαθῆς\nκαὶ περσονόμου τιμῆς μεγάλης,\nκόσμου τʼ ἀνδρῶν,\nοὓς νῦν δαίμων ἐπέκειρεν.\nγᾶ δʼ αἰάζει τὰν ἐγγαίαν\nἥβαν Ξέρξᾳ κταμέναν Ἅιδου\nσάκτορι Περσᾶν. ᾁδοβάται γὰρ\nπολλοὶ φῶτες, χώρας ἄνθος,\nτοξοδάμαντες, πάνυ ταρφύς τις\nμυριὰς ἀνδρῶν, ἐξέφθινται.\nαἰαῖ αἰαῖ κεδνᾶς ἀλκᾶς.\nἈσία δὲ χθών, βασιλεῦ γαίας,\nαἰνῶς αἰνῶς\nἐπὶ γόνυ κέκλιται.\nὅδʼ ἐγώ, οἰοῖ, αἰακτὸς\nμέλεος γέννᾳ γᾷ τε πατρῴᾳ\nκακὸν ἄρʼ ἐγενόμαν.\nπρόσφθογγόν σοι νόστου τὰν\nκακοφάτιδα βοάν,\nκακομέλετον ἰὰν\nΜαριανδυνοῦ θρηνητῆρος\nπέμψω πέμψω,\nπολύδακρυν ἰαχάν.\nἵετʼ αἰανῆ καὶ πάνδυρτον\nδύσθροον αὐδάν. δαίμων γὰρ ὅδʼ αὖ\nμετάτροπος ἐπʼ ἐμοί.\nἥσω τοι τὰν πάνδυρτον,\nσὰ πάθη τε σέβων\nἁλίτυπά τε βάρη,\nπόλεως γέννας πενθητῆρος·\nκλάγξω κλάγξω\nδὲ γόον ἀρίδακρυν.\nἸάνων γὰρ ἀπηύρα,\nἸάνων ναύφρακτος\nἌρης ἑτεραλκὴς\nνυχίαν πλάκα κερσάμενος\nδυσδαίμονά τʼ ἀκτάν.\nοἰοιοῖ βόα καὶ πάντʼ ἐκπεύθου.—\nποῦ δὲ φίλων ἄλλος ὄχλος,\nποῦ δέ σοι παραστάται,\nοἷος ἦν Φαρανδάκης,\nΣούσας, Πελάγων, καὶ Δοτάμας, ἠδʼ Ἀ-\nγδαβάτας, Ψάμμις, Σουσισκάνης τʼ\nἈγβάτανα λιπών;\nὀλοοὺς ἀπέλειπον\nΤυρίας ἐκ ναὸς\nἔρροντας ἐπʼ ἀκταῖς\nΣαλαμινιάσι στυφελοῦ\nθείνοντας ἐπʼ ἀκτᾶς.\nοἰοιοῖ, βόα· ποῦ σοι Φαρνοῦχος\nἈριόμαρδός τʼ ἀγαθός,\nποῦ δὲ Σευάλκης ἄναξ,\nἢ Λίλαιος εὐπάτωρ,\nΜέμφις, Θάρυβις, καὶ Μασίστρας,\nἈρτεμβάρης τʼ ἠδʼ Ὑσταίχμας;\nτάδε σʼ ἐπανερόμαν.\nἰὼ ἰώ μοί μοι\nτὰς ὠγυγίους κατιδόντες\nστυγνὰς Ἀθάνας πάντες ἑνὶ πιτύλῳ,\nἐὴ ἐή, τλάμονες ἀσπαίρουσι χέρσῳ.\nἦ καὶ τὸν Περσᾶν αὐτοῦ\nτὸν σὸν πιστὸν πάντʼ ὀφθαλμὸν\nμυρία μυρία πεμπαστὰν\nΒατανώχου παῖδʼ Ἄλπιστον\n\nτοῦ Σησάμα τοῦ Μεγαβάτα,\nΠάρθον τε μέγαν τʼ Οἰβάρην\nἔλιπες ἔλιπες;\nὢ ὢ ὢ δᾴων.\nΠέρσαις ἀγαυοῖς κακὰ πρόκακα λέγεις.\nἰὼ ἰὼ δῆτα\nἴυγγʼ ἀγαθῶν ἑτάρων μοι ὑπομιμνήσκεις\nκινεῖς ἄλαστα στυγνὰ πρόκακα λέγων.\nβοᾷ βοᾷ μοι μελέων ἔντοσθεν ἦτορ.\nκαὶ μὴν ἄλλους γε ποθοῦμεν,\nΜάρδων ἀνδρῶν μυριοταγὸν\nΞάνθιν ἄρειόν τʼ Ἀγχάρην,\nΔίαιξίν τʼ ἠδʼ Ἀρσάκην\nἱππιάνακτας,\nΚηγδαδάταν καὶ Λυθίμναν\nΤόλμον τʼ αἰχμᾶς ἀκόρεστον.\nἔταφον ἔταφον,\nοὐκ ἀμφὶ σκηναῖς\nτροχηλάτοισιν ὄπιθεν δʼ· ἑπομένους.\nβεβᾶσι γὰρ τοίπερ ἀγρέται στρατοῦ.\nβεβᾶσιν, οἴ, νώνυμοι.\nἰὴ ἰή, ἰὼ ἰώ.\nἰὼ ἰώ, δαίμονες,\nἔθεθʼ ἄελπτον κακὸν\nδιαπρέπον, οἷον δέδορκεν Ἄτα.\nπεπλήγμεθʼ οἵᾳ διʼ αἰῶνος τύχᾳ·\nπεπλήγμεθʼ· εὔδηλα γάρ·\nνέᾳ νέᾳ δύᾳ δύᾳ.\nκύρσαντες οὐκ εὐτυχῶς\nἸάνων ναυβατᾶν.\nδυσπόλεμον δὴ γένος τὸ Περσᾶν.\nπῶς δʼ οὔ; στρατὸν μὲν τοσοῦ-\nτον τάλας πέπληγμαι.\nτί δʼ οὔκ; ὄλωλεν μεγάλως τὰ Περσᾶν.\nὁρᾷς τὸ λοιπὸν τόδε τᾶς ἐμᾶς στολᾶς;\nὁρῶ ὁρῶ.\nτόνδε τʼ ὀιστοδέγμονα—\nτί τόδε λέγεις σεσωσμένον;\nθησαυρὸν βελέεσσιν;\nβαιά γʼ ὡς ἀπὸ πολλῶν.\nἐσπανίσμεθʼ ἀρωγῶν.\nἸάνων λαὸς οὐ φυγαίχμας.\nἀγανόρειος· κατεῖ-\nδον δὲ πῆμʼ ἄελπτον.\nτραπέντα ναύφρακτον ἐρεῖς ὅμιλον;\nπέπλον δʼ ἐπέρρηξʼ ἐπὶ συμφορᾷ κακοῦ.\nπαπαῖ παπαῖ.\nκαὶ πλέον ἢ παπαῖ μὲν οὖν.\nδίδυμα γάρ ἐστι καὶ τριπλᾶ—\nλυπρά, χάρματα δʼ ἐχθροῖς.\nκαὶ σθένος γʼ ἐκολούσθη—\nγυμνός εἰμι προπομπῶν.\nφίλων ἄταισι ποντίαισιν·\nδίαινε δίαινε πῆμα· πρὸς δόμους δʼ ἴθι.\nαἰαῖ αἰαῖ, δύα δύα.\nβόα νυν ἀντίδουπά μοι.\nδόσιν κακὰν κακῶν κακοῖς.\nἴυζε μέλος ὁμοῦ τιθείς.\nὀτοτοτοτοῖ.\nβαρεῖά γʼ ἅδε συμφορά.\nοἲ μάλα καὶ τόδʼ ἀλγῶ.\nἔρεσσʼ ἔρεσσε καὶ στέναζʼ ἐμὴν χάριν.\nδιαίνομαι γοεδνὸς ὤν.\nβόα νυν ἀντίδουπά μοι.\nμέλειν πάρεστι, δέσποτα.\nἐπορθίαζέ νυν γόοις.\nὀτοτοτοτοῖ.\nμέλαινα δʼ ἀμμεμείξεται,\nοἴ, στονόεσσα πλαγά.\nκαὶ στέρνʼ ἄρασσε κἀπιβόα τὸ Μύσιον.\nἄνιʼ ἄνια.\nκαί μοι γενείου πέρθε λευκήρη τρίχα.\nἄπριγδʼ ἄπριγδα μάλα γοεδνά.\nἀύτει δʼ ὀξύ.\nκαὶ τάδʼ ἔρξω.\nπέπλον δʼ ἔρεικε κολπίαν ἀκμῇ χερῶν.\nἄνιʼ ἄνια.\nκαὶ ψάλλʼ ἔθειραν καὶ κατοίκτισαι στρατόν.\nἄπριγδʼ ἄπριγδα μάλα γοεδνά.\nδιαίνου δʼ ὄσσε.\nτέγγομαί τοι.\nβόα νυν ἀντίδουπά μοι.\nοἰοῖ οἰοῖ.\nαἰακτὸς ἐς δόμους κίε.\nἰὼ ἰώ, Περσὶς αἶα δύσβατος.\nἰωὰ δὴ κατʼ ἄστυ.\nἰωὰ δῆτα, ναὶ ναί.\nγοᾶσθʼ ἁβροβάται.\nἰὼ ἰώ, Περσὶς αἶα δύσβατος.\nἰὴ ἰὴ τρισκάλμοισιν,\nἰὴ ἰή, βάρισιν ὀλόμενοι.\nπέμψω τοί σε δυσθρόοις γόοις.\n"};
