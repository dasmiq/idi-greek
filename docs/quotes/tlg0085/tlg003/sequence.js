var sequence = {"name":"Aeschylus. Prometheus Bound","data":"Χθονὸς μὲν ἐς τηλουρὸν ἥκομεν πέδον,\nΣκύθην ἐς οἷμον, ἄβατον εἰς ἐρημίαν.\nἭφαιστε, σοὶ δὲ χρὴ μέλειν ἐπιστολὰς\nἅς σοι πατὴρ ἐφεῖτο, τόνδε πρὸς πέτραις\nὑψηλοκρήμνοις τὸν λεωργὸν ὀχμάσαι\nἀδαμαντίνων δεσμῶν ἐν ἀρρήκτοις πέδαις.\nτὸ σὸν γὰρ ἄνθος, παντέχνου πυρὸς σέλας,\nθνητοῖσι κλέψας ὤπασεν. τοιᾶσδέ τοι\nἁμαρτίας σφε δεῖ θεοῖς δοῦναι δίκην,\nὡς ἂν διδαχθῇ τὴν Διὸς τυραννίδα\nστέργειν, φιλανθρώπου δὲ παύεσθαι τρόπου.\nΚράτος Βία τε, σφῷν μὲν ἐντολὴ Διὸς\nἔχει τέλος δὴ κοὐδὲν ἐμποδὼν ἔτι·\nἐγὼ δʼ ἄτολμός εἰμι συγγενῆ θεὸν\nδῆσαι βίᾳ φάραγγι πρὸς δυσχειμέρῳ.\nπάντως δʼ ἀνάγκη τῶνδέ μοι τόλμαν σχεθεῖν·\nἐξωριάζειν γὰρ πατρὸς λόγους βαρύ.\nτῆς ὀρθοβούλου Θέμιδος αἰπυμῆτα παῖ,\nἄκοντά σʼ ἄκων δυσλύτοις χαλκεύμασι\nπροσπασσαλεύσω τῷδʼ ἀπανθρώπῳ πάγῳ\nἵνʼ οὔτε φωνὴν οὔτε του μορφὴν βροτῶν\nὄψει, σταθευτὸς δʼ ἡλίου φοίβῃ φλογὶ\nχροιᾶς ἀμείψεις ἄνθος. ἀσμένῳ δέ σοι\nἡ ποικιλείμων νὺξ ἀποκρύψει φάος,\nπάχνην θʼ ἑῴαν ἥλιος σκεδᾷ πάλιν·\nἀεὶ δὲ τοῦ παρόντος ἀχθηδὼν κακοῦ\nτρύσει σʼ· ὁ λωφήσων γὰρ οὐ πέφυκέ πω.\nτοιαῦτʼ ἐπηύρω τοῦ φιλανθρώπου τρόπου.\nθεὸς θεῶν γὰρ οὐχ ὑποπτήσσων χόλον\nβροτοῖσι τιμὰς ὤπασας πέρα δίκης.\nἀνθʼ ὧν ἀτερπῆ τήνδε φρουρήσεις πέτραν\nὀρθοστάδην, ἄυπνος, οὐ κάμπτων γόνυ·\nπολλοὺς δʼ ὀδυρμοὺς καὶ γόους ἀνωφελεῖς\nφθέγξῃ· Διὸς γὰρ δυσπαραίτητοι φρένες.\nἅπας δὲ τραχὺς ὅστις ἂν νέον κρατῇ.\nεἶεν, τί μέλλεις καὶ κατοικτίζῃ μάτην;\nτί τὸν θεοῖς ἔχθιστον οὐ στυγεῖς θεόν,\nὅστις τὸ σὸν θνητοῖσι προὔδωκεν γέρας;\nτὸ συγγενές τοι δεινὸν ἥ θʼ ὁμιλία.\nσύμφημʼ· ἀνηκουστεῖν δὲ τῶν πατρὸς λόγων\nοἷόν τε πῶς; οὐ τοῦτο δειμαίνεις πλέον;\nαἰεί γε δὴ νηλὴς σὺ καὶ θράσους πλέως.\nἄκος γὰρ οὐδὲν τόνδε θρηνεῖσθαι. σὺ δὲ\nτὰ μηδὲν ὠφελοῦντα μὴ πόνει μάτην.\nὦ πολλὰ μισηθεῖσα χειρωναξία.\nτί νιν στυγεῖς; πόνων γὰρ ὡς ἁπλῷ λόγῳ\nτῶν νῦν παρόντων οὐδὲν αἰτία τέχνη.\nἔμπας τις αὐτὴν ἄλλος ὤφελεν λαχεῖν.\nἅπαντʼ ἐπαχθῆ πλὴν θεοῖσι κοιρανεῖν·\nἐλεύθερος γὰρ οὔτις ἐστὶ πλὴν Διός.\nἔγνωκα τοῖσδε κοὐδὲν ἀντειπεῖν ἔχω.\nοὔκουν ἐπείξῃ τῷδε δεσμὰ περιβαλεῖν,\nὡς μή σʼ ἐλινύοντα προσδερχθῇ πατήρ;\nκαὶ δὴ πρόχειρα ψάλια δέρκεσθαι πάρα.\nβαλών νιν ἀμφὶ χερσὶν ἐγκρατεῖ σθένει\nῥαιστῆρι θεῖνε, πασσάλευε πρὸς πέτραις.\nπεραίνεται δὴ κοὐ ματᾷ τοὔργον τόδε.\nἄρασσε μᾶλλον, σφίγγε, μηδαμῇ χάλα.\nδεινὸς γὰρ εὑρεῖν κἀξ ἀμηχάνων πόρον.\nἄραρεν ἥδε γʼ ὠλένη δυσεκλύτως.\nκαὶ τήνδε νῦν πόρπασον ἀσφαλῶς, ἵνα\nμάθῃ σοφιστὴς ὢν Διὸς νωθέστερος.\nπλὴν τοῦδʼ ἂν οὐδεὶς ἐνδίκως μέμψαιτό μοι.\nἀδαμαντίνου νῦν σφηνὸς αὐθάδη γνάθον\nστέρνων διαμπὰξ πασσάλευʼ ἐρρωμένως.\nαἰαῖ, Προμηθεῦ, σῶν ὑπερστένω πόνων.\nσὺ δʼ αὖ κατοκνεῖς τῶν Διός τʼ ἐχθρῶν ὕπερ\nστένεις; ὅπως μὴ σαυτὸν οἰκτιεῖς ποτε.\nὁρᾷς θέαμα δυσθέατον ὄμμασιν.\nὁρῶ κυροῦντα τόνδε τῶν ἐπαξίων.\nἀλλʼ ἀμφὶ πλευραῖς μασχαλιστῆρας βάλε.\nδρᾶν ταῦτʼ ἀνάγκη, μηδὲν ἐγκέλευʼ ἄγαν.\nἦ μὴν κελεύσω κἀπιθωύξω γε πρός.\nχώρει κάτω, σκέλη δὲ κίρκωσον βίᾳ.\nκαὶ δὴ πέπρακται τοὔργον οὐ μακρῷ πόνῳ.\nἐρρωμένως νῦν θεῖνε διατόρους πέδας·\nὡς οὑπιτιμητής γε τῶν ἔργων βαρύς.\nὅμοια μορφῇ γλῶσσά σου γηρύεται.\nσὺ μαλθακίζου, τὴν δʼ ἐμὴν αὐθαδίαν\nὀργῆς τε τραχύτητα μὴ ʼπίπλησσέ μοι.\nστείχωμεν, ὡς κώλοισιν ἀμφίβληστρʼ ἔχει.\nἐνταῦθα νῦν ὕβριζε καὶ θεῶν γέρα\nσυλῶν ἐφημέροισι προστίθει. τί σοι\nοἷοί τε θνητοὶ τῶνδʼ ἀπαντλῆσαι πόνων;\nψευδωνύμως σε δαίμονες Προμηθέα\nκαλοῦσιν· αὐτὸν γάρ σε δεῖ προμηθέως,\nὅτῳ τρόπῳ τῆσδʼ ἐκκυλισθήσῃ τέχνης.\nὦ δῖος αἰθὴρ καὶ ταχύπτεροι πνοαί,\nποταμῶν τε πηγαί, ποντίων τε κυμάτων\nἀνήριθμον γέλασμα, παμμῆτόρ τε γῆ,\nκαὶ τὸν πανόπτην κύκλον ἡλίου καλῶ.\nἴδεσθέ μʼ οἷα πρὸς θεῶν πάσχω θεός.\nδέρχθηθʼ οἵαις αἰκείαισιν\nδιακναιόμενος τὸν μυριετῆ\nχρόνον ἀθλεύσω.\nτοιόνδʼ ὁ νέος ταγὸς μακάρων\nἐξηῦρʼ ἐπʼ ἐμοὶ δεσμὸν ἀεικῆ.\nφεῦ φεῦ, τὸ παρὸν τό τʼ ἐπερχόμενον\nπῆμα στενάχω, πῇ ποτε μόχθων\nχρὴ τέρματα τῶνδʼ ἐπιτεῖλαι.\nκαίτοι τί φημι; πάντα προυξεπίσταμαι\nσκεθρῶς τὰ μέλλοντʼ, οὐδέ μοι ποταίνιον\nπῆμʼ οὐδὲν ἥξει. τὴν πεπρωμένην δὲ χρὴ\nαἶσαν φέρειν ὡς ῥᾷστα, γιγνώσκονθʼ ὅτι\nτὸ τῆς ἀνάγκης ἔστʼ ἀδήριτον σθένος.\nἀλλʼ οὔτε σιγᾶν οὔτε μὴ σιγᾶν τύχας\nοἷόν τέ μοι τάσδʼ ἐστί. θνητοῖς γὰρ γέρα\nπορὼν ἀνάγκαις ταῖσδʼ ἐνέζευγμαι τάλας.\nναρθηκοπλήρωτον δὲ θηρῶμαι πυρὸς\nπηγὴν κλοπαίαν, ἣ διδάσκαλος τέχνης\nπάσης βροτοῖς πέφηνε καὶ μέγας πόρος.\nτοιῶνδε ποινὰς ἀμπλακημάτων τίνω\nὑπαιθρίοις δεσμοῖς πεπασσαλευμένος.\nἆ ἆ ἔα ἔα.\nτίς ἀχώ, τίς ὀδμὰ προσέπτα μʼ ἀφεγγής,\nθεόσυτος, ἢ βρότειος, ἢ κεκραμένη;\nἵκετο τερμόνιον ἐπὶ πάγον\nπόνων ἐμῶν θεωρός, ἢ τί δὴ θέλων;\nὁρᾶτε δεσμώτην με δύσποτμον θεόν\nτὸν Διὸς ἐχθρόν, τὸν πᾶσι θεοῖς\nδιʼ ἀπεχθείας ἐλθόνθʼ ὁπόσοι\nτὴν Διὸς αὐλὴν εἰσοιχνεῦσιν,\nδιὰ τὴν λίαν φιλότητα βροτῶν.\nφεῦ φεῦ, τί ποτʼ αὖ κινάθισμα κλύω\nπέλας οἰωνῶν; αἰθὴρ δʼ ἐλαφραῖς\nπτερύγων ῥιπαῖς ὑποσυρίζει.\nπᾶν μοι φοβερὸν τὸ προσέρπον.\nμηδὲν φοβηθῇς· φιλία\nγὰρ ἅδε τάξις πτερύγων\nθοαῖς ἁμίλλαις προσέβα\nτόνδε πάγον, πατρῴας\nμόγις παρειποῦσα φρένας.\nκραιπνοφόροι δέ μʼ ἔπεμψαν αὖραι·\nκτύπου γὰρ ἀχὼ χάλυβος\nδιῇξεν ἄντρων μυχόν, ἐκ\nδʼ ἔπληξέ μου τὰν θεμερῶπιν αἰδῶ·\nσύθην δʼ ἀπέδιλος ὄχῳ πτερωτῷ.\nαἰαῖ αἰαῖ,\nτῆς πολυτέκνου Τηθύος ἔκγονα,\nτοῦ περὶ πᾶσάν θʼ εἱλισσομένου\nχθόνʼ ἀκοιμήτῳ ῥεύματι παῖδες\nπατρὸς, Ὠκεανοῦ,\nδέρχθητʼ, ἐσίδεσθʼ οἵῳ δεσμῷ,\nπροσπορπατὸς τῆσδε φάραγγος\nσκοπέλοις ἐν ἄκροις\nφρουρὰν ἄζηλον ὀχήσω.\nλεύσσω, Προμηθεῦ· φοβερὰ\nδʼ ἐμοῖσιν ὄσσοις ὀμίχλα\nπροσῇξε πλήρης δακρύων\nσὸν δέμας εἰσιδούσᾳ\nπέτραις προσαυαινόμενον\nταῖσδʼ ἀδαμαντοδέτοισι λύμαις.\nνέοι γὰρ οἰακονόμοι\nκρατοῦσʼ, Ὀλύμπου· νεοχμοῖς\nδὲ δὴ νόμοις Ζεὺς ἀθέτως κρατύνει.\nτὰ πρὶν δὲ πελώρια νῦν ἀιστοῖ.\nεἰ γάρ μʼ ὑπὸ γῆν νέρθεν θʼ Ἅιδου\nτοῦ νεκροδέγμονος εἰς ἀπέρατον\nΤάρταρον ἧκεν,\nδεσμοῖς ἀλύτοις ἀγρίως πελάσας,\nὡς μήτε θεὸς μήτε τις ἄλλος\nτοῖσδʼ ἐπεγήθει.\nνῦν δʼ αἰθέριον κίνυγμʼ ὁ τάλας\nἐχθροῖς ἐπίχαρτα πέπονθα.\nτίς ὧδε τλησικάρδιος\nθεῶν, ὅτῳ τάδʼ ἐπιχαρῆ;\nτίς οὐ ξυνασχαλᾷ κακοῖς\nτεοῖσι, δίχα γε Διός; ὁ δʼ ἐπικότως ἀεὶ\nθέμενος ἄγναμπτον νόον\nδάμναται Οὐρανίαν\nγένναν, οὐδὲ λήξει, πρὶν ἂν ἢ κορέσῃ κέαρ ἢ παλάμᾳ τινὶ\nτὰν δυσάλωτον ἕλῃ τις ἀρχάν.\nἦ μὴν ἔτʼ ἐμοῦ, καίπερ κρατεραῖς\nἐν γυιοπέδαις αἰκιζομένου,\nχρείαν ἕξει μακάρων πρύτανις,\nδεῖξαι τὸ νέον βούλευμʼ ὑφʼ ὅτου\nσκῆπτρον τιμάς τʼ ἀποσυλᾶται.\nκαί μʼ οὔτι μελιγλώσσοις πειθοῦς\nἐπαοιδαῖσιν θέλξει, στερεάς τʼ\nοὔποτʼ ἀπειλὰς πτήξας τόδʼ ἐγὼ\nκαταμηνύσω,\nπρὶν ἂν ἐξ ἀγρίων δεσμῶν χαλάσῃ\nποινάς τε τίνειν\nτῆσδʼ αἰκείας ἐθελήσῃ.\nσὺ μὲν θρασύς τε καὶ πικραῖς\nδύαισιν οὐδὲν ἐπιχαλᾷς,\nἄγαν δʼ ἐλευθεροστομεῖς.\nἐμὰς δὲ φρένας ἐρέθισε διάτορος φόβος·\nδέδια δʼ ἀμφὶ σαῖς τύχαις,\nπᾷ ποτε τῶνδε πόνων\nχρή σε τέρμα κέλ-\nσαντʼ ἐσιδεῖν· ἀκίχητα γὰρ ἤθεα καὶ κέαρ\nἀπαράμυθον ἔχει Κρόνου παῖς.\nοἶδʼ ὅτι τραχὺς καὶ παρʼ ἑαυτῷ\nτὸ δίκαιον ἔχων Ζεύς. ἀλλʼ ἔμπας ὀίω\nμαλακογνώμων\nἔσται ποθʼ, ὅταν ταύτῃ ῥαισθῇ·\nτὴν δʼ ἀτέραμνον στορέσας ὀργὴν\nεἰς ἀρθμὸν ἐμοὶ καὶ φιλότητα\nσπεύδων σπεύδοντί ποθʼ ἥξει.\nπάντʼ ἐκκάλυψον καὶ γέγωνʼ ἡμῖν λόγον,\nποίῳ λαβών σε Ζεὺς ἐπʼ αἰτιάματι,\nοὕτως ἀτίμως καὶ πικρῶς αἰκίζεται·\nδίδαξον ἡμᾶς, εἴ τι μὴ βλάπτει λόγῳ.\nἀλγεινὰ μέν μοι καὶ λέγειν ἐστὶν τάδε,\nἄλγος δὲ σιγᾶν, πανταχῇ δὲ δύσποτμα.\nἐπεὶ τάχιστʼ ἤρξαντο δαίμονες χόλου\nστάσις τʼ ἐν ἀλλήλοισιν ὠροθύνετο,\nοἱ μὲν θέλοντες ἐκβαλεῖν ἕδρας Κρόνον,\nὡς Ζεὺς ἀνάσσοι δῆθεν, οἱ δὲ τοὔμπαλιν\nσπεύδοντες, ὡς Ζεὺς μήποτʼ ἄρξειεν θεῶν,\nἐνταῦθʼ ἐγὼ τὰ λῷστα βουλεύων πιθεῖν\nΤιτᾶνας, Οὐρανοῦ τε καὶ Χθονὸς τέκνα,\nοὐκ ἠδυνήθην. αἱμύλας δὲ μηχανὰς\nἀτιμάσαντες καρτεροῖς φρονήμασιν\nᾤοντʼ ἀμοχθεὶ πρὸς βίαν τε δεσπόσειν·\nἐμοὶ δὲ μήτηρ οὐχ ἅπαξ μόνον Θέμις,\nκαὶ Γαῖα, πολλῶν ὀνομάτων μορφὴ μία,\nτὸ μέλλον ᾗ κραίνοιτο προυτεθεσπίκει,\nὡς οὐ κατʼ ἰσχὺν οὐδὲ πρὸς τὸ καρτερόν\nχρείη, δόλῳ δὲ τοὺς ὑπερσχόντας κρατεῖν.\nτοιαῦτʼ ἐμοῦ λόγοισιν ἐξηγουμένου\nοὐκ ἠξίωσαν οὐδὲ προσβλέψαι τὸ πᾶν.\nκράτιστα δή μοι τῶν παρεστώτων τότε\nἐφαίνετʼ εἶναι προσλαβόντα μητέρα\nἑκόνθʼ ἑκόντι Ζηνὶ συμπαραστατεῖν.\nἐμαῖς δὲ βουλαῖς Ταρτάρου μελαμβαθὴς\nκευθμὼν καλύπτει τὸν παλαιγενῆ Κρόνον\nαὐτοῖσι συμμάχοισι. τοιάδʼ ἐξ ἐμοῦ\nὁ τῶν θεῶν τύραννος ὠφελημένος\nκακαῖσι ποιναῖς ταῖσδὲ μʼ ἐξημείψατο.\nἔνεστι γάρ πως τοῦτο τῇ τυραννίδι\nνόσημα, τοῖς φίλοισι μὴ πεποιθέναι.\nὃ δʼ οὖν ἐρωτᾶτʼ, αἰτίαν καθʼ ἥντινα\nαἰκίζεταί με, τοῦτο δὴ σαφηνιῶ.\nὅπως τάχιστα τὸν πατρῷον ἐς θρόνον\nκαθέζετʼ, εὐθὺς δαίμοσιν νέμει γέρα\nἄλλοισιν ἄλλα καὶ διεστοιχίζετο\nἀρχήν· βροτῶν δὲ τῶν ταλαιπώρων λόγον\nοὐκ ἔσχεν οὐδένʼ, ἀλλʼ ἀιστώσας γένος\nτὸ πᾶν ἔχρῃζεν ἄλλο φιτῦσαι νέον.\nκαὶ τοῖσιν οὐδεὶς ἀντέβαινε πλὴν ἐμοῦ.\nἐγὼ δʼ ἐτόλμησʼ· ἐξελυσάμην βροτοὺς\nτὸ μὴ διαρραισθέντας εἰς Ἅιδου μολεῖν.\nτῷ τοι τοιαῖσδε πημοναῖσι κάμπτομαι,\nπάσχειν μὲν ἀλγειναῖσιν, οἰκτραῖσιν δʼ ἰδεῖν·\nθνητοὺς δʼ ἐν οἴκτῳ προθέμενος, τούτου τυχεῖν\nοὐκ ἠξιώθην αὐτός, ἀλλὰ νηλεῶς\nὧδʼ ἐρρύθμισμαι, Ζηνὶ δυσκλεὴς θέα.\nσιδηρόφρων τε κἀκ πέτρας εἰργασμένος\nὅστις, Προμηθεῦ, σοῖσιν οὐ συνασχαλᾷ\nμόχθοις· ἐγὼ γὰρ οὔτʼ ἂν εἰσιδεῖν τάδε\nἔχρῃζον εἰσιδοῦσά τʼ ἠλγύνθην κέαρ.\nκαὶ μὴν φίλοις γʼ ἐλεινὸς εἰσορᾶν ἐγώ.\nμή πού τι προύβης τῶνδε καὶ περαιτέρω;\nθνητούς γʼ ἔπαυσα μὴ προδέρκεσθαι μόρον.\nτὸ ποῖον εὑρὼν τῆσδε φάρμακον νόσου;\nτυφλὰς ἐν αὐτοῖς ἐλπίδας κατῴκισα.\nμέγʼ ὠφέλημα τοῦτʼ ἐδωρήσω βροτοῖς.\nπρὸς τοῖσδε μέντοι πῦρ ἐγώ σφιν ὤπασα.\nκαὶ νῦν φλογωπὸν πῦρ ἔχουσʼ ἐφήμεροι;\nἀφʼ οὗ γε πολλὰς ἐκμαθήσονται τέχνας.\nτοιοῖσδε δή σε Ζεὺς ἐπʼ αἰτιάμασιν—\nαἰκίζεταί τε κοὐδαμῇ χαλᾷ κακῶν.\nοὐδʼ ἔστιν ἄθλου τέρμα σοι προκείμενον;\nοὐκ ἄλλο γʼ οὐδέν, πλὴν ὅταν κείνῳ δοκῇ.\nδόξει δὲ πῶς; τίς ἐλπίς; οὐχ ὁρᾷς ὅτι\nἥμαρτες; ὡς δʼ ἥμαρτες οὔτʼ ἐμοὶ λέγειν\nκαθʼ ἡδονὴν σοί τʼ ἄλγος. ἀλλὰ ταῦτα μὲν\nμεθῶμεν, ἄθλου δʼ ἔκλυσιν ζήτει τινά.\nἐλαφρὸν ὅστις πημάτων ἔξω πόδα\nἔχει παραινεῖν νουθετεῖν τε τὸν κακῶς\nπράσσοντʼ· ἐγὼ δὲ ταῦθʼ ἅπαντʼ ἠπιστάμην.\nἑκὼν ἑκὼν ἥμαρτον, οὐκ ἀρνήσομαι·\nθνητοῖς ἀρήγων αὐτὸς ηὑρόμην πόνους.\nοὐ μήν τι ποιναῖς γʼ ᾠόμην τοίαισί με\nκατισχνανεῖσθαι πρὸς πέτραις πεδαρσίοις,\nτυχόντʼ ἐρήμου τοῦδʼ ἀγείτονος πάγου.\nκαί μοι τὰ μὲν παρόντα μὴ δύρεσθʼ ἄχη,\nπέδοι δὲ βᾶσαι τὰς προσερπούσας τύχας\nἀκούσαθʼ, ὡς μάθητε διὰ τέλους τὸ πᾶν.\nπίθεσθέ μοι πίθεσθε, συμπονήσατε\nτῷ νῦν μογοῦντι. ταὐτά τοι πλανωμένη\nπρὸς ἄλλοτʼ ἄλλον πημονὴ προσιζάνει.\nοὐκ ἀκούσαις ἐπεθώυξας\nτοῦτο, Προμηθεῦ.\nκαὶ νῦν ἐλαφρῷ ποδὶ κραιπνόσυτον\nθᾶκον προλιποῦσʼ, αἰθέρα θʼ ἁγνὸν\nπόρον οἰωνῶν, ὀκριοέσσῃ\nχθονὶ τῇδε πελῶ, τοὺς σοὺς δὲ πόνους\nχρῄζω διὰ παντὸς ἀκοῦσαι.\nἥκω δολιχῆς τέρμα κελεύθου\nδιαμειψάμενος πρὸς σέ, Προμηθεῦ,\nτὸν πτερυγωκῆ τόνδʼ οἰωνὸν\nγνώμῃ στομίων ἄτερ εὐθύνων·\nταῖς σαῖς δὲ τύχαις, ἴσθι, συναλγῶ.\nτὸ τε γάρ με, δοκῶ, συγγενὲς οὕτως\nἐσαναγκάζει,\nχωρίς τε γένους οὐκ ἔστιν ὅτῳ\nμείζονα μοῖραν νείμαιμʼ ἢ σοί.\nγνώσῃ δὲ τάδʼ ὡς ἔτυμʼ, οὐδὲ μάτην\nχαριτογλωσσεῖν ἔνι μοι· φέρε γὰρ\nσήμαινʼ ὅ τι χρή σοι συμπράσσειν·\nοὐ γάρ ποτʼ ἐρεῖς ὡς Ὠκεανοῦ\nφίλος ἐστὶ βεβαιότερός σοι.\nἔα· τί χρῆμα λεύσσω; καὶ σὺ δὴ πόνων ἐμῶν\nἥκεις ἐπόπτης; πῶς ἐτόλμησας, λιπὼν\nἐπώνυμόν τε ῥεῦμα καὶ πετρηρεφῆ\nαὐτόκτιτʼ ἄντρα, τὴν σιδηρομήτορα\nἐλθεῖν ἐς αἶαν; ἦ θεωρήσων τύχας\nἐμὰς ἀφῖξαι καὶ συνασχαλῶν κακοῖς;\nδέρκου θέαμα, τόνδε τὸν Διὸς φίλον,\nτὸν συγκαταστήσαντα τὴν τυραννίδα,\nοἵαις ὑπʼ αὐτοῦ πημοναῖσι κάμπτομαι.\nὁρῶ, Προμηθεῦ, καὶ παραινέσαι γέ σοι\nθέλω τὰ λῷστα, καίπερ ὄντι ποικίλῳ.\nγίγνωσκε σαυτὸν καὶ μεθάρμοσαι τρόπους\nνέους· νέος γὰρ καὶ τύραννος ἐν θεοῖς.\nεἰ δʼ ὧδε τραχεῖς καὶ τεθηγμένους λόγους\nῥίψεις, τάχʼ ἄν σου καὶ μακρὰν ἀνωτέρω\nθακῶν κλύοι Ζεύς, ὥστε σοι τὸν νῦν ὄχλον\nπαρόντα μόχθων παιδιὰν εἶναι δοκεῖν.\nἀλλʼ, ὦ ταλαίπωρʼ, ἃς ἔχεις ὀργὰς ἄφες,\nζήτει δὲ τῶνδε πημάτων ἀπαλλαγάς.\nἀρχαῖʼ ἴσως σοι φαίνομαι λέγειν τάδε·\nτοιαῦτα μέντοι τῆς ἄγαν ὑψηγόρου\nγλώσσης, Προμηθεῦ, τἀπίχειρα γίγνεται.\nσὺ δʼ οὐδέπω ταπεινὸς οὐδʼ εἴκεις κακοῖς,\nπρὸς τοῖς παροῦσι δʼ ἄλλα προσλαβεῖν θέλεις.\nοὔκουν ἔμοιγε χρώμενος διδασκάλῳ\nπρὸς κέντρα κῶλον ἐκτενεῖς, ὁρῶν ὅτι\nτραχὺς μόναρχος οὐδʼ ὑπεύθυνος κρατεῖ.\nκαὶ νῦν ἐγὼ μὲν εἶμι καὶ πειράσομαι\nἐὰν δύνωμαι τῶνδέ σʼ ἐκλῦσαι πόνων.\nσὺ δʼ ἡσύχαζε μηδʼ ἄγαν λαβροστόμει.\nἢ οὐκ οἶσθʼ ἀκριβῶς ὢν περισσόφρων ὅτι\nγλώσσῃ ματαίᾳ ζημία προστρίβεται;\nζηλῶ σʼ ὁθούνεκʼ ἐκτὸς αἰτίας κυρεῖς\nτούτων μετασχεῖν καὶ τετολμηκὼς ἐμοί.\nκαὶ νῦν ἔασον μηδέ σοι μελησάτω.\nπάντως γὰρ οὐ πείσεις νιν· οὐ γὰρ εὐπιθής.\nπάπταινε δʼ αὐτὸς μή τι πημανθῇς ὁδῷ.\nπολλῷ γʼ ἀμείνων τοὺς πέλας φρενοῦν ἔφυς\nἢ σαυτόν· ἔργῳ κοὐ λόγῳ τεκμαίρομαι.\nὁρμώμενον δὲ μηδαμῶς ἀντισπάσῃς.\nαὐχῶ γὰρ αὐχῶ τήνδε δωρεὰν ἐμοὶ\nδώσειν Δίʼ, ὥστε τῶνδέ σʼ ἐκλῦσαι πόνων.\nτὰ μὲν σʼ ἐπαινῶ κοὐδαμῇ λήξω ποτέ·\nπροθυμίας γὰρ οὐδὲν ἐλλείπεις. ἀτὰρ\nμηδὲν πόνει. μάτην γὰρ οὐδὲν ὠφελῶν\nἐμοὶ πονήσεις, εἴ τι καὶ πονεῖν θέλεις.\nἀλλʼ ἡσύχαζε σαυτὸν ἐκποδὼν ἔχων·\nἐγὼ γὰρ οὐκ, εἰ δυστυχῶ, τοῦδʼ εἵνεκα\nθέλοιμʼ ἂν ὡς πλείστοισι πημονὰς τυχεῖν.\nοὐ δῆτʼ ἐπεί με καὶ κασιγνήτου τύχαι\nτείρουσʼ Ἄτλαντος, ὃς πρὸς ἑσπέρους τόπους\nἕστηκε κίονʼ οὐρανοῦ τε καὶ χθονὸς\nὤμοις ἐρείδων, ἄχθος οὐκ εὐάγκαλον.\nτὸν γηγενῆ τε Κιλικίων οἰκήτορα\nἄντρων ἰδὼν ᾤκτιρα, δάιον τέρας\nἑκατογκάρανον πρὸς βίαν χειρούμενον\nΤυφῶνα θοῦρον· πᾶσιν ὅς ἀντέστη θεοῖς,\nσμερδναῖσι γαμφηλαῖσι συρίζων φόβον·\nἐξ ὀμμάτων δʼ ἤστραπτε γοργωπὸν σέλας,\nὡς τὴν Διὸς τυραννίδʼ ἐκπέρσων βίᾳ·\nἀλλʼ ἦλθεν αὐτῷ Ζηνὸς ἄγρυπνον βέλος,\nκαταιβάτης κεραυνὸς ἐκπνέων φλόγα,\nὃς αὐτὸν ἐξέπληξε τῶν ὑψηγόρων\nκομπασμάτων. φρένας γὰρ εἰς αὐτὰς τυπεὶς\nἐφεψαλώθη κἀξεβροντήθη σθένος.\nκαὶ νῦν ἀχρεῖον καὶ παράορον δέμας\nκεῖται στενωποῦ πλησίον θαλασσίου\nἰπούμενος ῥίζαισιν Αἰτναίαις ὕπο·\nκορυφαῖς δʼ ἐν ἄκραις ἥμενος μυδροκτυπεῖ\nἭφαιστος· ἔνθεν ἐκραγήσονταί ποτε\nποταμοὶ πυρὸς δάπτοντες ἀγρίαις γνάθοις\nτῆς καλλικάρπου Σικελίας λευροὺς γύας·\nτοιόνδε Τυφὼς ἐξαναζέσει χόλον\nθερμοῖς ἀπλάτου βέλεσι πυρπνόου ζάλης,\nκαίπερ κεραυνῷ Ζηνὸς ἠνθρακωμένος.\nσὺ δʼ οὐκ ἄπειρος, οὐδʼ ἐμοῦ διδασκάλου\nχρῄζεις· σεαυτὸν σῷζʼ ὅπως ἐπίστασαι·\nἐγὼ δὲ τὴν παροῦσαν ἀντλήσω τύχην,\nἔστʼ ἂν Διὸς φρόνημα λωφήσῃ χόλου.\nοὔκουν, Προμηθεῦ, τοῦτο γιγνώσκεις, ὅτι\nὀργῆς νοσούσης εἰσὶν ἰατροὶ λόγοι;\nἐάν τις ἐν καιρῷ γε μαλθάσσῃ κέαρ\nκαὶ μὴ σφριγῶντα θυμὸν ἰσχναίνῃ βίᾳ.\nἐν τῷ προθυμεῖσθαι δὲ καὶ τολμᾶν τίνα\nὁρᾷς ἐνοῦσαν ζημίαν; δίδασκέ με.\nμόχθον περισσὸν κουφόνουν τʼ εὐηθίαν.\nἔα με τῇδε τῇ νόσῳ νοσεῖν, ἐπεὶ\nκέρδιστον εὖ φρονοῦντα μὴ φρονεῖν δοκεῖν.\nἐμὸν δοκήσει τἀμπλάκημʼ εἶναι τόδε.\nσαφῶς μʼ ἐς οἶκον σὸς λόγος στέλλει πάλιν.\nμὴ γάρ σε θρῆνος οὑμὸς εἰς ἔχθραν βάλῃ.\nἦ τῷ νέον θακοῦντι παγκρατεῖς ἕδρας;\nτούτου φυλάσσου μή ποτʼ ἀχθεσθῇ κέαρ.\nἡ σή, Προμηθεῦ, συμφορὰ διδάσκαλος.\nστέλλου, κομίζου, σῷζε τὸν παρόντα νοῦν.\nὁρμωμένῳ μοι τόνδʼ ἐθώυξας λόγον.\nλευρὸν γὰρ οἷμον αἰθέρος ψαίρει πτεροῖς\nτετρασκελὴς οἰωνός· ἄσμενος δέ τἂν\nσταθμοῖς ἐν οἰκείοισι κάμψειεν γόνυ.\nστένω σε τᾶς οὐλομένας τύχας, Προμηθεῦ·\nδακρυσίστακτα δʼ ἀπʼ ὄσσων\nῥαδινὰν λειβομένα ῥέος παρειὰν\nνοτίοις ἔτεγξα παγαῖς·\nἀμέγαρτα γὰρ τάδε Ζεὺς\nἰδίοις νόμοις κρατύνων\nὑπερήφανον θεοῖς τοῖς\nπάρος ἐνδείκνυσιν αἰχμάν.\nπρόπασα δʼ ἤδη στονόεν λέλακε χώρα,\nμεγαλοσχήμονά ἀρχαι-\nοπρεπῆ στένουσι τὰν σὰν\nξυνομαιμόνων τε τιμάν,\nὁπόσοι τʼ ἔποικον ἁγνᾶς\nἈσίας ἕδος νέμονται,\nμεγαλοστόνοισι σοῖς πή-\nμασι συγκάμνουσι θνατοί.\nΚολχίδος τε γᾶς ἔνοικοι\nπαρθένοι, μάχας ἄτρεστοι,\nκαὶ Σκύθης ὅμιλος, οἳ γᾶς\nἔσχατον τόπον ἀμφὶ Μαι-\nῶτιν ἔχουσι λίμναν,\nἈραβίας τʼ ἄρειον ἄνθος,\nὑψίκρημνον οἳ πόλισμα\nΚαυκάσου πέλας νέμονται,\nδάιος στρατός, ὀξυπρῴ-\nροισι βρέμων ἐν αἰχμαῖς.\nμόνον δὴ πρόσθεν ἄλλον ἐν πόνοις\nδαμέντʼ ἀδαμαντοδέτοις\nΤιτᾶνα λύμαις εἰσιδόμαν, θεόν,\nἌτλαντος αἰὲν; ὑπέροχον σθένος κραταιόν,\nὃς οὐράνιόν τε πόλον\nνώτοις στέγων ὑποστενάζει.\nβοᾷ δὲ πόντιος κλύδων\nξυμπίτνων, στένει βυθός,\nκελαινὸς δʼ Ἄιδος ὑποβρέμει μυχὸς γᾶς,\nπαγαί θʼ ἁγνορύτων ποταμῶν\nστένουσιν ἄλγος οἰκτρόν.\nμή τοι χλιδῇ δοκεῖτε μηδʼ αὐθαδίᾳ\nσιγᾶν με· συννοίᾳ δὲ δάπτομαι κέαρ,\nὁρῶν ἐμαυτὸν ὧδε προυσελούμενον.\nκαίτοι θεοῖσι τοῖς νέοις τούτοις γέρα\nτίς ἄλλος ἢ ʼγὼ παντελῶς διώρισεν;\nἀλλʼ αὐτὰ σιγῶ· καὶ γὰρ εἰδυίαισιν ἂν\nὑμῖν λέγοιμι· τἀν βροτοῖς δὲ πήματα\nἀκούσαθʼ, ὥς σφας νηπίους ὄντας τὸ πρὶν\nἔννους ἔθηκα καὶ φρενῶν ἐπηβόλους.\nλέξω δέ, μέμψιν οὔτινʼ ἀνθρώποις ἔχων,\nἀλλʼ ὧν δέδωκʼ εὔνοιαν ἐξηγούμενος·\nοἳ πρῶτα μὲν βλέποντες ἔβλεπον μάτην,\nκλύοντες οὐκ ἤκουον, ἀλλʼ ὀνειράτων\nἀλίγκιοι μορφαῖσι τὸν μακρὸν βίον\nἔφυρον εἰκῇ πάντα, κοὔτε πλινθυφεῖς\nδόμους προσείλους, ᾖσαν, οὐ ξυλουργίαν·\nκατώρυχες δʼ ἔναιον ὥστʼ ἀήσυροι\nμύρμηκες ἄντρων ἐν μυχοῖς ἀνηλίοις.\nἦν δʼ οὐδὲν αὐτοῖς οὔτε χείματος τέκμαρ\nοὔτʼ ἀνθεμώδους ἦρος οὔτε καρπίμου\nθέρους βέβαιον, ἀλλʼ ἄτερ γνώμης τὸ πᾶν\nἔπρασσον, ἔστε δή σφιν ἀντολὰς ἐγὼ\nἄστρων ἔδειξα τάς τε δυσκρίτους δύσεις.\nκαὶ μὴν ἀριθμόν, ἔξοχον σοφισμάτων,\nἐξηῦρον αὐτοῖς, γραμμάτων τε συνθέσεις,\nμνήμην ἁπάντων, μουσομήτορʼ ἐργάνην.\nκἄζευξα πρῶτος ἐν ζυγοῖσι κνώδαλα\nζεύγλαισι δουλεύοντα σάγμασὶν θʼ, ὅπως\nθνητοῖς μεγίστων διάδοχοι μοχθημάτων\nγένοινθʼ , ὑφʼ ἅρμα τʼ ἤγαγον φιληνίους\nἵππους, ἄγαλμα τῆς ὑπερπλούτου χλιδῆς.\nθαλασσόπλαγκτα δʼ οὔτις ἄλλος ἀντʼ ἐμοῦ\nλινόπτερʼ ηὗρε ναυτίλων ὀχήματα.\nτοιαῦτα μηχανήματʼ ἐξευρὼν τάλας\nβροτοῖσιν, αὐτὸς οὐκ ἔχω σόφισμʼ ὅτῳ\nτῆς νῦν παρούσης πημονῆς ἀπαλλαγῶ.\nπέπονθας αἰκὲς πῆμʼ· ἀποσφαλεὶς φρενῶν\nπλανᾷ, κακὸς δʼ ἰατρὸς ὥς τις ἐς νόσον\nπεσὼν ἀθυμεῖς καὶ σεαυτὸν οὐκ ἔχεις\nεὑρεῖν ὁποίοις φαρμάκοις ἰάσιμος.\nτὰ λοιπά μου κλύουσα θαυμάσῃ πλέον,\nοἵας τέχνας τε καὶ πόρους ἐμησάμην.\nτὸ μὲν μέγιστον, εἴ τις ἐς νόσον πέσοι,\nοὐκ ἦν ἀλέξημʼ οὐδέν, οὔτε βρώσιμον,\nοὐ χριστόν, οὐδὲ πιστόν, ἀλλὰ φαρμάκων\nχρείᾳ κατεσκέλλοντο, πρίν γʼ ἐγώ σφισιν\nἔδειξα κράσεις ἠπίων ἀκεσμάτων,\nαἷς τὰς ἁπάσας ἐξαμύνονται νόσους.\nτρόπους τε πολλοὺς μαντικῆς ἐστοίχισα,\nκἄκρινα πρῶτος ἐξ ὀνειράτων ἃ χρὴ\nὕπαρ γενέσθαι, κληδόνας τε δυσκρίτους\nἐγνώρισʼ αὐτοῖς ἐνοδίους τε συμβόλους·\nγαμψωνύχων τε πτῆσιν οἰωνῶν σκεθρῶς\nδιώρισʼ, οἵτινές τε δεξιοὶ φύσιν\nεὐωνύμους τε, καὶ δίαιταν ἥντινα\nἔχουσʼ ἕκαστοι, καὶ πρὸς ἀλλήλους τίνες\nἔχθραι τε καὶ στέργηθρα καὶ συνεδρίαι·\nσπλάγχνων τε λειότητα, καὶ χροιὰν τίνα\nἔχουσʼ ἂν εἴη δαίμοσιν πρὸς ἡδονὴν\nχολή, λοβοῦ τε ποικίλην εὐμορφίαν.\nκνίσῃ τε κῶλα συγκαλυπτὰ καὶ μακρὰν\nὀσφῦν πυρώσας δυστέκμαρτον ἐς τέχνην\nὥδωσα θνητούς, καὶ φλογωπὰ σήματα\nἐξωμμάτωσα, πρόσθεν ὄντʼ ἐπάργεμα.\nτοιαῦτα μὲν δὴ ταῦτʼ· ἔνερθε δὲ χθονὸς\nκεκρυμμένʼ, ἀνθρώποισιν ὠφελήματα,\nχαλκόν, σίδηρον, ἄργυρον, χρυσόν τε τίς\nφήσειεν ἂν πάροιθεν ἐξευρεῖν ἐμοῦ;\nοὐδείς, σάφʼ οἶδα, μὴ μάτην φλύσαι θέλων.\nβραχεῖ δὲ μύθῳ πάντα συλλήβδην μάθε,\nπᾶσαι τέχναι βροτοῖσιν ἐκ Προμηθέως.\nμή νυν βροτοὺς μὲν ὠφέλει καιροῦ πέρα,\nσαυτοῦ δʼ ἀκήδει δυστυχοῦντος. ὡς ἐγὼ\nεὔελπίς εἰμι τῶνδέ σʼ ἐκ δεσμῶν ἔτι\nλυθέντα μηδὲν μεῖον ἰσχύσειν Διός.\nοὐ ταῦτα ταύτῃ Μοῖρά πω τελεσφόρος\nκρᾶναι πέπρωται, μυρίαις δὲ πημοναῖς\nδύαις τε καμφθεὶς ὧδε δεσμὰ φυγγάνω·\nτέχνη δʼ ἀνάγκης ἀσθενεστέρα μακρῷ.\nτίς οὖν ἀνάγκης ἐστὶν οἰακοστρόφος;\nΜοῖραι τρίμορφοι μνήμονές τʼ Ἐρινύες\nτούτων ἄρα Ζεύς ἐστιν ἀσθενέστερος;\nοὔκουν ἂν ἐκφύγοι γε τὴν πεπρωμένην.\nτί γὰρ πέπρωται Ζηνὶ πλὴν ἀεὶ κρατεῖν;\nτοῦτʼ οὐκέτʼ ἂν πύθοιο μηδὲ λιπάρει.\nἦ πού τι σεμνόν ἐστιν ὃ ξυναμπέχεις.\nἄλλου λόγου μέμνησθε, τόνδε δʼ οὐδαμῶς\nκαιρὸς γεγωνεῖν, ἀλλὰ συγκαλυπτέος\nὅσον μάλιστα· τόνδε γὰρ σῴζων ἐγὼ\nδεσμοὺς ἀεικεῖς καὶ δύας ἐκφυγγάνω.\nμηδάμʼ ὁ πάντα νέμων\nθεῖτʼ ἐμᾷ γνώμᾳ κράτος ἀντίπαλον Ζεύς,\nμηδʼ ἐλινύσαιμι θεοὺς ὁσίαις θοίναις ποτινισομένα\nβουφόνοις παρʼ Ὠκεανοῦ πατρὸς ἄσβεστον πόρον,\nμηδʼ ἀλίτοιμι λόγοις·\nἀλλά μοι τόδʼ ἐμμένοι καὶ μήποτʼ ἐκτακείη·\nἁδύ τι θαρσαλέαις\nτὸν μακρὸν τείνειν βίον ἐλπίσι, φαναῖς\nθυμὸν ἀλδαίνουσαν ἐν εὐφροσύναις. φρίσ-\nσω δέ σε δερκομένα\nμυρίοις μόχθοις διακναιόμενον .\nΖῆνα γὰρ οὐ τρομέων\nἰδίᾳ γνώμᾳ σέβῃ θνατοὺς ἄγαν, Προμηθεῦ.\nφέρʼ, ὅπως ἄχαρις χάρις, ὦ φίλος·\nεἰπὲ ποῦ τίς ἀλκά;\nτίς ἐφαμερίων ἄρηξις; οὐδʼ ἐδέρχθης\nὀλιγοδρανίαν ἄκικυν,\nἰσόνειρον, ᾇ τὸ φωτῶν\nἀλαὸν γένος ἐμπεποδισμένον; οὔποτε\nτὰν Διὸς ἁρμονίαν θνατῶν παρεξίασι βουλαί.\nἔμαθον τάδε σὰς προσιδοῦσʼ ὀλο-\nὰς τύχας, Προμηθεῦ.\nτὸ διαμφίδιον δέ μοι μέλος προσέπτα\nτόδʼ ἐκεῖνό θʼ, ὅ τʼ ἀμφὶ λουτρὰ\nκαὶ λέχος σὸν ὑμεναίουν\nἰότατι γάμων, ὅτε τὰν ὁμοπάτριον ἕδνοις\nἄγαγες Ἡσιόναν πείθὼν δάμαρτα κοινόλεκτρον.\nτίς γῆ; τί γένος; τίνα φῶ λεύσσειν\nτόνδε χαλινοῖς ἐν πετρίνοισιν\nχειμαζόμενον;\nτίνος ἀμπλακίας ποινὰς ὀλέκῃ;\nσήμηνον ὅποι γῆς ἡ μογερὰ πεπλάνημαι.\nἆ ἆ, ἒ ἔ,\nχρίει τις αὖ με τὰν τάλαιναν οἶστρος,\nεἴδωλον Ἄργου γηγενοῦς, ἄλευʼ ἆ δᾶ· φοβοῦμαι\nτὸν μυριωπὸν εἰσορῶσα βούταν.\nὁ δὲ πορεύεται δόλιον ὄμμʼ ἔχων,\nὃν οὐδὲ κατθανόντα γαῖα κεύθει.\nἀλλʼ, ἐμὲ τὰν τάλαιναν\nἐξ ἐνέρων περῶν κυναγετεῖ, πλανᾷ\nτε νῆστιν ἀνὰ τὰν παραλίαν ψάμμαν.\nὑπὸ δὲ κηρόπλαστος ὀτοβεῖ δόναξ\nἀχέτας ὑπνοδόταν νόμον·\nἰὼ ἰὼ πόποι, ποῖ μʼ ἄγουσι τη-\nλέπλαγκτοι πλάναι;\nτί ποτέ μʼ, ὦ Κρόνιε παῖ, τί ποτε ταῖσδʼ\nἐνέζευξας εὑρὼν ἁμαρτοῦσαν ἐν\nπημοναῖσιν; ἓ ἕ,\nοἰστρηλάτῳ δὲ δείματι\nδειλαίαν παράκοπον ὧδε τείρεις;\nπυρί με φλέξον, ἢ χθονὶ κάλυψον, ἤ\nποντίοις δάκεσι δὸς βοράν,\nμηδέ μοι φθονήσῃς\nεὐγμάτων, ἄναξ.\nἄδην με πολύπλανοι πλάναι\nγεγυμνάκασιν, οὐδʼ ἔχω μαθεῖν ὅπα\nπημονὰς ἀλύξω.\nκλύεις φθέγμα τᾶς βούκερω παρθένου;\nπῶς δʼ οὐ κλύω τῆς οἰστροδινήτου κόρης,\nτῆς Ἰναχείας; ἣ Διὸς θάλπει κέαρ\nἔρωτι, καὶ νῦν τοὺς ὑπερμήκεις δρόμους\nἭρᾳ στυγητὸς πρὸς βίαν γυμνάζεται.\nπόθεν ἐμοῦ σὺ πατρὸς ὄνομʼ ἀπύεις;\nεἰπέ μοι τᾷ μογερᾷ τίς ὤν;\nτίς ἄρα μʼ, ὦ τάλας, τὰν τάλαιναν ὧδʼ\nἔτυμα προσθροεῖς;\nθεόσυτόν τε νόσον ὠνόμασας, ἃ\nμαραίνει με χρίουσα κέντροις, ἰώ,\nφοιταλέοισιν ἓ ἕ·\nσκιρτημάτων δὲ νήστισιν\nαἰκείαις λαβρόσυτος ἦλθον, Ἥρας\nἐπικότοισι μήδεσι δαμεῖσα. δυσ-\nδαιμόνων δὲ τίνες οἵ, ἓ ἕ,\nοἷʼ ἐγὼ μογοῦσιν;\nἀλλά μοι τορῶς\nτέκμηρον ὅ τι μʼ ἐπαμμένει\nπαθεῖν, τί μῆχαρ, ἢ τί φάρμακον νόσου,\nδεῖξον, εἴπερ οἶσθα·\nθρόει, φράζε τᾷ δυσπλάνῳ παρθένῳ.\nλέξω τορῶς σοι πᾶν ὅπερ χρῄζεις μαθεῖν,\nοὐκ ἐμπλέκων αἰνίγματʼ, ἀλλʼ ἁπλῷ λόγῳ,\nὥσπερ δίκαιον πρὸς φίλους οἴγειν στόμα.\nπυρὸς βροτοῖς δοτῆρʼ ὁρᾷς Προμηθέα.\nὦ κοινὸν ὠφέλημα θνητοῖσιν φανείς,\nτλῆμον Προμηθεῦ, τοῦ δίκην πάσχεις τάδε;\nἁρμοῖ πέπαυμαι τοὺς ἐμοὺς θρηνῶν πόνους.\nοὔκουν πόροις ἂν τήνδε δωρεὰν ἐμοί;\nλέγʼ ἥντινʼ αἰτῇ· πᾶν γὰρ ἂν πύθοιό μου.\nσήμηνον ὅστις ἐν φάραγγί σʼ ὤχμασεν.\nβούλευμα μὲν τὸ Δῖον, Ἡφαίστου δὲ χείρ.\nποινὰς δὲ ποίων ἀμπλακημάτων τίνεις;\nτοσοῦτον ἀρκῶ σοι σαφηνίσας μόνον.\nκαὶ πρός γε τούτοις τέρμα τῆς ἐμῆς πλάνης\nδεῖξον, τίς ἔσται τῇ ταλαιπώρῳ χρόνος.\nτὸ μὴ μαθεῖν σοι κρεῖσσον ἢ μαθεῖν τάδε.\nμήτοι με κρύψῃς τοῦθʼ ὅπερ μέλλω παθεῖν.\nἀλλʼ οὐ μεγαίρω τοῦδέ σοι δωρήματος.\nτί δῆτα μέλλεις μὴ οὐ γεγωνίσκειν τὸ πᾶν;\nφθόνος μὲν οὐδείς, σὰς δʼ ὀκνῶ θράξαι φρένας.\nμή μου προκήδου μᾶσσον ὡς ἐμοὶ γλυκύ.\nἐπεὶ προθυμῇ, χρὴ λέγειν. ἄκουε δή.\nμήπω γε· μοῖραν δʼ ἡδονῆς κἀμοὶ πόρε.\nτὴν τῆσδε πρῶτον ἱστορήσωμεν νόσον,\nαὐτῆς λεγούσης τὰς πολυφθόρους τύχας·\nτὰ λοιπὰ δʼ ἄθλων σοῦ διδαχθήτω πάρα.\nσὸν ἔργον, Ἰοῖ, ταῖσδʼ ὑπουργῆσαι χάριν,\nἄλλως τε πάντως καὶ κασιγνήταις πατρός.\nὡς τἀποκλαῦσαι κἀποδύρασθαι τύχας\nἐνταῦθʼ, ὅπου μέλλοι τις οἴσεσθαι δάκρυ\nπρὸς τῶν κλυόντων, ἀξίαν τριβὴν ἔχει.\nοὐκ οἶδʼ ὅπως ὑμῖν ἀπιστῆσαί με χρή,\nσαφεῖ δὲ μύθῳ πᾶν ὅπερ προσχρῄζετε\nπεύσεσθε· καίτοι καὶ λέγουσʼ αἰσχύνομαι\nθεόσσυτον χειμῶνα καὶ διαφθορὰν\nμορφῆς, ὅθεν μοι σχετλίᾳ προσέπτατο.\nαἰεὶ γὰρ ὄψεις ἔννυχοι πωλεύμεναι\nἐς παρθενῶνας τοὺς ἐμοὺς παρηγόρουν\nλείοισι μύθοις ὦ μέγʼ εὔδαιμον κόρη,\nτί παρθενεύει δαρόν, ἐξόν σοι γάμου\nτυχεῖν μεγίστου; Ζεὺς γὰρ ἱμέρου βέλει\nπρὸς σοῦ τέθαλπται καὶ συναίρεσθαι Κύπριν\nθέλει· σὺ δʼ, ὦ παῖ, μὴ ʼπολακτίσῃς λέχος\nτὸ Ζηνός, ἀλλʼ ἔξελθε πρὸς Λέρνης βαθὺν\nλειμῶνα, ποίμνας βουστάσεις τε πρὸς πατρός,\nὡς ἂν τὸ Δῖον ὄμμα λωφήσῃ πόθου.\nτοιοῖσδε πάσας εὐφρόνας ὀνείρασι\nσυνειχόμην δύστηνος, ἔστε δὴ πατρὶ\nἔτλην γεγωνεῖν νυκτίφοιτʼ ὀνείρατα.\nὁ δʼ ἔς τε Πυθὼ κἀπὶ Δωδώνης πυκνοὺς\nθεοπρόπους ἴαλλεν, ὡς μάθοι τί χρὴ\nδρῶντʼ ἢ λέγοντα δαίμοσιν πράσσειν φίλα.\nἧκον δʼ ἀναγγέλλοντες αἰολοστόμους\nχρησμοὺς ἀσήμους δυσκρίτως τʼ εἰρημένους.\nτέλος δʼ ἐναργὴς βάξις ἦλθεν Ἰνάχῳ\nσαφῶς ἐπισκήπτουσα καὶ μυθουμένη\nἔξω δόμων τε καὶ πάτρας ὠθεῖν ἐμέ,\nἄφετον ἀλᾶσθαι γῆς ἐπʼ ἐσχάτοις ὅροις·\nκεἰ μὴ θέλοι, πυρωπὸν ἐκ Διὸς μολεῖν\nκεραυνόν, ὃς πᾶν ἐξαϊστώσοι γένος.\nτοιοῖσδε πεισθεὶς Λοξίου μαντεύμασιν\nἐξήλασέν με κἀπέκλῃσε δωμάτων\nἄκουσαν ἄκων· ἀλλʼ ἐπηνάγκαζέ νιν\nΔιὸς χαλινὸς πρὸς βίαν πράσσειν τάδε.\nεὐθὺς δὲ μορφὴ καὶ φρένες διάστροφοι\nἦσαν, κεραστὶς δʼ, ὡς ὁρᾶτʼ, ὀξυστόμῳ\nμύωπι χρισθεῖσʼ ἐμμανεῖ σκιρτήματι\nᾖσσον πρὸς εὔποτόν τε Κερχνείας ῥέος\nΛέρνης τε κρήνην · βουκόλος δὲ γηγενὴς\nἄκρατος ὀργὴν Ἄργος ὡμάρτει, πυκνοῖς\nὄσσοις δεδορκὼς τοὺς ἐμοὺς κατὰ στίβους.\nἀπροσδόκητος δʼ αὐτὸν ἀφνίδιος μόρος\nτοῦ ζῆν ἀπεστέρησεν. οἰστροπλὴξ δʼ ἐγὼ\nμάστιγι θείᾳ γῆν πρὸ γῆς ἐλαύνομαι.\nκλύεις τὰ πραχθέντʼ· εἰ δʼ ἔχεις εἰπεῖν ὅ τι\nλοιπὸν πόνων, σήμαινε· μηδέ μʼ οἰκτίσας\nξύνθαλπε μύθοις ψευδέσιν· νόσημα γὰρ\nαἴσχιστον εἶναί φημι συνθέτους λόγους.\nἔα ἔα, ἄπεχε, φεῦ·\nοὔποτʼ οὔποτʼ ηὔχουν ὧδε ξένους\nμολεῖσθαι λόγους εἰς ἀκοὰν ἐμάν,\nοὐδʼ ὧδε δυσθέατα καὶ δύσοιστα\nπήματα, λύματα, δείματα ἀμ-\nφάκει κέντρῳ τύψειν ψυχὰν ἐμάν.\nἰὼ ἰὼ μοῖρα μοῖρα,\nπέφρικʼ εἰσιδοῦσα πρᾶξιν Ἰοῦς.\nπρῴ γε στενάζεις καὶ φόβου πλέα τις εἶ·\nἐπίσχες ἔστʼ ἂν καὶ τὰ λοιπὰ προσμάθῃς.\nλέγʼ, ἐκδίδασκε· τοῖς νοσοῦσί τοι γλυκὺ\nτὸ λοιπὸν ἄλγος προυξεπίστασθαι τορῶς.\nτὴν πρίν γε χρείαν ἠνύσασθʼ ἐμοῦ πάρα\nκούφως· μαθεῖν γὰρ τῆσδε πρῶτʼ ἐχρῄζετε\nτὸν ἀμφʼ ἑαυτῆς ἆθλον ἐξηγουμένης·\nτὰ λοιπὰ νῦν ἀκούσαθʼ, οἷα χρὴ πάθη\nτλῆναι πρὸς Ἥρας τήνδε τὴν νεάνιδα.\nσύ τʼ Ἰνάχειον σπέρμα, τοὺς ἐμοὺς λόγους\nθυμῷ βάλʼ, ὡς ἂν τέρματʼ ἐκμάθῃς ὁδοῦ.\nπρῶτον μὲν ἐνθένδʼ ἡλίου πρὸς ἀντολὰς\nστρέψασα σαυτὴν στεῖχʼ ἀνηρότους γύας·\nΣκύθας δʼ ἀφίξῃ νομάδας, οἳ πλεκτὰς στέγας\nπεδάρσιοι ναίουσʼ ἐπʼ εὐκύκλοις ὄχοις\nἑκηβόλοις τόξοισιν ἐξηρτυμένοι·\nοἷς μὴ πελάζειν, ἀλλʼ ἁλιστόνοις πόδας\nχρίμπτουσα ῥαχίαισιν ἐκπερᾶν χθόνα.\nλαιᾶς δὲ χειρὸς οἱ σιδηροτέκτονες\nοἰκοῦσι Χάλυβες, οὓς φυλάξασθαί σε χρή.\nἀνήμεροι γὰρ οὐδὲ πρόσπλατοι ξένοις.\nἥξεις δʼ Ὑβριστὴν ποταμὸν οὐ ψευδώνυμον,\nὃν μὴ περάσῃς, οὐ γὰρ εὔβατος περᾶν,\nπρὶν ἂν πρὸς αὐτὸν Καύκασον μόλῃς, ὀρῶν\nὕψιστον, ἔνθα ποταμὸς ἐκφυσᾷ μένος\nκροτάφων ἀπʼ αὐτῶν. ἀστρογείτονας δὲ χρὴ\nκορυφὰς ὑπερβάλλουσαν ἐς μεσημβρινὴν\nβῆναι κέλευθον, ἔνθʼ, Ἀμαζόνων στρατὸν\nἥξεις στυγάνορʼ, αἳ Θεμίσκυράν ποτε\nκατοικιοῦσιν ἀμφὶ Θερμώδονθʼ, ἵνα\nτραχεῖα πόντου Σαλμυδησσία γνάθος\nἐχθρόξενος ναύταισι, μητρυιὰ νεῶν·\nαὗταί σʼ ὁδηγήσουσι καὶ μάλʼ ἀσμένως.\nἰσθμὸν δʼ ἐπʼ αὐταῖς στενοπόροις λίμνης πύλαις\nΚιμμερικὸν ἥξεις, ὃν θρασυσπλάγχνως σε χρὴ\nλιποῦσαν αὐλῶνʼ ἐκπερᾶν Μαιωτικόν·\nἔσται δὲ θνητοῖς εἰσαεὶ λόγος μέγας\nτῆς σῆς πορείας, Βόσπορος δʼ ἐπώνυμος\nκεκλήσεται. λιποῦσα δʼ Εὐρώπης πέδον\nἤπειρον ἥξεις Ἀσιάδʼ·. ἆρʼ, ὑμῖν δοκεῖ\nὁ τῶν θεῶν τύραννος ἐς τὰ πάνθʼ ὁμῶς\nβίαιος εἶναι; τῇδε γὰρ θνητῇ θεὸς\nχρῄζων μιγῆναι τάσδʼ ἐπέρριψεν πλάνας.\nπικροῦ δʼ ἔκυρσας, ὦ κόρη, τῶν σῶν γάμων\nμνηστῆρος. οὓς γὰρ νῦν ἀκήκοας λόγους,\nεἶναι δόκει σοι μηδέπω ʼν προοιμίοις.\nἰώ μοί μοι, ἒ ἔ.\nσὺ δʼ αὖ κέκραγας κἀναμυχθίζῃ; τί που\nδράσεις, ὅταν τὰ λοιπὰ πυνθάνῃ κακά;\nἦ γάρ τι λοιπὸν τῇδε πημάτων ἐρεῖς;\nδυσχείμερόν γε πέλαγος ἀτηρᾶς δύης.\nτί δῆτʼ ἐμοὶ ζῆν κέρδος, ἀλλʼ οὐκ ἐν τάχει\nἔρριψʼ ἐμαυτὴν τῆσδʼ ἀπὸ στύφλου πέτρας,\nὅπως πέδοι σκήψασα τῶν πάντων πόνων\nἀπηλλάγην; κρεῖσσον γὰρ εἰσάπαξ θανεῖν\nἢ τὰς ἁπάσας ἡμέρας πάσχειν κακῶς.\nἦ δυσπετῶς ἂν τοὺς ἐμοὺς ἄθλους φέροις,\nὅτῳ θανεῖν μέν ἐστιν οὐ πεπρωμένον·\nαὕτη γὰρ ἦν ἂν πημάτων ἀπαλλαγή·\nνῦν δʼ οὐδέν ἐστι τέρμα μοι προκείμενον\nμόχθων, πρὶν ἂν Ζεὺς ἐκπέσῃ τυραννίδος.\nἦ γάρ ποτʼ ἔστιν ἐκπεσεῖν ἀρχῆς Δία;\nἥδοιʼ ἄν, οἶμαι, τήνδʼ ἰδοῦσα συμφοράν.\nπῶς δʼ οὐκ ἄν, ἥτις ἐκ Διὸς πάσχω κακῶς;\nὡς τοίνυν ὄντων τῶνδέ σοι μαθεῖν πάρα.\nπρὸς τοῦ τύραννα σκῆπτρα συληθήσεται;\nπρὸς αὐτὸς αὑτοῦ κενοφρόνων βουλευμάτων.\nποίῳ τρόπῳ; σήμηνον, εἰ μή τις βλάβη.\nγαμεῖ γάμον τοιοῦτον ᾧ ποτʼ ἀσχαλᾷ.\nθέορτον, ἢ βρότειον; εἰ ῥητόν, φράσον.\nτί δʼ ὅντινʼ·; οὐ γὰρ ῥητὸν αὐδᾶσθαι τόδε.\nἦ πρὸς δάμαρτος ἐξανίσταται θρόνων;\nἣ τέξεταί γε παῖδα φέρτερον πατρός.\nοὐδʼ ἔστιν αὐτῷ τῆσδʼ ἀποστροφὴ τύχης;\nοὐ δῆτα, πλὴν ἔγωγʼ ἂν ἐκ δεσμῶν λυθείς.\nτίς οὖν ὁ λύσων ἐστὶν ἄκοντος Διός;\nτῶν σῶν τινʼ αὐτὸν ἐγγόνων εἶναι χρεών.\nπῶς εἶπας; ἦ ʼμὸς παῖς σʼ ἀπαλλάξει κακῶν;\nτρίτος γε γένναν πρὸς δέκʼ ἄλλαισιν γοναῖς.\nἥδʼ οὐκέτʼ εὐξύμβλητος ἡ χρησμῳδία.\nκαὶ μηδὲ σαυτῆς ἐκμαθεῖν ζήτει πόνους.\nμή μοι προτείνων κέρδος εἶτʼ ἀποστέρει.\nδυοῖν λόγοιν σε θατέρῳ δωρήσομαι.\nποίοιν; πρόδειξον, αἵρεσίν τʼ ἐμοὶ δίδου.\nδίδωμʼ· ἑλοῦ γάρ, ἢ πόνων τὰ λοιπά σοι\nφράσω σαφηνῶς, ἢ τὸν ἐκλύσοντʼ ἐμέ.\nτούτων σὺ τὴν μὲν τῇδε, τὴν δʼ ἐμοὶ χάριν\nθέσθαι θέλησον, μηδʼ ἀτιμάσῃς λόγου·\nκαὶ τῇδε μὲν γέγωνε τὴν λοιπὴν πλάνην,\nἐμοὶ δὲ τὸν λύσοντα· τοῦτο γὰρ ποθῶ.\nἐπεὶ προθυμεῖσθʼ, οὐκ ἐναντιώσομαι\nτὸ μὴ οὐ γεγωνεῖν πᾶν ὅσον προσχρῄζετε.\nσοὶ πρῶτον, Ἰοῖ, πολύδονον πλάνην φράσω,\nἣν ἐγγράφου σὺ μνήμοσιν δέλτοις φρενῶν.\nὅταν περάσῃς ῥεῖθρον ἠπείροιν ὅρον,\nπρὸς ἀντολὰς φλογῶπας ἡλιοστιβεῖς\n\nπόντου περῶσα φλοῖσβον, ἔστʼ ἂν ἐξίκῃ\nπρὸς Γοργόνεια πεδία Κισθήνης, ἵνα\nαἱ Φορκίδες ναίουσι δηναιαὶ κόραι\nτρεῖς κυκνόμορφοι, κοινὸν ὄμμʼ ἐκτημέναι,\nμονόδοντες, ἃς οὔθʼ ἥλιος προσδέρκεται\nἀκτῖσιν οὔθʼ ἡ νύκτερος μήνη ποτέ.\nπέλας δʼ ἀδελφαὶ τῶνδε τρεῖς κατάπτεροι,\nδρακοντόμαλλοι Γοργόνες βροτοστυγεῖς,\nἃς θνητὸς οὐδεὶς εἰσιδὼν ἕξει πνοάς.\nτοιοῦτο μέν σοι τοῦτο φρούριον λέγω·\nἄλλην δʼ ἄκουσον δυσχερῆ θεωρίαν·\nὀξυστόμους γὰρ Ζηνὸς ἀκραγεῖς κύνας\nγρῦπας φύλαξαι, τόν τε μουνῶπα στρατὸν\nἈριμασπὸν ἱπποβάμονʼ, οἳ χρυσόρρυτον\nοἰκοῦσιν ἀμφὶ νᾶμα Πλούτωνος πόρου·\nτούτοις σὺ μὴ πέλαζε. τηλουρὸν δὲ γῆν\nἥξεις, κελαινὸν φῦλον, οἳ πρὸς ἡλίου\nναίουσι πηγαῖς, ἔνθα ποταμὸς Αἰθίοψ.\nτούτου παρʼ ὄχθας ἕρφʼ, ἕως ἂν ἐξίκῃ\nκαταβασμόν, ἔνθα Βιβλίνων ὀρῶν ἄπο\nἵησι σεπτὸν Νεῖλος εὔποτον ῥέος.\nοὗτός σʼ ὁδώσει τὴν τρίγωνον ἐς χθόνα\nΝειλῶτιν, οὗ δὴ τὴν μακρὰν ἀποικίαν,\nἸοῖ, πέπρωται σοί τε καὶ τέκνοις κτίσαι.\nτῶν δʼ εἴ τί σοι ψελλόν τε καὶ δυσεύρετον,\nἐπανδίπλαζε καὶ σαφῶς ἐκμάνθανε·\nσχολὴ δὲ πλείων ἢ θέλω πάρεστί μοι.\nεἰ μέν τι τῇδε λοιπὸν ἢ παρειμένον\nἔχεις γεγωνεῖν τῆς πολυφθόρου πλάνης,\nλέγʼ· εἰ δὲ πάντʼ εἴρηκας, ἡμῖν αὖ χάριν\nδὸς ἥνπερ αἰτούμεσθα, μέμνησαι δέ που.\nτὸ πᾶν πορείας ἥδε τέρμʼ ἀκήκοεν.\nὅπως δʼ ἂν εἰδῇ μὴ μάτην κλύουσά μου,\nἃ πρὶν μολεῖν δεῦρʼ ἐκμεμόχθηκεν φράσω,\nτεκμήριον τοῦτʼ αὐτὸ δοὺς μύθων ἐμῶν.\nὄχλον μὲν οὖν τὸν πλεῖστον ἐκλείψω λόγων,\nπρὸς αὐτὸ δʼ εἶμι τέρμα σῶν πλανημάτων.\nἐπεὶ γὰρ ἦλθες πρὸς Μολοσσὰ γάπεδα,\nτὴν αἰπύνωτόν τʼ ἀμφὶ Δωδώνην, ἵνα\nμαντεῖα θᾶκός τʼ ἐστὶ Θεσπρωτοῦ Διός,\nτέρας τʼ ἄπιστον, αἱ προσήγοροι δρύες,\nὑφʼ ὧν σὺ λαμπρῶς κοὐδὲν αἰνικτηρίως\nπροσηγορεύθης ἡ Διὸς κλεινὴ δάμαρ\nμέλλουσʼ ἔσεσθαι. τῶνδε προσσαίνει σέ τι ;\nἐντεῦθεν οἰστρήσασα τὴν παρακτίαν\nκέλευθον ᾖξας πρὸς μέγαν κόλπον Ῥέας,\nἀφʼ οὗ παλιμπλάγκτοισι χειμάζῃ δρόμοις·\nχρόνον δὲ τὸν μέλλοντα πόντιος μυχός,\nσαφῶς ἐπίστασʼ, Ἰόνιος κεκλήσεται,.\nτῆς σῆς πορείας μνῆμα τοῖς πᾶσιν βροτοῖς.\nσημεῖά σοι τάδʼ ἐστὶ τῆς ἐμῆς φρενός,\nὡς δέρκεται πλέον τι τοῦ πεφασμένου.\nτὰ λοιπὰ δʼ ὑμῖν τῇδέ τʼ ἐς κοινὸν φράσω,\nἐς ταὐτὸν ἐλθὼν τῶν πάλαι λόγων ἴχνος.\nἔστιν πόλις Κάνωβος ἐσχάτη χθονός,\nΝείλου πρὸς αὐτῷ στόματι καὶ προσχώματι·\nἐνταῦθα δή σε Ζεὺς τίθησιν ἔμφρονα\nἐπαφῶν ἀταρβεῖ χειρὶ καὶ θιγὼν μόνον.\nἐπώνυμον δὲ τῶν Διὸς γεννημάτων\nτέξεις κελαινὸν Ἔπαφον, ὃς καρπώσεται\nὅσην πλατύρρους Νεῖλος ἀρδεύει χθόνα·\nπέμπτη δʼ ἀπʼ αὐτοῦ γέννα πεντηκοντάπαις\nπάλιν πρὸς Ἄργος οὐχ ἑκοῦσʼ ἐλεύσεται\nθηλύσπορος, φεύγουσα συγγενῆ γάμον\nἀνεψιῶν· οἱ δʼ ἐπτοημένοι φρένας,\nκίρκοι πελειῶν οὐ μακρὰν λελειμμένοι,\nἥξουσι θηρεύοντες οὐ θηρασίμους\nγάμους, φθόνον δὲ σωμάτων ἕξει θεός·\nΠελασγία δὲ δέξεται θηλυκτόνῳ\nἌρει, δαμέντων νυκτιφρουρήτῳ θράσει.\nγυνὴ γὰρ ἄνδρʼ ἕκαστον αἰῶνος στερεῖ,\nδίθηκτον ἐν σφαγαῖσι βάψασα ξίφος·\nτοιάδʼ ἐπʼ ἐχθροὺς τοὺς ἐμοὺς ἔλθοι Κύπρις.\nμίαν δὲ παίδων ἵμερος θέλξει τὸ μὴ\nκτεῖναι σύνευνον, ἀλλʼ ἀπαμβλυνθήσεται\nγνώμην· δυοῖν δὲ θάτερον βουλήσεται,\nκλύειν ἄναλκις μᾶλλον ἢ μιαιφόνος·\nαὕτη κατʼ Ἄργος βασιλικὸν τέξει γένος.\nμακροῦ λόγου δεῖ ταῦτʼ ἐπεξελθεῖν τορῶς.\nσπορᾶς γε μὴν ἐκ τῆσδε φύσεται θρασὺς\nτόξοισι κλεινός, ὃς πόνων ἐκ τῶνδʼ ἐμὲ\nλύσει. τοιόνδε χρησμὸν ἡ παλαιγενὴς\nμήτηρ ἐμοὶ διῆλθε Τιτανὶς Θέμις·\nὅπως δὲ χὤπη, ταῦτα δεῖ μακροῦ λόγου\nεἰπεῖν, σύ τʼ οὐδὲν ἐκμαθοῦσα κερδανεῖς.\nἐλελεῦ ἐλελεῦ,\nὑπό μʼ αὖ σφάκελος καὶ φρενοπληγεῖς\nμανίαι θάλπουσʼ, οἴστρου δʼ ἄρδις\nχρίει μʼ ἄπυρος·\nκραδία δὲ φόβῳ φρένα λακτίζει.\nτροχοδινεῖται δʼ ὄμμαθʼ ἑλίγδην,\nἔξω δὲ δρόμου φέρομαι λύσσης\nπνεύματι μάργῳ, γλώσσης ἀκρατής·\nθολεροὶ δὲ λόγοι παίουσʼ εἰκῆ\nστυγνῆς πρὸς κύμασιν ἄτης.\nἦ σοφὸς ἦ σοφὸς ἦν ὃς\nπρῶτος ἐν γνώμᾳ τόδʼ ἐβάστασε καὶ γλώσ-\nσᾳ διεμυθολόγησεν,\nὡς τὸ κηδεῦσαι καθʼ ἑαυτὸν ἀριστεύει μακρῷ,\nκαὶ μήτε τῶν πλούτῳ διαθρυπτομένων\nμήτε τῶν γέννᾳ μεγαλυνομένων\nὄντα χερνήταν ἐραστεῦσαι γάμων.\nμήποτε μήποτέ μʼ, ὦ\nπότνιαι Μοῖραι, λεχέων Διὸς εὐνά-\nτειραν ἴδοισθε πέλουσαν·\nμηδὲ πλαθείην γαμέτᾳ τινὶ τῶν ἐξ οὐρανοῦ.\nταρβῶ γὰρ ἀστεργάνορα παρθενίαν\nεἰσορῶσʼ Ἰοῦς ἀμαλαπτομέναν\nδυσπλάνοις Ἥρας ἀλατείαις πόνων.\nἐμοὶ δʼ ὅτε μὲν ὁμαλὸς ὁ γάμος,\nἄφοβος· οὐ δέδια· μηδὲ κρεισσόνων θεῶν\nἔρως ἄφυκτον ὄμμα προσδράκοι με.\nἀπόλεμος ὅδε γʼ ὁ πόλεμος, ἄπορα πόριμος·\nοὐδʼ ἔχω τίς ἂν γενοίμαν.\nτὰν Διὸς γὰρ οὐχ ὁρῶ\nμῆτιν ὅπα φύγοιμʼ ἄν.\nἦ μὴν ἔτι Ζεύς, καίπερ αὐθάδης φρενῶν,\nἔσται ταπεινός, οἷον ἐξαρτύεται\nγάμον γαμεῖν, ὃς αὐτὸν ἐκ τυραννίδος\nθρόνων τʼ ἄιστον ἐκβαλεῖ· πατρὸς δʼ ἀρὰ\nΚρόνου τότʼ ἤδη παντελῶς κρανθήσεται,\nἣν ἐκπίτνων ἠρᾶτο δηναιῶν θρόνων.\nτοιῶνδε μόχθων ἐκτροπὴν οὐδεὶς θεῶν\nδύναιτʼ ἂν αὐτῷ πλὴν ἐμοῦ δεῖξαι σαφῶς.\nἐγὼ τάδʼ οἶδα χᾦ τρόπῳ. πρὸς ταῦτά νυν\nθαρσῶν καθήσθω τοῖς πεδαρσίοις κτύποις\nπιστός, τινάσσων τʼ ἐν χεροῖν πύρπνουν βέλος.\nοὐδὲν γὰρ αὐτῷ ταῦτʼ ἐπαρκέσει τὸ μὴ οὐ\nπεσεῖν ἀτίμως πτώματʼ οὐκ ἀνασχετά·\nτοῖον παλαιστὴν νῦν παρασκευάζεται\nἐπʼ αὐτὸς αὑτῷ, δυσμαχώτατον τέρας·\nὃς δὴ κεραυνοῦ κρείσσονʼ εὑρήσει φλόγα,\nβροντῆς θʼ ὑπερβάλλοντα καρτερὸν κτύπον·\nθαλασσίαν τε γῆς τινάκτειραν νόσον\nτρίαιναν, αἰχμὴν τὴν Ποσειδῶνος, σκεδᾷ.\nπταίσας δὲ τῷδε πρὸς κακῷ μαθήσεται\nὅσον τό τʼ ἄρχειν καὶ τὸ δουλεύειν δίχα.\nσύ θην ἃ χρῄζεις, ταῦτʼ ἐπιγλωσσᾷ Διός.\nἅπερ τελεῖται, πρὸς δʼ ἃ βούλομαι λέγω.\nκαὶ προσδοκᾶν χρὴ δεσπόσειν Ζηνός τινα;\nκαὶ τῶνδέ γʼ, ἕξει δυσλοφωτέρους πόνους.\nπῶς δʼ οὐχὶ ταρβεῖς τοιάδʼ ἐκρίπτων ἔπη;\nτί δʼ ἂν φοβοίμην ᾧ θανεῖν οὐ μόρσιμον;\nἀλλʼ ἆθλον ἄν σοι τοῦδʼ ἔτʼ ἀλγίω πόροι.\nὁ δʼ οὖν ποιείτω· πάντα προσδοκητά μοι.\nοἱ προσκυνοῦντες τὴν Ἀδράστειαν σοφοί.\nσέβου, προσεύχου, θῶπτε τὸν κρατοῦντʼ ἀεί.\nἐμοὶ δʼ ἔλασσον Ζηνὸς ἢ μηδὲν μέλει.\nδράτω, κρατείτω τόνδε τὸν βραχὺν χρόνον,\nὅπως θέλει· δαρὸν γὰρ οὐκ ἄρξει θεοῖς.\nἀλλʼ εἰσορῶ γὰρ τόνδε τὸν Διὸς τρόχιν,\nτὸν τοῦ τυράννου τοῦ νέου διάκονον·\nπάντως τι καινὸν ἀγγελῶν ἐλήλυθεν.\nσὲ τὸν σοφιστήν, τὸν πικρῶς ὑπέρπικρον,\nτὸν ἐξαμαρτόντʼ εἰς θεοὺς ἐφημέροις\nπορόντα τιμάς, τὸν πυρὸς κλέπτην λέγω·\nπατὴρ ἄνωγέ σʼ οὕστινας κομπεῖς γάμους\nαὐδᾶν, πρὸς ὧν ἐκεῖνος ἐκπίπτει κράτους.\nκαὶ ταῦτα μέντοι μηδὲν αἰνικτηρίως,\nἀλλʼ αὔθʼ ἕκαστα φράζε· μηδέ μοι διπλᾶς\nὁδούς, Προμηθεῦ, προσβάλῃς· ὁρᾷς δʼ ὅτι\nΖεὺς τοῖς τοιούτοις οὐχὶ μαλθακίζεται.\nσεμνόστομός γε καὶ φρονήματος πλέως\nὁ μῦθός ἐστιν, ὡς θεῶν ὑπηρέτου.\nνέον νέοι κρατεῖτε καὶ δοκεῖτε δὴ\nναίειν ἀπενθῆ πέργαμʼ· οὐκ ἐκ τῶνδʼ ἐγὼ\nδισσοὺς τυράννους ἐκπεσόντας ᾐσθόμην;\nτρίτον δὲ τὸν νῦν κοιρανοῦντʼ ἐπόψομαι\nαἴσχιστα καὶ τάχιστα. μή τί σοι δοκῶ\nταρβεῖν ὑποπτήσσειν τε τε τοὺς νέους θεούς;\nπολλοῦ γε καὶ τοῦ παντὸς ἐλλείπω. σὺ δὲ\nκέλευθον ἥνπερ ἦλθες ἐγκόνει πάλιν·\nπεύσῃ γὰρ οὐδὲν ὧν ἀνιστορεῖς ἐμέ.\nτοιοῖσδε μέντοι καὶ πρὶν αὐθαδίσμασιν\nἐς τάσδε σαυτὸν πημονὰς καθώρμισας.\nτῆς σῆς λατρείας τὴν ἐμὴν δυσπραξίαν,\nσαφῶς ἐπίστασʼ, οὐκ ἂν ἀλλάξαιμʼ ἐγώ.\nκρεῖσσον γὰρ οἶμαι τῇδε λατρεύειν πέτρᾳ\nἢ πατρὶ φῦναι Ζηνὶ πιστὸν ἄγγελον.\nοὕτως ὑβρίζειν τοὺς ὑβρίζοντας χρεών.\nχλιδᾶν ἔοικας τοῖς παροῦσι πράγμασι.\nχλιδῶ; χλιδῶντας ὧδε τοὺς ἐμοὺς ἐγὼ\nἐχθροὺς ἴδοιμι· καὶ σὲ δʼ ἐν τούτοις λέγω.\nἦ κἀμὲ γάρ τι συμφοραῖς ἐπαιτιᾷ;\nἁπλῷ λόγῳ τοὺς πάντας ἐχθαίρω θεούς,\nὅσοι παθόντες εὖ κακοῦσί μʼ ἐκδίκως.\nκλύω σʼ ἐγὼ μεμηνότʼ οὐ σμικρὰν νόσον.\nνοσοῖμʼ ἄν, εἰ νόσημα τοὺς ἐχθροὺς στυγεῖν.\nεἴης φορητὸς οὐκ ἄν, εἰ πράσσοις καλῶς.\nὤμοι.\nὤμοι; τόδε Ζεὺς τοὔπος οὐκ ἐπίσταται.\nἀλλʼ ἐκδιδάσκει πάνθʼ ὁ γηράσκων χρόνος.\nκαὶ μὴν σύ γʼ οὔπω σωφρονεῖν ἐπίστασαι.\nσὲ γὰρ προσηύδων οὐκ ἂν ὄνθʼ ὑπηρέτην.\nἐρεῖν ἔοικας οὐδὲν ὧν χρῄζει πατήρ.\nκαὶ μὴν ὀφείλων γʼ ἂν τίνοιμʼ αὐτῷ χάριν.\nἐκερτόμησας δῆθεν ὡς παῖδʼ ὄντα με.\nοὐ γὰρ σὺ παῖς τε κἄτι τοῦδʼ ἀνούστερος\nεἰ προσδοκᾷς ἐμοῦ τι πεύσεσθαι πάρα;\nοὐκ ἔστιν αἴκισμʼ οὐδὲ μηχάνημʼ ὅτῳ\nπροτρέψεταί με Ζεὺς γεγωνῆσαι τάδε,\nπρὶν ἂν χαλασθῇ δεσμὰ λυμαντήρια.\nπρὸς ταῦτα ῥιπτέσθω μὲν αἰθαλοῦσσα φλόξ,\nλευκοπτέρῳ δὲ νιφάδι καὶ βροντήμασι\nχθονίοις κυκάτω πάντα καὶ ταρασσέτω.\nγνάμψει γὰρ οὐδὲν τῶνδέ μʼ ὥστε καὶ φράσαι\nπρὸς οὗ χρεών νιν ἐκπεσεῖν τυραννίδος.\nὅρα νυν εἴ σοι ταῦτʼ ἀρωγὰ φαίνεται.\nὦπται πάλαι δὴ καὶ βεβούλευται τάδε.\nτόλμησον, ὦ μάταιε, τόλμησόν ποτε\nπρὸς τὰς παρούσας πημονὰς ὀρθῶς φρονεῖν,\nὀχλεῖς μάτην με κῦμʼ ὅπως παρηγορῶν.\nεἰσελθέτω σε μήποθʼ ὡς ἐγὼ Διὸς\nγνώμην φοβηθεὶς θηλύνους γενήσομαι,\nκαὶ λιπαρήσω τὸν μέγα στυγούμενον\nγυναικομίμοις ὑπτιάσμασιν χερῶν\nλῦσαί με δεσμῶν τῶνδε· τοῦ παντὸς δέω.\nλέγων ἔοικα πολλὰ καὶ μάτην ἐρεῖν·\nτέγγῃ γὰρ οὐδὲν οὐδὲ μαλθάσσῃ λιταῖς\nἐμαῖς· δακὼν δὲ στόμιον ὡς νεοζυγὴς\nπῶλος βιάζῃ καὶ πρὸς ἡνίας μάχῃ.\nἀτὰρ σφοδρύνῃ γʼ ἀσθενεῖ σοφίσματι·\nαὐθαδία γὰρ τῷ φρονοῦντι μὴ καλῶς\nαὐτὴ καθʼ αὑτὴν οὐδενὸς μεῖζον σθένει.\nσκέψαι δʼ, ἐὰν μὴ τοῖς ἐμοῖς πεισθῇς λόγοις,\nοἷός σε χειμὼν καὶ κακῶν τρικυμία\nἔπεισʼ ἄφυκτος · πρῶτα μὲν γὰρ ὀκρίδα\nφάραγγα βροντῇ καὶ κεραυνίᾳ φλογὶ\nπατὴρ σπαράξει τήνδε, καὶ κρύψει δέμας\nτὸ σόν, πετραία δʼ ἀγκάλη σε βαστάσει.\nμακρὸν δὲ μῆκος ἐκτελευτήσας χρόνου\nἄψορρον ἥξεις εἰς φάος· Διὸς δέ τοί\nπτηνὸς κύων, δαφοινὸς αἰετός, λάβρως\nδιαρταμήσει σώματος μέγα ῥάκος,\nἄκλητος ἕρπων δαιταλεὺς πανήμερος,\nκελαινόβρωτον δʼ ἧπαρ ἐκθοινήσεται.\nτοιοῦδε μόχθου τέρμα μή τι προσδόκα,\nπρὶν ἂν θεῶν τις διάδοχος τῶν σῶν πόνων\nφανῇ, θελήσῃ τʼ εἰς ἀναύγητον μολεῖν\nἍιδην κνεφαῖά τʼ ἀμφὶ Ταρτάρου βάθη.\nπρὸς ταῦτα βούλευʼ· ὡς ὅδʼ οὐ πεπλασμένος\nὁ κόμπος, ἀλλὰ καὶ λίαν εἰρημένος ·\nψευδηγορεῖν γὰρ οὐκ ἐπίσταται στόμα\nτὸ Δῖον, ἀλλὰ πᾶν ἔπος τελεῖ· σὺ δὲ\nπάπταινε καὶ φρόντιζε, μηδʼ αὐθαδίαν\nεὐβουλίας ἀμείνονʼ ἡγήσῃ ποτέ.\nἡμῖν μὲν Ἑρμῆς οὐκ ἄκαιρα φαίνεται\nλέγειν. ἄνωγε γάρ σε τὴν αὐθαδίαν\nμεθέντʼ ἐρευνᾶν τὴν σοφὴν εὐβουλίαν.\nπιθοῦ· σοφῷ γὰρ αἰσχρὸν ἐξαμαρτάνειν.\nεἰδότι τοί μοι τάσδʼ ἀγγελίας\nὅδʼ ἐθώυξεν· πάσχειν δὲ κακῶς\nἐχθρὸν ὑπʼ ἐχθρῶν οὐδὲν ἀεικές.\nπρὸς ταῦτʼ ἐπʼ ἐμοὶ ῥιπτέσθω μὲν\nπυρὸς ἀμφήκης βόστρυχος, αἰθὴρ δʼ\nἐρεθιζέσθω βροντῇ σφακέλῳ τʼ\nἀγρίων ἀνέμων· χθόνα δʼ ἐκ πυθμένων\nαὐταῖς ῥίζαις πνεῦμα κραδαίνοι,\nκῦμα δὲ πόντου τραχεῖ ῥοθίῳ\nσυγχώσειεν τῶν οὐρανίων\nἄστρων διόδους· εἴς τε κελαινὸν\nΤάρταρον ἄρδην ῥίψειε δέμας\nτοὐμὸν ἀνάγκης στερραῖς δίναις·\nπάντως ἐμέ γʼ οὐ θανατώσει.\nτοιάδε μέντοι τῶν φρενοπλήκτων\nβουλεύματʼ ἔπη τʼ ἔστιν ἀκοῦσαι.\nτί γὰρ ἐλλείπει μὴ οὐ παραπαίειν\nἡ τοῦδʼ εὐχή; τί χαλᾷ μανιῶν;\nἀλλʼ οὖν ὑμεῖς γʼ αἱ πημοσύναις\nσυγκάμνουσαι ταῖς τοῦδε τόπων\nμετά ποι χωρεῖτʼ ἐκ τῶνδε θοῶς,\nμὴ φρένας ὑμῶν ἠλιθιώσῃ\nβροντῆς μύκημʼ ἀτέραμνον.\nἄλλο τι φώνει καὶ παραμυθοῦ μʼ\nὅ τι καὶ πείσεις· οὐ γὰρ δή που\nτοῦτό γε τλητὸν παρέσυρας ἔπος.\nπῶς με κελεύεις κακότητʼ ἀσκεῖν;\nμετὰ τοῦδʼ ὅ τι χρὴ πάσχειν ἐθέλω·\nτοὺς προδότας γὰρ μισεῖν ἔμαθον,\nκοὐκ ἔστι νόσος\nτῆσδʼ ἥντινʼ ἀπέπτυσα μᾶλλον.\nἀλλʼ οὖν μέμνησθʼ ἁγὼ προλέγω\nμηδὲ πρὸς ἄτης θηραθεῖσαι\nμέμψησθε τύχην, μηδέ ποτʼ εἴπηθʼ\nὡς Ζεὺς ὑμᾶς εἰς ἀπρόοπτον\nπῆμʼ εἰσέβαλεν· μὴ δῆτʼ αὐταὶ δʼ\nὑμᾶς αὐτάς. εἰδυῖαι γὰρ\nκοὐκ ἐξαίφνης οὐδὲ λαθραίως\nεἰς ἀπέρατον δίκτυον ἄτης\nἐμπλεχθήσεσθʼ ὑπʼ ἀνοίας.\nκαὶ μὴν ἔργῳ κοὐκέτι μύθῳ\nχθὼν σεσάλευται·\nβρυχία δʼ ἠχὼ παραμυκᾶται\nβροντῆς, ἕλικες δʼ ἐκλάμπουσι\nστεροπῆς ζάπυροι, στρόμβοι δὲ κόνιν\nεἱλίσσουσι· σκιρτᾷ δʼ ἀνέμων\nπνεύματα πάντων εἰς ἄλληλα\nστάσιν ἀντίπνουν ἀποδεικνύμενα·\nξυντετάρακται δʼ αἰθὴρ πόντῳ.\nτοιάδʼ ἐπʼ ἐμοὶ ῥιπὴ Διόθεν\nτεύχουσα φόβον στείχει φανερῶς.\nὦ μητρὸς ἐμῆς σέβας, ὦ πάντων\nαἰθὴρ κοινὸν φάος εἱλίσσων,\nἐσορᾷς μʼ ὡς ἔκδικα πάσχω.\n"};
