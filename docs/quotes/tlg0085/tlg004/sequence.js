var sequence = {"name":"Aeschylus. Seven Against Thebes","data":"Κάδμου πολῖται, χρὴ λέγειν τὰ καίρια\nὅστις φυλάσσει πρᾶγος ἐν πρύμνῃ πόλεως\nοἴακα νωμῶν, βλέφαρα μὴ κοιμῶν ὕπνῳ.\nεἰ μὲν γὰρ εὖ πράξαιμεν, αἰτία θεοῦ·\nεἰ δʼ αὖθʼ, ὃ μὴ γένοιτο, συμφορὰ τύχοι,\nἘτεοκλέης ἂν εἷς πολὺς κατὰ πτόλιν\nὑμνοῖθʼ ὑπʼ ἀστῶν φροιμίοις πολυρρόθοις\nοἰμώγμασίν θʼ, ὧν Ζεὺς ἀλεξητήριος\nἐπώνυμος γένοιτο Καδμείων πόλει.\nὑμᾶς δὲ χρὴ νῦν, καὶ τὸν ἐλλείποντʼ ἔτι\nἥβης ἀκμαίας καὶ τὸν ἔξηβον χρόνῳ,\nβλαστημὸν ἀλδαίνοντα σώματος πολύν,\nὥραν τʼ ἔχονθʼ ἕκαστον ὥστε συμπρεπές,\nπόλει τʼ ἀρήγειν καὶ θεῶν ἐγχωρίων\nβωμοῖσι, τιμὰς μὴ ʼξαλειφθῆναί ποτε·\nτέκνοις τε, Γῇ τε μητρί, φιλτάτῃ τροφῷ·\nἡ γὰρ νέους ἕρποντας εὐμενεῖ πέδῳ,\nἅπαντα πανδοκοῦσα παιδείας ὄτλον,\nἐθρέψατʼ οἰκητῆρας ἀσπιδηφόρους\nπιστοὺς ὅπως γένοισθε πρὸς χρέος τόδε.\nκαὶ νῦν μὲν ἐς τόδʼ ἦμαρ εὖ ῥέπει θεός·\nχρόνον γὰρ ἤδη τόνδε πυργηρουμένοις\nκαλῶς τὰ πλείω πόλεμος ἐκ θεῶν κυρεῖ.\nνῦν δʼ ὡς ὁ μάντις φησίν, οἰωνῶν βοτήρ,\nἐν ὠσὶ νωμῶν καὶ φρεσίν, πυρὸς δίχα,\nχρηστηρίους ὄρνιθας ἀψευδεῖ τέχνῃ·\nοὗτος τοιῶνδε δεσπότης μαντευμάτων\nλέγει μεγίστην προσβολὴν Ἀχαιίδα\nνυκτηγορεῖσθαι κἀπιβουλεύσειν πόλει.\nἀλλʼ ἔς τʼ ἐπάλξεις καὶ πύλας πυργωμάτων\nὁρμᾶσθε πάντες, σοῦσθε σὺν παντευχίᾳ,\nπληροῦτε θωρακεῖα, κἀπὶ σέλμασιν\nπύργων στάθητε, καὶ πυλῶν ἐπʼ ἐξόδοις\nμίμνοντες εὖ θαρσεῖτε, μηδʼ ἐπηλύδων\nταρβεῖτʼ ἄγαν ὅμιλον· εὖ τελεῖ θεός.\nσκοποὺς δὲ κἀγὼ καὶ κατοπτῆρας στρατοῦ\nἔπεμψα, τοὺς πέποιθα μὴ ματᾶν ὁδῷ·\nκαὶ τῶνδʼ ἀκούσας οὔ τι μὴ ληφθῶ δόλῳ.\nἘτεόκλεες, φέριστε Καδμείων ἄναξ,\nἥκω σαφῆ τἀκεῖθεν ἐκ στρατοῦ φέρων,\nαὐτὸς κατόπτης δʼ εἴμʼ ἐγὼ τῶν πραγμάτων·\nἄνδρες γὰρ ἑπτά, θούριοι λοχαγέται,\nταυροσφαγοῦντες ἐς μελάνδετον σάκος\nκαὶ θιγγάνοντες χερσὶ ταυρείου φόνου,\nἌρη τʼ, Ἐνυώ, καὶ φιλαίματον Φόβον\nὡρκωμότησαν ἢ πόλει κατασκαφὰς\nθέντες λαπάξειν ἄστυ Καδμείων βίᾳ,\nἢ γῆν θανόντες τήνδε φυράσειν φόνῳ·\nμνημεῖά θʼ αὑτῶν τοῖς τεκοῦσιν ἐς δόμους\nπρὸς ἅρμʼ Ἀδράστου χερσὶν ἔστεφον, δάκρυ\nλείβοντες· οἶκτος δʼ οὔτις ἦν διὰ στόμα.\nσιδηρόφρων γὰρ θυμὸς ἀνδρείᾳ φλέγων\nἔπνει, λεόντων ὡς Ἄρη δεδορκότων.\nκαὶ τῶνδε πύστις οὐκ ὄκνῳ χρονίζεται·\nκληρουμένους δʼ ἔλειπον, ὡς πάλῳ λαχὼν\nἕκαστος αὐτῶν πρὸς πύλας ἄγοι λόχον.\nπρὸς ταῦτʼ ἀρίστους ἄνδρας ἐκκρίτους πόλεως\nπυλῶν ἐπʼ ἐξόδοισι τάγευσαι τάχος·\nἐγγὺς γὰρ ἤδη πάνοπλος Ἀργείων στρατὸς\nχωρεῖ, κονίει, πεδία δʼ ἀργηστὴς ἀφρὸς\nχραίνει σταλαγμοῖς ἱππικῶν ἐκ πλευμόνων.\nσὺ δʼ ὥστε ναὸς κεδνὸς οἰακοστρόφος\nφράξαι πόλισμα, πρὶν καταιγίσαι πνοὰς\nἌρεως· βοᾷ γὰρ κῦμα χερσαῖον στρατοῦ·\nκαὶ τῶνδε καιρὸν ὅστις ὤκιστος λαβέ·\nκἀγὼ τὰ λοιπὰ πιστὸν ἡμεροσκόπον\nὀφθαλμὸν ἕξω, καὶ σαφηνείᾳ λόγου\nεἰδὼς τὰ τῶν θύραθεν ἀβλαβὴς ἔσῃ.\nὦ Ζεῦ τε καὶ Γῆ καὶ πολισσοῦχοι θεοί,\nἈρά τʼ Ἐρινὺς πατρὸς ἡ μεγασθενής,\nμή μοι πόλιν γε πρυμνόθεν πανώλεθρον\nἐκθαμνίσητε δῃάλωτον, Ἑλλάδος\nφθόγγον χέουσαν, καὶ δόμους ἐφεστίους·\nἐλευθέραν δὲ γῆν τε καὶ Κάδμου πόλιν\nζυγοῖσι δουλίοισι μήποτε σχεθεῖν·\nγένεσθε δʼ ἀλκή· ξυνὰ δʼ ἐλπίζω λέγειν·\nπόλις γὰρ εὖ πράσσουσα δαίμονας τίει.\nθρέομαι φοβερὰ μεγάλʼ ἄχη·\nμεθεῖται στρατός· στρατόπεδον λιπὼν\nῥεῖ πολὺς ὅδε λεὼς πρόδρομος ἱππότας·\nαἰθερία κόνις με πείθει φανεῖσʼ,\nἄναυδος σαφὴς ἔτυμος ἄγγελος.\nἔτι δὲ γᾶς ἐμᾶς πεδίʼ ὁπλόκτυπʼ ὠ-\nτὶ χρίμπτει βοάν· ποτᾶται, βρέμει δʼ\nἀμαχέτου δίκαν ὕδατος ὀροτύπου.\nἰὼ ἰὼ\nἰὼ θεοὶ θεαί τʼ ὀρόμενον κακὸν\nβοᾷ τειχέων ὕπερ ἀλεύσατε.\nὁ λεύκασπις ὄρνυται λαὸς εὐ-\nτρεπὴς ἐπὶ πόλιν διώκων πόδα.\nτίς ἄρα ῥύσεται, τίς ἄρʼ ἐπαρκέσει\nθεῶν ἢ θεᾶν;\nπότερα δῆτʼ ἐγὼ πάτρια ποτιπέσω\nβρέτη δαιμόνων;\nἰὼ μάκαρες εὔεδροι,\nἀκμάζει βρετέων ἔχεσθαι· τί μέλ-\nλομεν ἀγάστονοι;\nἀκούετʼ ἢ οὐκ ἀκούετʼ ἀσπίδων κτύπον;\nπέπλων καὶ στεφέων πότʼ εἰ μὴ νῦν ἀμ-\nφὶ λιτάνʼ ἕξομεν;\nκτύπον δέδορκα· πάταγος οὐχ ἑνὸς δορός.\nτί ῥέξεις; προδώσεις, παλαίχθων\nἌρης, τὰν τεάν;\nἰὼ χρυσοπήληξ δαῖμον ἔπιδʼ ἔπι-\nδε πόλιν ἅν ποτʼ εὐφιλήταν ἔθου.\nθεοὶ πολιάοχοι πάντες ἴτε χθονὸς·\nἴδετε παρθένων\nἱκέσιον λόχον δουλοσύνας ὕπερ.\nκῦμα γὰρ περὶ πτόλιν δοχμολόφων ἀνδρῶν\nκαχλάζει πνοαῖς Ἄρεος ὀρόμενον.\nἀλλʼ, ὦ Ζεῦ πάτερ παντελές,\nπάντως ἄρηξον δαΐων ἅλωσιν.\nἈργέιοι δὲ πόλισμα Κάδμου\nκυκλοῦνται· φόβος δʼ ἀρῄων ὅπλων\nδονεῖ, διὰ δέ τοι γενύων ἱππίων\nκινύρονται φόνον χαλινοί.\nἑπτὰ δʼ ἀγάνορες πρέποντες στρατοῦ\nδορυσσοῖς σαγαῖς πύλαις ἑβδόμαις\n\nπροσίστανται πάλῳ λαχόντες.\nσύ τʼ, ὦ Διογενὲς φιλόμαχον κράτος,\nῥυσίπολις γενοῦ,\nΠαλλάς, ὅ θʼ ἵππιος ποντομέδων ἄναξ\nἰχθυβόλῳ Ποσειδάων μαχανᾷ,\nἐπίλυσιν φόβων, ἐπίλυσιν δίδου.\nσύ τʼ, Ἄρης, φεῦ, φεῦ, πόλιν ἐπώνυμον\nΚάδμου φύλαξον κήδεσαί τʼ ἐναργῶς.\nκαὶ Κύπρις, ἅτʼ εἶ γένους προμάτωρ,\nἄλευσον· σέθεν γὰρ ἐξ αἵματος\nγεγόναμεν· λιταῖσί σε θεοκλύτοις\nἀυτοῦσαι πελαζόμεσθα.\nκαὶ σύ, Λύκειʼ ἄναξ, Λύκειος γενοῦ\nστρατῷ δαΐῳ στόνων ἀντίτας.\nσύ τʼ, ὦ Λατογένει-\nα κούρα, τόξον εὐτυκάζου Ἄρτεμι φίλα.\nἒ ἒ ἒ ἔ,\nὄτοβον ἁρμάτων ἀμφὶ πόλιν κλύω·\nὦ πότνιʼ Ἥρα.\nἔλακον ἀξόνων βριθομένων χνόαι.\nἌρτεμι φίλα, ἒ ἒ ἒ ἔ,\nδοριτίνακτος αἰθὴρ δʼ ἐπιμαίνεται.\nτί πόλις ἄμμι πάσχει, τί γενήσεται;\nποῖ δʼ ἔτι τέλος ἐπάγει θεός;\nἒ ἒ ἒ ἔ,\nἀκροβόλων δʼ ἐπάλξεων λιθὰς ἔρχεται·\nὦ φίλʼ Ἄπολλον·\nκόναβος ἐν πύλαις χαλκοδέτων σακέων,\nπαῖ Διός, ὅθεν\nπολεμόκραντον ἁγνὸν τέλος ἐν μάχᾳ.\nσύ τε, μάκαιρʼ ἄνασσʼ Ὄγκα, πρὸ πόλεως\nἑπτάπυλον ἕδος ἐπιρρύου.\nἰὼ παναρκεῖς θεοί,\nἰὼ τέλειοι τέλειαί τε γᾶς\nτᾶσδε πυργοφύλακες,\nπόλιν δορίπονον μὴ προδῶθʼ\nἑτεροφώνῳ στρατῷ.\nκλύετε παρθένων κλύετε πανδίκως\nχειροτόνους λιτάς.\nἰὼ φίλοι δαίμονες,\nλυτήριοί τʼ ἀμφιβάντες πόλιν,\nδείξαθʼ ὡς φιλοπόλεις,\nμέλεσθέ θʼ ἱερῶν δημίων,\nμελόμενοι δʼ ἀρήξατε·\nφιλοθύτων δέ τοι πόλεος ὀργίων\nμνήστορες ἐστέ μοι.\nὑμᾶς ἐρωτῶ, θρέμματʼ οὐκ ἀνασχετά,\nἦ ταῦτʼ ἄριστα καὶ πόλει σωτήρια,\nστρατῷ τε θάρσος τῷδε πυργηρουμένῳ,\nβρέτη πεσούσας πρὸς πολισσούχων θεῶν\nαὔειν, λακάζειν, σωφρόνων μισήματα;\nμήτʼ ἐν κακοῖσι μήτʼ ἐν εὐεστοῖ φίλῃ\nξύνοικος εἴην τῷ γυναικείῳ γένει.\nκρατοῦσα μὲν γὰρ οὐχ ὁμιλητὸν θράσος,\nδείσασα δʼ οἴκῳ καὶ πόλει πλέον κακόν.\nκαὶ νῦν πολίταις τάσδε διαδρόμους φυγὰς\nθεῖσαι διερροθήσατʼ ἄψυχον κάκην·\nτὰ τῶν θύραθεν δʼ ὡς ἄριστʼ ὀφέλλεται,\nαὐτοὶ δʼ ὑπʼ αὐτῶν ἔνδοθεν πορθούμεθα.\nτοιαῦτά τἂν γυναιξὶ συνναίων ἔχοις.\nκεἰ μή τις ἀρχῆς τῆς ἐμῆς ἀκούσεται,\nἀνὴρ γυνή τε χὤ τι τῶν μεταίχμιον,\nψῆφος κατʼ αὐτῶν ὀλεθρία βουλεύσεται,\nλευστῆρα δήμου δʼ οὔ τι μὴ φύγῃ μόρον.\nμέλει γὰρ ἀνδρί, μὴ γυνὴ βουλευέτω,\nτἄξωθεν· ἔνδον δʼ οὖσα μὴ βλάβην τίθει.\nἤκουσας ἢ οὐκ ἤκουσας, ἢ κωφῇ λέγω;\nὦ φίλον Οἰδίπου τέκος, ἔδεισʼ ἀκού-\nσασα τὸν ἁρματόκτυπον ὄτοβον ὄτοβον,\nὅτε τε σύριγγες ἔκλαγξαν ἑλίτροχοι,\nἱππικῶν τʼ ἀπύαν πηδαλίων διὰ στόμα\nπυριγενετᾶν χαλινῶν.\nτί οὖν; ὁ ναύτης ἆρα μὴ ʼς πρῷραν φυγὼν\nπρύμνηθεν ηὗρε μηχανὴν σωτηρίας,\nνεὼς καμούσης ποντίῳ πρὸς κύματι ;\nἀλλʼ ἐπὶ δαιμόνων πρόδρομος ἦλθον ἀρ-\nχαῖα βρέτη, θεοῖσι πίσυνος, νιφάδος\nὅτʼ ὀλοᾶς νειφομένας βρόμος ἐν πύλαις·\nδὴ τότʼ ἤρθην φόβῳ πρὸς μακάρων λιτάς, πόλεως\nἵνʼ ὑπερέχοιεν ἀλκάν.\nπύργον στέγειν εὔχεσθε πολέμιον δόρυ.\nοὐκοῦν τάδʼ ἔσται πρὸς θεῶν· ἀλλʼ οὖν θεοὺς\nτοὺς τῆς ἁλούσης πόλεος ἐκλείπειν λόγος.\nμήποτʼ ἐμὸν κατʼ αἰῶνα λίποι θεῶν\nἅδε πανάγυρις, μηδʼ ἐπίδοιμι τάνδʼ\nἀστυδρομουμέναν πόλιν καὶ στράτευμʼ\nἁπτόμενον πυρὶ δαΐῳ.\nμή μοι θεοὺς καλοῦσα βουλεύου κακῶς·\nπειθαρχία γάρ ἐστι τῆς εὐπραξίας\nμήτηρ, γυνὴ σωτῆρος· ὧδʼ ἔχει λόγος.\nἔστι· θεοῦ δʼ ἔτʼ ἰσχὺς καθυπερτέρα·\nπολλάκι δʼ ἐν κακοῖσι τὸν ἀμάχανον\nκἀκ χαλεπᾶς δύας ὕπερθʼ ὀμμάτων\nκρημναμενᾶν νεφελᾶν ὀρθοῖ.\nἀνδρῶν τάδʼ ἐστί, σφάγια καὶ χρηστήρια\nθεοῖσιν ἕρδειν πολεμίων πειρωμένους ·\nσὸν δʼ αὖ τὸ σιγᾶν καὶ μένειν εἴσω δόμων.\nδιὰ θεῶν πόλιν νεμόμεθʼ ἀδάματον,\nδυσμενέων δʼ ὄχλον πύργος ἀποστέγει.\nτίς τάδε νέμεσις στυγεῖ;\nοὔτοι φθονῶ σοι δαιμόνων τιμᾶν γένος·\nἀλλʼ ὡς πολίτας μὴ κακοσπλάγχνους τιθῇς,\nεὔκηλος ἴσθι μηδʼ ἄγαν ὑπερφοβοῦ.\nποτίφατον κλύουσα πάταγον ἀνάμιγα\nταρβοσύνῳ φόβῳ τάνδʼ ἐς ἀκρόπτολιν,\nτίμιον ἕδος, ἱκόμαν.\nμή νυν, ἐὰν θνῄσκοντας ἢ τετρωμένους\nπύθησθε, κωκυτοῖσιν ἁρπαλίζετε.\nτούτῳ γὰρ Ἄρης βόσκεται, φόνῳ βροτῶν.\nκαὶ μὴν ἀκούω γʼ ἱππικῶν φρυαγμάτων.\nμή νυν ἀκούουσʼ ἐμφανῶς ἄκουʼ ἄγαν.\nστένει πόλισμα γῆθεν, ὡς κυκλουμένων.\nοὐκοῦν ἔμʼ ἀρκεῖ τῶνδε βουλεύειν πέρι.\nδέδοικʼ, ἀραγμὸς δʼ ἐν πύλαις ὀφέλλεται.\nοὐ σῖγα μηδὲν τῶνδʼ ἐρεῖς κατὰ πτόλιν;\nὦ ξυντέλεια, μὴ προδῷς πυργώματα.\nοὐκ ἐς φθόρον σιγῶσʼ ἀνασχήσῃ τάδε;\nθεοὶ πολῖται, μή με δουλείας τυχεῖν.\nαὐτὴ σὺ δουλοῖς κἀμὲ καὶ πᾶσαν πόλιν.\nὦ παγκρατὲς Ζεῦ, τρέψον εἰς ἐχθροὺς βέλος.\nὦ Ζεῦ, γυναικῶν οἷον ὤπασας γένος.\nμοχθηρόν, ὥσπερ ἄνδρας ὧν ἁλῷ πόλις.\nπαλινστομεῖς αὖ θιγγάνουσʼ ἀγαλμάτων;\nἀψυχίᾳ γὰρ γλῶσσαν ἁρπάζει φόβος.\nαἰτουμένῳ μοι κοῦφον εἰ δοίης τέλος.\nλέγοις ἂν ὡς τάχιστα, καὶ τάχʼ εἴσομαι.\nσίγησον, ὦ τάλαινα, μὴ φίλους φόβει.\nσιγῶ· σὺν ἄλλοις πείσομαι τὸ μόρσιμον.\nτοῦτʼ ἀντʼ ἐκείνων τοὔπος αἱροῦμαι σέθεν.\nκαὶ πρός γε τούτοις, ἐκτὸς οὖσʼ ἀγαλμάτων,\nεὔχου τὰ κρείσσω, ξυμμάχους εἶναι θεούς·\nκἀμῶν ἀκούσασʼ εὐγμάτων, ἔπειτα σὺ\nὀλολυγμὸν ἱερὸν εὐμενῆ παιώνισον,\nἙλληνικὸν νόμισμα θυστάδος βοῆς,\nθάρσος φίλοις, λύουσα πολέμιον φόβον.\nἐγὼ δὲ χώρας τοῖς πολισσούχοις θεοῖς,\nπεδιονόμοις τε κἀγορᾶς ἐπισκόποις,\nΔίρκης τε πηγαῖς, ὕδατί τʼ Ἰσμηνοῦ λέγω\nεὖ ξυντυχόντων καὶ πόλεως σεσωμένης,\nμήλοισιν αἱμάσσοντας ἑστίας θεῶν,\nταυροκτονοῦντας θεοῖσιν, ὧδʼ ἐπεύχομαι\nθύσειν τροπαῖα, δαΐων δʼ ἐσθήματα,\nστέψω λάφυρα δουρίπληχθʼ ἁγνοῖς δόμοις.\nστέψω πρὸ ναῶν, πολεμίων δʼ ἐσθήματα.\nτοιαῦτʼ ἐπεύχου μὴ φιλοστόνως θεοῖς,\nμηδʼ ἐν ματαίοις κἀγρίοις ποιφύγμασιν·\nοὐ γάρ τι μᾶλλον μὴ φύγῃς τὸ μόρσιμον.\nἐγὼ δέ γʼ ἄνδρας ἓξ ἐμοὶ σὺν ἑβδόμῳ\nἀντηρέτας ἐχθροῖσι τὸν μέγαν τρόπον\nεἰς ἑπτατειχεῖς ἐξόδους τάξω μολών,\nπρὶν ἀγγέλους σπερχνούς τε καὶ ταχυρρόθους\nλόγους ἱκέσθαι καὶ φλέγειν χρείας ὕπο.\nμέλει, φόβῳ δʼ οὐχ ὑπνώσσει κέαρ·\nγείτονες δὲ καρδίας\nμέριμναι ζωπυροῦσι τάρβος\nτὸν ἀμφιτειχῆ λεών,\nδράκοντας ὥς τις τέκνων\nὑπερδέδοικεν λεχαίων δυσευνάτορας\nπάντρομος πελειάς.\nτοὶ μὲν γὰρ ποτὶ πύργους\nπανδαμεὶ πανομιλεὶ\nστείχουσιν. τί γένωμαι;\nτοὶ δʼ ἐπʼ ἀμφιβόλοισιν\nἰάπτουσι πολίταις\nχερμάδʼ ὀκριόεσσαν.\nπαντὶ τρόπῳ, Διογενεῖς\nθεοί, πόλιν καὶ στρατὸν\nΚαδμογενῆ ῥύεσθε.\nποῖον δʼ ἀμείψεσθε γαίας πέδον\nτᾶσδʼ ἄρειον, ἐχθροῖς\nἀφέντες τὰν βαθύχθονʼ αἶαν,\nὕδωρ τε Διρκαῖον, εὐ-\nτραφέστατον πωμάτων\nὅσων ἵησιν Ποσει-\nδᾶν ὁ γαιάοχος\nΤηθύος τε παῖδες.\nπρὸς τάδʼ, ὦ πολιοῦχοι\nθεοί, τοῖσι μὲν ἔξω\nπύργων ἀνδρολέτειραν\nκῆρα, ῥίψοπλον ἄταν,\nἐμβαλόντες ἄροισθε\nκῦδος τοῖσδε πολίταις.\nκαὶ πόλεως ῥύτορες ἔστʼ\nεὔεδροί τε στάθητʼ\nὀξυγόοις λιταῖσιν.\nοἰκτρὸν γὰρ πόλιν ὧδʼ ὠγυγίαν\nἈίδᾳ προϊάψαι, δορὸς ἄγραν\nδουλίαν ψαφαρᾷ σποδῷ\nὑπʼ ἀνδρὸς Ἀχαιοῦ θεόθεν\nπερθομέναν ἀτίμως,\nτὰς δὲ κεχειρωμένας ἄγεσθαι,\nἒ ἔ, νέας τε καὶ παλαιὰς\nἱππηδὸν πλοκάμων, περιρ-\nρηγνυμένων φαρέων. βοᾷ\nδʼ ἐκκενουμένα πόλις,\nλαΐδος ὀλλυμένας μιξοθρόου·\nβαρείας τοι τύχας προταρβῶ.\nκλαυτὸν δʼ ἀρτιτρόποις ὠμοδρόποις\nνομίμων προπάροιθεν διαμεῖψαι\nδωμάτων στυγερὰν ὁδόν·\nτί; τὸν φθίμενον γὰρ προλέγω\nβέλτερα τῶνδε πράσσειν·\nπολλὰ γάρ, εὖτε πτόλις δαμασθῇ,\nἒ ἔ, δυστυχῆ τε πράσσει.\nἄλλος δʼ ἄλλον ἄγει, φονεύ-\nει, τὰ δὲ πυρφορεῖ· καπνῷ\nδὲ χραίνεται πόλισμʼ ἅπαν·\nμαινόμενος δʼ ἐπιπνεῖ λαοδάμας\nμιαίνων εὐσέβειαν Ἄρης.\nκορκορυγαὶ δʼ ἀνʼ ἄστυ, προτὶ πτόλιν\nδʼ ὁρκάνα\nπυργῶτις· πρὸς ἀνδρὸς δʼ ἀνὴρ\nἀμφὶ δορὶ κλίνεται·\nβλαχαὶ δʼ αἱματόεσσαι\nτῶν ἐπιμαστιδίων\nἀρτιτρεφεῖς βρέμονται.\nἁρπαγαὶ δὲ διαδρομᾶν ὁμαίμονες·\nξυμβολεῖ φέρων φέροντι,\nκαὶ κενὸς κενὸν καλεῖ,\nξύννομον θέλων ἔχειν,\nοὔτε μεῖον οὔτʼ ἴσον λελιμμένοι.\nτἀκ τῶνδʼ εἰκάσαι λόγος πάρα.\nπαντοδαπὸς δὲ καρπὸς χαμάδις πεσὼν\nἀλγύνει κυρήσας· πικρὸν δʼ\nὄμμα θαλαμηπόλων·\nπολλὰ δʼ ἀκριτόφυρτος\nγᾶς δόσις οὐτιδανοῖς\nἐν ῥοθίοις φορεῖται.\nδμωίδες δὲ καινοπήμονες νέαι·\nτλάμονʼ εὐνὰν αἰχμάλωτον\nἀνδρὸς εὐτυχοῦντος ὣς\nδυσμενοῦς ὑπερτέρου\nἐλπίς ἐστι νύκτερον τέλος μολεῖν,\nπαγκλαύτων ἀλγέων ἐπίρροθον.\nὅ τοι κατόπτης, ὡς ἐμοὶ δοκεῖ, στρατοῦ\nπευθώ τινʼ ἡμῖν, ὦ φίλαι, νέαν φέρει,\nσπουδῇ διώκων πομπίμους χνόας ποδῶν.\nκαὶ μὴν ἄναξ ὅδʼ αὐτὸς Οἰδίπου τόκος\nεἰς ἀρτίκολλον ἀγγέλου λόγον μαθεῖν·\nσπουδὴ δὲ καὶ τοῦδʼ οὐκ ἀπαρτίζει πόδα.\nλέγοιμʼ ἂν εἰδὼς εὖ τὰ τῶν ἐναντίων,\nὥς τʼ ἐν πύλαις ἕκαστος εἴληχεν πάλον.\nΤυδεὺς μὲν ἤδη πρὸς πύλαισι Προιτίσιν\nβρέμει, πόρον δʼ Ἰσμηνὸν οὐκ ἐᾷ περᾶν\nὁ μάντις· οὐ γὰρ σφάγια γίγνεται καλά.\nΤυδεὺς δὲ μαργῶν καὶ μάχης λελιμμένος\nμεσημβριναῖς κλαγγαῖσιν ὡς δράκων βοᾷ·\nθείνει δʼ ὀνείδει μάντιν Οἰκλείδην σοφόν,\nσαίνειν μόρον τε καὶ μάχην ἀψυχίᾳ.\nτοιαῦτʼ ἀυτῶν τρεῖς κατασκίους λόφους\nσείει, κράνους χαίτωμʼ, ὑπʼ ἀσπίδος δʼ ἔσω\nχαλκήλατοι κλάζουσι κώδωνες φόβον·\nἔχει δʼ ὑπέρφρον σῆμʼ ἐπʼ ἀσπίδος τόδε,\nφλέγονθʼ ὑπʼ ἄστροις οὐρανὸν τετυγμένον·\nλαμπρὰ δὲ πανσέληνος ἐν μέσῳ σάκει,\nπρέσβιστον ἄστρων, νυκτὸς ὀφθαλμός, πρέπει.\nτοιαῦτʼ ἀλύων ταῖς ὑπερκόμποις σαγαῖς\nβοᾷ παρʼ ὄχθαις ποταμίαις, μάχης ἐρῶν,\nἵππος χαλινῶν ὣς κατασθμαίνων μένει,\nὅστις βοὴν σάλπιγγος ὁρμαίνει μένων.\nτίνʼ ἀντιτάξεις τῷδε; τίς Προίτου πυλῶν\nκλῄθρων λυθέντων προστατεῖν φερέγγυος;\nκόσμον μὲν ἀνδρὸς οὔτινʼ ἂν τρέσαιμʼ ἐγώ,\nοὐδʼ ἑλκοποιὰ γίγνεται τὰ σήματα·\nλόφοι δὲ κώδων τʼ οὐ δάκνουσʼ ἄνευ δορός.\nκαὶ νύκτα ταύτην ἣν λέγεις ἐπʼ ἀσπίδος\nἄστροισι μαρμαίρουσαν οὐρανοῦ κυρεῖν,\nτάχʼ ἂν γένοιτο μάντις ἡ ἀνοία τινί.\nεἰ γὰρ θανόντι νὺξ ἐπʼ ὀφθαλμοῖς πέσοι,\nτῷ τοι φέροντι σῆμʼ ὑπέρκομπον τόδε\nγένοιτʼ ἂν ὀρθῶς ἐνδίκως τʼ ἐπώνυμον,\nκαὐτὸς καθʼ αὑτοῦ τήνδʼ ὕβριν μαντεύσεται.\nἐγὼ δὲ Τυδεῖ κεδνὸν Ἀστακοῦ τόκον\nτῶνδʼ ἀντιτάξω προστάτην πυλωμάτων,\nμάλʼ εὐγενῆ τε καὶ τὸν Αἰσχύνης θρόνον\nτιμῶντα καὶ στυγοῦνθʼ ὑπέρφρονας λόγους.\nαἰσχρῶν γὰρ ἀργός, μὴ κακὸς δʼ εἶναι φιλεῖ.\nσπαρτῶν δʼ ἀπʼ ἀνδρῶν, ὧν Ἄρης ἐφείσατο,\nῥίζωμʼ ἀνεῖται, κάρτα δʼ ἔστʼ ἐγχώριος,\nΜελάνιππος· ἔργον δʼ ἐν κύβοις Ἄρης κρινεῖ·\nΔίκη δʼ ὁμαίμων κάρτα νιν προστέλλεται\nεἴργειν τεκούσῃ μητρὶ πολέμιον δόρυ.\nτὸν ἁμόν νυν ἀντίπαλον εὐτυχεῖν\nθεοὶ δοῖεν, ὡς δικαίως πόλεως\nπρόμαχος ὄρνυται· τρέμω δʼ αἱματη-\nφόρους μόρους ὑπὲρ φίλων\nὀλομένων ἰδέσθαι.\nτούτῳ μὲν οὕτως εὐτυχεῖν δοῖεν θεοί·\nΚαπανεὺς δʼ ἐπʼ Ἠλέκτραισιν εἴληχεν πύλαις,\nγίγας ὅδʼ ἄλλος τοῦ πάρος λελεγμένου\nμείζων, ὁ κόμπος δʼ οὐ κατʼ ἄνθρωπον φρονεῖ,\nπύργοις δʼ ἀπειλεῖ δείνʼ, ἃ μὴ κραίνοι τύχη·\nθεοῦ τε γὰρ θέλοντος ἐκπέρσειν πόλιν\nκαὶ μὴ θέλοντός φησιν, οὐδὲ τὴν Διὸς\nἔριν πέδοι σκήψασαν ἐμποδὼν σχεθεῖν.\nτὰς δʼ ἀστραπάς τε καὶ κεραυνίους βολὰς\nμεσημβρινοῖσι θάλπεσιν προσῄκασεν·\nἔχει δὲ σῆμα γυμνὸν ἄνδρα πυρφόρον,\nφλέγει δὲ λαμπὰς διὰ χερῶν ὡπλισμένη·\nχρυσοῖς δὲ φωνεῖ γράμμασιν πρήσω πόλιν.\nτοιῷδε φωτὶ πέμπε—τίς ξυστήσεται,\nτίς ἄνδρα κομπάζοντα μὴ τρέσας μενεῖ;\nκαὶ τῷδε κέρδει κέρδος ἄλλο τίκτεται.\nτῶν τοι ματαίων ἀνδράσιν φρονημάτων\nἡ γλῶσσʼ ἀληθὴς γίγνεται κατήγορος·\nΚαπανεὺς δʼ ἀπειλεῖ, δρᾶν παρεσκευασμένος,\nθεοὺς ἀτίζων, κἀπογυμνάζων στόμα\nχαρᾷ ματαίᾳ θνητὸς ὢν εἰς οὐρανὸν\nπέμπει γεγωνὰ Ζηνὶ κυμαίνοντʼ ἔπη·\nπέποιθα δʼ αὐτῷ ξὺν δίκῃ τὸν πυρφόρον\nἥξειν κεραυνόν, οὐδὲν ἐξῃκασμένον\nμεσημβρινοῖσι θάλπεσιν τοῖς ἡλίου.\nἀνὴρ δʼ ἐπʼ αὐτῷ, κεἰ στόμαργός ἐστʼ ἄγαν,\nαἴθων τέτακται λῆμα, Πολυφόντου βία,\nφερέγγυον φρούρημα, προστατηρίας\nἈρτέμιδος εὐνοίαισι σύν τʼ ἄλλοις θεοῖς.\nλέγʼ ἄλλον ἄλλαις ἐν πύλαις εἰληχότα.\nὄλοιθʼ ὃς πόλει μεγάλʼ ἐπεύχεται,\nκεραυνοῦ δέ νιν βέλος ἐπισχέθοι,\nπρὶν ἐμὸν ἐσθορεῖν δόμον, πωλικῶν\nθʼ ἑδωλίων ὑπερκόπῳ\nδορί ποτʼ ἐκλαπάξαι.\nκαὶ μὴν τὸν ἐντεῦθεν λαχόντα πρὸς πύλαις\nλέξω· τρίτῳ γὰρ Ἐτεόκλῳ τρίτος πάλος\nἐξ ὑπτίου ʼπήδησεν εὐχάλκου κράνους,\nπύλαισι Νηίστῃσι προσβαλεῖν λόχον.\nἵππους δʼ ἐν ἀμπυκτῆρσιν ἐμβριμωμένας\nδινεῖ, θελούσας πρὸς πύλαις πεπτωκέναι.\nφιμοὶ δὲ συρίζουσι βάρβαρον τρόπον,\nμυκτηροκόμποις πνεύμασιν πληρούμενοι.\nἐσχημάτισται δʼ ἀσπὶς οὐ σμικρὸν τρόπον·\nἀνὴρ δʼ· ὁπλίτης κλίμακος προσαμβάσεις\nστείχει πρὸς ἐχθρῶν πύργον, ἐκπέρσαι θέλων.\nβοᾷ δὲ χοὖτος γραμμάτων ἐν ξυλλαβαῖς,\nὡς οὐδʼ ἂν Ἄρης σφʼ ἐκβάλοι πυργωμάτων.\nκαὶ τῷδε φωτὶ πέμπε τὸν φερέγγυον\nπόλεως ἀπείργειν τῆσδε δούλιον ζυγόν.\nπέμποιμʼ ἂν ἤδη τόνδε, σὺν τύχῃ δέ τῳ·\nκαὶ δὴ πέπεμπται κόμπον ἐν χεροῖν ἔχων,\nΜεγαρεύς, Κρέοντος σπέρμα τοῦ σπαρτῶν\nγένους,\nὃς οὔτι μάργων ἱππικῶν φρυαγμάτων\nβρόμον φοβηθεὶς ἐκ πυλῶν χωρήσεται,\nἀλλʼ ἢ θανὼν τροφεῖα πληρώσει χθονί,\nἢ καὶ δύʼ ἄνδρε καὶ πόλισμʼ ἐπʼ ἀσπίδος\nἑλὼν λαφύροις δῶμα κοσμήσει πατρός.\nκόμπαζʼ ἐπʼ ἄλλῳ, μηδέ μοι φθόνει λέγων.\nἐπεύχομαι τῷδε μὲν εὐτυχεῖν, ἰὼ\nπρόμαχʼ ἐμῶν δόμων, τοῖσι δὲ δυστυχεῖν.\nὡς δʼ ὑπέραυχα βάζουσιν ἐπὶ πτόλει\nμαινομένᾳ φρενί, τώς νιν\nΖεὺς νεμέτωρ ἐπίδοι κοταίνων.\nτέταρτος ἄλλος, γείτονας πύλας ἔχων\nὌγκας Ἀθάνας, ξὺν βοῇ παρίσταται,\nἹππομέδοντος σχῆμα καὶ μέγας τύπος·\nἅλω δὲ πολλήν, ἀσπίδος κύκλον λέγω,\nἔφριξα δινήσαντος· οὐκ ἄλλως ἐρῶ.\nὁ σηματουργὸς δʼ οὔ τις εὐτελὴς ἄρʼ ἦν\nὅστις τόδʼ ἔργον ὤπασεν πρὸς ἀσπίδι,\nΤυφῶνʼ ἱέντα πύρπνοον διὰ στόμα\nλιγνὺν μέλαιναν, αἰόλην πυρὸς κάσιν·\nὄφεων δὲ πλεκτάναισι περίδρομον κύτος\nπροσηδάφισται κοιλογάστορος κύκλου.\nαὐτὸς δʼ ἐπηλάλαξεν, ἔνθεος δʼ Ἄρει\nβακχᾷ πρὸς ἀλκὴν Θυιὰς ὣς φόβον βλέπων.\nτοιοῦδε φωτὸς πεῖραν εὖ φυλακτέον·\nΦόβος γὰρ ἤδη πρὸς πύλαις κομπάζεται.\nπρῶτον μὲν Ὄγκα Παλλάς, ἥτʼ ἀγχίπτολις,\nπύλαισι γείτων, ἀνδρὸς ἐχθαίρουσʼ ὕβριν,\nεἴρξει νεοσσῶν ὣς δράκοντα δύσχιμον·\nὙπέρβιος δέ, κεδνὸς Οἴνοπος τόκος,\nἀνὴρ κατʼ ἄνδρα τοῦτον ᾑρέθη, θέλων\nἐξιστορῆσαι μοῖραν ἐν χρείᾳ τύχης,\nοὔτʼ εἶδος οὔτε θυμὸν οὐδʼ ὅπλων σχέσιν\nμωμητός, Ἑρμῆς δʼ εὐλόγως ξυνήγαγεν.\nἐχθρὸς γὰρ ἁνὴρ ἀνδρὶ τῷ ξυστήσεται,\nξυνοίσετον δὲ πολεμίους ἐπʼ ἀσπίδων\nθεούς· ὁ μὲν γὰρ πύρπνοον Τυφῶνʼ ἔχει,\nὙπερβίῳ δὲ Ζεὺς πατὴρ ἐπʼ ἀσπίδος\nσταδαῖος ἧσται, διὰ χερὸς βέλος φλέγων·\nκοὔπω τις εἶδε Ζῆνά που νικώμενον.\nτοιάδε μέντοι προσφίλεια δαιμόνων·\nπρὸς τῶν κρατούντων δʼ ἐσμέν, οἱ δʼ ἡσσωμένων,\nεἰ Ζεύς γε Τυφῶ καρτερώτερος μάχῃ·\nεἰκὸς δὲ πράξειν ἄνδρας ὧδʼ ἀντιστάτας,\nὙπερβίῳ τε πρὸς λόγον τοῦ σήματος\nσωτὴρ γένοιτʼ ἂν Ζεὺς ἐπʼ ἀσπίδος τυχών.\nπέποιθα δὴ τὸν Διὸς ἀντίτυπον ἔχοντʼ\nἄφιλον ἐν σάκει τοῦ χθονίου δέμας\nδαίμονος, ἐχθρὸν εἴκασμα βροτοῖς τε καὶ\nδαροβίοισι θεοῖσιν,\nπρόσθε πυλᾶν κεφαλὰν ἰάψειν.\nοὕτως γένοιτο. τὸν δὲ πέμπτον αὖ λέγω,\nπέμπταισι προσταχθέντα Βορραίαις πύλαις,\nτύμβον κατʼ αὐτὸν Διογενοῦς Ἀμφίονος·\nὄμνυσι δʼ αἰχμὴν ἣν ἔχει μᾶλλον θεοῦ\nσέβειν πεποιθὼς ὀμμάτων θʼ ὑπέρτερον,\nἦ μὴν λαπάξειν ἄστυ Καδμείων βίᾳ\nΔιός· τόδʼ αὐδᾷ μητρὸς ἐξ ὀρεσκόου\nβλάστημα καλλίπρῳρον, ἀνδρόπαις ἀνήρ·\nστείχει δʼ ἴουλος ἄρτι διὰ παρηίδων,\nὥρας φυούσης, ταρφὺς ἀντέλλουσα θρίξ.\nὁ δʼ ὠμόν, οὔτι παρθένων ἐπώνυμον,\nφρόνημα, γοργὸν δʼ ὄμμʼ ἔχων, προσίσταται.\nοὐ μὴν ἀκόμπαστός γʼ ἐφίσταται πύλαις·\nτὸ γὰρ πόλεως ὄνειδος ἐν χαλκηλάτῳ\nσάκει, κυκλωτῷ σώματος προβλήματι,\nΣφίγγʼ ὠμόσιτον προσμεμηχανημένην\nγόμφοις ἐνώμα, λαμπρὸν ἔκκρουστον δέμας,\nφέρει δʼ ὑφʼ αὑτῇ φῶτα Καδμείων ἕνα,\nὡς πλεῖστʼ ἐπʼ ἀνδρὶ τῷδʼ ἰάπτεσθαι βέλη.\nἐλθὼν δʼ ἔοικεν οὐ καπηλεύσειν μάχην,\nμακρᾶς κελεύθου δʼ οὐ καταισχυνεῖν πόρον,\nΠαρθενοπαῖος Ἀρκάς· ὁ δὲ τοιόσδʼ ἀνὴρ\nμέτοικος, Ἄργει δʼ ἐκτίνων καλὰς τροφάς,\nπύργοις ἀπειλεῖ τοῖσδʼ ἃ μὴ κραίνοι θεός.\nεἰ γὰρ τύχοιεν ὧν φρονοῦσι πρὸς θεῶν,\nαὐτοῖς ἐκείνοις ἀνοσίοις κομπάσμασιν·\nἦ τἂν πανώλεις παγκάκως τʼ ὀλοίατο.\nἔστιν δὲ καὶ τῷδʼ, ὃν λέγεις τὸν Ἀρκάδα,\nἀνὴρ ἄκομπος, χεὶρ δʼ ὁρᾷ τὸ δράσιμον,\nἌκτωρ ἀδελφὸς τοῦ πάρος λελεγμένου·\nὃς οὐκ ἐάσει γλῶσσαν ἐργμάτων ἄτερ\nἔσω πυλῶν ῥέουσαν ἀλδαίνειν κακά,\nοὐδʼ εἰσαμεῖψαι θηρὸς ἐχθίστου δάκους\nεἰκὼ φέροντα πολεμίας ἐπʼ ἀσπίδος·\nἣ ʼξωθεν εἴσω τῷ φέροντι μέμψεται,\nπυκνοῦ κροτησμοῦ τυγχάνουσʼ ὑπὸ πτόλιν.\nθεῶν θελόντων τἂν ἀληθεύσαιμʼ ἐγώ.\nἱκνεῖται λόγος διὰ στηθέων,\nτριχὸς δʼ ὀρθίας πλόκαμος ἵσταται,\nμεγάλα μεγαληγόρων κλυούσᾳ\nἀνοσίων ἀνδρῶν. εἴθε γὰρ\nθεοὶ τοῦδʼ ὀλέσειαν ἐν γᾷ.\nἕκτον λέγοιμʼ ἂν ἄνδρα σωφρονέστατον,\nἀλκήν τʼ ἄριστον μάντιν, Ἀμφιάρεω βίαν·\nὉμολωίσιν δὲ πρὸς πύλαις τεταγμένος\nκακοῖσι βάζει πολλὰ Τυδέως βίαν·\nτὸν ἀνδροφόντην, τὸν πόλεως ταράκτορα,\nμέγιστον Ἄργει τῶν κακῶν διδάσκαλον,\nἘρινύος κλητῆρα, πρόσπολον φόνου,\nκακῶν τʼ Ἀδράστῳ τῶνδε βουλευτήριον.\nκαὶ τὸν σὸν αὖθις προσθροῶν ὁμόσπορον,\nἐξυπτιάζων ὄμμα, Πολυνείκους βίαν,\nδίς τʼ ἐν τελευτῇ τοὔνομʼ ἐνδατούμενος,\nκαλεῖ. λέγει δὲ τοῦτʼ ἔπος διὰ στόμα·\nἦ τοῖον ἔργον καὶ θεοῖσι προσφιλές,\nκαλόν τʼ ἀκοῦσαι καὶ λέγειν μεθυστέροις,\nπόλιν πατρῴαν καὶ θεοὺς τοὺς ἐγγενεῖς\nπορθεῖν, στράτευμʼ ἐπακτὸν ἐμβεβληκότα;\nμητρός τε πηγὴν τίς κατασβέσει δίκη;\nπατρίς τε γαῖα σῆς ὑπὸ σπουδῆς δορὶ\nἁλοῦσα πῶς σοι ξύμμαχος γενήσεται;\nἔγωγε μὲν δὴ τήνδε πιανῶ χθόνα,\nμάντις κεκευθὼς πολεμίας ὑπὸ χθονός.\nμαχώμεθʼ, οὐκ ἄτιμον ἐλπίζω μόρον.\nτοιαῦθʼ ὁ μάντις ἀσπίδʼ εὐκήλως ἔχων\nπάγχαλκον ηὔδα· σῆμα δʼ οὐκ ἐπῆν κύκλῳ.\nοὐ γὰρ δοκεῖν ἄριστος, ἀλλʼ εἶναι θέλει,\nβαθεῖαν ἄλοκα διὰ φρενὸς καρπούμενος,\nἐξ ἧς τὰ κεδνὰ βλαστάνει βουλεύματα.\nτούτῳ σοφούς τε κἀγαθοὺς ἀντηρέτας\nπέμπειν ἐπαινῶ. δεινὸς ὃς θεοὺς σέβει.\nφεῦ τοῦ ξυναλλάσσοντος ὄρνιθος βροτοῖς\nδίκαιον ἄνδρα τοῖσι δυσσεβεστέροις.\nἐν παντὶ πράγει δʼ ἔσθʼ ὁμιλίας κακῆς\nκάκιον οὐδέν, καρπὸς οὐ κομιστέος·\nἄτης ἄρουρα θάνατον ἐκκαρπίζεται.\nἢ γὰρ ξυνεισβὰς πλοῖον εὐσεβὴς ἀνὴρ\nναύταισι θερμοῖς καὶ πανουργίᾳ τινὶ\nὄλωλεν ἀνδρῶν σὺν θεοπτύστῳ γένει,\nἢ ξὺν πολίταις ἀνδράσιν δίκαιος ὢν\nἐχθροξένοις τε καὶ θεῶν ἀμνήμοσιν,\nταὐτοῦ κυρήσας ἐκδίκως ἀγρεύματος,\nπληγεὶς θεοῦ μάστιγι παγκοίνῳ ʼδάμη.\nοὕτως δʼ ὁ μάντις, υἱὸν Οἰκλέους λέγω,\nσώφρων δίκαιος ἀγαθὸς εὐσεβὴς ἀνήρ,\nμέγας προφήτης, ἀνοσίοισι συμμιγεὶς\nθρασυστόμοισιν ἀνδράσιν βίᾳ φρενῶν,\nτείνουσι πομπὴν τὴν μακρὰν πάλιν μολεῖν,\nΔιὸς θέλοντος ξυγκαθελκυσθήσεται.\nδοκῶ μὲν οὖν σφε μηδὲ προσβαλεῖν πύλαις\nοὐχ ὡς ἄθυμος οὐδὲ λήματος κάκῇ,\nἀλλʼ οἶδεν ὥς σφε χρὴ τελευτῆσαι μάχῃ,\nεἰ καρπὸς ἔσται θεσφάτοισι Λοξίου·\nφιλεῖ δὲ σιγᾶν ἢ λέγειν τὰ καίρια.\nὅμως δʼ ἐπʼ αὐτῷ φῶτα, Λασθένους βίαν,\nἐχθρόξενον πυλωρὸν ἀντιτάξομεν,\nγέροντα τὸν νοῦν, σάρκα δʼ ἡβῶσαν φύει,\nποδῶκες ὄμμα, χεῖρα δʼ οὐ βραδύνεται\nπαρʼ ἀσπίδος γυμνωθὲν ἁρπάσαι δόρυ.\nθεοῦ δὲ δῶρόν ἐστιν εὐτυχεῖν βροτούς.\nκλύοντες θεοὶ δικαίας λιτὰς\nἁμετέρας τελεῖθʼ, ὡς πόλις εὐτυχῇ,\nδορίπονα κάκʼ ἐκτρέποντες ἐς γᾶς\nἐπιμόλους· πύργων δʼ ἔκτοθεν\nβαλὼν Ζεύς σφε κάνοι κεραυνῷ.\nτὸν ἕβδομον δὴ τόνδʼ ἐφʼ ἑβδόμαις πύλαις\nλέξω, τὸν αὐτοῦ σοῦ κασίγνητον, πόλει\nοἵας ἀρᾶται καὶ κατεύχεται τύχας·\nπύργοις ἐπεμβὰς κἀπικηρυχθεὶς χθονί,\nἁλώσιμον παιᾶνʼ ἐπεξιακχάσας,\nσοὶ ξυμφέρεσθαι καὶ κτανὼν θανεῖν πέλας,\nἢ ζῶντʼ ἀτιμαστῆρα τὼς ἀνδρηλάτην\nφυγῇ τὸν αὐτὸν τόνδε τείσασθαι τρόπον.\nτοιαῦτʼ ἀυτεῖ καὶ θεοὺς γενεθλίους\nκαλεῖ πατρῴας γῆς ἐποπτῆρας λιτῶν\nτῶν ὧν γενέσθαι πάγχυ Πολυνείκους βία.\nἔχει δὲ καινοπηγὲς εὔκυκλον σάκος\nδιπλοῦν τε σῆμα προσμεμηχανημένον.\nχρυσήλατον γὰρ ἄνδρα τευχηστὴν ἰδεῖν\nἄγει γυνή τις σωφρόνως ἡγουμένη.\nΔίκη δʼ ἄρʼ εἶναί φησιν, ὡς τὰ γράμματα\nλέγει κατάξω δʼ ἄνδρα τόνδε καὶ πόλιν\nἕξει πατρῴων δωμάτων τʼ ἐπιστροφάς.\nτοιαῦτʼ ἐκείνων ἐστὶ τἀξευρήματα.\nσὺ δʼ αὐτὸς ἤδη γνῶθι τίνα πέμπειν δοκεῖ·\nὡς οὔποτʼ ἀνδρὶ τῷδε κηρυκευμάτων\nμέμψῃ, σὺ δʼ αὐτὸς γνῶθι ναυκληρεῖν πόλιν.\nὦ θεομανές τε καὶ θεῶν μέγα στύγος,\nὦ πανδάκρυτον ἁμὸν Οἰδίπου γένος·\nὤμοι, πατρὸς δὴ νῦν ἀραὶ τελεσφόροι.\nἀλλʼ οὔτε κλαίειν οὔτʼ ὀδύρεσθαι πρέπει,\nμὴ καὶ τεκνωθῇ δυσφορώτερος γόος.\nἐπωνύμῳ δὲ κάρτα, Πολυνείκει λέγω,\nτάχʼ εἰσόμεσθα τοὐπίσημʼ ὅποι τελεῖ,\nεἴ νιν κατάξει χρυσότευκτα γράμματα\nἐπʼ ἀσπίδος φλύοντα σὺν φοίτῳ φρενῶν.\nεἰ δʼ ἡ Διὸς παῖς παρθένος Δίκη παρῆν\nἔργοις ἐκείνου καὶ φρεσίν, τάχʼ ἂν τόδʼ ἦν·\nἀλλʼ οὔτε νιν φυγόντα μητρόθεν σκότον,\nοὔτʼ ἐν τροφαῖσιν, οὔτʼ ἐφηβήσαντά πω,\nοὔτʼ ἐν γενείου ξυλλογῇ τριχώματος,\nΔίκη προσεῖδε καὶ κατηξιώσατο·\nοὐδʼ ἐν πατρῴας μὴν χθονὸς κακουχίᾳ\nοἶμαί νιν αὐτῷ νῦν παραστατεῖν πέλας.\nἦ δῆτʼ ἂν εἴη πανδίκως ψευδώνυμος\nΔίκη, ξυνοῦσα φωτὶ παντόλμῳ φρένας.\nτούτοις πεποιθὼς εἶμι καὶ ξυστήσομαι\nαὐτός· τίς ἄλλος μᾶλλον ἐνδικώτερος;\nἄρχοντί τʼ ἄρχων καὶ κασιγνήτῳ κάσις,\nἐχθρὸς σὺν ἐχθρῷ στήσομαι. φέρʼ ὡς τάχος\nκνημῖδας, αἰχμῆς καὶ πέτρων προβλήματα.\nμή, φίλτατʼ ἀνδρῶν, Οἰδίπου τέκος, γένῃ\nὀργὴν ὁμοῖος τῷ κάκιστʼ αὐδωμένῳ·\nἀλλʼ ἄνδρας Ἀργείοισι Καδμείους ἅλις\nἐς χεῖρας ἐλθεῖν· αἷμα γὰρ καθάρσιον.\nἀνδροῖν δʼ ὁμαίμοιν θάνατος ὧδʼ αὐτοκτόνος,\nοὐκ ἔστι γῆρας τοῦδε τοῦ μιάσματος.\nεἴπερ κακὸν φέροι τις, αἰσχύνης ἄτερ\nἔστω· μόνον γὰρ κέρδος ἐν τεθνηκόσι·\nκακῶν δὲ κᾀσχρῶν οὔτινʼ εὐκλείαν ἐρεῖς.\nτί μέμονας, τέκνον; μή τί σε θυμοπλη-\nθὴς δορίμαργος ἄτα φερέτω· κακοῦ δʼ\nἔκβαλʼ ἔρωτος ἀρχάν.\nἐπεὶ τὸ πρᾶγμα κάρτʼ ἐπισπέρχει θεός,\nἴτω κατʼ οὖρον κῦμα Κωκυτοῦ λαχὸν\nΦοίβῳ στυγηθὲν πᾶν τὸ Λαΐου γένος.\nὠμοδακής σʼ ἄγαν ἵμερος ἐξοτρύ-\nνει πικρόκαρπον ἀνδροκτασίαν τελεῖν\nαἵματος οὐ θεμιστοῦ.\nφίλου γὰρ ἐχθρά μοι πατρὸς τάλαινʼ ἀρὰ\nξηροῖς ἀκλαύτοις ὄμμασιν προσιζάνει,\nλέγουσα κέρδος πρότερον ὑστέρου μόρου.\nἀλλὰ σὺ μὴ ʼποτρύνου· κακὸς οὐ κεκλή-\nσῃ βίον εὖ κυρήσας· μελάναιγις δʼ· οὐκ\nεἶσι δόμων Ἐρινύς, ὅταν ἐκ χερῶν\nθεοὶ θυσίαν δέχωνται;\nθεοῖς μὲν ἤδη πως παρημελήμεθα,\nχάρις δʼ ἀφʼ ἡμῶν ὀλομένων θαυμάζεται·\nτί οὖν ἔτʼ ἂν σαίνοιμεν ὀλέθριον μόρον;\nνῦν ὅτε σοι παρέστακεν· ἐπεὶ δαίμων\nλήματος ἐν τροπαίᾳ χρονίᾳ μεταλ-\nλακτὸς ἴσως ἂν ἔλθοι θελεμωτέρῳ\nπνεύματι· νῦν δʼ ἔτι ζεῖ.\nἐξέζεσεν γὰρ Οἰδίπου κατεύγματα·\nἄγαν δʼ ἀληθεῖς ἐνυπνίων φαντασμάτων\nὄψεις, πατρῴων χρημάτων δατήριοι.\nπιθοῦ γυναιξί, καίπερ οὐ στέργων ὅμως.\nλέγοιτʼ ἂν ὧν ἄνη τις· οὐδὲ χρὴ μακράν.\nμὴ ʼλθῃς ὁδοὺς σὺ τάσδʼ ἐφʼ ἑβδόμαις πύλαις.\nτεθηγμένον τοί μʼ οὐκ ἀπαμβλυνεῖς λόγῳ.\nνίκην γε μέντοι καὶ κακὴν τιμᾷ θεός.\nοὐκ ἄνδρʼ ὁπλίτην τοῦτο χρὴ στέργειν ἔπος.\nἀλλʼ αὐτάδελφον αἷμα δρέψασθαι θέλεις;\nθεῶν διδόντων οὐκ ἂν ἐκφύγοις κακά.\nπέφρικα τὰν ὠλεσίοικον\nθεόν, οὐ θεοῖς ὁμοίαν,\nπαναλαθῆ κακόμαντιν\nπατρὸς εὐκταίαν Ἐρινὺν\nτελέσαι τὰς περιθύμους\nκατάρας Οἰδιπόδα βλαψίφρονος·\nπαιδολέτωρ δʼ ἔρις ἅδʼ ὀτρύνει.\nξένος δὲ κλήρους ἐπινωμᾷ,\nΧάλυβος Σκυθᾶν ἄποικος,\nκτεάνων χρηματοδαίτας\nπικρός, ὠμόφρων σίδαρος,\nχθόνα ναίειν διαπήλας,\nὁπόσαν καὶ φθιμένοισιν κατέχειν,\nτῶν μεγάλων πεδίων ἀμοίρους.\nἐπεὶ δʼ ἂν αὐτοκτόνως\nαὐτοδάικτοι θάνωσι,\nκαὶ γαΐα κόνις πίῃ\nμελαμπαγὲς αἷμα φοίνιον,\nτίς ἂν καθαρμοὺς πόροι,\nτίς ἄν σφε λούσειεν; ὦ\nπόνοι δόμων νέοι παλαι-\nοῖσι συμμιγεῖς κακοῖς.\nπαλαιγενῆ γὰρ λέγω\nπαρβασίαν ὠκύποινον·\nαἰῶνα δʼ ἐς τρίτον μένει·\nἈπόλλωνος εὖτε Λάιος\nβίᾳ, τρὶς εἰπόντος ἐν\nμεσομφάλοις Πυθικοῖς\nχρηστηρίοις θνᾴσκοντα γέν-\nνας ἄτερ σῴζειν πόλιν,\nκρατηθεὶς δʼ ἐκ φίλων ἀβουλιᾶν\nἐγείνατο μὲν μόρον αὑτῷ,\nπατροκτόνον Οἰδιπόδαν,\nὅστε ματρὸς ἁγνὰν\nσπείρας ἄρουραν, ἵνʼ ἐτράφη,\nῥίζαν αἱματόεσσαν\nἔτλα· παράνοια συνᾶγε\nνυμφίους φρενώλεις.\nκακῶν δʼ ὥσπερ θάλασσα κῦμʼ ἄγει·\nτὸ μὲν πίτνον, ἄλλο δʼ ἀείρει\nτρίχαλον, ὃ καὶ περὶ πρύμ-\nναν πόλεως καχλάζει.\nμεταξὺ δʼ ἀλκὰ διʼ ὀλίγου\nτείνει, πύργος ἐν εὔρει.\nδέδοικα δὲ σὺν βασιλεῦσι\nμὴ πόλις δαμασθῇ.\nτελειᾶν γὰρ παλαιφάτων ἀρᾶν\nβαρεῖαι καταλλαγαί· τὰ δʼ ὀλοὰ\nπελόμενʼ οὐ παρέρχεται.\nπρόπρυμνα δʼ ἐκβολὰν φέρει\nἀνδρῶν ἀλφηστᾶν\nὄλβος ἄγαν παχυνθείς.\nτίνʼ ἀνδρῶν γὰρ τοσόνδʼ ἐθαύμασαν\nθεοὶ καὶ ξυνέστιοι πόλεος ὁ\nπολύβατός τʼ ἀγὼν βροτῶν,\nὅσον τότʼ Οἰδίπουν τίον,\nτὰν ἁρπαξάνδραν\nκῆρʼ ἀφελόντα χώρας;\nἐπεὶ δʼ ἀρτίφρων\nἐγένετο μέλεος ἀθλίων\nγάμων, ἐπʼ ἄλγει δυσφορῶν\nμαινομένᾳ κραδίᾳ\nδίδυμα κάκʼ ἐτέλεσεν·\nπατροφόνῳ χερὶ τῶν\nκρεισσοτέκνων ὀμμάτων ἐπλάγχθη·\nτέκνοις δʼ ἀγρίας\nἐφῆκεν ἐπικότους τροφᾶς,\nαἰαῖ, πικρογλώσσους ἀράς,\nκαί σφε σιδαρονόμῳ\nδιὰ χερί ποτε λαχεῖν\nκτήματα· νῦν δὲ τρέω\nμὴ τελέσῃ καμψίπους Ἐρινύς.\nθαρσεῖτε, παῖδες μητέρων τεθραμμέναι.\nπόλις πέφευγεν ἥδε δούλιον ζυγόν·\nπέπτωκεν ἀνδρῶν ὀβρίμων κομπάσματα·\nπόλις δʼ ἐν εὐδίᾳ τε καὶ κλυδωνίου\nπολλαῖσι πληγαῖς ἄντλον οὐκ ἐδέξατο.\nστέγει δὲ πύργος, καὶ πύλας φερεγγύοις\nἐφραξάμεσθα μονομάχοισι προστάταις·\nκαλῶς ἔχει τὰ πλεῖστʼ, ἐν ἓξ πυλώμασι·\nτὰς δʼ ἑβδόμας ὁ σεμνὸς ἑβδομαγέτης\nἄναξ Ἀπόλλων εἵλετʼ, Οἰδίπου γένει\nκραίνων παλαιὰς Λαΐου δυσβουλίας.\nτί δʼ ἔστι πρᾶγμα νεόκοτον πόλει πλέον;\nπόλις σέσωσται· βασιλέες δʼ ὁμόσποροι—\nτίνες; τί δʼ εἶπας; παραφρονῶ φόβῳ λόγου.\nφρονοῦσα νῦν ἄκουσον· Οἰδίπου τόκοι —\nοἲ ʼγὼ τάλαινα, μάντις εἰμὶ τῶν κακῶν.\nοὐδʼ ἀμφιλέκτως μὴν κατεσποδημένοι—\nἐκεῖθι κεῖσθον ; βαρέα δʼ οὖν ὅμως φράσον.\nἅνδρες τεθνᾶσιν ἐκ χερῶν αὐτοκτόνων.\nοὕτως ἀδελφαῖς χερσὶν ἠναίρονθʼ ἅμα ;\nοὕτως ὁ δαίμων κοινὸς ἦν ἀμφοῖν ἄγαν.\nαὐτὸς δʼ ἀναλοῖ δῆτα δύσποτμον γένος.\nτοιαῦτα χαίρειν καὶ δακρύεσθαι πάρα·\nπόλιν μὲν εὖ πράσσουσαν, οἱ δʼ ἐπιστάται,\nδισσὼ στρατηγώ, διέλαχον σφυρηλάτῳ\nΣκύθῃ σιδήρῳ κτημάτων παμπησίαν.\nἕξουσι δʼ ἣν λάβωσιν ἐν ταφῇ χθονός,\nπατρὸς κατʼ εὐχὰς δυσπότμως φορούμενοι.\nπόλις σέσωσται· βασιλέοιν δʼ ὁμοσπόροιν\nπέπωκεν αἷμά γαῖʼ ὑπʼ ἀλλήλων φόνῳ.\nὦ μεγάλε Ζεῦ καὶ πολιοῦχοι\nδαίμονες, οἳ δὴ Κάδμου πύργους\nτούσδε ῥύεσθε,\nπότερον χαίρω κἀπολολύξω\nπόλεως ἀσινεῖ σωτῆρι . .,\nἢ τοὺς μογεροὺς καὶ δυσδαίμονας\nἀτέκνους κλαύσω πολεμάρχους;\nοἳ δῆτʼ ὀρθῶς κατʼ ἐπωνυμίαν\nκαὶ πολυνεικεῖς\nὤλοντʼ ἀσεβεῖ διανοίᾳ.\nὦ μέλαινα καὶ τελεία\nγένεος Οἰδίπου τʼ ἀρά,\nκακόν με καρδίαν τι περιπίτνει κρύος.\nἔτευξα τύμβῳ μέλος\nΘυιὰς αἱματοσταγεῖς\nνεκροὺς κλύουσα δυσμόρως\nθανόντας· ἦ δύσορνις ἅ-\nδε ξυναυλία δορός.\nἐξέπραξεν, οὐδʼ ἀπεῖπεν\nπατρόθεν εὐκταία φάτις·\nβουλαὶ δʼ ἄπιστοι Λαΐου διήρκεσαν.\nμέριμνα δʼ ἀμφὶ πτόλιν·\nθέσφατʼ οὐκ ἀμβλύνεται.\nἰὼ πολύστονοι, τόδʼ ἠρ-\nγάσασθʼ ἄπιστον· ἦλθε δʼ αἰ-\nακτὰ πήματʼ οὐ λόγῳ.\nτάδʼ αὐτόδηλα, προῦπτος ἀγγέλου λόγος·\nδιπλαῖ μέριμναι, διδυμάνορα\nκάκʼ αὐτοφόνα, δίμοιρα τέ-\nλεια τάδε πάθη. τί φῶ;\nτί δʼ ἄλλο γʼ ἢ πόνοι πόνων\nδόμων ἐφέστιοι;\nἀλλὰ γόων, ὦ φίλαι, κατʼ οὖρον\nἐρέσσετʼ ἀμφὶ κρατὶ πόμπιμον χεροῖν\nπίτυλον, ὃς αἰὲν διʼ Ἀχέροντʼ ἀμείβεται\nτὰν ἄστολον μελάγκροκον ναύστολον θεωρίδα,\nτὰν ἀστιβῆ Ἀπόλλωνι, τὰν ἀνάλιον\nπάνδοκον εἰς ἀφανῆ τε χέρσον.\nἀλλὰ γὰρ ἥκουσʼ αἵδʼ ἐπὶ πρᾶγος\nπικρὸν Ἀντιγόνη τʼ ἠδʼ Ἰσμήνη,\nθρῆνον ἀδελφοῖν· οὐκ ἀμφιβόλως\nοἶμαί σφʼ ἐρατῶν ἐκ βαθυκόλπων\nστηθέων ἥσειν ἄλγος ἐπάξιον.\nἡμᾶς δὲ δίκη πρότερον φήμης\nτὸν δυσκέλαδόν θʼ ὕμνον Ἐρινύος\nἰαχεῖν Ἀίδα τʼ\nἐχθρὸν παιᾶνʼ ἐπιμέλπειν.\nἰώ, δυσαδελφόταται πασῶν ὁπόσαι\nστρόφον ἐσθῆσιν περιβάλλονται,\nκλαίω, στένομαι, καὶ δόλος οὐδεὶς\nμὴ ʼκ φρενὸς ὀρθῶς με λιγαίνειν.\nἰὼ ἰὼ δύσφρονες,\nφίλων ἄπιστοι καὶ κακῶν ἀτρύμονες,\nδόμους πατρῴους ἑλόν-\nτες μέλεοι σὺν αἰχμᾷ.\nμέλεοι δῆθʼ οἳ μελέους θανάτους\nεὕροντο δόμων ἐπὶ λύμῃ.\nἰὼ ἰὼ δωμάτων\nἐρειψίτοιχοι καὶ πικρὰς μοναρχίας\nἰδόντες, ἤδη διήλ-\nλαχθε σὺν σιδάρῳ.\nκάρτα δʼ ἀληθῆ πατρὸς Οἰδιπόδα\nπότνιʼ Ἐρινὺς ἐπέκρανεν.\nδιʼ εὐωνύμων τετυμμένοι,\nτετυμμένοι δῆθʼ,\nὁμοσπλάγχνων τε πλευρωμάτων\n\nαἰαῖ δαιμόνιοι,\nαἰαῖ δʼ ἀντιφόνων\nθανάτων ἀραί.\nδιανταίαν λέγεις πλαγὰν δόμοισι καὶ\nσώμασιν πεπλαγμένους, ἐννέπω\nἀναυδάτῳ μένει\nἀραίῳ τʼ ἐκ πατρὸς\nοὐ διχόφρονι πότμῳ.\nδιήκει δὲ καὶ πόλιν στόνος,\nστένουσι πύργοι,\nστένει πέδον φίλανδρον· μένει\nκτέανα δʼ ἐπιγόνοις,\nδιʼ ὧν αἰνομόροις,\nδιʼ ὧν νεῖκος ἔβα\nκαὶ θανάτου τέλος.\nἐμοιράσαντο δʼ ὀξυκάρδιοι\nκτήμαθʼ, ὥστʼ ἴσον λαχεῖν.\nδιαλλακτῆρι δʼ οὐκ\nἀμεμφεία φίλοις,\nοὐδʼ ἐπίχαρις Ἄρης.\nσιδαρόπλακτοι μὲν ὧδʼ ἔχουσιν,\nσιδαρόπλακτοι δὲ τοὺς μένουσι,\nτάχʼ ἄν τις εἴποι, τίνες;\nτάφων πατρῴων λαχαί.\nὅδʼ ἁμῶν μάλʼ ἀχέτας τοὺς\nπροπέμπει δαϊκτὴρ γόος αὐ-\nτόστονος, αὐτοπήμων,\nδαϊόφρων δʼ·, οὐ φιλογαθής, ἐτύμως\nδακρυχέων ἐκ φρενός, ἃ\nκλαιομένας μου μινύθει\nτοῖνδε δυοῖν ἀνάκτοιν.\nπάρεστι δʼ εἰπεῖν ἐπʼ ἀθλίοισιν\nὡς ἐρξάτην πολλὰ μὲν πολίτας,\nξένων τε πάντων στίχας\nπολυφθόρους ἐν δαΐ.\nδυσδαίμων σφιν ἁ τεκοῦσα\nπρὸ πασᾶν γυναικῶν ὁπόσαι\nτεκνογόνοι κέκληνται.\nπαῖδα τὸν αὑτᾶς πόσιν αὑτᾷ θεμένα\nτούσδʼ ἔτεχʼ, οἱ δʼ ὧδʼ ἐτελεύ-\nτασαν ὑπʼ ἀλλαλοφόνοις\nχερσὶν ὁμοσπόροισιν.\nὁμόσποροι δῆτα καὶ πανώλεθροι,\nδιατομαῖς οὐ φίλοις,\nἔριδι μαινομένᾳ,\nνείκεος ἐν τελευτᾷ.\nπέπαυται δʼ ἔχθος, ἐν δὲ γαίᾳ\nζόα φονορύτῳ\nμέμεικται· κάρτα δʼ εἴσʼ ὅμαιμοι.\nπικρὸς λυτὴρ νεικέων ὁ πόντιος\nξεῖνος ἐκ πυρὸς συθεὶς\nθακτὸς σίδαρος· πικρὸς δὲ χρημάτων\nκακὸς δατητὰς Ἄρης ἀρὰν πατρῴ-\nαν τιθεὶς ἀλαθῆ.\nἔχουσι μοῖραν λαχόντες οἱ μέλεοι\nδιοδότων ἀχθέων·\nὑπὸ δὲ σώματι γᾶς\nπλοῦτος ἄβυσσος ἔσται.\nἰὼ πολλοῖς ἐπανθίσαντες\nπόνοισι γενεάν·\nτελευταῖαι δʼ ἐπηλάλαξαν\nἈραὶ τὸν ὀξὺν νόμον, τετραμμένου\nπαντρόπῳ φυγᾷ γένους.\nἕστακε δʼ Ἄτας τροπαῖον ἐν πύλαις,\nἐν αἷς ἐθείνοντο, καὶ δυοῖν κρατή-\nσας ἔληξε δαίμων.\nπαισθεὶς ἔπαισας.\nσὺ δʼ ἔθανες κατακτανών.\nδορὶ δʼ ἔκανες—\nδορὶ δʼ ἔθανες—\nμελεοπόνος.\nμελεοπαθής.\nἴτω γόος.\nἴτω δάκρυ.\nπρόκεισαι —\nκατακτάς.\nἠέ.\nἠέ.\nμαίνεται γόοισι φρήν.\nἐντὸς δὲ καρδία στένει.\nἰὼ ἰὼ πάνδυρτε σύ.\nσὺ δʼ αὖτε καὶ πανάθλιε.\nπρὸς φίλου γʼ· ἔφθισο.\nκαὶ φίλον ἔκτανες.\nδιπλᾶ λέγειν—\nδιπλᾶ δʼ ὁρᾶν—\nἄχθεα τῶνδε τάδʼ ἐγγύθεν.\nπέλας ἀδελφέʼ ἀδελφεῶν.\nἰὼ Μοῖρα βαρυδότειρα μογερά,\nπότνιά τʼ Οἰδίπου σκιά,\nμέλαινʼ Ἐρινύς, ἦ μεγασθενής τις εἶ.\nἠέ.\nἠέ.\nδυσθέατα πήματα —\nἔδειξεν ἐκ φυγᾶς ἐμοί.\nοὐδʼ ἵκεθʼ ὡς κατέκτανεν.\nσωθεὶς δὲ πνεῦμʼ ἀπώλεσεν.\nὤλεσε δῆτʼ ἄγαν.\nκαὶ τὸν ἐνόσφισεν.\nτάλαν γένος.\nτάλαν πάθος.\nδύστονα κήδεʼ ὁμαίμονα.\nδίυγρα τριπάλτων πημάτων.\nἰὼ Μοῖρα βαρυδότειρα μογερά,\nπότνιά τʼ Οἰδίπου σκιά,\nμέλαινʼ Ἐρινύς, ἦ μεγασθενής τις εἶ.\nσὺ τοί νιν οἶσθα διαπερῶν—\nσὺ δʼ οὐδὲν ὕστερος μαθών—\nἐπεὶ κατῆλθες ἐς πόλιν,\nδορός γε τῷδʼ ἀντηρέτας.\nὀλοὰ λέγειν.\nὀλοὰ δʼ ὁρᾶν.\nἰὼ πόνος—\nἰὼ κακά—\nδώμασι καὶ χθονί.\nπρὸ πάντων δʼ ἐμοί.\nκαὶ τὸ πρόσω γʼ ἐμοί.\nἰὼ ἰὼ δυστόνων κακῶν, ἄναξ.\nἰὼ πάντων πολυστονώτατοι.\nἰὼ ἰὼ δαιμονῶντες ἄτᾳ.\nἰὼ ἰώ, ποῦ σφε θήσομεν χθονός;\nἰώ, ὅπου ʼσʼτι τιμιώτατον.\nἰὼ ἰώ, πῆμα πατρὶ πάρευνον.\nδοκοῦντα καὶ δόξαντʼ ἀπαγγέλλειν με χρὴ\nδήμου προβούλοις τῆσδε Καδμείας πόλεως·\nἘτεοκλέα μὲν τόνδʼ ἐπʼ εὐνοίᾳ χθονὸς\nθάπτειν ἔδοξε γῆς φίλαις κατασκαφαῖς·\nστυγῶν γὰρ ἐχθροὺς θάνατον εἵλετʼ ἐν πόλει\nἱερῶν πατρῴων δʼ ὅσιος ὢν μομφῆς ἄτερ\nτέθνηκεν οὗπερ τοῖς νέοις θνῄσκειν καλόν.\nοὕτω μὲν ἀμφὶ τοῦδʼ ἐπέσταλται λέγειν·\nτούτου δʼ ἀδελφὸν τόνδε Πολυνείκους νεκρὸν\nἔξω βαλεῖν ἄθαπτον, ἁρπαγὴν κυσίν,\nὡς ὄντʼ ἀναστατῆρα Καδμείων χθονός,\nεἰ μὴ θεῶν τις ἐμποδὼν ἔστη δορὶ\nτῷ τοῦδʼ·. ἄγος δὲ καὶ θανὼν κεκτήσεται\nθεῶν πατρῴων, οὓς ἀτιμάσας ὅδε\nστράτευμʼ ἐπακτὸν ἐμβαλὼν ᾕρει πόλιν.\nοὕτω πετηνῶν τόνδʼ ὑπʼ οἰωνῶν δοκεῖ\nταφέντʼ ἀτίμως τοὐπιτίμιον λαβεῖν,\nκαὶ μήθʼ ὁμαρτεῖν τυμβοχόα χειρώματα\nμήτʼ ὀξυμόλποις προσσέβειν οἰμώγμασιν,\nἄτιμον εἶναι δʼ ἐκφορᾶς φίλων ὕπο.\nτοιαῦτʼ ἔδοξε τῷδε Καδμείων τέλει.\nἐγὼ δὲ Καδμείων γε προστάταις λέγω·\nἢν μή τις ἄλλος τόνδε συνθάπτειν θέλῃ,\nἐγώ σφε θάψω κἀνὰ κίνδυνον βαλῶ\nθάψασʼ ἀδελφὸν τὸν ἐμόν, οὐδʼ αἰσχύνομαι\nἔχουσʼ ἄπιστον τήνδʼ ἀναρχίαν πόλει.\nδεινὸν τὸ κοινὸν σπλάγχνον, οὗ πεφύκαμεν,\nμητρὸς ταλαίνης κἀπὸ δυστήνου πατρός.\nτοιγὰρ θέλουσʼ ἄκοντι κοινώνει κακῶν\nψυχή, θανόντι ζῶσα συγγόνῳ φρενί.\nτούτου δὲ σάρκας οὐδὲ κοιλογάστορες\nλύκοι σπάσονται· μὴ δοκησάτω τινί.\nτάφον γὰρ αὐτῷ καὶ κατασκαφὰς ἐγώ,\nγυνή περ οὖσα, τῷδε μηχανήσομαι,\nκόλπῳ φέρουσα βυσσίνου πεπλώματος.\nκαὐτὴ καλύψω, μηδέ τῳ δόξῃ πάλιν·\nθάρσει, παρέσται μηχανὴ δραστήριος.\nαὐδῶ πόλιν σε μὴ βιάζεσθαι τάδε.\nαὐδῶ σὲ μὴ περισσὰ κηρύσσειν ἐμοί.\nτραχύς γε μέντοι δῆμος ἐκφυγὼν κακά.\nτράχυνʼ· ἄθαπτος δʼ οὗτος οὐ γενήσεται.\nἀλλʼ ὃν πόλις στυγεῖ, σὺ τιμήσεις τάφῳ,;\nἤδη τὰ τοῦδε διατετίμηται θεοῖς.\nοὔ, πρίν γε χώραν τήνδε κινδύνῳ βαλεῖν.\nπαθὼν κακῶς κακοῖσιν ἀντημείβετο.\nἀλλʼ εἰς ἅπαντας ἀνθʼ ἑνὸς τόδʼ ἔργον ἦν.\nἔρις περαίνει μῦθον ὑστάτη θεῶν.\nἐγὼ δὲ θάψω τόνδε· μὴ μακρηγόρει.\nἀλλʼ αὐτόβουλος ἴσθʼ, ἀπεννέπω δʼ ἐγώ.\nφεῦ φεῦ.\nὦ μεγάλαυχοι καὶ φθερσιγενεῖς\nΚῆρες Ἐρινύες, αἵτʼ Οἰδιπόδα\nγένος ὠλέσατε πρυμνόθεν οὕτως,\nτί πάθω; τί δὲ δρῶ ; τί δὲ μήσωμαι;\nπῶς τολμήσω μήτε σὲ κλαίειν\nμήτε προπέμπειν ἐπὶ τύμβον ·\nἀλλὰ φοβοῦμαι κἀποτρέπομαι\nδεῖμα πολιτῶν.\nσύ γε μὴν πολλῶν πενθητήρων\nτεύξει· κεῖνος δʼ ὁ τάλας ἄγοος\nμονόκλαυτον ἔχων θρῆνον ἀδελφῆς\nεἶσιν· τίς ἂν οὖν τὰ πίθοιτο ;\nδράτω τι πόλις καὶ μὴ δράτω\nτοὺς κλαίοντας Πολυνείκη.\nἡμεῖς μὲν ἴμεν καὶ συνθάψομεν\nαἵδε προπομποί. καὶ γὰρ γενεᾷ\nκοινὸν τόδʼ ἄχος, καὶ πόλις ἄλλως\nἄλλοτʼ ἐπαινεῖ τὰ δίκαια.\nἡμεῖς δʼ ἅμα τῷδʼ, ὥσπερ τε πόλις\nκαὶ τὸ δίκαιον ξυνεπαινεῖ.\nμετὰ γὰρ μάκαρας καὶ Διὸς ἰσχὺν\nὅδε Καδμείων ἤρυξε πόλιν\nμὴ ʼνατραπῆναι μηδʼ ἀλλοδαπῷ\nκύματι φωτῶν\nκατακλυσθῆναι τὰ μάλιστα.\n"};
