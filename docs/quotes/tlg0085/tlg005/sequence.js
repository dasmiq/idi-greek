var sequence = {"name":"Aeschylus. Agamemnon","data":"Φύλαξ\nθεοὺς μὲν αἰτῶ τῶνδʼ ἀπαλλαγὴν πόνων\nφρουρᾶς ἐτείας μῆκος, ἣν κοιμώμενος\nστέγαις Ἀτρειδῶν ἄγκαθεν, κυνὸς δίκην,\nἄστρων κάτοιδα νυκτέρων ὁμήγυριν,\nκαὶ τοὺς φέροντας χεῖμα καὶ θέρος βροτοῖς\nλαμπροὺς δυνάστας, ἐμπρέποντας αἰθέρι\nἀστέρας, ὅταν φθίνωσιν, ἀντολάς τε τῶν.\nκαὶ νῦν φυλάσσω λαμπάδος τό σύμβολον,\nαὐγὴν πυρὸς φέρουσαν ἐκ Τροίας φάτιν\nἁλώσιμόν τε βάξιν· ὧδε γὰρ κρατεῖ\nγυναικὸς ἀνδρόβουλον ἐλπίζον κέαρ.\nεὖτʼ ἂν δὲ νυκτίπλαγκτον ἔνδροσόν τʼ ἔχω\nεὐνὴν ὀνείροις οὐκ ἐπισκοπουμένην\nἐμήν· φόβος γὰρ ἀνθʼ ὕπνου παραστατεῖ,\nτὸ μὴ βεβαίως βλέφαρα συμβαλεῖν ὕπνῳ·\nὅταν δʼ ἀείδειν ἢ μινύρεσθαι δοκῶ,\nὕπνου τόδʼ ἀντίμολπον ἐντέμνων ἄκος,\nκλαίω τότʼ οἴκου τοῦδε συμφορὰν στένων\nοὐχ ὡς τὰ πρόσθʼ ἄριστα διαπονουμένου.\nνῦν δʼ εὐτυχὴς γένοιτʼ ἀπαλλαγὴ πόνων\nεὐαγγέλου φανέντος ὀρφναίου πυρός.\nὦ χαῖρε λαμπτὴρ νυκτός, ἡμερήσιον\nφάος πιφαύσκων καὶ χορῶν κατάστασιν\nπολλῶν ἐν Ἄργει, τῆσδε συμφορᾶς χάριν.\nἰοὺ ἰού.\nἈγαμέμνονος γυναικὶ σημαίνω τορῶς\nεὐνῆς ἐπαντείλασαν ὡς τάχος δόμοις\nὀλολυγμὸν εὐφημοῦντα τῇδε λαμπάδι\nἐπορθιάζειν, εἴπερ Ἰλίου πόλις\nἑάλωκεν, ὡς ὁ φρυκτὸς ἀγγέλλων πρέπει·\nαὐτός τʼ ἔγωγε φροίμιον χορεύσομαι.\nτὰ δεσποτῶν γὰρ εὖ πεσόντα θήσομαι\nτρὶς ἓξ βαλούσης τῆσδέ μοι φρυκτωρίας.\nγένοιτο δʼ οὖν μολόντος εὐφιλῆ χέρα\nἄνακτος οἴκων τῇδε βαστάσαι χερί.\nτὰ δʼ ἄλλα σιγῶ· βοῦς ἐπὶ γλώσσῃ μέγας\nβέβηκεν· οἶκος δʼ αὐτός, εἰ φθογγὴν λάβοι,\nσαφέστατʼ ἂν λέξειεν· ὡς ἑκὼν ἐγὼ\nμαθοῦσιν αὐδῶ κοὐ μαθοῦσι λήθομαι.\nδέκατον μὲν ἔτος τόδʼ ἐπεὶ Πριάμου\nμέγας ἀντίδικος,\nΜενέλαος ἄναξ ἠδʼ Ἀγαμέμνων,\nδιθρόνου Διόθεν καὶ δισκήπτρου\nτιμῆς ὀχυρὸν ζεῦγος Ἀτρειδᾶν\nστόλον Ἀργείων χιλιοναύτην,\nτῆσδʼ ἀπὸ χώρας\nἦραν, στρατιῶτιν ἀρωγὰν,\nμέγαν ἐκ θυμοῦ κλάζοντες Ἄρη\nτρόπον αἰγυπιῶν, οἵτʼ ἐκπατίοις\nἄλγεσι παίδων ὕπατοι λεχέων\nστροφοδινοῦνται\nπτερύγων ἐρετμοῖσιν ἐρεσσόμενοι,\nδεμνιοτήρη\nπόνον ὀρταλίχων ὀλέσαντες·\nὕπατος δʼ ἀίων ἤ τις Ἀπόλλων\nἢ Πὰν ἢ Ζεὺς οἰωνόθροον\nγόον ὀξυβόαν τῶνδε μετοίκων\nὑστερόποινον\nπέμπει παραβᾶσιν Ἐρινύν.\nοὕτω δʼ Ἀτρέως παῖδας ὁ κρείσσων\nἐπʼ Ἀλεξάνδρῳ πέμπει ξένιος\nΖεὺς πολυάνορος ἀμφὶ γυναικὸς\nπολλὰ παλαίσματα καὶ γυιοβαρῆ\nγόνατος κονίαισιν ἐρειδομένου\nδιακναιομένης τʼ ἐν προτελείοις\nκάμακος θήσων Δαναοῖσι\nΤρωσί θʼ ὁμοίως. ἔστι δʼ ὅπη νῦν\nἔστι· τελεῖται δʼ ἐς τὸ πεπρωμένον·\nοὔθʼ ὑποκαίων οὔθʼ ὑπολείβων\nοὔτε δακρύων ἀπύρων ἱερῶν\nὀργὰς ἀτενεῖς παραθέλξει.\nἡμεῖς δʼ ἀτίται σαρκὶ παλαιᾷ\nτῆς τότʼ ἀρωγῆς ὑπολειφθέντες\nμίμνομεν ἰσχὺν\nἰσόπαιδα νέμοντες ἐπὶ σκήπτροις.\nὅ τε γὰρ νεαρὸς μυελὸς στέρνων\nἐντὸς ἀνᾴσσων\nἰσόπρεσβυς, Ἄρης δʼ οὐκ ἔνι χώρᾳ,\nτό θʼ ὑπέργηρων φυλλάδος ἤδη\nκατακαρφομένης τρίποδας μὲν ὁδοὺς\nστείχει, παιδὸς δʼ οὐδὲν ἀρείων\nὄναρ ἡμερόφαντον ἀλαίνει.\nσὺ δέ, Τυνδάρεω\nθύγατερ, βασίλεια Κλυταιμήστρα,\nτί χρέος; τί νέον; τί δʼ ἐπαισθομένη,\nτίνος ἀγγελίας\nπειθοῖ περίπεμπτα θυοσκεῖς;\nπάντων δὲ θεῶν τῶν ἀστυνόμων,\nὑπάτων, χθονίων,\nτῶν τʼ οὐρανίων τῶν τʼ ἀγοραίων,\nβωμοὶ δώροισι φλέγονται·\nἄλλη δʼ ἄλλοθεν οὐρανομήκης\nλαμπὰς ἀνίσχει,\nφαρμασσομένη χρίματος ἁγνοῦ\nμαλακαῖς ἀδόλοισι παρηγορίαις,\nπελάνῳ μυχόθεν βασιλείῳ.\nτούτων λέξασʼ ὅ τι καὶ δυνατὸν\nκαὶ θέμις αἰνεῖν,\nπαιών τε γενοῦ τῆσδε μερίμνης,\nἣ νῦν τοτὲ μὲν κακόφρων τελέθει,\nτοτὲ δʼ ἐκ θυσιῶν ἀγανὴ φαίνουσʼ\nἐλπὶς ἀμύνει φροντίδʼ ἄπληστον\nτῆς θυμοβόρου φρένα λύπης.\nκύριός εἰμι θροεῖν ὅδιον κράτος αἴσιον ἀνδρῶν\nἐκτελέων· ἔτι γὰρ θεόθεν καταπνεύει\nπειθὼ μολπᾶν\nἀλκὰν σύμφυτος αἰών·\nὅπως Ἀχαι-\nῶν δίθρονον κράτος, Ἑλλάδος ἥβας\nξύμφρονα ταγάν,\nπέμπει σὺν δορὶ καὶ χερὶ πράκτορι\nθούριος ὄρνις Τευκρίδʼ ἐπʼ αἶαν,\nοἰωνῶν βασιλεὺς βασιλεῦσι νε-\nῶν ὁ κελαινός, ὅ τʼ ἐξόπιν ἀργᾶς,\nφανέντες ἴ-\nκταρ μελάθρων χερὸς ἐκ δοριπάλτου\nπαμπρέπτοις ἐν ἕδραισιν,\nβοσκόμενοι λαγίναν, ἐρικύμονα φέρματι γένναν,\nβλαβέντα λοισθίων δρόμων.\nαἴλινον αἴλινον εἰπέ, τὸ δʼ εὖ νικάτω.\nκεδνὸς δὲ στρατόμαντις ἰδὼν δύο λήμασι δισσοὺς\nἈτρεΐδας μαχίμους ἐδάη λαγοδαίτας\nπομπούς τʼ ἀρχάς·\nοὕτω δʼ εἶπε τερᾴζων·\nχρόνῳ μὲν ἀγρεῖ\nΠριάμου πόλιν ἅδε κέλευθος,\nπάντα δὲ πύργων\nκτήνη πρόσθε τὰ δημιοπληθῆ\nΜοῖρʼ ἀλαπάξει πρὸς τὸ βίαιον·\nοἶον μή τις ἄγα θεόθεν κνεφά-\nσῃ προτυπὲν στόμιον μέγα Τροίας\nστρατωθέν.οἴκτῳ γὰρ ἐπί-\nφθονος Ἄρτεμις ἁγνὰ\nπτανοῖσιν κυσὶ πατρὸς\nαὐτότοκον πρὸ λόχου μογερὰν πτάκα θυομένοισιν\nστυγεῖ δὲ δεῖπνον αἰετῶν.\nαἴλινον αἴλινον εἰπέ, τὸ δʼ εὖ νικάτω.\nτόσον περ εὔφρων, καλά,\nδρόσοισι λεπτοῖς μαλερῶν λεόντων\nπάντων τʼ ἀγρονόμων φιλομάστοις\nθηρῶν ὀβρικάλοισι τερπνά,\nτούτων αἴνει ξύμβολα κρᾶναι,\nδεξιὰ μέν, κατάμομφα δὲ φάσματα στρουθῶν.\nἰήιον δὲ καλέω Παιᾶνα,\nμή τινας ἀντιπνόους Δανα-\nοῖς χρονίας ἐχενῇδας ἀ-\nπλοίας τεύξῃ,\nσπευδομένα θυσίαν ἑτέραν ἄνομόν τινʼ, ἄδαιτον\nνεικέων τέκτονα σύμφυτον,\nοὐ δεισήνορα. μίμνει γὰρ φοβερὰ παλίνορτος\nοἰκονόμος δολία μνάμων μῆνις τεκνόποινος.\nτοιάδε Κάλχας ξὺν μεγάλοις ἀγαθοῖς ἀπέκλαγξεν\nμόρσιμʼ ἀπʼ ὀρνίθων ὁδίων οἴκοις βασιλείοις·\nτοῖς δʼ ὁμόφωνον\nαἴλινον αἴλινον εἰπέ, τὸ δʼ εὖ νικάτω.\nΖεύς, ὅστις ποτʼ ἐστίν, εἰ τόδʼ αὐ-\nτῷ φίλον κεκλημένῳ,\nτοῦτό νιν προσεννέπω.\nοὐκ ἔχω προσεικάσαι\nπάντʼ ἐπισταθμώμενος\nπλὴν Διός, εἰ τὸ μάταν ἀπὸ φροντίδος ἄχθος\nχρὴ βαλεῖν ἐτητύμως.\nοὐδʼ ὅστις πάροιθεν ἦν μέγας,\nπαμμάχῳ θράσει βρύων,\nοὐδὲ λέξεται πρὶν ὤν·\nὃς δʼ ἔπειτʼ ἔφυ, τρια-\nκτῆρος οἴχεται τυχών.\nΖῆνα δέ τις προφρόνως ἐπινίκια κλάζων\nτεύξεται φρενῶν τὸ πᾶν·\nτὸν φρονεῖν βροτοὺς ὁδώ-\nσαντα, τὸν πάθει μάθος\nθέντα κυρίως ἔχειν.\nστάζει δʼ ἔν θʼ ὕπνῳ πρὸ καρδίας\nμνησιπήμων πόνος· καὶ παρʼ ἄ-\nκοντας ἦλθε σωφρονεῖν.\nδαιμόνων δέ που χάρις βίαιος\nσέλμα σεμνὸν ἡμένων.\nκαὶ τόθʼ ἡγεμὼν ὁ πρέ-\nσβυς νεῶν Ἀχαιικῶν,\nμάντιν οὔτινα ψέγων,\nἐμπαίοις τύχαισι συμπνέων,\nεὖτʼ ἀπλοίᾳ κεναγγεῖ βαρύ-\nνοντʼ Ἀχαιικὸς λεώς,\nΧαλκίδος πέραν ἔχων παλιρρόχ-\nθοις ἐν Αὐλίδος τόποις·\nπνοαὶ δʼ ἀπὸ Στρυμόνος μολοῦσαι\nκακόσχολοι νήστιδες δύσορμοι,\nβροτῶν ἄλαι, ναῶν τε καὶ\nπεισμάτων ἀφειδεῖς,\nπαλιμμήκη χρόνον τιθεῖσαι\nτρίβῳ κατέξαινον ἄν-\nθος Ἀργείων· ἐπεὶ δὲ καὶ πικροῦ\nχείματος ἄλλο μῆχαρ\nβριθύτερον πρόμοισιν\nμάντις ἔκλαγξεν προφέρων\nἌρτεμιν, ὥστε χθόνα βάκ-\nτροις ἐπικρούσαντας Ἀτρεί-\nδας δάκρυ μὴ κατασχεῖν·\nἄναξ δʼ ὁ πρέσβυς τότʼ εἶπε φωνῶν·\nβαρεῖα μὲν κὴρ τὸ μὴ πιθέσθαι,\nβαρεῖα δʼ, εἰ τέκνον δαΐ-\nξω, δόμων ἄγαλμα,\nμιαίνων παρθενοσφάγοισιν\nῥείθροις πατρῴους χέρας\nπέλας βωμοῦ· τί τῶνδʼ ἄνευ κακῶν,\nπῶς λιπόναυς γένωμαι\nξυμμαχίας ἁμαρτών;\nπαυσανέμου γὰρ θυσίας\nπαρθενίου θʼ αἵματος ὀρ-\nγᾷ περιόργως ἐπιθυ-\nμεῖν θέμις. εὖ γὰρ εἴη.\nἐπεὶ δʼ ἀνάγκας ἔδυ λέπαδνον\nφρενὸς πνέων δυσσεβῆ τροπαίαν\nἄναγνον ἀνίερον, τόθεν\nτὸ παντότολμον φρονεῖν μετέγνω.\nβροτοὺς θρασύνει γὰρ αἰσχρόμητις\nτάλαινα παρακοπὰ πρωτοπήμων. ἔτλα δʼ οὖν\nθυτὴρ γενέσθαι θυγατρός,\nγυναικοποίνων πολέμων ἀρωγὰν\nκαὶ προτέλεια ναῶν.\nλιτὰς δὲ καὶ κληδόνας πατρῴους\nπαρʼ οὐδὲν αἰῶ τε παρθένειον\nἔθεντο φιλόμαχοι βραβῆς.\nφράσεν δʼ ἀόζοις πατὴρ μετʼ εὐχὰν\nδίκαν χιμαίρας ὕπερθε βωμοῦ\nπέπλοισι περιπετῆ παντὶ θυμῷ προνωπῆ\nλαβεῖν ἀέρδην, στόματός\nτε καλλιπρῴρου φυλακᾷ κατασχεῖν\nφθόγγον ἀραῖον οἴκοις,\nβίᾳ χαλινῶν τʼ ἀναύδῳ μένει.\nκρόκου βαφὰς δʼ ἐς πέδον χέουσα\nἔβαλλʼ ἕκαστον θυτήρ-\nων ἀπʼ ὄμματος βέλει\nφιλοίκτῳ, πρέπουσά θʼ ὡς ἐν γραφαῖς, προσεννέπειν\nθέλουσʼ, ἐπεὶ πολλάκις\nπατρὸς κατʼ ἀνδρῶνας εὐτραπέζους\nἔμελψεν, ἁγνᾷ δʼ ἀταύρωτος αὐδᾷ πατρὸς\nφίλου τριτόσπονδον εὔ-\nποτμον παιῶνα φίλως ἐτίμα—\nτὰ δʼ ἔνθεν οὔτʼ εἶδον οὔτʼ ἐννέπω·\nτέχναι δὲ Κάλχαντος οὐκ ἄκραντοι.\nΔίκα δὲ τοῖς μὲν παθοῦσ-\nιν μαθεῖν ἐπιρρέπει·\nτὸ μέλλον δʼ, ἐπεὶ γένοιτʼ, ἂν κλύοις· πρὸ χαιρέτω·\nἴσον δὲ τῷ προστένειν.\nτορὸν γὰρ ἥξει σύνορθρον αὐγαῖς.\nπέλοιτο δʼ οὖν τἀπὶ τούτοισιν εὖ πρᾶξις, ὡς\nθέλει τόδʼ ἄγχιστον Ἀ-\nπίας γαίας μονόφρουρον ἕρκος.\nἥκω σεβίζων σόν, Κλυταιμήστρα, κράτος·\nδίκη γάρ ἐστι φωτὸς ἀρχηγοῦ τίειν\nγυναῖκʼ ἐρημωθέντος ἄρσενος θρόνου.\nσὺ δʼ εἴ τι κεδνὸν εἴτε μὴ πεπυσμένη\nεὐαγγέλοισιν ἐλπίσιν θυηπολεῖς,\nκλύοιμʼ ἂν εὔφρων· οὐδὲ σιγώσῃ φθόνος.\nεὐάγγελος μέν, ὥσπερ ἡ παροιμία,\nἕως γένοιτο μητρὸς εὐφρόνης πάρα.\nπεύσῃ δὲ χάρμα μεῖζον ἐλπίδος κλύειν·\nΠριάμου γὰρ ᾑρήκασιν Ἀργεῖοι πόλιν.\nπῶς φής; πέφευγε τοὔπος ἐξ ἀπιστίας.\nΤροίαν Ἀχαιῶν οὖσαν· ἦ τορῶς λέγω;\nχαρά μʼ ὑφέρπει δάκρυον ἐκκαλουμένη.\nεὖ γὰρ φρονοῦντος ὄμμα σοῦ κατηγορεῖ.\nτί γὰρ τὸ πιστόν; ἔστι τῶνδέ σοι τέκμαρ;\nἔστιν· τί δʼ οὐχί; μὴ δολώσαντος θεοῦ.\nπότερα δʼ ὀνείρων φάσματʼ εὐπιθῆ σέβεις;\nοὐ δόξαν ἂν λάβοιμι βριζούσης φρενός.\nἀλλʼ ἦ σʼ ἐπίανέν τις ἄπτερος φάτις;\nπαιδὸς νέας ὣς κάρτʼ ἐμωμήσω φρένας.\nποίου χρόνου δὲ καὶ πεπόρθηται πόλις;\nτῆς νῦν τεκούσης φῶς τόδʼ εὐφρόνης λέγω.\nκαὶ τίς τόδʼ ἐξίκοιτʼ ἂν ἀγγέλων τάχος;\nἭφαιστος Ἴδης λαμπρὸν ἐκπέμπων σέλας.\nφρυκτὸς δὲ φρυκτὸν δεῦρʼ ἀπʼ ἀγγάρου πυρὸς\nἔπεμπεν· Ἴδη μὲν πρὸς Ἑρμαῖον λέπας\nΛήμνου· μέγαν δὲ πανὸν ἐκ νήσου τρίτον\nἈθῷον αἶπος Ζηνὸς ἐξεδέξατο,\nὑπερτελής τε, πόντον ὥστε νωτίσαι,\nἰσχὺς πορευτοῦ λαμπάδος πρὸς ἡδονὴν\nπεύκη τὸ χρυσοφεγγές, ὥς τις ἥλιος,\nσέλας παραγγείλασα Μακίστου σκοπαῖς·\nὁ δʼ οὔτι μέλλων οὐδʼ ἀφρασμόνως ὕπνῳ\nνικώμενος παρῆκεν ἀγγέλου μέρος·\nἑκὰς δὲ φρυκτοῦ φῶς ἐπʼ Εὐρίπου ῥοὰς\nΜεσσαπίου φύλαξι σημαίνει μολόν.\nοἱ δʼ ἀντέλαμψαν καὶ παρήγγειλαν πρόσω\nγραίας ἐρείκης θωμὸν ἅψαντες πυρί.\nσθένουσα λαμπὰς δʼ οὐδέπω μαυρουμένη,\nὑπερθοροῦσα πεδίον Ἀσωποῦ, δίκην\nφαιδρᾶς σελήνης, πρὸς Κιθαιρῶνος λέπας\nἤγειρεν ἄλλην ἐκδοχὴν πομποῦ πυρός.\nφάος δὲ τηλέπομπον οὐκ ἠναίνετο\nφρουρὰ πλέον καίουσα τῶν εἰρημένων·\nλίμνην δʼ ὑπὲρ Γοργῶπιν ἔσκηψεν φάος·\nὄρος τʼ ἐπʼ Αἰγίπλαγκτον ἐξικνούμενον\nὤτρυνε θεσμὸν μὴ χρονίζεσθαι πυρός.\nπέμπουσι δʼ ἀνδαίοντες ἀφθόνῳ μένει\nφλογὸς μέγαν πώγωνα, καὶ Σαρωνικοῦ\nπορθμοῦ κάτοπτον πρῶνʼ ὑπερβάλλειν πρόσω\nφλέγουσαν· ἔστʼ ἔσκηψεν εὖτʼ ἀφίκετο\nἈραχναῖον αἶπος, ἀστυγείτονας σκοπάς·\nκἄπειτʼ Ἀτρειδῶν ἐς τόδε σκήπτει στέγος\nφάος τόδʼ οὐκ ἄπαππον Ἰδαίου πυρός.\nτοιοίδε τοί μοι λαμπαδηφόρων νόμοι,\nἄλλος παρʼ ἄλλου διαδοχαῖς πληρούμενοι·\nνικᾷ δʼ ὁ πρῶτος καὶ τελευταῖος δραμών.\nτέκμαρ τοιοῦτον σύμβολόν τέ σοι λέγω\nἀνδρὸς παραγγείλαντος ἐκ Τροίας ἐμοί.\nθεοῖς μὲν αὖθις, ὦ γύναι, προσεύξομαι.\nλόγους δʼ ἀκοῦσαι τούσδε κἀποθαυμάσαι\nδιηνεκῶς θέλοιμʼ ἂν ὡς λέγοις πάλιν.\nΤροίαν Ἀχαιοὶ τῇδʼ ἔχουσʼ ἐν ἡμέρᾳ.\nοἶμαι βοὴν ἄμεικτον ἐν πόλει πρέπειν.\nὄξος τʼ ἄλειφά τʼ ἐγχέας ταὐτῷ κύτει\nδιχοστατοῦντʼ ἄν, οὐ φίλω, προσεννέποις.\nκαὶ τῶν ἁλόντων καὶ κρατησάντων δίχα\nφθογγὰς ἀκούειν ἔστι συμφορᾶς διπλῆς.\nοἱ μὲν γὰρ ἀμφὶ σώμασιν πεπτωκότες\nἀνδρῶν κασιγνήτων τε καὶ φυταλμίων\nπαῖδες γερόντων οὐκέτʼ ἐξ ἐλευθέρου\nδέρης ἀποιμώζουσι φιλτάτων μόρον·\nτοὺς δʼ αὖτε νυκτίπλαγκτος ἐκ μάχης πόνος\nνήστεις πρὸς ἀρίστοισιν ὧν ἔχει πόλις\nτάσσει, πρὸς οὐδὲν ἐν μέρει τεκμήριον,\nἀλλʼ ὡς ἕκαστος ἔσπασεν τύχης πάλον.\nἐν δʼ αἰχμαλώτοις Τρωικοῖς οἰκήμασιν\nναίουσιν ἤδη, τῶν ὑπαιθρίων πάγων\nδρόσων τʼ ἀπαλλαγέντες, ὡς δʼ εὐδαίμονες\nἀφύλακτον εὑδήσουσι πᾶσαν εὐφρόνην.\nεἰ δʼ εὖ σέβουσι τοὺς πολισσούχους θεοὺς\nτοὺς τῆς ἁλούσης γῆς θεῶν θʼ ἱδρύματα,\nοὔ τἂν ἑλόντες αὖθις ἀνθαλοῖεν ἄν.\nἔρως δὲ μή τις πρότερον ἐμπίπτῃ στρατῷ\nπορθεῖν ἃ μὴ χρή, κέρδεσιν νικωμένους.\nδεῖ γὰρ πρὸς οἴκους νοστίμου σωτηρίας\nκάμψαι διαύλου θάτερον κῶλον πάλιν·\nθεοῖς δʼ ἀναμπλάκητος εἰ μόλοι στρατός,\nἐγρηγορὸς τὸ πῆμα τῶν ὀλωλότων\nγένοιτʼ ἄν, εἰ πρόσπαια μὴ τύχοι κακά.\nτοιαῦτά τοι γυναικὸς ἐξ ἐμοῦ κλύεις·\nτὸ δʼ εὖ κρατοίη μὴ διχορρόπως ἰδεῖν.\nπολλῶν γὰρ ἐσθλῶν τήνδʼ ὄνησιν εἱλόμην.\nγύναι, κατʼ ἄνδρα σώφρονʼ εὐφρόνως λέγεις.\nἐγὼ δʼ ἀκούσας πιστά σου τεκμήρια\nθεοὺς προσειπεῖν εὖ παρασκευάζομαι.\nχάρις γὰρ οὐκ ἄτιμος εἴργασται πόνων.\nὦ Ζεῦ βασιλεῦ καὶ νὺξ φιλία\nμεγάλων κόσμων κτεάτειρα,\nἥτʼ ἐπὶ Τροίας πύργοις ἔβαλες\nστεγανὸν δίκτυον, ὡς μήτε μέγαν\nμήτʼ οὖν νεαρῶν τινʼ ὑπερτελέσαι\nμέγα δουλείας\nγάγγαμον, ἄτης παναλώτου.\nΔία τοι ξένιον μέγαν αἰδοῦμαι\nτὸν τάδε πράξαντʼ ἐπʼ Ἀλεξάνδρῳ\nτείνοντα πάλαι τόξον, ὅπως ἂν\nμήτε πρὸ καιροῦ μήθʼ ὑπὲρ ἄστρων\nβέλος ἠλίθιον σκήψειεν.\nΔιὸς πλαγὰν ἔχουσιν εἰπεῖν,\nπάρεστιν τοῦτό γʼ ἐξιχνεῦσαι.\nὡς ἔπραξεν ὡς ἔκρανεν. οὐκ ἔφα τις\nθεοὺς βροτῶν ἀξιοῦσθαι μέλειν\nὅσοις ἀθίκτων χάρις\nπατοῖθʼ· ὁ δʼ οὐκ εὐσεβής.\nπέφανται δʼ ἐκτίνουσʼ\nἀτολμήτων ἀρὴ\nπνεόντων μεῖζον ἢ δικαίως,\nφλεόντων δωμάτων ὑπέρφευ\nὑπὲρ τὸ βέλτιστον. ἔστω δʼ ἀπή-\nμαντον, ὥστʼ ἀπαρκεῖν\nεὖ πραπίδων λαχόντα.\nοὐ γὰρ ἔστιν ἔπαλξις\nπλούτου πρὸς κόρον ἀνδρὶ\nλακτίσαντι μέγαν Δίκας\nβωμὸν εἰς ἀφάνειαν.\nβιᾶται δʼ ἁ τάλαινα πειθώ,\nπροβούλου παῖς ἄφερτος ἄτας.\nἄκος δὲ πᾶν μάταιον. οὐκ ἐκρύφθη,\nπρέπει δέ, φῶς αἰνολαμπές, σίνος·\nκακοῦ δὲ χαλκοῦ τρόπον\nτρίβῳ τε καὶ προσβολαῖς\nμελαμπαγὴς πέλει\nδικαιωθείς, ἐπεὶ\nδιώκει παῖς ποτανὸν ὄρνιν,\nπόλει πρόστριμμʼ ἄφερτον ἐνθείς.\nλιτᾶν δʼ ἀκούει μὲν οὔτις θεῶν·\nτὸν δʼ ἐπίστροφον τῶν\nφῶτʼ ἄδικον καθαιρεῖ.\nοἷος καὶ Πάρις ἐλθὼν\nἐς δόμον τὸν Ἀτρειδᾶν\nᾔσχυνε ξενίαν τράπε-\nζαν κλοπαῖσι γυναικός.\nλιποῦσα δʼ ἀστοῖσιν ἀσπίστοράς\nτε καὶ κλόνους λογχίμους\nναυβάτας θʼ ὁπλισμούς,\nἄγουσά τʼ ἀντίφερνον Ἰλίῳ φθορὰν\nβέβακεν ῥίμφα διὰ\nπυλᾶν ἄτλητα τλᾶσα· πολλὰ δʼ ἔστενον\nτόδʼ ἐννέποντες δόμων προφῆται·\nἰὼ ἰὼ δῶμα δῶμα καὶ πρόμοι,\nἰὼ λέχος καὶ στίβοι φιλάνορες.\nπάρεστι σιγὰς ἀτίμους ἀλοιδόρους\nἄλγιστʼ ἀφημένων ἰδεῖν.\nπόθῳ δʼ ὑπερποντίας\nφάσμα δόξει δόμων ἀνάσσειν.\nεὐμόρφων δὲ κολοσσῶν\nἔχθεται χάρις ἀνδρί·\nὀμμάτων δʼ ἐν ἀχηνίαις\nἔρρει πᾶσʼ Ἀφροδίτα.\nὀνειρόφαντοι δὲ πενθήμονες\nπάρεισι δόξαι φέρου-\nσαι χάριν ματαίαν.\nμάταν γάρ, εὖτʼ ἂν ἐσθλά τις δοκῶν ὁρᾷ,\nπαραλλάξασα διὰ\nχερῶν βέβακεν ὄψις οὐ μεθύστερον\nπτεροῖς ὀπαδοῦσʼ ὕπνου κελεύθοις.\nτὰ μὲν κατʼ οἴκους ἐφʼ ἑστίας ἄχη\nτάδʼ ἐστὶ καὶ τῶνδʼ ὑπερβατώτερα.\nτὸ πᾶν δʼ ἀφʼ Ἕλλανος αἴας συνορμένοις\nπένθειʼ ἀτλησικάρδιος\nδόμων ἑκάστου πρέπει.\nπολλὰ γοῦν θιγγάνει πρὸς ἧπαρ·\nοὓς μὲν γάρ τις ἔπεμψεν\nοἶδεν, ἀντὶ δὲ φωτῶν\nτεύχη καὶ σποδὸς εἰς ἑκά-\nστου δόμους ἀφικνεῖται.\nὁ χρυσαμοιβὸς δʼ Ἄρης σωμάτων\nκαὶ ταλαντοῦχος ἐν μάχῃ δορὸς\nπυρωθὲν ἐξ Ἰλίου\nφίλοισι πέμπει βαρὺ\nψῆγμα δυσδάκρυτον ἀν-\nτήνορος σποδοῦ γεμί-\nζων λέβητας εὐθέτους.\nστένουσι δʼ εὖ λέγοντες ἄν-\nδρα τὸν μὲν ὡς μάχης ἴδρις,\nτὸν δʼ ἐν φοναῖς καλῶς πεσόντʼ—\nἀλλοτρίας διαὶ γυναι-\nκός· τάδε σῖγά τις βαΰ-\nζει, φθονερὸν δʼ ὑπʼ ἄλγος ἕρ-\nπει προδίκοις Ἀτρείδαις.\nοἱ δʼ αὐτοῦ περὶ τεῖχος\nθήκας Ἰλιάδος γᾶς\nεὔμορφοι κατέχουσιν· ἐχ-\nθρὰ δʼ ἔχοντας ἔκρυψεν.\nβαρεῖα δʼ ἀστῶν φάτις ξὺν κότῳ·\nδημοκράντου δʼ ἀρᾶς τίνει χρέος.\nμένει δʼ ἀκοῦσαί τί μου\nμέριμνα νυκτηρεφές.\nτῶν πολυκτόνων γὰρ οὐκ\nἄσκοποι θεοί. κελαι-\nναὶ δʼ Ἐρινύες χρόνῳ\nτυχηρὸν ὄντʼ ἄνευ δίκας\nπαλιντυχεῖ τριβᾷ βίου\nτιθεῖσʼ ἀμαυρόν, ἐν δʼ ἀί-\nστοις τελέθοντος οὔτις ἀλ-\nκά· τὸ δʼ ὑπερκόπως κλύειν\nεὖ βαρύ· βάλλεται γὰρ ὄσ-\nσοις Διόθεν κάρανα.\nκρίνω δʼ ἄφθονον ὄλβον·\nμήτʼ εἴην πτολιπόρθης\nμήτʼ οὖν αὐτὸς ἁλοὺς ὑπʼ ἄλ-\nλων βίον κατίδοιμι.\nπυρὸς δʼ ὑπʼ εὐαγγέλου\nπόλιν διήκει θοὰ\nβάξις· εἰ δʼ ἐτήτυμος,\nτίς οἶδεν, ἤ τι θεῖόν ἐστί πῃ ψύθος.—\nτίς ὧδε παιδνὸς ἢ φρενῶν κεκομμένος,\nφλογὸς παραγγέλμασιν\nνέοις πυρωθέντα καρδίαν ἔπειτʼ\nἀλλαγᾷ λόγου καμεῖν;—\nἐν γυναικὸς αἰχμᾷ πρέπει\nπρὸ τοῦ φανέντος χάριν ξυναινέσαι.—\nπιθανὸς ἄγαν ὁ θῆλυς ὅρος ἐπινέμεται\nταχύπορος· ἀλλὰ ταχύμορον\nγυναικογήρυτον ὄλλυται κλέος.—\nτάχʼ εἰσόμεσθα λαμπάδων φαεσφόρων\nφρυκτωριῶν τε καὶ πυρὸς παραλλαγάς,\nεἴτʼ οὖν ἀληθεῖς εἶτʼ ὀνειράτων δίκην\nτερπνὸν τόδʼ ἐλθὸν φῶς ἐφήλωσεν φρένας.\nκήρυκʼ ἀπʼ ἀκτῆς τόνδʼ ὁρῶ κατάσκιον\nκλάδοις ἐλαίας· μαρτυρεῖ δέ μοι κάσις\nπηλοῦ ξύνουρος διψία κόνις τάδε,\nὡς οὔτʼ ἄναυδος οὔτε σοι δαίων φλόγα\nὕλης ὀρείας σημανεῖ καπνῷ πυρός,\nἀλλʼ ἢ τὸ χαίρειν μᾶλλον ἐκβάξει λέγων—\nτὸν ἀντίον δὲ τοῖσδʼ ἀποστέργω λόγον·\nεὖ γὰρ πρὸς εὖ φανεῖσι προσθήκη πέλοι.—\nὅστις τάδʼ ἄλλως τῇδʼ ἐπεύχεται πόλει,\nαὐτὸς φρενῶν καρποῖτο τὴν ἁμαρτίαν.\nἰὼ πατρῷον οὖδας Ἀργείας χθονός,\nδεκάτου σε φέγγει τῷδʼ ἀφικόμην ἔτους,\nπολλῶν ῥαγεισῶν ἐλπίδων μιᾶς τυχών.\nοὐ γάρ ποτʼ ηὔχουν τῇδʼ ἐν Ἀργείᾳ χθονὶ\nθανὼν μεθέξειν φιλτάτου τάφου μέρος.\nνῦν χαῖρε μὲν χθών, χαῖρε δʼ ἡλίου φάος,\nὕπατός τε χώρας Ζεύς, ὁ Πύθιός τʼ ἄναξ,\nτόξοις ἰάπτων μηκέτʼ εἰς ἡμᾶς βέλη·\nἅλις παρὰ Σκάμανδρον ἦσθʼ ἀνάρσιος·\nνῦν δʼ αὖτε σωτὴρ ἴσθι καὶ παιώνιος,\nἄναξ Ἄπολλον. τούς τʼ ἀγωνίους θεοὺς\nπάντας προσαυδῶ, τόν τʼ ἐμὸν τιμάορον\nἙρμῆν, φίλον κήρυκα, κηρύκων σέβας,\nἥρως τε τοὺς πέμψαντας, εὐμενεῖς πάλιν\nστρατὸν δέχεσθαι τὸν λελειμμένον δορός.\nἰὼ μέλαθρα βασιλέων, φίλαι στέγαι,\nσεμνοί τε θᾶκοι, δαίμονές τʼ ἀντήλιοι,\nεἴ που πάλαι, φαιδροῖσι τοισίδʼ ὄμμασι\nδέξασθε κόσμῳ βασιλέα πολλῷ χρόνῳ.\nἥκει γὰρ ὑμῖν φῶς ἐν εὐφρόνῃ φέρων\nκαὶ τοῖσδʼ ἅπασι κοινὸν Ἀγαμέμνων ἄναξ.\nἀλλʼ εὖ νιν ἀσπάσασθε, καὶ γὰρ οὖν πρέπει\nΤροίαν κατασκάψαντα τοῦ δικηφόρου\nΔιὸς μακέλλῃ, τῇ κατείργασται πέδον.\nβωμοὶ δʼ ἄιστοι καὶ θεῶν ἱδρύματα,\nκαὶ σπέρμα πάσης ἐξαπόλλυται χθονός.\nτοιόνδε Τροίᾳ περιβαλὼν ζευκτήριον\nἄναξ Ἀτρείδης πρέσβυς εὐδαίμων ἀνὴρ\nἥκει, τίεσθαι δʼ ἀξιώτατος βροτῶν\nτῶν νῦν· Πάρις γὰρ οὔτε συντελὴς πόλις\nἐξεύχεται τὸ δρᾶμα τοῦ πάθους πλέον.\nὀφλὼν γὰρ ἁρπαγῆς τε καὶ κλοπῆς δίκην\nτοῦ ῥυσίου θʼ ἥμαρτε καὶ πανώλεθρον\nαὐτόχθονον πατρῷον ἔθρισεν δόμον.\nδιπλᾶ δʼ ἔτεισαν Πριαμίδαι θἀμάρτια.\nκῆρυξ Ἀχαιῶν χαῖρε τῶν ἀπὸ στρατοῦ.\nχαίρω γε· τεθνάναι δʼ οὐκέτʼ ἀντερῶ θεοῖς.\nἔρως πατρῴας τῆσδε γῆς σʼ ἐγύμνασεν;\nὥστʼ ἐνδακρύειν γʼ ὄμμασιν χαρᾶς ὕπο.\nτερπνῆς ἄρʼ ἦτε τῆσδʼ ἐπήβολοι νόσου.\nπῶς δή; διδαχθεὶς τοῦδε δεσπόσω λόγου.\nτῶν ἀντερώντων ἱμέρῳ πεπληγμένοι.\nποθεῖν ποθοῦντα τήνδε γῆν στρατὸν λέγεις;\nὡς πόλλʼ ἀμαυρᾶς ἐκ φρενός μʼ ἀναστένειν\nπόθεν τὸ δύσφρον τοῦτʼ ἐπῆν θυμῷ στύγος;\nπάλαι τὸ σιγᾶν φάρμακον βλάβης ἔχω.\nκαὶ πῶς; ἀπόντων κοιράνων ἔτρεις τινάς;\nὡς νῦν, τὸ σὸν δή, καὶ θανεῖν πολλὴ χάρις.\nεὖ γὰρ πέπρακται. ταῦτα δʼ ἐν πολλῷ χρόνῳ\nτὰ μέν τις ἂν λέξειεν εὐπετῶς ἔχειν,\nτὰ δʼ αὖτε κἀπίμομφα. τίς δὲ πλὴν θεῶν\nἅπαντʼ ἀπήμων τὸν διʼ αἰῶνος χρόνον;\nμόχθους γὰρ εἰ λέγοιμι καὶ δυσαυλίας,\nσπαρνὰς παρήξεις καὶ κακοστρώτους, τί δʼ οὐ\nστένοντες, οὐ λαχόντες ἤματος μέρος;\nτὰ δʼ αὖτε χέρσῳ καὶ προσῆν πλέον στύγος·\nεὐναὶ γὰρ ἦσαν δηΐων πρὸς τείχεσιν·\nἐξ οὐρανοῦ δὲ κἀπὸ γῆς λειμώνιαι\nδρόσοι κατεψάκαζον, ἔμπεδον σίνος\nἐσθημάτων, τιθέντες ἔνθηρον τρίχα.\nχειμῶνα δʼ εἰ λέγοι τις οἰωνοκτόνον,\nοἷον παρεῖχʼ ἄφερτον Ἰδαία χιών,\nἢ θάλπος, εὖτε πόντος ἐν μεσημβριναῖς\nκοίταις ἀκύμων νηνέμοις εὕδοι πεσών\nτί ταῦτα πενθεῖν δεῖ; παροίχεται πόνος·\nπαροίχεται δέ, τοῖσι μὲν τεθνηκόσιν\nτὸ μήποτʼ αὖθις μηδʼ ἀναστῆναι μέλειν.\nτί τοὺς ἀναλωθέντας ἐν ψήφῳ λέγειν,\nτὸν ζῶντα δʼ ἀλγεῖν χρὴ τύχης παλιγκότου;\nκαὶ πολλὰ χαίρειν ξυμφορὰς καταξιῶ.\nἡμῖν δὲ τοῖς λοιποῖσιν Ἀργείων στρατοῦ\nνικᾷ τὸ κέρδος, πῆμα δʼ οὐκ ἀντιρρέπει·\nὡς κομπάσαι τῷδʼ εἰκὸς ἡλίου φάει\nὑπὲρ θαλάσσης καὶ χθονὸς ποτωμένοις·\nΤροίαν ἑλόντες δή ποτʼ Ἀργείων στόλος\nθεοῖς λάφυρα ταῦτα τοῖς καθʼ Ἑλλάδα\nδόμοις ἐπασσάλευσαν ἀρχαῖον γάνος.\nτοιαῦτα χρὴ κλύοντας εὐλογεῖν πόλιν\nκαὶ τοὺς στρατηγούς· καὶ χάρις τιμήσεται\nΔιὸς τόδʼ ἐκπράξασα.πάντʼ ἔχεις λόγον.\nνικώμενος λόγοισιν οὐκ ἀναίνομαι·\nἀεὶ γὰρ ἥβη τοῖς γέρουσιν εὖ μαθεῖν.\nδόμοις δὲ ταῦτα καὶ Κλυταιμήστρᾳ μέλειν\nεἰκὸς μάλιστα, σὺν δὲ πλουτίζειν ἐμέ.\nἀνωλόλυξα μὲν πάλαι χαρᾶς ὕπο,\nὅτʼ ἦλθʼ ὁ πρῶτος νύχιος ἄγγελος πυρός,\nφράζων ἅλωσιν Ἰλίου τʼ ἀνάστασιν.\nκαί τίς μʼ ἐνίπτων εἶπε, φρυκτωρῶν δία\nπεισθεῖσα Τροίαν νῦν πεπορθῆσθαι δοκεῖς;\nἦ κάρτα πρὸς γυναικὸς αἴρεσθαι κέαρ.\nλόγοις τοιούτοις πλαγκτὸς οὖσʼ ἐφαινόμην.\nὅμως δʼ ἔθυον, καὶ γυναικείῳ νόμῳ\nὀλολυγμὸν ἄλλος ἄλλοθεν κατὰ πτόλιν\nἔλασκον εὐφημοῦντες ἐν θεῶν ἕδραις\nθυηφάγον κοιμῶντες εὐώδη φλόγα.\nκαὶ νῦν τὰ μάσσω μὲν τί δεῖ σέ μοι λέγειν;\nἄνακτος αὐτοῦ πάντα πεύσομαι λόγον.\nὅπως δʼ ἄριστα τὸν ἐμὸν αἰδοῖον πόσιν\nσπεύσω πάλιν μολόντα δέξασθαι·—τί γὰρ\nγυναικὶ τούτου φέγγος ἥδιον δρακεῖν,\nἀπὸ στρατείας ἀνδρὶ σώσαντος θεοῦ\nπύλας ἀνοῖξαι;—ταῦτʼ ἀπάγγειλον πόσει·\nἥκειν ὅπως τάχιστʼ ἐράσμιον πόλει·\nγυναῖκα πιστὴν δʼ ἐν δόμοις εὕροι μολὼν\nοἵαν περ οὖν ἔλειπε, δωμάτων κύνα\nἐσθλὴν ἐκείνῳ, πολεμίαν τοῖς δύσφροσιν,\nκαὶ τἄλλʼ ὁμοίαν πάντα, σημαντήριον\nοὐδὲν διαφθείρασαν ἐν μήκει χρόνου.\nοὐδʼ οἶδα τέρψιν οὐδʼ ἐπίψογον φάτιν\nἄλλου πρὸς ἀνδρὸς μᾶλλον ἢ χαλκοῦ βαφάς.\nτοιόσδʼ ὁ κόμπος τῆς ἀληθείας γέμων\nοὐκ αἰσχρὸς ὡς γυναικὶ γενναίᾳ λακεῖν.\nαὕτη μὲν οὕτως εἶπε μανθάνοντί σοι\nτοροῖσιν ἑρμηνεῦσιν εὐπρεπῶς λόγον.\nσὺ δʼ εἰπέ, κῆρυξ, Μενέλεων δὲ πεύθομαι.\nεἰ νόστιμός τε καὶ σεσωσμένος πάλιν\nἥκει σὺν ὑμῖν, τῆσδε γῆς φίλον κράτος.\nοὐκ ἔσθʼ ὅπως λέξαιμι τὰ ψευδῆ καλὰ\nἐς τὸν πολὺν φίλοισι καρποῦσθαι χρόνον.\nπῶς δῆτʼ ἂν εἰπὼν κεδνὰ τἀληθῆ τύχοις;\nσχισθέντα δʼ οὐκ εὔκρυπτα γίγνεται τάδε.\nἁνὴρ ἄφαντος ἐξ Ἀχαιικοῦ στρατοῦ,\nαὐτός τε καὶ τὸ πλοῖον. οὐ ψευδῆ λέγω.\nπότερον ἀναχθεὶς ἐμφανῶς ἐξ Ἰλίου,\nἢ χεῖμα, κοινὸν ἄχθος, ἥρπασε στρατοῦ;\nἔκυρσας ὥστε τοξότης ἄκρος σκοποῦ·\nμακρὸν δὲ πῆμα συντόμως ἐφημίσω.\nπότερα γὰρ αὐτοῦ ζῶντος ἢ τεθνηκότος\nφάτις πρὸς ἄλλων ναυτίλων ἐκλῄζετο;\nοὐκ οἶδεν οὐδεὶς ὥστʼ ἀπαγγεῖλαι τορῶς,\nπλὴν τοῦ τρέφοντος Ἡλίου χθονὸς φύσιν.\nπῶς γὰρ λέγεις χειμῶνα ναυτικῷ στρατῷ\nἐλθεῖν τελευτῆσαί τε δαιμόνων κότῳ;\nεὔφημον ἦμαρ οὐ πρέπει κακαγγέλῳ\nγλώσσῃ μιαίνειν· χωρὶς ἡ τιμὴ θεῶν.\nὅταν δʼ ἀπευκτὰ πήματʼ ἄγγελος πόλει\nστυγνῷ προσώπῳ πτωσίμου στρατοῦ φέρῃ,\nπόλει μὲν ἕλκος ἓν τὸ δήμιον τυχεῖν,\nπολλοὺς δὲ πολλῶν ἐξαγισθέντας δόμων\nἄνδρας διπλῇ μάστιγι, τὴν Ἄρης φιλεῖ,\nδίλογχον ἄτην, φοινίαν ξυνωρίδα·\nτοιῶνδε μέντοι πημάτων σεσαγμένον\nπρέπει λέγειν παιᾶνα τόνδʼ Ἐρινύων.\nσωτηρίων δὲ πραγμάτων εὐάγγελον\nἥκοντα πρὸς χαίρουσαν εὐεστοῖ πόλιν,\nπῶς κεδνὰ τοῖς κακοῖσι συμμείξω, λέγων\nχειμῶνʼ Ἀχαιοῖς οὐκ ἀμήνιτον θεῶν;\nξυνώμοσαν γάρ, ὄντες ἔχθιστοι τὸ πρίν,\nπῦρ καὶ θάλασσα, καὶ τὰ πίστʼ ἐδειξάτην\nφθείροντε τὸν δύστηνον Ἀργείων στρατόν.\nἐν νυκτὶ δυσκύμαντα δʼ ὠρώρει κακά.\nναῦς γὰρ πρὸς ἀλλήλαισι Θρῄκιαι πνοαὶ\nἤρεικον· αἱ δὲ κεροτυπούμεναι βίᾳ\nχειμῶνι τυφῶ σὺν ζάλῃ τʼ ὀμβροκτύπῳ\nᾤχοντʼ ἄφαντοι ποιμένος κακοῦ στρόβῳ.\nἐπεὶ δʼ ἀνῆλθε λαμπρὸν ἡλίου φάος,\nὁρῶμεν ἀνθοῦν πέλαγος Αἰγαῖον νεκροῖς\nἀνδρῶν Ἀχαιῶν ναυτικοῖς τʼ ἐρειπίοις.\nἡμᾶς γε μὲν δὴ ναῦν τʼ ἀκήρατον σκάφος\nἤτοι τις ἐξέκλεψεν ἢ ʼξῃτήσατο\nθεός τις, οὐκ ἄνθρωπος, οἴακος θιγών.\nτύχη δὲ σωτὴρ ναῦν θέλουσʼ ἐφέζετο,\nὡς μήτʼ ἐν ὅρμῳ κύματος ζάλην ἔχειν\nμήτʼ ἐξοκεῖλαι πρὸς κραταίλεων χθόνα.\nἔπειτα δʼ Ἅιδην πόντιον πεφευγότες,\nλευκὸν κατʼ ἦμαρ, οὐ πεποιθότες τύχῃ,\nἐβουκολοῦμεν φροντίσιν νέον πάθος,\nστρατοῦ καμόντος καὶ κακῶς σποδουμένου.\nκαὶ νῦν ἐκείνων εἴ τίς ἐστιν ἐμπνέων,\nλέγουσιν ἡμᾶς ὡς ὀλωλότας, τί μή;\nἡμεῖς τʼ ἐκείνους ταὔτʼ ἔχειν δοξάζομεν.\nγένοιτο δʼ ὡς ἄριστα. Μενέλεων γὰρ οὖν\nπρῶτόν τε καὶ μάλιστα προσδόκα μολεῖν.\nεἰ γοῦν τις ἀκτὶς ἡλίου νιν ἱστορεῖ\nκαὶ ζῶντα καὶ βλέποντα, μηχαναῖς Διός,\nοὔπω θέλοντος ἐξαναλῶσαι γένος,\nἐλπίς τις αὐτὸν πρὸς δόμους ἥξειν πάλιν.\nτοσαῦτʼ ἀκούσας ἴσθι τἀληθῆ κλύων.\nτίς ποτʼ ὠνόμαζεν ὧδʼ\nἐς τὸ πᾶν ἐτητύμως—\nμή τις ὅντινʼ οὐχ ὁρῶμεν προνοί-\nαισι τοῦ πεπρωμένου\nγλῶσσαν ἐν τύχᾳ νέμων;—\nτὰν δορίγαμβρον ἀμφινει-\nκῆ θʼ Ἑλέναν; ἐπεὶ πρεπόντως\nἑλένας, ἕλανδρος, ἑλέ-\nπτολις, ἐκ τῶν ἁβροτίμων\nπροκαλυμμάτων ἔπλευσε\nζεφύρου γίγαντος αὔρᾳ,\nπολύανδροί τε φεράσπιδες κυναγοὶ\nκατʼ ἴχνος πλατᾶν ἄφαντον\nκελσάντων Σιμόεντος ἀ-\nκτὰς ἐπʼ ἀεξιφύλλους\nδιʼ ἔριν αἱματόεσσαν.\nἸλίῳ δὲ κῆδος ὀρθ-\nώνυμον τελεσσίφρων\nμῆνις ἤλασεν, τραπέζας ἀτί-\nμωσιν ὑστέρῳ χρόνῳ\nκαὶ ξυνεστίου Διὸς\nπρασσομένα τὸ νυμφότι-\nμον μέλος ἐκφάτως τίοντας,\nὑμέναιον, ὃς τότʼ ἐπέρ-\nρεπεν γαμβροῖσιν ἀείδειν·\nμεταμανθάνουσα δʼ ὕμνον\nΠριάμου πόλις γεραιὰ\nπολύθρηνον μέγα που στένει κικλήσκου-\nσα Πάριν τὸν αἰνόλεκτρον,\nπαμπορθῆ πολύθρηνον\nαἰῶνα διαὶ πολιτᾶν\nμέλεον αἷμʼ ἀνατλᾶσα.\nἔθρεψεν δὲ λέοντος ἶ-\nνιν δόμοις ἀγάλακτον οὕ-\nτως ἀνὴρ φιλόμαστον,\nἐν βιότου προτελείοις\nἅμερον, εὐφιλόπαιδα\nκαὶ γεραροῖς ἐπίχαρτον.\nπολέα δʼ ἔσχʼ ἐν ἀγκάλαις\nνεοτρόφου τέκνου δίκαν,\nφαιδρωπὸς ποτὶ χεῖρα σαί-\nνων τε γαστρὸς ἀνάγκαις.\nχρονισθεὶς δʼ ἀπέδειξεν ἦ-\nθος τὸ πρὸς τοκέων· χάριν\nγὰρ τροφεῦσιν ἀμείβων\nμηλοφόνοισιν ἐν ἄταις\nδαῖτʼ ἀκέλευστος ἔτευξεν·\nαἵματι δʼ οἶκος ἐφύρθη,\nἄμαχον ἄλγος οἰκέταις\nμέγα σίνος πολυκτόνον.\nἐκ θεοῦ δʼ ἱερεύς τις ἄ-\nτας δόμοις προσεθρέφθη.\nπάραυτα δʼ ἐλθεῖν ἐς Ἰλίου πόλιν\nλέγοιμʼ ἂν φρόνημα μὲν\nνηνέμου γαλάνας,\nἀκασκαῖον δʼ ἄγαλμα πλούτου,\nμαλθακὸν ὀμμάτων βέλος,\nδηξίθυμον ἔρωτος ἄνθος.\nπαρακλίνασʼ ἐπέκρανεν\nδὲ γάμου πικρὰς τελευτάς,\nδύσεδρος καὶ δυσόμιλος\nσυμένα Πριαμίδαισιν,\nπομπᾷ Διὸς ξενίου,\nνυμφόκλαυτος Ἐρινύς.\nπαλαίφατος δʼ ἐν βροτοῖς γέρων λόγος\nτέτυκται, μέγαν τελε-\nσθέντα φωτὸς ὄλβον\nτεκνοῦσθαι μηδʼ ἄπαιδα θνῄσκειν,\nἐκ δʼ ἀγαθᾶς τύχας γένει\nβλαστάνειν ἀκόρεστον οἰζύν.\nδίχα δʼ ἄλλων μονόφρων εἰ-\nμί· τὸ δυσσεβὲς γὰρ ἔργον\nμετὰ μὲν πλείονα τίκτει,\nσφετέρᾳ δʼ εἰκότα γέννᾳ.\nοἴκων δʼ ἄρʼ εὐθυδίκων\nκαλλίπαις πότμος αἰεί.\nφιλεῖ δὲ τίκτειν Ὕβρις\nμὲν παλαιὰ νεά-\nζουσαν ἐν κακοῖς βροτῶν\nὕβριν τότʼ ἢ τόθʼ, ὅτε τὸ κύρ-\nιον μόλῃ φάος τόκου,\nδαίμονά τε τὰν ἄμαχον ἀπόλεμ-\nον, ἀνίερον Θράσος, μελαί-\nνας μελάθροισιν Ἄτας,\nεἰδομένας τοκεῦσιν.\nΔίκα δὲ λάμπει μὲν ἐν\nδυσκάπνοις δώμασιν,\nτὸν δʼ ἐναίσιμον τίει βίον.\nτὰ χρυσόπαστα δʼ ἔδεθλα σὺν\nπίνῳ χερῶν παλιντρόποις\nὄμμασι λιποῦσʼ, ὅσια προσέμολ-\nε, δύναμιν οὐ σέβουσα πλού-\nτου παράσημον αἴνῳ·\nπᾶν δʼ ἐπὶ τέρμα νωμᾷ.\nἄγε δή, βασιλεῦ, Τροίας πτολίπορθʼ,\nἈτρέως γένεθλον,\nπῶς σε προσείπω; πῶς σε σεβίζω\nμήθʼ ὑπεράρας μήθʼ ὑποκάμψας\nκαιρὸν χάριτος;\nπολλοὶ δὲ βροτῶν τὸ δοκεῖν εἶναι\nπροτίουσι δίκην παραβάντες.\nτῷ δυσπραγοῦντι δʼ ἐπιστενάχειν\nπᾶς τις ἕτοιμος· δῆγμα δὲ λύπης\nοὐδὲν ἐφʼ ἧπαρ προσικνεῖται·\nκαὶ ξυγχαίρουσιν ὁμοιοπρεπεῖς\nἀγέλαστα πρόσωπα βιαζόμενοι.\nὅστις δʼ ἀγαθὸς προβατογνώμων,\nοὐκ ἔστι λαθεῖν ὄμματα φωτός,\nτὰ δοκοῦντʼ εὔφρονος ἐκ διανοίας\nὑδαρεῖ σαίνειν φιλότητι.\nσὺ δέ μοι τότε μὲν στέλλων στρατιὰν\nἙλένης ἕνεκʼ, οὐ γάρ σʼ ἐπικεύσω,\nκάρτʼ ἀπομούσως ἦσθα γεγραμμένος,\nοὐδʼ εὖ πραπίδων οἴακα νέμων\nθράσος ἐκ θυσιῶν\nἀνδράσι θνῄσκουσι κομίζων.\nνῦν δʼ οὐκ ἀπʼ ἄκρας φρενὸς οὐδʼ ἀφίλως\n\nεὔφρων πόνος εὖ τελέσασιν.\nγνώσῃ δὲ χρόνῳ διαπευθόμενος\nτόν τε δικαίως καὶ τὸν ἀκαίρως πόλιν οἰκουροῦντα πολιτῶν.\nπρῶτον μὲν Ἄργος καὶ θεοὺς ἐγχωρίους\nδίκη προσειπεῖν, τοὺς ἐμοὶ μεταιτίους\nνόστου δικαίων θʼ ὧν ἐπραξάμην πόλιν\nΠριάμου· δίκας γὰρ οὐκ ἀπὸ γλώσσης θεοὶ\nκλύοντες ἀνδροθνῆτας Ἰλίου φθορὰς\nἐς αἱματηρὸν τεῦχος οὐ διχορρόπως\nψήφους ἔθεντο· τῷ δʼ ἐναντίῳ κύτει\nἐλπὶς προσῄει χειρὸς οὐ πληρουμένῳ.\nκαπνῷ δʼ ἁλοῦσα νῦν ἔτʼ εὔσημος πόλις.\nἄτης θύελλαι ζῶσι· συνθνῄσκουσα δὲ\nσποδὸς προπέμπει πίονας πλούτου πνοάς.\nτούτων θεοῖσι χρὴ πολύμνηστον χάριν\nτίνειν, ἐπείπερ καὶ πάγας ὑπερκότους\nἐφραξάμεσθα καὶ γυναικὸς οὕνεκα\nπόλιν διημάθυνεν Ἀργεῖον δάκος,\nἵππου νεοσσός, ἀσπιδηφόρος λεώς,\nπήδημʼ ὀρούσας ἀμφὶ Πλειάδων δύσιν·\nὑπερθορὼν δὲ πύργον ὠμηστὴς λέων\nἄδην ἔλειξεν αἵματος τυραννικοῦ.\nθεοῖς μὲν ἐξέτεινα φροίμιον τόδε·\nτὰ δʼ ἐς τὸ σὸν φρόνημα, μέμνημαι κλύων,\nκαὶ φημὶ ταὐτὰ καὶ συνήγορόν μʼ ἔχεις.\nπαύροις γὰρ ἀνδρῶν ἐστι συγγενὲς τόδε,\nφίλον τὸν εὐτυχοῦντʼ ἄνευ φθόνου σέβειν.\nδύσφρων γὰρ ἰὸς καρδίαν προσήμενος\nἄχθος διπλοίζει τῷ πεπαμένῳ νόσον,\nτοῖς τʼ αὐτὸς αὑτοῦ πήμασιν βαρύνεται\nκαὶ τὸν θυραῖον ὄλβον εἰσορῶν στένει.\nεἰδὼς λέγοιμʼ ἄν, εὖ γὰρ ἐξεπίσταμαι\nὁμιλίας κάτοπτρον, εἴδωλον σκιᾶς\nδοκοῦντας εἶναι κάρτα πρευμενεῖς ἐμοί.\nμόνος δʼ Ὀδυσσεύς, ὅσπερ οὐχ ἑκὼν ἔπλει,\nζευχθεὶς ἕτοιμος ἦν ἐμοὶ σειραφόρος·\nεἴτʼ οὖν θανόντος εἴτε καὶ ζῶντος πέρι λέγω.\nτὰ δʼ ἄλλα πρὸς πόλιν τε καὶ θεοὺς\nκοινοὺς ἀγῶνας θέντες ἐν πανηγύρει\nβουλευσόμεσθα. καὶ τὸ μὲν καλῶς ἔχον\nὅπως χρονίζον εὖ μενεῖ βουλευτέον·\nὅτῳ δὲ καὶ δεῖ φαρμάκων παιωνίων,\nἤτοι κέαντες ἢ τεμόντες εὐφρόνως\nπειρασόμεσθα πῆμʼ ἀποστρέψαι νόσου.\nνῦν δʼ ἐς μέλαθρα καὶ δόμους ἐφεστίους\nἐλθὼν θεοῖσι πρῶτα δεξιώσομαι,\nοἵπερ πρόσω πέμψαντες ἤγαγον πάλιν.\nνίκη δʼ ἐπείπερ ἕσπετʼ, ἐμπέδως μένοι.\nἄνδρες πολῖται, πρέσβος Ἀργείων τόδε,\nοὐκ αἰσχυνοῦμαι τοὺς φιλάνορας τρόπους\nλέξαι πρὸς ὑμᾶς· ἐν χρόνῳ δʼ ἀποφθίνει\nτὸ τάρβος ἀνθρώποισιν. οὐκ ἄλλων πάρα\nμαθοῦσʼ, ἐμαυτῆς δύσφορον λέξω βίον\nτοσόνδʼ ὅσον περ οὗτος ἦν ὑπʼ Ἰλίῳ.\nτὸ μὲν γυναῖκα πρῶτον ἄρσενος δίχα\nἧσθαι δόμοις ἔρημον ἔκπαγλον κακόν,\nπολλὰς κλύουσαν κληδόνας παλιγκότους·\nκαὶ τὸν μὲν ἥκειν, τὸν δʼ ἐπεσφέρειν κακοῦ\nκάκιον ἄλλο πῆμα, λάσκοντας δόμοις.\nκαὶ τραυμάτων μὲν εἰ τόσων ἐτύγχανεν\nἀνὴρ ὅδʼ, ὡς πρὸς οἶκον ὠχετεύετο\nφάτις, τέτρηται δικτύου πλέον λέγειν.\nεἰ δʼ ἦν τεθνηκώς, ὡς ἐπλήθυον λόγοι,\nτρισώματός τἂν Γηρυὼν ὁ δεύτερος\nπολλὴν ἄνωθεν, τὴν κάτω γὰρ οὐ λέγω,\nχθονὸς τρίμοιρον χλαῖναν ἐξηύχει λαβεῖν,\nἅπαξ ἑκάστῳ κατθανὼν μορφώματι.\nτοιῶνδʼ ἕκατι κληδόνων παλιγκότων\nπολλὰς ἄνωθεν ἀρτάνας ἐμῆς δέρης\nἔλυσαν ἄλλοι πρὸς βίαν λελημμένης.\nἐκ τῶνδέ τοι παῖς ἐνθάδʼ οὐ παραστατεῖ,\nἐμῶν τε καὶ σῶν κύριος πιστωμάτων,\nὡς χρῆν, Ὀρέστης· μηδὲ θαυμάσῃς τόδε.\nτρέφει γὰρ αὐτὸν εὐμενὴς δορύξενος\nΣτρόφιος ὁ Φωκεύς, ἀμφίλεκτα πήματα\nἐμοὶ προφωνῶν, τόν θʼ ὑπʼ Ἰλίῳ σέθεν\nκίνδυνον, εἴ τε δημόθρους ἀναρχία\nβουλὴν καταρρίψειεν, ὥστε σύγγονον\nβροτοῖσι τὸν πεσόντα λακτίσαι πλέον.\nτοιάδε μέντοι σκῆψις οὐ δόλον φέρει.\nἔμοιγε μὲν δὴ κλαυμάτων ἐπίσσυτοι\nπηγαὶ κατεσβήκασιν, οὐδʼ ἔνι σταγών.\nἐν ὀψικοίτοις δʼ ὄμμασιν βλάβας ἔχω\nτὰς ἀμφί σοι κλαίουσα λαμπτηρουχίας\nἀτημελήτους αἰέν. ἐν δʼ ὀνείρασιν\nλεπταῖς ὑπαὶ κώνωπος ἐξηγειρόμην\nῥιπαῖσι θωύσσοντος, ἀμφί σοι πάθη\nὁρῶσα πλείω τοῦ ξυνεύδοντος χρόνου.\nνῦν ταῦτα πάντα τλᾶσʼ ἀπενθήτῳ φρενὶ\nλέγοιμʼ ἂν ἄνδρα τόνδε τῶν σταθμῶν κύνα,\nσωτῆρα ναὸς πρότονον, ὑψηλῆς στέγης\nστῦλον ποδήρη, μονογενὲς τέκνον πατρί,\nκαὶ γῆν φανεῖσαν ναυτίλοις παρʼ ἐλπίδα,\nκάλλιστον ἦμαρ εἰσιδεῖν ἐκ χείματος,\nὁδοιπόρῳ διψῶντι πηγαῖον ῥέος·\nτερπνὸν δὲ τἀναγκαῖον ἐκφυγεῖν ἅπαν.\nτοιοῖσδέ τοί νιν ἀξιῶ προσφθέγμασιν.\nφθόνος δʼ ἀπέστω· πολλὰ γὰρ τὰ πρὶν κακὰ\nἠνειχόμεσθα. νῦν δέ μοι, φίλον κάρα,\nἔκβαινʼ ἀπήνης τῆσδε, μὴ χαμαὶ τιθεὶς\nτὸν σὸν πόδʼ, ὦναξ, Ἰλίου πορθήτορα.\nδμῳαί, τί μέλλεθʼ, αἷς ἐπέσταλται τέλος\nπέδον κελεύθου στρωννύναι πετάσμασιν;\nεὐθὺς γενέσθω πορφυρόστρωτος πόρος\nἐς δῶμʼ ἄελπτον ὡς ἂν ἡγῆται δίκη.\nτὰ δʼ ἄλλα φροντὶς οὐχ ὕπνῳ νικωμένη\nθήσει δικαίως σὺν θεοῖς εἱμαρμένα.\nΛήδας γένεθλον, δωμάτων ἐμῶν φύλαξ,\nἀπουσίᾳ μὲν εἶπας εἰκότως ἐμῇ·\nμακρὰν γὰρ ἐξέτεινας· ἀλλʼ ἐναισίμως\nαἰνεῖν, παρʼ ἄλλων χρὴ τόδʼ ἔρχεσθαι γέρας·\nκαὶ τἄλλα μὴ γυναικὸς ἐν τρόποις ἐμὲ\nἅβρυνε, μηδὲ βαρβάρου φωτὸς δίκην\nχαμαιπετὲς βόαμα προσχάνῃς ἐμοί,\nμηδʼ εἵμασι στρώσασʼ ἐπίφθονον πόρον\nτίθει· θεούς τοι τοῖσδε τιμαλφεῖν χρεών·\nἐν ποικίλοις δὲ θνητὸν ὄντα κάλλεσιν\nβαίνειν ἐμοὶ μὲν οὐδαμῶς ἄνευ φόβου.\nλέγω κατʼ ἄνδρα, μὴ θεόν, σέβειν ἐμέ.\nχωρὶς ποδοψήστρων τε καὶ τῶν ποικίλων\nκληδὼν ἀυτεῖ· καὶ τὸ μὴ κακῶς φρονεῖν\nθεοῦ μέγιστον δῶρον. ὀλβίσαι δὲ χρὴ\nβίον τελευτήσαντʼ ἐν εὐεστοῖ φίλῃ.\nεἰ πάντα δʼ ὣς πράσσοιμʼ ἄν, εὐθαρσὴς ἐγώ.\nκαὶ μὴν τόδʼ εἰπὲ μὴ παρὰ γνώμην ἐμοί.\nγνώμην μὲν ἴσθι μὴ διαφθεροῦντʼ ἐμέ.\nηὔξω θεοῖς δείσας ἂν ὧδʼ ἔρδειν τάδε.\nεἴπερ τις, εἰδώς γʼ εὖ τόδʼ ἐξεῖπον τέλος.\nτί δʼ ἂν δοκεῖ σοι Πρίαμος, εἰ τάδʼ ἤνυσεν;\nἐν ποικίλοις ἂν κάρτα μοι βῆναι δοκεῖ.\nμή νυν τὸν ἀνθρώπειον αἰδεσθῇς ψόγον.\nφήμη γε μέντοι δημόθρους μέγα σθένει.\nὁ δʼ ἀφθόνητός γʼ οὐκ ἐπίζηλος πέλει.\nοὔτοι γυναικός ἐστιν ἱμείρειν μάχης.\nτοῖς δʼ ὀλβίοις γε καὶ τὸ νικᾶσθαι πρέπει.\nἦ καὶ σὺ νίκην τήνδε δήριος τίεις;\nπιθοῦ· κράτος μέντοι πάρες γʼ ἑκὼν ἐμοί.\nἀλλʼ εἰ δοκεῖ σοι ταῦθʼ, ὑπαί τις ἀρβύλας\nλύοι τάχος, πρόδουλον ἔμβασιν ποδός.\nκαὶ τοῖσδέ μʼ ἐμβαίνονθʼ ἁλουργέσιν θεῶν\nμή τις πρόσωθεν ὄμματος βάλοι φθόνος.\nπολλὴ γὰρ αἰδὼς δωματοφθορεῖν ποσὶν\nφθείροντα πλοῦτον ἀργυρωνήτους θʼ ὑφάς.\nτούτων μὲν οὕτω· τὴν ξένην δὲ πρευμενῶς\nτήνδʼ ἐσκόμιζε· τὸν κρατοῦντα μαλθακῶς\nθεὸς πρόσωθεν εὐμενῶς προσδέρκεται.\nἑκὼν γὰρ οὐδεὶς δουλίῳ χρῆται ζυγῷ.\nαὕτη δὲ πολλῶν χρημάτων ἐξαίρετον\nἄνθος, στρατοῦ δώρημʼ, ἐμοὶ ξυνέσπετο.\nἐπεὶ δʼ ἀκούειν σοῦ κατέστραμμαι τάδε,\nεἶμʼ ἐς δόμων μέλαθρα πορφύρας πατῶν.\nἔστιν θάλασσα, τίς δέ νιν κατασβέσει;\nτρέφουσα πολλῆς πορφύρας ἰσάργυρον\nκηκῖδα παγκαίνιστον, εἱμάτων βαφάς.\nοἶκος δʼ ὑπάρχει τῶνδε σὺν θεοῖς ἅλις\nἔχειν· πένεσθαι δʼ οὐκ ἐπίσταται δόμος.\nπολλῶν πατησμὸν δʼ εἱμάτων ἂν ηὐξάμην,\nδόμοισι προυνεχθέντος ἐν χρηστηρίοις,\nψυχῆς κόμιστρα τῆσδε μηχανωμένῃ.\nῥίζης γὰρ οὔσης φυλλὰς ἵκετʼ ἐς δόμους,\nσκιὰν ὑπερτείνασα σειρίου κυνός.\nκαὶ σοῦ μολόντος δωματῖτιν ἑστίαν,\nθάλπος μὲν ἐν χειμῶνι σημαίνεις μολόν·\nὅταν δὲ τεύχῃ Ζεὺς ἀπʼ ὄμφακος πικρᾶς\nοἶνον, τότʼ ἤδη ψῦχος ἐν δόμοις πέλει,\nἀνδρὸς τελείου δῶμʼ ἐπιστρωφωμένου.\nΖεῦ, Ζεῦ τέλειε, τὰς ἐμὰς εὐχὰς τέλει·\nμέλοι δέ τοι σοὶ τῶν περ ἂν μέλλῃς τελεῖν.\nτίπτε μοι τόδʼ ἐμπέδως\nδεῖμα προστατήριον\nκαρδίας τερασκόπου ποτᾶται,\nμαντιπολεῖ δʼ ἀκέλευστος ἄμισθος ἀοιδά,\nοὐδʼ ἀποπτύσαι δίκαν\nδυσκρίτων ὀνειράτων\nθάρσος εὐπειθὲς ἵ-\nζει φρενὸς φίλον θρόνον;\nχρόνος δʼ ἐπὶ πρυμνησίων ξυνεμβολαῖς\nψαμμίʼ ἀκτᾶς παρή-\nμησεν, εὖθʼ ὑπʼ Ἴλιον\nὦρτο ναυβάτας στρατός.\nπεύθομαι δʼ ἀπʼ ὀμμάτων\nνόστον, αὐτόμαρτυς ὤν·\nτὸν δʼ ἄνευ λύρας ὅμως ὑμνῳδεῖ\nθρῆνον Ἐρινύος αὐτοδίδακτος ἔσωθεν\nθυμός, οὐ τὸ πᾶν ἔχων\nἐλπίδος φίλον θράσος.\nσπλάγχνα δʼ οὔτοι ματᾴ-\nζει πρὸς ἐνδίκοις φρεσὶν\nτελεσφόροις δίναις κυκώμενον κέαρ.\nεὔχομαι δʼ ἐξ ἐμᾶς\nἐλπίδος ψύθη πεσεῖν\nἐς τὸ μὴ τελεσφόρον.\nμάλα γέ τοι τὸ μεγάλας ὑγιείας\nἀκόρεστον τέρμα· νόσος γάρ\nγείτων ὁμότοιχος ἐρείδει.\nκαὶ πότμος εὐθυπορῶν\n\nἀνδρὸς ἔπαισεν ἄφαντον ἕρμα.\nκαὶ πρὸ μέν τι χρημάτων\nκτησίων ὄκνος βαλὼν\nσφενδόνας ἀπʼ εὐμέτρου,\nοὐκ ἔδυ πρόπας δόμος\nπημονᾶς γέμων ἄγαν,\nοὐδʼ ἐπόντισε σκάφος.\nπολλά τοι δόσις ἐκ Διὸς ἀμφιλα-\nφής τε καὶ ἐξ ἀλόκων ἐπετειᾶν\nνῆστιν ὤλεσεν νόσον.\nτὸ δʼ ἐπὶ γᾶν πεσὸν ἅπαξ θανάσιμον\nπρόπαρ ἀνδρὸς μέλαν αἷμα τίς ἂν\nπάλιν ἀγκαλέσαιτʼ ἐπαείδων;\nοὐδὲ τὸν ὀρθοδαῆ\nτῶν φθιμένων ἀνάγειν\nΖεὺς ἀπέπαυσεν ἐπʼ εὐλαβείᾳ;\nεἰ δὲ μὴ τεταγμένα\nμοῖρα μοῖραν ἐκ θεῶν\nεἶργε μὴ πλέον φέρειν,\nπροφθάσασα καρδία\nγλῶσσαν ἂν τάδʼ ἐξέχει.\nνῦν δʼ ὑπὸ σκότῳ βρέμει\nθυμαλγής τε καὶ οὐδὲν ἐπελπομέν-\nα ποτὲ καίριον ἐκτολυπεύσειν\nζωπυρουμένας φρενός.\nεἴσω κομίζου καὶ σύ, Κασάνδραν λέγω,\nἐπεί σʼ ἔθηκε Ζεὺς ἀμηνίτως δόμοις\nκοινωνὸν εἶναι χερνίβων, πολλῶν μέτα\nδούλων σταθεῖσαν κτησίου βωμοῦ πέλας·\nἔκβαινʼ ἀπήνης τῆσδε, μηδʼ ὑπερφρόνει.\nκαὶ παῖδα γάρ τοί φασιν Ἀλκμήνης ποτὲ\nπραθέντα τλῆναι δουλίας μάζης τυχεῖν.\nεἰ δʼ οὖν ἀνάγκη τῆσδʼ ἐπιρρέποι τύχης,\nἀρχαιοπλούτων δεσποτῶν πολλὴ χάρις.\nοἳ δʼ οὔποτʼ ἐλπίσαντες ἤμησαν καλῶς,\nὠμοί τε δούλοις πάντα καὶ παρὰ στάθμην.\nἔχεις παρʼ ἡμῶν οἷά περ νομίζεται.\nσοί τοι λέγουσα παύεται σαφῆ λόγον.\nἐντός δʼ ἂν οὖσα μορσίμων ἀγρευμάτων\nπείθοιʼ ἄν, εἰ πείθοιʼ· ἀπειθοίης δʼ ἴσως.\nἀλλʼ εἴπερ ἐστι μὴ χελιδόνος δίκην\nἀγνῶτα φωνὴν βάρβαρον κεκτημένη,\nἔσω φρενῶν λέγουσα πείθω νιν λόγῳ.\nἕπου. τὰ λῷστα τῶν παρεστώτων λέγει.\nπιθοῦ λιποῦσα τόνδʼ ἁμαξήρη θρόνον.\nοὔτοι θυραίᾳ τῇδʼ ἐμοὶ σχολὴ πάρα\nτρίβειν· τὰ μὲν γὰρ ἑστίας μεσομφάλου\nἕστηκεν ἤδη μῆλα πρὸς σφαγὰς πάρος,\nὡς οὔποτʼ ἐλπίσασι τήνδʼ ἕξειν χάριν.\nσὺ δʼ εἴ τι δράσεις τῶνδε, μὴ σχολὴν τίθει.\nεἰ δʼ ἀξυνήμων οὖσα μὴ δέχῃ λόγον,\nσὺ δʼ ἀντὶ φωνῆς φράζε καρβάνῳ χερί.\nἑρμηνέως ἔοικεν ἡ ξένη τοροῦ\nδεῖσθαι· τρόπος δὲ θηρὸς ὡς νεαιρέτου.\nἦ μαίνεταί γε καὶ κακῶν κλύει φρενῶν,\nἥτις λιποῦσα μὲν πόλιν νεαίρετον\nἥκει, χαλινὸν δʼ οὐκ ἐπίσταται φέρειν,\nπρὶν αἱματηρὸν ἐξαφρίζεσθαι μένος.\nοὐ μὴν πλέω ῥίψασʼ ἀτιμασθήσομαι.\nἐγὼ δʼ, ἐποικτίρω γάρ, οὐ θυμώσομαι.\nἴθʼ, ὦ τάλαινα, τόνδʼ ἐρημώσασʼ ὄχον,\nεἴκουσʼ ἀνάγκῃ τῇδε καίνισον ζυγόν.\nὀτοτοτοῖ πόποι δᾶ.\nὮπολλον Ὦπολλον.\nτί ταῦτʼ ἀνωτότυξας ἀμφὶ Λοξίου;\nοὐ γὰρ τοιοῦτος ὥστε θρηνητοῦ τυχεῖν.\nὀτοτοτοῖ πόποι δᾶ.\nὮπολλον Ὦπολλον.\nἡ δʼ αὖτε δυσφημοῦσα τὸν θεὸν καλεῖ\nοὐδὲν προσήκοντʼ ἐν γόοις παραστατεῖν.\nἌπολλον Ἄπολλον\nἀγυιᾶτʼ, ἀπόλλων ἐμός.\nἀπώλεσας γὰρ οὐ μόλις τὸ δεύτερον.\nχρήσειν ἔοικεν ἀμφὶ τῶν αὑτῆς κακῶν.\nμένει τὸ θεῖον δουλίᾳ περ ἐν φρενί.\nἌπολλον Ἄπολλον\nἀγυιᾶτʼ, ἀπόλλων ἐμός.\nἆ ποῖ ποτʼ ἤγαγές με; πρὸς ποίαν στέγην;\nπρὸς τὴν Ἀτρειδῶν· εἰ σὺ μὴ τόδʼ ἐννοεῖς,\nἐγὼ λέγω σοι· καὶ τάδʼ οὐκ ἐρεῖς ψύθη.\nμισόθεον μὲν οὖν, πολλὰ συνίστορα\nαὐτόφονα κακὰ καρατόμα,\nἀνδροσφαγεῖον καὶ πεδορραντήριον.\nἔοικεν εὔρις ἡ ξένη κυνὸς δίκην\nεἶναι, ματεύει δʼ ὧν ἀνευρήσει φόνον.\nμαρτυρίοισι γὰρ τοῖσδʼ ἐπιπείθομαι·\nκλαιόμενα τάδε βρέφη σφαγάς,\nὀπτάς τε σάρκας πρὸς πατρὸς βεβρωμένας.\nτὸ μὲν κλέος σοῦ μαντικὸν πεπυσμένοι\nἦμεν· προφήτας δʼ οὔτινας ματεύομεν.\nἰὼ πόποι, τί ποτε μήδεται;\nτί τόδε νέον ἄχος μέγα\nμέγʼ ἐν δόμοισι τοῖσδε μήδεται κακὸν\nἄφερτον φίλοισιν, δυσίατον; ἀλκὰ δʼ\nἑκὰς ἀποστατεῖ.\nτούτων ἄιδρίς εἰμι τῶν μαντευμάτων.\nἐκεῖνα δʼ ἔγνων· πᾶσα γὰρ πόλις βοᾷ.\nἰὼ τάλαινα, τόδε γὰρ τελεῖς,\nτὸν ὁμοδέμνιον πόσιν\nλουτροῖσι φαιδρύνασα—πῶς φράσω τέλος;\nτάχος γὰρ τόδʼ ἔσται· προτείνει δὲ χεὶρ ἐκ\nχερὸς ὀρέγματα.\nοὔπω ξυνῆκα· νῦν γὰρ ἐξ αἰνιγμάτων\nἐπαργέμοισι θεσφάτοις ἀμηχανῶ.\nἒ ἔ, παπαῖ παπαῖ, τί τόδε φαίνεται;\nἦ δίκτυόν τί γʼ Ἅιδου;\nἀλλʼ ἄρκυς ἡ ξύνευνος, ἡ ξυναιτία\nφόνου. στάσις δʼ ἀκόρετος γένει\nκατολολυξάτω θύματος λευσίμου.\nποίαν Ἐρινὺν τήνδε δώμασιν κέλῃ\nἐπορθιάζειν; οὔ με φαιδρύνει λόγος.\nἐπὶ δὲ καρδίαν ἔδραμε κροκοβαφὴς\nσταγών, ἅτε καιρία πτώσιμος\nξυνανύτει βίου δύντος αὐγαῖς·\nταχεῖα δʼ ἄτα πέλει.\nἆ ἆ, ἰδοὺ ἰδού· ἄπεχε τῆς βοὸς\nτὸν ταῦρον· ἐν πέπλοισι\nμελαγκέρῳ λαβοῦσα μηχανήματι\nτύπτει· πίτνει δʼ ἐν ἐνύδρῳ τεύχει.\nδολοφόνου λέβητος τύχαν σοι λέγω.\nοὐ κομπάσαιμʼ ἂν θεσφάτων γνώμων ἄκρος\nεἶναι, κακῷ δέ τῳ προσεικάζω τάδε.\nἀπὸ δὲ θεσφάτων τίς ἀγαθὰ φάτις\nβροτοῖς τέλλεται; κακῶν γὰρ διαὶ\nπολυεπεῖς τέχναι θεσπιῳδὸν\nφόβον φέρουσιν μαθεῖν.\nἰὼ ἰὼ ταλαίνας κακόποτμοι τύχαι·\nτὸ γὰρ ἐμὸν θροῶ πάθος ἐπεγχύδαν.\nποῖ δή με δεῦρο τὴν τάλαιναν ἤγαγες;\nοὐδέν ποτʼ εἰ μὴ ξυνθανουμένην. τί γάρ;\nφρενομανής τις εἶ θεοφόρητος, ἀμ-\nφὶ δʼ αὑτᾶς θροεῖς\nνόμον ἄνομον, οἷά τις ξουθὰ\nἀκόρετος βοᾶς, φεῦ, ταλαίναις φρεσίν\nἼτυν Ἴτυν στένουσʼ ἀμφιθαλῆ κακοῖς\nἀηδὼν βίον.\nἰὼ ἰὼ λιγείας μόρον ἀηδόνος·\nπερέβαλον γάρ οἱ πτεροφόρον δέμας\nθεοὶ γλυκύν τʼ αἰῶνα κλαυμάτων ἄτερ·\nἐμοὶ δὲ μίμνει σχισμὸς ἀμφήκει δορί.\nπόθεν ἐπισσύτους θεοφόρους τʼ ἔχεις\nματαίους δύας,\nτὰ δʼ ἐπίφοβα δυσφάτῳ κλαγγᾷ\nμελοτυπεῖς ὁμοῦ τʼ ὀρθίοις ἐν νόμοις;\nπόθεν ὅρους ἔχεις θεσπεσίας ὁδοῦ\nκακορρήμονας;\nἰὼ γάμοι γάμοι Πάριδος ὀλέθριοι φίλων.\nἰὼ Σκαμάνδρου πάτριον ποτόν.\nτότε μὲν ἀμφὶ σὰς ἀϊόνας τάλαινʼ\nἠνυτόμαν τροφαῖς·\nνῦν δʼ ἀμφὶ Κωκυτόν τε κἀχερουσίους\nὄχθας ἔοικα θεσπιῳδήσειν τάχα.\nτί τόδε τορὸν ἄγαν ἔπος ἐφημίσω;\nνεόγονος ἂν ἀΐων μάθοι.\nπέπληγμαι δʼ ὑπαὶ δάκει φοινίῳ\nδυσαλγεῖ τύχᾳ μινυρὰ κακὰ θρεομένας,\nθραύματʼ ἐμοὶ κλύειν.\nἰὼ πόνοι πόνοι πόλεος ὀλομένας τὸ πᾶν.\nἰὼ πρόπυργοι θυσίαι πατρὸς\nπολυκανεῖς βοτῶν ποιονόμων· ἄκος δʼ\nοὐδὲν ἐπήρκεσαν\nτὸ μὴ πόλιν μὲν ὥσπερ οὖν ἔχει παθεῖν.\nἐγὼ δὲ θερμόνους τάχʼ ἐν πέδῳ βαλῶ.\nἑπόμενα προτέροισι τάδʼ ἐφημίσω.\nκαί τίς σε κακοφρονῶν τίθη-\nσι δαίμων ὑπερβαρὴς ἐμπίτνων\nμελίζειν πάθη γοερὰ θανατοφόρα.\nτέρμα δʼ ἀμηχανῶ.\nκαὶ μὴν ὁ χρησμὸς οὐκέτʼ ἐκ καλυμμάτων\nἔσται δεδορκὼς νεογάμου νύμφης δίκην·\nλαμπρὸς δʼ ἔοικεν ἡλίου πρὸς ἀντολὰς\nπνέων ἐσᾴξειν, ὥστε κύματος δίκην\nκλύζειν πρὸς αὐγὰς τοῦδε πήματος πολὺ\nμεῖζον· φρενώσω δʼ οὐκέτʼ ἐξ αἰνιγμάτων.\nκαὶ μαρτυρεῖτε συνδρόμως ἴχνος κακῶν\nῥινηλατούσῃ τῶν πάλαι πεπραγμένων.\nτὴν γὰρ στέγην τήνδʼ οὔποτʼ ἐκλείπει χορὸς\nξύμφθογγος οὐκ εὔφωνος· οὐ γὰρ εὖ λέγει.\nκαὶ μὴν πεπωκώς γʼ, ὡς θρασύνεσθαι πλέον,\nβρότειον αἷμα κῶμος ἐν δόμοις μένει,\nδύσπεμπτος ἔξω, συγγόνων Ἐρινύων.\nὑμνοῦσι δʼ ὕμνον δώμασιν προσήμεναι\nπρώταρχον ἄτην· ἐν μέρει δʼ ἀπέπτυσαν\nεὐνὰς ἀδελφοῦ τῷ πατοῦντι δυσμενεῖς.\nἥμαρτον, ἢ θηρῶ τι τοξότης τις ὥς;\nἢ ψευδόμαντίς εἰμι θυροκόπος φλέδων;\nἐκμαρτύρησον προυμόσας τό μʼ εἰδέναι\nλόγῳ παλαιὰς τῶνδʼ ἁμαρτίας δόμων.\nκαὶ πῶς ἂν ὅρκος, πῆγμα γενναίως παγέν,\nπαιώνιον γένοιτο; θαυμάζω δέ σου,\nπόντου πέραν τραφεῖσαν ἀλλόθρουν πόλιν\nκυρεῖν λέγουσαν, ὥσπερ εἰ παρεστάτεις.\nμάντις μʼ Ἀπόλλων τῷδʼ ἐπέστησεν τέλει.\nμῶν καὶ θεός περ ἱμέρῳ πεπληγμένος;\nπροτοῦ μὲν αἰδὼς ἦν ἐμοὶ λέγειν τάδε.\nἁβρύνεται γὰρ πᾶς τις εὖ πράσσων πλέον.\nἀλλʼ ἦν παλαιστὴς κάρτʼ ἐμοὶ πνέων χάριν.\nἦ καὶ τέκνων εἰς ἔργον ἤλθετον νόμῳ;\nξυναινέσασα Λοξίαν ἐψευσάμην.\nἤδη τέχναισιν ἐνθέοις ᾑρημένη;\nἤδη πολίταις πάντʼ ἐθέσπιζον πάθη.\nπῶς δῆτʼ ἄνατος ἦσθα Λοξίου κότῳ;\nἔπειθον οὐδένʼ οὐδέν, ὡς τάδʼ ἤμπλακον.\nἡμῖν γε μὲν δὴ πιστὰ θεσπίζειν δοκεῖς.\nἰοὺ ἰού, ὢ ὢ κακά.\nὑπʼ αὖ με δεινὸς ὀρθομαντείας πόνος\nστροβεῖ ταράσσων φροιμίοις δυσφροιμίοις.\nὁρᾶτε τούσδε τοὺς δόμοις ἐφημένους\nνέους, ὀνείρων προσφερεῖς μορφώμασιν;\nπαῖδες θανόντες ὡσπερεὶ πρὸς τῶν φίλων,\nχεῖρας κρεῶν πλήθοντες οἰκείας βορᾶς,\nσὺν ἐντέροις τε σπλάγχνʼ, ἐποίκτιστον γέμος,\nπρέπουσʼ ἔχοντες, ὧν πατὴρ ἐγεύσατο.\nἐκ τῶνδε ποινὰς φημὶ βουλεύειν τινὰ\nλέοντʼ ἄναλκιν ἐν λέχει στρωφώμενον\nοἰκουρόν, οἴμοι, τῷ μολόντι δεσπότῃ\nἐμῷ· φέρειν γὰρ χρὴ τὸ δούλιον ζυγόν·\nνεῶν τʼ ἄπαρχος Ἰλίου τʼ ἀναστάτης\nοὐκ οἶδεν οἷα γλῶσσα μισητῆς κυνὸς\nλείξασα κἀκτείνασα φαιδρὸν οὖς, δίκην\nἌτης λαθραίου, τεύξεται κακῇ τύχῃ.\nτοιάδε τόλμα· θῆλυς ἄρσενος φονεὺς\nἔστιν. τί νιν καλοῦσα δυσφιλὲς δάκος\nτύχοιμʼ ἄν; ἀμφίσβαιναν, ἢ Σκύλλαν τινὰ\nοἰκοῦσαν ἐν πέτραισι, ναυτίλων βλάβην,\nθύουσαν Ἅιδου μητέρʼ ἄσπονδόν τʼ Ἄρη\nφίλοις πνέουσαν; ὡς δʼ ἐπωλολύξατο\nἡ παντότολμος, ὥσπερ ἐν μάχης τροπῇ,\nδοκεῖ δὲ χαίρειν νοστίμῳ σωτηρίᾳ.\nκαὶ τῶνδʼ ὅμοιον εἴ τι μὴ πείθω· τί γάρ;\nτὸ μέλλον ἥξει. καὶ σύ μʼ ἐν τάχει παρὼν\nἄγαν γʼ ἀληθόμαντιν οἰκτίρας ἐρεῖς.\nτὴν μὲν Θυέστου δαῖτα παιδείων κρεῶν\nξυνῆκα καὶ πέφρικα, καὶ φόβος μʼ ἔχει\nκλύοντʼ ἀληθῶς οὐδὲν ἐξῃκασμένα.\nτὰ δʼ ἄλλʼ ἀκούσας ἐκ δρόμου πεσὼν τρέχω.\nἈγαμέμνονός σέ φημʼ ἐπόψεσθαι μόρον.\nεὔφημον, ὦ τάλαινα, κοίμησον στόμα.\nἀλλʼ οὔτι παιὼν τῷδʼ ἐπιστατεῖ λόγῳ.\nοὔκ, εἴπερ ἔσται γʼ· ἀλλὰ μὴ γένοιτό πως.\nσὺ μὲν κατεύχῃ, τοῖς δʼ ἀποκτείνειν μέλει.\nτίνος πρὸς ἀνδρὸς τοῦτʼ ἄγος πορσύνεται;\nἦ κάρτα τἄρʼ ἂν παρεκόπης χρησμῶν ἐμῶν\nτοῦ γὰρ τελοῦντος οὐ ξυνῆκα μηχανήν.\nκαὶ μὴν ἄγαν γʼ Ἕλληνʼ ἐπίσταμαι φάτιν.\nκαὶ γὰρ τὰ πυθόκραντα· δυσμαθῆ δʼ ὅμως.\nπαπαῖ, οἷον τὸ πῦρ· ἐπέρχεται δέ μοι.\nὀτοτοῖ, Λύκειʼ Ἄπολλον, οἲ ἐγὼ ἐγώ.\nαὕτη δίπους λέαινα συγκοιμωμένη\nλύκῳ, λέοντος εὐγενοῦς ἀπουσίᾳ,\nκτενεῖ με τὴν τάλαιναν· ὡς δὲ φάρμακον\nτεύχουσα κἀμοῦ μισθὸν ἐνθήσειν κότῳ\nἐπεύχεται, θήγουσα φωτὶ φάσγανον\nἐμῆς ἀγωγῆς ἀντιτείσασθαι φόνον.\nτί δῆτʼ ἐμαυτῆς καταγέλωτʼ ἔχω τάδε,\nκαὶ σκῆπτρα καὶ μαντεῖα περὶ δέρῃ στέφη;\nσὲ μὲν πρὸ μοίρας τῆς ἐμῆς διαφθερῶ.\nἴτʼ ἐς φθόρον· πεσόντα γʼ ὧδʼ ἀμείβομαι.\nἄλλην τινʼ ἄτης ἀντʼ ἐμοῦ πλουτίζετε.\nἰδοὺ δʼ Ἀπόλλων αὐτὸς ἐκδύων ἐμὲ\nχρηστηρίαν ἐσθῆτʼ, ἐποπτεύσας δέ με\nκἀν τοῖσδε κόσμοις καταγελωμένην μέγα\nφίλων ὑπʼ ἐχθρῶν οὐ διχορρόπως, μάτην—\nκαλουμένη δὲ φοιτὰς ὡς ἀγύρτρια\nπτωχὸς τάλαινα λιμοθνὴς ἠνεσχόμην—\nκαὶ νῦν ὁ μάντις μάντιν ἐκπράξας ἐμὲ\nἀπήγαγʼ ἐς τοιάσδε θανασίμους τύχας.\nβωμοῦ πατρῴου δʼ ἀντʼ ἐπίξηνον μένει,\nθερμῷ κοπείσης φοινίῳ προσφάγματι.\nοὐ μὴν ἄτιμοί γʼ ἐκ θεῶν τεθνήξομεν.\nἥξει γὰρ ἡμῶν ἄλλος αὖ τιμάορος,\nμητροκτόνον φίτυμα, ποινάτωρ πατρός·\nφυγὰς δʼ ἀλήτης τῆσδε γῆς ἀπόξενος\nκάτεισιν, ἄτας τάσδε θριγκώσων φίλοις·\nὀμώμοται γὰρ ὅρκος ἐκ θεῶν μέγας,\nἄξειν νιν ὑπτίασμα κειμένου πατρός.\nτί δῆτʼ ἐγὼ κάτοικτος ὧδʼ ἀναστένω;\nἐπεὶ τὸ πρῶτον εἶδον Ἰλίου πόλιν\nπράξασαν ὡς ἔπραξεν, οἳ δʼ εἷλον πόλιν\nοὕτως ἀπαλλάσσουσιν ἐν θεῶν κρίσει,\nἰοῦσα πράξω· τλήσομαι τὸ κατθανεῖν.\nἍιδου πύλας δὲ τάσδʼ ἐγὼ προσεννέπω·\nἐπεύχομαι δὲ καιρίας πληγῆς τυχεῖν,\nὡς ἀσφάδαστος, αἱμάτων εὐθνησίμων\nἀπορρυέντων, ὄμμα συμβάλω τόδε.\nὦ πολλὰ μὲν τάλαινα, πολλὰ δʼ αὖ σοφὴ\nγύναι, μακρὰν ἔτεινας. εἰ δʼ ἐτητύμως\nμόρον τὸν αὑτῆς οἶσθα, πῶς θεηλάτου\nβοὸς δίκην πρὸς βωμὸν εὐτόλμως πατεῖς;\nοὐκ ἔστʼ ἄλυξις, οὔ, ξένοι, χρόνον πλέω.\nὁ δʼ ὕστατός γε τοῦ χρόνου πρεσβεύεται,\nἥκει τόδʼ ἦμαρ· σμικρὰ κερδανῶ φυγῇ.\nἀλλʼ ἴσθι τλήμων οὖσʼ ἀπʼ εὐτόλμου φρενός.\nοὐδεὶς ἀκούει ταῦτα τῶν εὐδαιμόνων.\nἀλλʼ εὐκλεῶς τοι κατθανεῖν χάρις βροτῷ.\nἰὼ πάτερ σοῦ σῶν τε γενναίων τέκνων.\nτί δʼ ἐστὶ χρῆμα; τίς σʼ ἀποστρέφει φόβος;\nφεῦ φεῦ.\nτί τοῦτʼ ἔφευξας; εἴ τι μὴ φρενῶν στύγος.\nφόνον δόμοι πνέουσιν αἱματοσταγῆ,\nκαί πῶς;τόδʼ ὄζει θυμάτων ἐφεστίων.\nὅμοιος ἀτμὸς ὥσπερ ἐκ τάφου πρέπει,\nοὐ Σύριον ἀγλάισμα δώμασιν λέγεις.\nἀλλʼ εἶμι κἀν δόμοισι κωκύσουσʼ ἐμὴν\nἈγαμέμνονός τε μοῖραν. ἀρκείτω βίος.\nἰὼ ξένοι,\nοὔτοι δυσοίζω θάμνον ὡς ὄρνις φόβῳ\nἄλλως· θανούσῃ μαρτυρεῖτέ μοι τόδε,\nὅταν γυνὴ γυναικὸς ἀντʼ ἐμοῦ θάνῃ,\nἀνήρ τε δυσδάμαρτος ἀντʼ ἀνδρὸς πέσῃ.\nἐπιξενοῦμαι ταῦτα δʼ ὡς θανουμένη.\nὦ τλῆμον, οἰκτίρω σε θεσφάτου μόρου.\nἅπαξ ἔτʼ εἰπεῖν ῥῆσιν οὐ θρῆνον θέλω\nἐμὸν τὸν αὐτῆς. ἡλίῳ δʼ ἐπεύχομαι\nπρὸς ὕστατον φῶς τοῖς ἐμοῖς τιμαόροις\nἐχθροῖς φονεῦσι τοῖς ἐμοῖς τίνειν ὁμοῦ,\nδούλης θανούσης, εὐμαροῦς χειρώματος.\nἰὼ βρότεια πράγματʼ· εὐτυχοῦντα μὲν\nσκιά τις ἂν τρέψειεν· εἰ δὲ δυστυχῇ,\nβολαῖς ὑγρώσσων σπόγγος ὤλεσεν γραφήν.\nκαὶ ταῦτʼ ἐκείνων μᾶλλον οἰκτίρω πολύ.\nτὸ μὲν εὖ πράσσειν ἀκόρεστον ἔφυ\nπᾶσι βροτοῖσιν· δακτυλοδείκτων δʼ\nοὔτις ἀπειπὼν εἴργει μελάθρων,\nμηκέτʼ ἐσέλθῃς, τάδε φωνῶν.\nκαὶ τῷδε πόλιν μὲν ἑλεῖν ἔδοσαν\nμάκαρες Πριάμου·\nθεοτίμητος δʼ οἴκαδʼ ἱκάνει.\nνῦν δʼ εἰ προτέρων αἷμʼ ἀποτείσῃ\nκαὶ τοῖσι θανοῦσι θανὼν ἄλλων\nποινὰς θανάτων ἐπικράνῃ,\nτίς ἂν ἐξεύξαιτο βροτῶν ἀσινεῖ\nδαίμονι φῦναι τάδʼ ἀκούων;\nὤμοι, πέπληγμαι καιρίαν πληγὴν ἔσω.\nσῖγα· τίς πληγὴν ἀυτεῖ καιρίως οὐτασμένος;\nὤμοι μάλʼ αὖθις, δευτέραν πεπληγμένος.\nτοὔργον εἰργάσθαι δοκεῖ μοι βασιλέως οἰμώγμασιν.\nἀλλὰ κοινωσώμεθʼ ἤν πως ἀσφαλῆ βουλεύματα.\n—ἐγὼ μὲν ὑμῖν τὴν ἐμὴν γνώμην λέγω,\nπρὸς δῶμα δεῦρʼ ἀστοῖσι κηρύσσειν βοήν.—\n—ἐμοὶ δʼ ὅπως τάχιστά γʼ ἐμπεσεῖν δοκεῖ\nκαὶ πρᾶγμʼ ἐλέγχειν σὺν νεορρύτῳ ξίφει.—\n—κἀγὼ τοιούτου γνώματος κοινωνὸς ὢν\nψηφίζομαί τι δρᾶν· τὸ μὴ μέλλειν δʼ ἀκμή.—\n—ὁρᾶν πάρεστι· φροιμιάζονται γὰρ ὡς\nτυραννίδος σημεῖα πράσσοντες πόλει.—\n—χρονίζομεν γάρ. οἱ δὲ τῆς μελλοῦς κλέος\nπέδοι πατοῦντες οὐ καθεύδουσιν χερί.—\n—οὐκ οἶδα βουλῆς ἧστινος τυχὼν λέγω.\nτοῦ δρῶντός ἐστι καὶ τὸ βουλεῦσαι πέρι.—\n—κἀγὼ τοιοῦτός εἰμʼ, ἐπεὶ δυσμηχανῶ\nλόγοισι τὸν θανόντʼ ἀνιστάναι πάλιν.—\n—ἦ καὶ βίον τείνοντες ὧδʼ ὑπείξομεν\nδόμων καταισχυντῆρσι τοῖσδʼ ἡγουμένοις;—\n—ἀλλʼ οὐκ ἀνεκτόν,ἀλλὰ κατθανεῖν κρατεῖ·\nπεπαιτέρα γὰρ μοῖρα τῆς τυραννίδος.—\n—ἦ γὰρ τεκμηρίοισιν ἐξ οἰμωγμάτων\nμαντευσόμεσθα τἀνδρὸς ὡς ὀλωλότος;—\n—σάφʼ εἰδότας χρὴ τῶνδε θυμοῦσθαι πέρι·\nτὸ γὰρ τοπάζειν τοῦ σάφʼ εἰδέναι δίχα.—\n—ταύτην ἐπαινεῖν πάντοθεν πληθύνομαι,\nτρανῶς Ἀτρείδην εἰδέναι κυροῦνθʼ ὅπως.\nπολλῶν πάροιθεν καιρίως εἰρημένων\nτἀναντίʼ εἰπεῖν οὐκ ἐπαισχυνθήσομαι.\nπῶς γάρ τις ἐχθροῖς ἐχθρὰ πορσύνων, φίλοις\nδοκοῦσιν εἶναι, πημονῆς ἀρκύστατʼ ἂν\nφράξειεν, ὕψος κρεῖσσον ἐκπηδήματος;\nἐμοὶ δʼ ἀγὼν ὅδʼ οὐκ ἀφρόντιστος πάλαι\nνείκης παλαιᾶς ἦλθε, σὺν χρόνῳ γε μήν·\nἕστηκα δʼ ἔνθʼ ἔπαισʼ ἐπʼ ἐξειργασμένοις.\nοὕτω δʼ ἔπραξα, καὶ τάδʼ οὐκ ἀρνήσομαι·\nὡς μήτε φεύγειν μήτʼ ἀμύνεσθαι μόρον,\nἄπειρον ἀμφίβληστρον, ὥσπερ ἰχθύων,\nπεριστιχίζω, πλοῦτον εἵματος κακόν.\nπαίω δέ νιν δίς· κἀν δυοῖν οἰμωγμάτοιν\nμεθῆκεν αὑτοῦ κῶλα· καὶ πεπτωκότι\nτρίτην ἐπενδίδωμι, τοῦ κατὰ χθονὸς\nΔιὸς νεκρῶν σωτῆρος εὐκταίαν χάριν.\nοὕτω τὸν αὑτοῦ θυμὸν ὁρμαίνει πεσών·\nκἀκφυσιῶν ὀξεῖαν αἵματος σφαγὴν\nβάλλει μʼ ἐρεμνῇ ψακάδι φοινίας δρόσου,\nχαίρουσαν οὐδὲν ἧσσον ἢ διοσδότῳ\nγάνει σπορητὸς κάλυκος ἐν λοχεύμασιν.\nὡς ὧδʼ ἐχόντων, πρέσβος Ἀργείων τόδε,\nχαίροιτʼ ἄν, εἰ χαίροιτʼ, ἐγὼ δʼ ἐπεύχομαι.\nεἰ δʼ ἦν πρεπόντων ὥστʼ ἐπισπένδειν νεκρῷ,\nτῷδʼ ἂν δικαίως ἦν, ὑπερδίκως μὲν οὖν.\nτοσῶνδε κρατῆρʼ ἐν δόμοις κακῶν ὅδε\nπλήσας ἀραίων αὐτὸς ἐκπίνει μολών.\nθαυμάζομέν σου γλῶσσαν, ὡς θρασύστομος,\nἥτις τοιόνδʼ ἐπʼ ἀνδρὶ κομπάζεις λόγον.\nπειρᾶσθέ μου γυναικὸς ὡς ἀφράσμονος·\nἐγὼ δʼ ἀτρέστῳ καρδίᾳ πρὸς εἰδότας\nλέγω· σὺ δʼ αἰνεῖν εἴτε με ψέγειν θέλεις\nὅμοιον. οὗτός ἐστιν Ἀγαμέμνων, ἐμὸς\nπόσις, νεκρὸς δέ, τῆσδε δεξιᾶς χερὸς\nἔργον, δικαίας τέκτονος. τάδʼ ὧδʼ ἔχει.\nτί κακόν, ὦ γύναι,\nχθονοτρεφὲς ἐδανὸν ἢ ποτὸν\nπασαμένα ῥυτᾶς ἐξ ἁλὸς ὀρόμενον\nτόδʼ ἐπέθου θύος, δημοθρόους τʼ ἀράς;\nἀπέδικες ἀπέταμες· ἀπόπολις δʼ ἔσῃ\nμῖσος ὄβριμον ἀστοῖς.\nνῦν μὲν δικάζεις ἐκ πόλεως φυγὴν ἐμοὶ\nκαὶ μῖσος ἀστῶν δημόθρους τʼ ἔχειν ἀράς,\nοὐδὲν τότʼ ἀνδρὶ τῷδʼ ἐναντίον φέρων·\nὃς οὐ προτιμῶν, ὡσπερεὶ βοτοῦ μόρον,\nμήλων φλεόντων εὐπόκοις νομεύμασιν,\nἔθυσεν αὑτοῦ παῖδα, φιλτάτην ἐμοὶ\nὠδῖνʼ, ἐπῳδὸν Θρῃκίων ἀημάτων.\nοὐ τοῦτον ἐκ γῆς τῆσδε χρῆν σʼ ἀνδρηλατεῖν,\nμιασμάτων ἄποινʼ; ἐπήκοος δʼ ἐμῶν\nἔργων δικαστὴς τραχὺς εἶ. λέγω δέ σοι\nτοιαῦτʼ ἀπειλεῖν, ὡς παρεσκευασμένης\nἐκ τῶν ὁμοίων χειρὶ νικήσαντʼ ἐμοῦ\nἄρχειν· ἐὰν δὲ τοὔμπαλιν κραίνῃ θεός,\nγνώσῃ διδαχθεὶς ὀψὲ γοῦν τὸ σωφρονεῖν.\nμεγαλόμητις εἶ,\nπερίφρονα δʼ ἔλακες. ὥσπερ οὖν\nφονολιβεῖ τύχᾳ φρὴν ἐπιμαίνεται,\nλίπος ἐπʼ ὀμμάτων αἵματος εὖ πρέπει·\nἀτίετον ἔτι σὲ χρὴ στερομέναν φίλων\nτύμμα τύμματι τεῖσαι.\nκαὶ τήνδʼ ἀκούεις ὁρκίων ἐμῶν θέμιν·\nμὰ τὴν τέλειον τῆς ἐμῆς παιδὸς Δίκην,\nἌτην Ἐρινύν θʼ, αἷσι τόνδʼ ἔσφαξʼ ἐγώ,\nοὔ μοι φόβου μέλαθρον ἐλπὶς ἐμπατεῖ,\nἕως ἂν αἴθῃ πῦρ ἐφʼ ἑστίας ἐμῆς\nΑἴγισθος, ὡς τὸ πρόσθεν εὖ φρονῶν ἐμοί.\nοὗτος γὰρ ἡμῖν ἀσπὶς οὐ σμικρὰ θράσους.\nκεῖται γυναικὸς τῆσδε λυμαντήριος,\nΧρυσηίδων μείλιγμα τῶν ὑπʼ Ἰλίῳ·\nἥ τʼ αἰχμάλωτος ἥδε καὶ τερασκόπος\nκαὶ κοινόλεκτρος τοῦδε, θεσφατηλόγος\nπιστὴ ξύνευνος, ναυτίλων δὲ σελμάτων\nἰσοτριβής. ἄτιμα δʼ οὐκ ἐπραξάτην.\nὁ μὲν γὰρ οὕτως, ἡ δέ τοι κύκνου δίκην\nτὸν ὕστατον μέλψασα θανάσιμον γόον\nκεῖται, φιλήτωρ τοῦδʼ· ἐμοὶ δʼ ἐπήγαγεν\nεὐνῆς παροψώνημα τῆς ἐμῆς χλιδῆς.\nφεῦ, τίς ἂν ἐν τάχει, μὴ περιώδυνος,\nμηδὲ δεμνιοτήρης,\nμόλοι τὸν αἰεὶ φέρουσʼ ἐν ἡμῖν\nΜοῖρʼ ἀτέλευτον ὕπνον, δαμέντος\nφύλακος εὐμενεστάτου καὶ\nπολλὰ τλάντος γυναικὸς διαί·\nπρὸς γυναικὸς δʼ ἀπέφθισεν βίον.\nἰὼ ἰὼ παράνους Ἑλένα\nμία τὰς πολλάς, τάς πάνυ πολλὰς\nψυχὰς ὀλέσασʼ ὑπὸ Τροίᾳ.\nνῦν δὲ τελέαν πολύμναστον ἐπηνθίσω\nδιʼ αἷμʼ ἄνιπτον. ἦ τις ἦν τότʼ ἐν δόμοις\nἔρις ἐρίδματος ἀνδρὸς οἰζύς.\nμηδὲν θανάτου μοῖραν ἐπεύχου\nτοῖσδε βαρυνθείς·\nμηδʼ εἰς Ἑλένην κότον ἐκτρέψῃς,\nὡς ἀνδρολέτειρʼ, ὡς μία πολλῶν\nἀνδρῶν ψυχὰς Δαναῶν ὀλέσασʼ\nἀξύστατον ἄλγος ἔπραξεν.\nδαῖμον, ὃς ἐμπίτνεις δώμασι καὶ διφυί-\nοισι Τανταλίδαισιν,\nκράτος τʼ ἰσόψυχον ἐκ γυναικῶν\nκαρδιόδηκτον ἐμοὶ κρατύνεις.\nἐπὶ δὲ σώματος δίκαν μοι\nκόρακος ἐχθροῦ σταθεῖσʼ ἐκνόμως\nὕμνον ὑμνεῖν ἐπεύχεται ˘¯\nνῦν δʼ ὤρθωσας στόματος γνώμην,\nτὸν τριπάχυντον\nδαίμονα γέννης τῆσδε κικλήσκων.\nἐκ τοῦ γὰρ ἔρως αἱματολοιχὸς\nνείρᾳ τρέφεται, πρὶν καταλῆξαι\nτὸ παλαιὸν ἄχος, νέος ἰχώρ.\nἦ μέγαν οἰκονόμον\nδαίμονα καὶ βαρύμηνιν αἰνεῖς,\nφεῦ φεῦ, κακὸν αἶνον ἀτη-\nρᾶς τύχας ἀκορέστου·\nἰὴ ἰή, διαὶ Διὸς\nπαναιτίου πανεργέτα·\nτί γὰρ βροτοῖς ἄνευ Διὸς τελεῖται;\nτί τῶνδʼ οὐ θεόκραντόν ἐστιν;\nἰὼ ἰὼ βασιλεῦ βασιλεῦ,\nπῶς σε δακρύσω;\nφρενὸς ἐκ φιλίας τί ποτʼ εἴπω;\nκεῖσαι δʼ ἀράχνης ἐν ὑφάσματι τῷδʼ\nἀσεβεῖ θανάτῳ βίον ἐκπνέων.\nὤμοι μοι κοίταν τάνδʼ ἀνελεύθερον\nδολίῳ μόρῳ δαμεὶς δάμαρτος\nἐκ χερὸς ἀμφιτόμῳ βελέμνῳ.\nαὐχεῖς εἶναι τόδε τοὔργον ἐμόν;\nμηδʼ ἐπιλεχθῇς\nἈγαμεμνονίαν εἶναί μʼ ἄλοχον.\nφανταζόμενος δὲ γυναικὶ νεκροῦ\nτοῦδʼ ὁ παλαιὸς δριμὺς ἀλάστωρ\nἈτρέως χαλεποῦ θοινατῆρος\nτόνδʼ ἀπέτεισεν,\nτέλεον νεαροῖς ἐπιθύσας.\nὡς μὲν ἀναίτιος εἶ\nτοῦδε φόνου τίς ὁ μαρτυρήσων;\nπῶς πῶς; πατρόθεν δὲ συλλή-\nπτωρ γένοιτʼ ἂν ἀλάστωρ.\nβιάζεται δʼ ὁμοσπόροις\nἐπιρροαῖσιν αἱμάτων\nμέλας Ἄρης, ὅποι δίκαν προβαίνων\nπάχνᾳ κουροβόρῳ παρέξει.\nἰὼ ἰὼ βασιλεῦ βασιλεῦ,\nπῶς σε δακρύσω;\nφρενὸς ἐκ φιλίας τί ποτʼ εἴπω;\nκεῖσαι δʼ ἀράχνης ἐν ὑφάσματι τῷδʼ\nἀσεβεῖ θανάτῳ βίον ἐκπνέων.\nὤμοι μοι κοίταν τάνδʼ ἀνελεύθερον\nδολίῳ μόρῳ δαμεὶς\nἐκ χερὸς ἀμφιτόμῳ βελέμνῳ.\nοὔτʼ ἀνελεύθερον οἶμαι θάνατον\nτῷδε γενέσθαι.\nοὐδὲ γὰρ οὗτος δολίαν ἄτην\nοἴκοισιν ἔθηκʼ;\nἀλλʼ ἐμὸν ἐκ τοῦδʼ ἔρνος ἀερθέν.\nτὴν πολυκλαύτην Ἰφιγενείαν,\nἄξια δράσας ἄξια πάσχων\nμηδὲν ἐν Ἅιδου μεγαλαυχείτω,\nξιφοδηλήτῳ,\nθανάτῳ τείσας ἅπερ ἦρξεν.\nἀμηχανῶ φροντίδος στερηθεὶς\nεὐπάλαμον μέριμναν\nὅπα τράπωμαι, πίτνοντος οἴκου.\nδέδοικα δʼ ὄμβρου κτύπον δομοσφαλῆ\nτὸν αἱματηρόν· ψακὰς δὲ λήγει.\nδίκην δʼ ἐπʼ ἄλλο πρᾶγμα θηγάνει βλάβης\nπρὸς ἄλλαις θηγάναισι μοῖρα.\nἰὼ γᾶ γᾶ, εἴθʼ ἔμʼ ἐδέξω,\nπρὶν τόνδʼ ἐπιδεῖν ἀργυροτοίχου\nδροίτης κατέχοντα χάμευναν.\nτίς ὁ θάψων νιν; τίς ὁ θρηνήσων;\nἦ σὺ τόδʼ ἔρξαι τλήσῃ, κτείνασʼ\nἄνδρα τὸν αὑτῆς ἀποκωκῦσαι\nψυχῇ τʼ ἄχαριν χάριν ἀντʼ ἔργων\nμεγάλων ἀδίκως ἐπικρᾶναι;\nτίς δʼ ἐπιτύμβιον αἶνον ἐπʼ ἀνδρὶ θείῳ\nσὺν δακρύοις ἰάπτων\nἀληθείᾳ φρενῶν πονήσει;\nοὐ σὲ προσήκει τὸ μέλημʼ ἀλέγειν\nτοῦτο· πρὸς ἡμῶν\nκάππεσε, κάτθανε, καὶ καταθάψομεν,\nοὐχ ὑπὸ κλαυθμῶν τῶν ἐξ οἴκων,\nἀλλʼ Ἰφιγένειά νιν ἀσπασίως\nθυγάτηρ, ὡς χρή,\nπατέρʼ ἀντιάσασα πρὸς ὠκύπορον\nπόρθμευμʼ ἀχέων\nπερὶ χεῖρε βαλοῦσα φιλήσει.\nὄνειδος ἥκει τόδʼ ἀντʼ ὀνείδους.\nδύσμαχα δʼ ἔστι κρῖναι.\nφέρει φέροντʼ, ἐκτίνει δʼ ὁ καίνων.\nμίμνει δὲ μίμνοντος ἐν θρόνῳ Διὸς\nπαθεῖν τὸν ἔρξαντα· θέσμιον γάρ.\nτίς ἂν γονὰν ἀραῖον ἐκβάλοι δόμων;\nκεκόλληται γένος πρὸς ἄτᾳ.\nἐς τόνδʼ ἐνέβης ξὺν ἀληθείᾳ\nχρησμόν. ἐγὼ δʼ οὖν\nἐθέλω δαίμονι τῷ Πλεισθενιδῶν\nὅρκους θεμένη τάδε μὲν στέργειν,\nδύστλητά περ ὄνθʼ· ὃ δὲ λοιπόν, ἰόντʼ\nἐκ τῶνδε δόμων ἄλλην γενεὰν\nτρίβειν θανάτοις αὐθένταισι.\nκτεάνων τε μέρος\nβαιὸν ἐχούσῃ πᾶν ἀπόχρη μοι\nμανίας μελάθρων\nἀλληλοφόνους ἀφελούσῃ.\nὦ φέγγος εὖφρον ἡμέρας δικηφόρου.\nφαίην ἂν ἤδη νῦν βροτῶν τιμαόρους\nθεοὺς ἄνωθεν γῆς ἐποπτεύειν ἄχη,\nἰδὼν ὑφαντοῖς ἐν πέπλοις, Ἐρινύων\nτὸν ἄνδρα τόνδε κείμενον φίλως ἐμοί,\nχερὸς πατρῴας ἐκτίνοντα μηχανάς.\nἈτρεὺς γὰρ ἄρχων τῆσδε γῆς, τούτου πατήρ,\nπατέρα Θυέστην τὸν ἐμόν, ὡς τορῶς φράσαι,\nαὑτοῦ δʼ ἀδελφόν, ἀμφίλεκτος ὢν κράτει,\nἠνδρηλάτησεν ἐκ πόλεώς τε καὶ δόμων.\nκαὶ προστρόπαιος ἑστίας μολὼν πάλιν\nτλήμων Θυέστης μοῖραν ηὕρετʼ ἀσφαλῆ,\nτὸ μὴ θανὼν πατρῷον αἱμάξαι πέδον,\nαὐτός· ξένια δὲ τοῦδε δύσθεος πατὴρ\nἈτρεύς, προθύμως μᾶλλον ἢ φίλως, πατρὶ\nτὠμῷ, κρεουργὸν ἦμαρ εὐθύμως ἄγειν\nδοκῶν, παρέσχε δαῖτα παιδείων κρεῶν.\nτὰ μὲν ποδήρη καὶ χερῶν ἄκρους κτένας\nἔθρυπτʼ, ἄνωθεν\n\nἀνδρακὰς καθήμενος.\nἄσημα δʼ αὐτῶν αὐτίκʼ ἀγνοίᾳ λαβὼν\nἔσθει βορὰν ἄσωτον, ὡς ὁρᾷς, γένει.\nκἄπειτʼ ἐπιγνοὺς ἔργον οὐ καταίσιον\nᾤμωξεν, ἀμπίπτει δʼ ἀπὸ σφαγὴν ἐρῶν,\nμόρον δʼ ἄφερτον Πελοπίδαις ἐπεύχεται,\nλάκτισμα δείπνου ξυνδίκως τιθεὶς ἀρᾷ,\nοὕτως ὀλέσθαι πᾶν τὸ Πλεισθένους γένος.\nἐκ τῶνδέ σοι πεσόντα τόνδʼ ἰδεῖν πάρα.\nκἀγὼ δίκαιος τοῦδε τοῦ φόνου ῥαφεύς.\nτρίτον γὰρ ὄντα μʼ ἐπὶ δυσαθλίῳ πατρὶ\nσυνεξελαύνει τυτθὸν ὄντʼ ἐν σπαργάνοις·\nτραφέντα δʼ αὖθις ἡ δίκη κατήγαγεν.\nκαὶ τοῦδε τἀνδρὸς ἡψάμην θυραῖος ὤν,\nπᾶσαν συνάψας μηχανὴν δυσβουλίας.\nοὕτω καλὸν δὴ καὶ τὸ κατθανεῖν ἐμοί,\nἰδόντα τοῦτον τῆς δίκης ἐν ἕρκεσιν.\nΑἴγισθʼ, ὑβρίζειν ἐν κακοῖσιν οὐ σέβω.\nσὺ δʼ ἄνδρα τόνδε φὴς ἑκὼν κατακτανεῖν,\nμόνος δʼ ἔποικτον τόνδε βουλεῦσαι φόνον·\nοὔ φημʼ ἀλύξειν ἐν δίκῃ τὸ σὸν κάρα\nδημορριφεῖς, σάφʼ ἴσθι, λευσίμους ἀράς.\nσὺ ταῦτα φωνεῖς νερτέρᾳ προσήμενος\nκώπῃ, κρατούντων τῶν ἐπὶ ζυγῷ δορός;\nγνώσῃ γέρων ὢν ὡς διδάσκεσθαι βαρὺ\nτῷ τηλικούτῳ, σωφρονεῖν εἰρημένον.\nδεσμὸς δὲ καὶ τὸ γῆρας αἵ τε νήστιδες\nδύαι διδάσκειν ἐξοχώταται φρενῶν\nἰατρομάντεις. οὐχ ὁρᾷς ὁρῶν τάδε;\nπρὸς κέντρα μὴ λάκτιζε, μὴ παίσας μογῇς.\nγύναι, σὺ τοὺς ἥκοντας ἐκ μάχης μένων\nοἰκουρὸς εὐνὴν ἀνδρὸς αἰσχύνων ἅμα\nἀνδρὶ στρατηγῷ τόνδʼ ἐβούλευσας μόρον;\nκαὶ ταῦτα τἄπη κλαυμάτων ἀρχηγενῆ.\nὈρφεῖ δὲ γλῶσσαν τὴν ἐναντίαν ἔχεις.\nὁ μὲν γὰρ ἦγε πάντʼ ἀπὸ φθογγῆς χαρᾷ,\nσὺ δʼ ἐξορίνας νηπίοις ὑλάγμασιν\nἄξῃ· κρατηθεὶς δʼ ἡμερώτερος φανῇ.\nὡς δὴ σύ μοι τύραννος Ἀργείων ἔσῃ,\nὃς οὐκ, ἐπειδὴ τῷδʼ ἐβούλευσας μόρον,\nδρᾶσαι τόδʼ ἔργον οὐκ ἔτλης αὐτοκτόνως.\nτὸ γὰρ δολῶσαι πρὸς γυναικὸς ἦν σαφῶς·\nἐγὼ δʼ ὕποπτος ἐχθρὸς ἦ παλαιγενής.\nἐκ τῶν δὲ τοῦδε χρημάτων πειράσομαι\nἄρχειν πολιτῶν· τὸν δὲ μὴ πειθάνορα\nζεύξω βαρείαις οὔτι μοι σειραφόρον\nκριθῶντα πῶλον· ἀλλʼ ὁ δυσφιλὴς σκότῳ\nλιμὸς ξύνοικος μαλθακόν σφʼ ἐπόψεται.\nτί δὴ τὸν ἄνδρα τόνδʼ ἀπὸ ψυχῆς κακῆς\nοὐκ αὐτὸς ἠνάριζες, ἀλλά νιν γυνὴ\nχώρας μίασμα καὶ θεῶν ἐγχωρίων\nἔκτεινʼ;Ὀρέστης ἆρά που βλέπει φάος,\nὅπως κατελθὼν δεῦρο πρευμενεῖ τύχῃ\nἀμφοῖν γένηται τοῖνδε παγκρατὴς φονεύς;\nἀλλʼ ἐπεὶ δοκεῖς τάδʼ ἔρδειν καὶ λέγειν, γνώσῃ τάχα\nεἶα δή, φίλοι λοχῖται, τοὔργον οὐχ ἑκὰς τόδε.\nεἶα δή, ξίφος πρόκωπον πᾶς τις εὐτρεπιζέτω.\nἀλλὰ κἀγὼ μὴν πρόκωπος οὐκ ἀναίνομαι θανεῖν.\nδεχομένοις λέγεις θανεῖν σε· τὴν τύχην δʼ αἱρούμεθα.\nμηδαμῶς, ὦ φίλτατʼ ἀνδρῶν, ἄλλα δράσωμεν κακά.\nἀλλὰ καὶ τάδʼ ἐξαμῆσαι πολλά, δύστηνον θέρος.\nπημονῆς δʼ ἅλις γʼ ὑπάρχει· μηδὲν αἱματώμεθα.\nστείχετʼ αἰδοῖοι γέροντες πρὸς δόμους, πεπρωμένοις τούσδε\nπρὶν παθεῖν εἴξαντες ὥρᾳ· χρῆν τάδʼ ὡς ἐπράξαμεν.\nεἰ δέ τοι μόχθων γένοιτο τῶνδʼ ἅλις, δεχοίμεθʼ ἄν,\nδαίμονος χηλῇ βαρείᾳ δυστυχῶς πεπληγμένοι.\nὧδʼ ἔχει λόγος γυναικός, εἴ τις ἀξιοῖ μαθεῖν.\nἀλλὰ τούσδʼ ἐμοὶ ματαίαν γλῶσσαν ὧδʼ ἀπανθίσαι\nκἀκβαλεῖν ἔπη τοιαῦτα δαίμονος πειρωμένους,\nσώφρονος γνώμης θʼ ἁμαρτεῖν τὸν κρατοῦντά θʼ ὑβρίσαι.\nοὐκ ἂν Ἀργείων τόδʼ εἴη, φῶτα προσσαίνειν κακόν.\nἀλλʼ ἐγώ σʼ ἐν ὑστέραισιν ἡμέραις μέτειμʼ ἔτι.\nοὔκ, ἐὰν δαίμων, Ὀρέστην δεῦρʼ ἀπευθύνῃ μολεῖν.\nοἶδʼ ἐγὼ φεύγοντας ἄνδρας ἐλπίδας σιτουμένους.\nπρᾶσσε, πιαίνου, μιαίνων τὴν δίκην, ἐπεὶ πάρα.\nἴσθι μοι δώσων ἄποινα τῆσδε μωρίας χάριν.\nκόμπασον θαρσῶν, ἀλέκτωρ ὥστε θηλείας πέλας.\nμὴ προτιμήσῃς ματαίων τῶνδʼ ὑλαγμάτων· ἐγὼ\nκαὶ σὺ θήσομεν κρατοῦντε τῶνδε δωμάτων καλῶς.\n"};
