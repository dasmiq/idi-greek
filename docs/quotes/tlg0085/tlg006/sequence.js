var sequence = {"name":"Aeschylus. Libation Bearers","data":"Ἑρμῆ χθόνιε, πατρῷʼ ἐποπτεύων κράτη,\nσωτὴρ γενοῦ μοι ξύμμαχός τʼ αἰτουμένῳ·\nἥκω γὰρ ἐς γῆν τήνδε καὶ κατέρχομαι.\nτύμβου δʼ ἐπʼ ὄχθῳ τῷδε κηρύσσω πατρὶ\nκλύειν, ἀκοῦσαι\n\nπλόκαμον Ἰνάχῳ θρεπτήριον.\nτὸν δεύτερον δὲ τόνδε πενθητήριον\n\nοὐ γὰρ παρὼν ᾤμωξα σόν, πάτερ, μόρον\nοὐδʼ ἐξέτεινα χεῖρʼ ἐπʼ ἐκφορᾷ νεκροῦ.\n\nτί χρῆμα λεύσσω; τίς ποθʼ ἥδʼ ὁμήγυρις\nστείχει γυναικῶν φάρεσιν μελαγχίμοις\nπρέπουσα; ποίᾳ ξυμφορᾷ προσεικάσω;\nπότερα δόμοισι πῆμα προσκυρεῖ νέον;\nἢ πατρὶ τὠμῷ τάσδʼ ἐπεικάσας τύχω\nχοὰς φερούσας νερτέροις μειλίγματα;\nοὐδέν ποτʼ ἄλλο· καὶ γὰρ Ἠλέκτραν δοκῶ\nστείχειν ἀδελφὴν τὴν ἐμὴν πένθει λυγρῷ\nπρέπουσαν. ὦ Ζεῦ, δός με τείσασθαι μόρον\nπατρός, γενοῦ δὲ σύμμαχος θέλων ἐμοί.\nΠυλάδη, σταθῶμεν ἐκποδών, ὡς ἂν σαφῶς\nμάθω γυναικῶν ἥτις ἥδε προστροπή.\nἰαλτὸς ἐκ δόμων ἔβαν\nχοὰς προπομπὸς ὀξύχειρι σὺν κτύπῳ.\nπρέπει παρηὶς φοινίοις ἀμυγμοῖς\nὄνυχος ἄλοκι νεοτόμῳ·\nδιʼ αἰῶνος δʼ ἰυγμοῖσι βόσκεται κέαρ.\nλινοφθόροι δʼ ὑφασμάτων\nλακίδες ἔφλαδον ὑπʼ ἄλγεσιν,\nπροστέρνῳ στολμῷ\nπέπλων ἀγελάστοις\nξυμφοραῖς πεπληγμένων.\nτορὸς δὲ Φοῖβος ὀρθόθριξ\nδόμων ὀνειρόμαντις, ἐξ ὕπνου κότον\nπνέων, ἀωρόνυκτον ἀμβόαμα\nμυχόθεν ἔλακε περὶ φόβῳ,\nγυναικείοισιν ἐν δώμασιν βαρὺς πίτνων.\nκριταί τε τῶνδʼ ὀνειράτων\nθεόθεν ἔλακον ὑπέγγυοι\nμέμφεσθαι τοὺς γᾶς\nνέρθεν περιθύμως\nτοῖς κτανοῦσί τʼ ἐγκοτεῖν.\nτοιάνδε χάριν ἀχάριτον ἀπότροπον κακῶν,\nἰὼ γαῖα μαῖα,\nμωμένα μʼ ἰάλλει\nδύσθεος γυνά. φοβοῦ-\nμαι δʼ ἔπος τόδʼ ἐκβαλεῖν.\nτί γὰρ λύτρον πεσόντος αἵματος πέδοι;\nἰὼ πάνοιζυς ἑστία,\nἰὼ κατασκαφαὶ δόμων.\nἀνήλιοι βροτοστυγεῖς\nδνόφοι καλύπτουσι δόμους\nδεσποτῶν θανάτοισι.\nσέβας δʼ ἄμαχον ἀδάματον ἀπόλεμον τὸ πρὶν\nδιʼ ὤτων φρενός τε\nδαμίας περαῖνον\nνῦν ἀφίσταται. φοβεῖ-\nται δέ τις. τὸ δʼ εὐτυχεῖν,\nτόδʼ ἐν βροτοῖς θεός τε καὶ θεοῦ πλέον.\nῥοπὴ δʼ ἐπισκοπεῖ δίκας\nταχεῖα τοὺς μὲν ἐν φάει,\nτὰ δʼ ἐν μεταιχμίῳ σκότου\nμένει χρονίζοντας ἄχη βρύει,\nτοὺς δʼ ἄκραντος ἔχει νύξ.\nδιʼ αἵματʼ ἐκποθένθʼ ὑπὸ χθονὸς τροφοῦ\nτίτας φόνος πέπηγεν οὐ διαρρύδαν.\nδιαλγὴς δʼ ἄτα διαφέρει\nτὸν αἴτιον παναρκέτας νόσου βρύειν.\nθιγόντι δʼ οὔτι νυμφικῶν ἑδωλίων\nἄκος, πόροι τε πάντες ἐκ μιᾶς ὁδοῦ\nπροβαίνοντες τὸν χερομυσῆ\nφόνον καθαίροντες ἴθυσαν μάταν.\nἐμοὶ δʼ —ἀνάγκαν γὰρ ἀμφίπτολιν\nθεοὶ προσήνεγκαν· ʽἐκ γὰρ οἴκων\nπατρῴων δούλιόν μʼ ἐσᾶγον αἶσαν̓—\nδίκαια καὶ μὴ δίκαια ἀρχὰς πρέπον\nβίᾳ φρενῶν αἰνέσαι\nπικρὸν στύγος κρατούσῃ.\nδακρύω δʼ ὑφʼ εἱμάτων\nματαίοισι δεσποτᾶν\nτύχαις, κρυφαίοις πένθεσιν παχνουμένη.\nδμωαὶ γυναῖκες, δωμάτων εὐθήμονες,\nἐπεὶ πάρεστε τῆσδε προστροπῆς ἐμοὶ\nπομποί, γένεσθε τῶνδε σύμβουλοι πέρι·\nτί φῶ χέουσα τάσδε κηδείους χοάς;\nπῶς εὔφρονʼ εἴπω, πῶς κατεύξομαι πατρί;\nπότερα λέγουσα παρὰ φίλης φίλῳ φέρειν\nγυναικὸς ἀνδρί, τῆς ἐμῆς μητρὸς πάρα;\nτῶνδʼ οὐ πάρεστι θάρσος, οὐδʼ ἔχω τί φῶ,\nχέουσα τόνδε πέλανον ἐν τύμβῳ πατρός.\nἢ τοῦτο φάσκω τοὔπος, ὡς νόμος βροτοῖς,\nἔσθλʼ ἀντιδοῦναι τοῖσι πέμπουσιν τάδε\nστέφη, δόσιν γε τῶν κακῶν ἐπαξίαν;\nἢ σῖγʼ ἀτίμως, ὥσπερ οὖν ἀπώλετο\nπατήρ, τάδʼ ἐκχέασα, γάποτον χύσιν,\nστείχω καθάρμαθʼ ὥς τις ἐκπέμψας πάλιν\nδικοῦσα τεῦχος ἀστρόφοισιν ὄμμασιν;\nτῆσδʼ ἐστὲ βουλῆς, ὦ φίλαι, μεταίτιαι·\nκοινὸν γὰρ ἔχθος ἐν δόμοις νομίζομεν.\nμὴ κεύθετʼ ἔνδον καρδίας φόβῳ τινός.\nτὸ μόρσιμον γὰρ τόν τʼ ἐλεύθερον μένει\nκαὶ τὸν πρὸς ἄλλης δεσποτούμενον χερός.\nλέγοις ἄν, εἴ τι τῶνδʼ ἔχοις ὑπέρτερον.\nαἰδουμένη σοι βωμὸν ὡς τύμβον πατρὸς\nλέξω, κελεύεις γάρ, τὸν ἐκ φρενὸς λόγον.\nλέγοις ἄν, ὥσπερ ᾐδέσω τάφον πατρός.\nφθέγγου χέουσα κεδνὰ τοῖσιν εὔφροσιν.\nτίνας δὲ τούτους τῶν φίλων προσεννέπω;\nπρῶτον μὲν αὑτὴν χὤστις Αἴγισθον στυγεῖ.\nἐμοί τε καὶ σοί τἄρʼ ἐπεύξομαι τάδε;\nαὐτὴ σὺ ταῦτα μανθάνουσʼ ἤδη φράσαι.\nτίνʼ οὖν ἔτʼ ἄλλον τῇδε προστιθῶ στάσει;\nμέμνησʼ Ὀρέστου, κεἰ θυραῖός ἐσθʼ ὅμως.\nεὖ τοῦτο, κἀφρένωσας οὐχ ἥκιστά με.\nτοῖς αἰτίοις νῦν τοῦ φόνου μεμνημένη—\nτί φῶ; δίδασκʼ ἄπειρον ἐξηγουμένη.\nἐλθεῖν τινʼ αὐτοῖς δαίμονʼ ἢ βροτῶν τινα—\nπότερα δικαστὴν ἢ δικηφόρον λέγεις;\nἅπλῶς τι φράζουσʼ, ὅστις ἀνταποκτενεῖ.\nκαὶ ταῦτά μοὐστὶν εὐσεβῆ θεῶν πάρα;\nπῶς δʼ οὐ τὸν ἐχθρὸν ἀνταμείβεσθαι κακοῖς;\nκῆρυξ μέγιστε τῶν ἄνω τε καὶ κάτω,\nἄρηξον, Ἑρμῆ χθόνιε, κηρύξας ἐμοὶ\nτοὺς γῆς ἔνερθε δαίμονας κλύειν ἐμὰς\nεὐχάς, πατρῴων δωμάτων ἐπισκόπους,\nκαὶ Γαῖαν αὐτήν, ἣ τὰ πάντα τίκτεται,\nθρέψασά τʼ αὖθις τῶνδε κῦμα λαμβάνει·\nκἀγὼ χέουσα τάσδε χέρνιβας βροτοῖς\nλέγω καλοῦσα πατέρʼ, ἐποίκτιρόν τʼ ἐμὲ\nφίλον τʼ Ὀρέστην· πῶς ἀνάξομεν δόμοις;\nπεπραμένοι γὰρ νῦν γέ πως ἀλώμεθα\nπρὸς τῆς τεκούσης, ἄνδρα δʼ ἀντηλλάξατο\nΑἴγισθον, ὅσπερ σοῦ φόνου μεταίτιος.\nκἀγὼ μὲν ἀντίδουλος· ἐκ δὲ χρημάτων\nφεύγων Ὀρέστης ἐστίν, οἱ δʼ ὑπερκόπως\nἐν τοῖσι σοῖς πόνοισι χλίουσιν μέγα.\nἐλθεῖν δʼ Ὀρέστην δεῦρο σὺν τύχῃ τινὶ\nκατεύχομαί σοι, καὶ σὺ κλῦθί μου, πάτερ·\nαὐτῇ τέ μοι δὸς σωφρονεστέραν πολὺ\nμητρὸς γενέσθαι χεῖρά τʼ εὐσεβεστέραν.\nἡμῖν μὲν εὐχὰς τάσδε, τοῖς δʼ ἐναντίοις\nλέγω φανῆναί σου, πάτερ, τιμάορον,\nκαὶ τοὺς κτανόντας ἀντικατθανεῖν δίκῃ.\nταῦτʼ ἐν μέσῳ τίθημι τῆς καλῆς ἀρᾶς,\nκείνοις λέγουσα τήνδε τὴν κακὴν ἀράν·\nἡμῖν δὲ πομπὸς ἴσθι τῶν ἐσθλῶν ἄνω,\nσὺν θεοῖσι καὶ γῇ καὶ δίκῃ νικηφόρῳ.\nτοιαῖσδʼ ἐπʼ εὐχαῖς τάσδʼ ἐπισπένδω χοάς.\nὑμᾶς δὲ κωκυτοῖς ἐπανθίζειν νόμος,\nπαιᾶνα τοῦ θανόντος ἐξαυδωμένας.\nἵετε δάκρυ καναχὲς ὀλόμενον\nὀλομένῳ δεσπότᾳ\nπρὸς ἔρυμα τόδε κακῶν, κεδνῶν τʼ\nἀπότροπον ἄγος ἀπεύχετον\nκεχυμένων χοᾶν. κλύε δέ μοι, κλύε, σέ-\nβας ὦ δέσποτʼ, ἐξ ἀμαυρᾶς φρενός.\nὀτοτοτοτοτοτοτοῖ,\nἴτω τις δορυ-\nσθενὴς ἀνήρ, ἀναλυτὴρ δόμων,\nΣκυθικά τʼ ἐν χεροῖν παλίντονʼ\nἐν ἔργῳ βέλη ʼπιπάλλων Ἄρης\nσχέδιά τʼ αὐτόκωπα νωμῶν ξίφη.\nἔχει μὲν ἤδη γαπότους χοὰς πατήρ·\nνέου δὲ μύθου τοῦδε κοινωνήσατε·\nλέγοις ἄν· ὀρχεῖται δὲ καρδία φόβῳ.\nὁρῶ τομαῖον τόνδε βόστρυχον τάφῳ.\nτίνος ποτʼ ἀνδρός, ἢ βαθυζώνου κόρης;\nεὐξύμβολον τόδʼ ἐστὶ παντὶ δοξάσαι.\nπῶς οὖν; παλαιὰ παρὰ νεωτέρας μάθω.\nοὐκ ἔστιν ὅστις πλὴν ἐμοῦ κείραιτό νιν.\nἐχθροὶ γὰρ οἷς προσῆκε πενθῆσαι τριχί.\nκαὶ μὴν ὅδʼ ἐστὶ κάρτʼ ἰδεῖν ὁμόπτερος—\nποίαις ἐθείραις; τοῦτο γὰρ θέλω μαθεῖν.\nαὐτοῖσιν ἡμῖν κάρτα προσφερὴς ἰδεῖν.\nμῶν οὖν Ὀρέστου κρύβδα δῶρον ἦν τόδε;\nμάλιστʼ ἐκείνου βοστρύχοις προσείδεται.\nκαὶ πῶς ἐκεῖνος δεῦρʼ ἐτόλμησεν μολεῖν;\nἔπεμψε χαίτην κουρίμην χάριν πατρός.\nοὐχ ἧσσον εὐδάκρυτά μοι λέγεις τάδε,\nεἰ τῆσδε χώρας μήποτε ψαύσει ποδί.\nκἀμοὶ προσέστη καρδίας κλυδώνιον\nχολῆς, ἐπαίσθην δʼ ὡς διανταίῳ βέλει·\nἐξ ὀμμάτων δὲ δίψιοι πίπτουσί μοι\nσταγόνες ἄφρακτοι δυσχίμου πλημμυρίδος,\nπλόκαμον ἰδούσῃ τόνδε· πῶς γὰρ ἐλπίσω\nἀστῶν τινʼ ἄλλον τῆσδε δεσπόζειν φόβης;\nἀλλʼ οὐδὲ μήν νιν ἡ κτανοῦσʼ ἐκείρατο,\nἐμὴ δὲ μήτηρ, οὐδαμῶς ἐπώνυμον\nφρόνημα παισὶ δύσθεον πεπαμένη.\nἐγὼ δʼ ὅπως μὲν ἄντικρυς τάδʼ αἰνέσω,\nεἶναι τόδʼ ἀγλάισμά μοι τοῦ φιλτάτου\nβροτῶν Ὀρέστου—σαίνομαι δʼ ὑπʼ ἐλπίδος.\nφεῦ.\nεἴθʼ εἶχε φωνὴν εὔφρονʼ ἀγγέλου δίκην,\nὅπως δίφροντις οὖσα μὴ ʼκινυσσόμην,\nἀλλʼ εὖ ʼσαφήνει τόνδʼ ἀποπτύσαι πλόκον,\nεἴπερ γʼ ἀπʼ ἐχθροῦ κρατὸς ἦν τετμημένος,\nἢ ξυγγενὴς ὢν εἶχε συμπενθεῖν ἐμοὶ\nἄγαλμα τύμβου τοῦδε καὶ τιμὴν πατρός.\nἀλλʼ εἰδότας μὲν τοὺς θεοὺς καλούμεθα,\nοἵοισιν ἐν χειμῶσι ναυτίλων δίκην\nστροβούμεθʼ· εἰ δὲ χρὴ τυχεῖν σωτηρίας,\nσμικροῦ γένοιτʼ ἂν σπέρματος μέγας πυθμήν.\nκαὶ μὴν στίβοι γε, δεύτερον τεκμήριον,\nποδῶν ὅμοιοι τοῖς τʼ ἐμοῖσιν ἐμφερεῖς—\nκαὶ γὰρ δύʼ ἐστὸν τώδε περιγραφὰ ποδοῖν,\nαὐτοῦ τʼ ἐκείνου καὶ συνεμπόρου τινός.\nπτέρναι τενόντων θʼ ὑπογραφαὶ μετρούμεναι\nεἰς ταὐτὸ συμβαίνουσι τοῖς ἐμοῖς στίβοις.\nπάρεστι δʼ ὠδὶς καὶ φρενῶν καταφθορά.\nεὔχου τὰ λοιπά, τοῖς θεοῖς τελεσφόρους\nεὐχὰς ἐπαγγέλλουσα, τυγχάνειν καλῶς.\nἐπεὶ τί νῦν ἕκατι δαιμόνων κυρῶ;\nεἰς ὄψιν ἥκεις ὧνπερ ἐξηύχου πάλαι.\nκαὶ τίνα σύνοισθά μοι καλουμένῃ βροτῶν;\nσύνοιδʼ Ὀρέστην πολλά σʼ ἐκπαγλουμένην.\nκαὶ πρὸς τί δῆτα τυγχάνω κατευγμάτων;\nὅδʼ εἰμί· μὴ μάτευʼ ἐμοῦ μᾶλλον φίλον.\nἀλλʼ ἦ δόλον τινʼ, ὦ ξένʼ, ἀμφί μοι πλέκεις;\nαὐτὸς καθʼ αὑτοῦ τἄρα μηχανορραφῶ.\nἀλλʼ ἐν κακοῖσι τοῖς ἐμοῖς γελᾶν θέλεις.\nκἀν τοῖς ἐμοῖς ἄρʼ, εἴπερ ἔν γε τοῖσι σοῖς\nὡς ὄντʼ Ὀρέστην τάδε σʼ ἐγὼ προσεννέπω;\nαὐτὸν μὲν οὖν ὁρῶσα δυσμαθεῖς ἐμέ·\nκουρὰν δʼ ἰδοῦσα τήνδε κηδείου τριχὸς\nἰχνοσκοποῦσά τʼ ἐν στίβοισι τοῖς ἐμοῖς\nἀνεπτερώθης κἀδόκεις ὁρᾶν ἐμέ.\nσκέψαι τομῇ προσθεῖσα βόστρυχον τριχὸς\nσαυτῆς ἀδελφοῦ σύμμετρον τὠμῷ κάρᾳ.\nἰδοῦ δʼ ὕφασμα τοῦτο, σῆς ἔργον χερός,\nσπάθης τε πληγὰς ἠδὲ θήρειον γραφήν.\nἔνδον γενοῦ, χαρᾷ δὲ μὴ ʼκπλαγῇς φρένας·\nτοὺς φιλτάτους γὰρ οἶδα νῷν ὄντας πικρούς.\nὦ φίλτατον μέλημα δώμασιν πατρός,\nδακρυτὸς ἐλπὶς σπέρματος σωτηρίου,\nἀλκῇ πεποιθὼς δῶμʼ ἀνακτήσῃ πατρός.\nὦ τερπνὸν ὄμμα τέσσαρας μοίρας ἔχον\nἐμοί· προσαυδᾶν δʼ ἐστʼ ἀναγκαίως ἔχον\nπατέρα τε, καὶ τὸ μητρὸς ἐς σέ μοι ῥέπει\nστέργηθρον· ἡ δὲ πανδίκως ἐχθαίρεται·\nκαὶ τῆς τυθείσης νηλεῶς ὁμοσπόρου·\nπιστὸς δʼ ἀδελφὸς ἦσθʼ, ἐμοὶ σέβας φέρων\nμόνος· Κράτος τε καὶ Δίκη σὺν τῷ τρίτῳ\nπάντων μεγίστῳ Ζηνὶ συγγένοιτό σοι.\nΖεῦ Ζεῦ, θεωρὸς τῶνδε πραγμάτων γενοῦ·\nἰδοῦ δὲ γένναν εὖνιν αἰετοῦ πατρός,\nθανόντος ἐν πλεκταῖσι καὶ σπειράμασιν\nδεινῆς ἐχίδνης. τοὺς δʼ ἀπωρφανισμένους\nνῆστις πιέζει λιμός· οὐ γὰρ ἐντελεῖς\nθήραν πατρῴαν προσφέρειν σκηνήμασιν.\nοὕτω δὲ κἀμὲ τήνδε τʼ, Ἠλέκτραν λέγω,\nἰδεῖν πάρεστί σοι, πατροστερῆ γόνον,\nἄμφω φυγὴν ἔχοντε τὴν αὐτὴν δόμων.\nκαὶ τοῦ θυτῆρος καί σε τιμῶντος μέγα\nπατρὸς νεοσσοὺς τούσδʼ ἀποφθείρας πόθεν\nἕξεις ὁμοίας χειρὸς εὔθοινον γέρας;\nοὔτʼ αἰετοῦ γένεθλʼ ἀποφθείρας, πάλιν\nπέμπειν ἔχοις ἂν σήματʼ εὐπιθῆ βροτοῖς·\nοὔτʼ ἀρχικός σοι πᾶς ὅδʼ αὐανθεὶς πυθμὴν\nβωμοῖς ἀρήξει βουθύτοις ἐν ἤμασιν.\nκόμιζʼ, ἀπὸ σμικροῦ δʼ ἂν ἄρειας μέγαν\nδόμον, δοκοῦντα κάρτα νῦν πεπτωκέναι.\nὦ παῖδες, ὦ σωτῆρες ἑστίας πατρός,\nσιγᾶθʼ, ὅπως μὴ πεύσεταί τις, ὦ τέκνα,\nγλώσσης χάριν δὲ πάντʼ ἀπαγγείλῃ τάδε\nπρὸς τοὺς κρατοῦντας· οὓς ἴδοιμʼ ἐγώ ποτε\nθανόντας ἐν κηκῖδι πισσήρει φλογός.\nοὔτοι προδώσει Λοξίου μεγασθενὴς\nχρησμὸς κελεύων τόνδε κίνδυνον περᾶν,\nκἀξορθιάζων πολλὰ καὶ δυσχειμέρους\nἄτας ὑφʼ ἧπαρ θερμὸν ἐξαυδώμενος,\nεἰ μὴ μέτειμι τοῦ πατρὸς τοὺς αἰτίους·\nτρόπον τὸν αὐτὸν ἀνταποκτεῖναι λέγων,\nἀποχρημάτοισι ζημίαις ταυρούμενον·\nαὐτὸν δʼ ἔφασκε τῇ φίλῃ ψυχῇ τάδε\nτείσειν μʼ ἔχοντα πολλὰ δυστερπῆ κακά.\nτὰ μὲν γὰρ ἐκ γῆς δυσφρόνων μηνίματα\nβροτοῖς πιφαύσκων εἶπε, τὰς δʼ αἰνῶν νόσους,\nσαρκῶν ἐπαμβατῆρας ἀγρίαις γνάθοις\nλειχῆνας ἐξέσθοντας ἀρχαίαν φύσιν·\nλευκὰς δὲ κόρσας τῇδʼ ἐπαντέλλειν νόσῳ·\nἄλλας τʼ ἐφώνει προσβολάς Ἐρινύων\nἐκ τῶν πατρῴων αἱμάτων τελουμένας·\nτὸ γὰρ σκοτεινὸν τῶν ἐνερτέρων βέλος\nἐκ προστροπαίων ἐν γένει πεπτωκότων,\nκαὶ λύσσα καὶ μάταιος ἐκ νυκτῶν φόβος\nὁρῶντα λαμπρὸν ἐν σκότῳ νωμῶντʼ ὀφρὺν\nκινεῖ, ταράσσει, καὶ διώκεσθαι πόλεως\nχαλκηλάτῳ πλάστιγγι λυμανθὲν δέμας.\nκαὶ τοῖς τοιούτοις οὔτε κρατῆρος μέρος\nεἶναι μετασχεῖν, οὐ φιλοσπόνδου λιβός,\nβωμῶν τʼ ἀπείργειν οὐχ ὁρωμένην πατρὸς\nμῆνιν· δέχεσθαι δʼ οὔτε συλλύειν τινά.\nπάντων δʼ ἄτιμον κἄφιλον θνῄσκειν χρόνῳ\nκακῶς ταριχευθέντα παμφθάρτῳ μόρῳ.\nτοιοῖσδε χρησμοῖς ἆρα χρὴ πεποιθέναι;\nκεἰ μὴ πέποιθα, τοὔργον ἔστʼ ἐργαστέον.\nπολλοὶ γὰρ εἰς ἓν συμπίτνουσιν ἵμεροι,\nθεοῦ τʼ ἐφετμαὶ καὶ πατρὸς πένθος μέγα,\nκαὶ πρὸς πιέζει χρημάτων ἀχηνία,\nτὸ μὴ πολίτας εὐκλεεστάτους βροτῶν,\nΤροίας ἀναστατῆρας εὐδόξῳ φρενί,\nδυοῖν γυναικοῖν ὧδʼ ὑπηκόους πέλειν.\nθήλεια γὰρ φρήν· εἰ δὲ μή, τάχʼ εἴσεται.\nἀλλʼ ὦ μεγάλαι Μοῖραι, Διόθεν\nτῇδε τελευτᾶν,\nτὸ δίκαιον μεταβαίνει.\nἀντὶ μὲν ἐχθρᾶς γλώσσης ἐχθρὰ\nγλῶσσα τελείσθω· τοὐφειλόμενον\nπράσσουσα Δίκη μέγʼ ἀυτεῖ·\nἀντὶ δὲ πληγῆς φονίας φονίαν\nπληγὴν τινέτω. δράσαντι παθεῖν,\nτριγέρων μῦθος τάδε φωνεῖ.\nὦ πάτερ αἰνόπατερ, τί σοι\nφάμενος ἢ τί ῥέξας\nτύχοιμʼ ἂν ἕκαθεν οὐρίσας,\nἔνθα σʼ ἔχουσιν εὐναί,\nσκότῳ φάος ἀντίμοι-\nρον; χάριτες δʼ ὁμοίως\nκέκληνται γόος εὐκλεὴς\nπροσθοδόμοις Ἀτρείδαις.\nτέκνον, φρόνημα τοῦ\nθανόντος οὐ δαμάζει\nπυρὸς ἡ μαλερὰ γνάθος,\nφαίνει δʼ ὕστερον ὀργάς·\nὀτοτύζεται δʼ ὁ θνῄσκων,\nἀναφαίνεται δʼ ὁ βλάπτων.\nπατέρων τε καὶ τεκόντων\nγόος ἔνδικος ματεύει\nτὸ πᾶν ἀμφιλαφής ταραχθείς.\nκλῦθὶ νυν, ὦ πάτερ, ἐν μέρει\nπολυδάκρυτα πένθη.\nδίπαις τοί σʼ ἐπιτύμβιος\nθρῆνος ἀναστενάζει.\nτάφος δʼ ἱκέτας δέδεκται\nφυγάδας θʼ ὁμοίως.\nτί τῶνδʼ εὖ, τί δʼ ἄτερ κακῶν;\nοὐκ ἀτρίακτος ἄτα;\nἀλλʼ ἔτʼ ἂν ἐκ τῶνδε θεὸς χρῄζων\nθείη κελάδους εὐφθογγοτέρους·\nἀντὶ δὲ θρήνων ἐπιτυμβιδίων\nπαιὰν μελάθροις ἐν βασιλείοις\nνεοκρᾶτα φίλον κομίσειεν.\nεἰ γὰρ ὑπʼ Ἰλίῳ\nπρός τινος Λυκίων, πάτερ,\nδορίτμητος κατηναρίσθης·\nλιπὼν ἂν εὔκλειαν ἐν δόμοισι\nτέκνων τʼ ἐν κελεύθοις\nἐπιστρεπτὸν αἰῶ\nκτίσας πολύχωστον ἂν εἶχες\nτάφον διαποντίου γᾶς\nδώμασιν εὐφόρητον,\nφίλος φίλοισι τοῖς\nἐκεῖ καλῶς θανοῦσιν\nκατὰ χθονὸς ἐμπρέπων\nσεμνότιμος ἀνάκτωρ,\nπρόπολός τε τῶν μεγίστων\nχθονίων ἐκεῖ τυράννων·\nβασιλεὺς γὰρ ἦσθʼ, ὄφρʼ ἔζης,\nμόριμον λάχος πιπλάντων\nχεροῖν πεισίβροτόν τε βάκτρον.\nμηδʼ ὑπὸ Τρωίας\nτείχεσι φθίμενος, πάτερ,\nμετʼ ἄλλῳ δουρικμῆτι λαῷ\nπαρὰ Σκαμάνδρου πόρον τεθάφθαι.\nπάρος δʼ οἱ κτανόντες\nνιν οὕτως δαμῆναι\nφίλοις, θανατηφόρον αἶσαν\nπρόσω τινὰ πυνθάνεσθαι\nτῶνδε πόνων ἄπειρον.\nταῦτα μέν, ὦ παῖ, κρείσσονα χρυσοῦ,\nμεγάλης δὲ τύχης καὶ ὑπερβορέου\nμείζονα φωνεῖς· δύνασαι γάρ.\nἀλλὰ διπλῆς γὰρ τῆσδε μαράγνης\nδοῦπος ἱκνεῖται· τῶν μὲν ἀρωγοὶ\nκατὰ γῆς ἤδη, τῶν δὲ κρατούντων\nχέρες οὐχ ὅσιαι στυγερῶν τούτων·\nπαισὶ δὲ μᾶλλον γεγένηται.\nτοῦτο διαμπερὲς οὖς\nἵκεθʼ ἅπερ τι βέλος.\nΖεῦ Ζεῦ, κάτωθεν ἀμπέμπων\nὑστερόποινον ἄταν\nβροτῶν τλάμονι καὶ πανούργῳ\nχειρὶ—τοκεῦσι δʼ ὅμως τελεῖται.\nἐφυμνῆσαι γένοιτό μοι πυκά-\nεντʼ ὀλολυγμὸν ἀνδρὸς\nθεινομένου, γυναικός τʼ\nὀλλυμένας· τί γὰρ κεύθω φρενὸς οἷον ἔμπας\nποτᾶται; πάροιθεν δὲ πρῴρας\nδριμὺς ἄηται κραδίας\nθυμὸς ἔγκοτον στύγος.\nκαί πότʼ ἂν ἀμφιθαλὴς\nΖεὺς ἐπὶ χεῖρα βάλοι,\nφεῦ φεῦ, κάρανα δαΐξας;\nπιστὰ γένοιτο χώρᾳ.\nδίκαν δʼ ἐξ ἀδίκων ἀπαιτῶ.\nκλῦτε δὲ Γᾶ χθονίων τε τιμαί.\nἀλλὰ νόμος μὲν φονίας σταγόνας\nχυμένας ἐς πέδον ἄλλο προσαιτεῖν\nαἷμα. βοᾷ γὰρ λοιγὸς Ἐρινὺν\nπαρὰ τῶν πρότερον φθιμένων ἄτην\nἑτέραν ἐπάγουσαν ἐπʼ ἄτῃ.\nπόποι δὴ νερτέρων τυραννίδες,\nἴδετε πολυκρατεῖς Ἀραὶ φθινομένων,\nἴδεσθʼ Ἀτρειδᾶν τὰ λοίπʼ ἀμηχάνως\nἔχοντα καὶ δωμάτων\nἄτιμα. πᾷ τις τράποιτʼ ἄν, ὦ Ζεῦ;\nπέπαλται δαὖτὲ μοι φίλον κέαρ\nτόνδε κλύουσαν οἶκτον\nκαὶ τότε μὲν δύσελπις,\nσπλάγχνα δέ μοι κελαινοῦ-\nται πρὸς ἔπος κλυούσᾳ.\nὅταν δʼ αὖτʼ ἐπʼ ἀλκῆς ἐπάρῃ μʼ\nἐλπὶς, ἀπέστασεν ἄχος\nπροσφανεῖσά μοι καλῶς.\nτί δʼ ἂν φάντες τύχοιμεν ἢ τά περ\nπάθομεν ἄχεα πρός γε τῶν τεκομένων;\nπάρεστι σαίνειν, τὰ δʼ οὔτι θέλγεται.\nλύκος γὰρ ὥστʼ ὠμόφρων\nἄσαντος ἐκ ματρός ἐστι θυμός.\nἔκοψα κομμὸν Ἄριον ἔν τε Κισσίας\nνόμοις ἰηλεμιστρίας,\nἀπριγδόπληκτα πολυπλάνητα δʼ ἦν ἰδεῖν\nἐπασσυτεροτριβῆ τὰ χερὸς ὀρέγματα\nἄνωθεν ἀνέκαθεν, κτύπῳ δʼ ἐπερρόθει\nκροτητὸν ἀμὸν καὶ πανάθλιον κάρα.\nἰὼ ἰὼ δαΐα\nπάντολμε μᾶτερ, δαΐαις ἐν ἐκφοραῖς\nἄνευ πολιτᾶν ἄνακτʼ,\nἄνευ δὲ πενθημάτων\nἔτλας ἀνοίμωκτον ἄνδρα θάψαι.\nτὸ πᾶν ἀτίμως ἔλεξας, οἴμοι.\nπατρὸς δʼ ἀτίμωσιν ἆρα τείσει\nἕκατι μὲν δαιμόνων,\nἕκατι δʼ ἀμᾶν χερῶν;\nἔπειτʼ ἐγὼ νοσφίσας ὀλοίμαν.\nἐμασχαλίσθη δέ γʼ, ὡς τόδʼ εἰδῇς·\nἔπρασσε δʼ, ᾇπέρ νιν ὧδε θάπτει,\nμόρον κτίσαι μωμένα\nἄφερτον αἰῶνι σῷ.\nκλύεις πατρῴους δύας ἀτίμους.\nλέγεις πατρῷον μόρον· ἐγὼ δʼ ἀπεστάτουν\nἄτιμος, οὐδὲν ἀξία·\nμυχῷ δʼ ἄφερκτος πολυσινοῦς κυνὸς δίκαν\nἑτοιμότερα γέλωτος ἀνέφερον λίβη,\nχέουσα πολύδακρυν γόον κεκρυμμένα.\nτοιαῦτʼ ἀκούων ἐν φρεσὶν γράφου ˘ ¯.\nδιʼ ὤτων δὲ συν-\nτέτραινε μῦθον ἡσύχῳ φρενῶν βάσει.\nτὰ μὲν γὰρ οὕτως ἔχει,\nτὰ δʼ αὐτὸς ὄργα μαθεῖν.\nπρέπει δʼ ἀκάμπτῳ μένει καθήκειν.\nσὲ τοι λέγω, ξυγγενοῦ, πάτερ, φίλοις.\nἐγὼ δʼ ἐπιφθέγγομαι κεκλαυμένα.\nστάσις δὲ πάγκοινος ἅδʼ ἐπιρροθεῖ·\nἄκουσον ἐς φάος μολών,\nξὺν δὲ γενοῦ πρὸς ἐχθρούς.\nἌρης Ἄρει ξυμβαλεῖ, Δίκᾳ Δίκα.\nἰὼ θεοί, κραίνετʼ ἐνδίκως δίκας.\nτρόμος μʼ ὑφέρπει κλύουσαν εὐγμάτων.\nτὸ μόρσιμον μένει πάλαι,\nεὐχομένοις δʼ ἂν ἔλθοι.\nὦ πόνος ἐγγενὴς\nκαὶ παράμουσος Ἄτας\nαἱματόεσσα πλαγά.\nἰὼ δύστονʼ ἄφερτα κήδη·\nἰὼ δυσκατάπαυστον ἄλγος.\nδώμασιν ἔμμοτον\nτῶνδʼ ἄκος, οὐδʼ ἀπʼ ἄλλων\nἔκτοθεν, ἀλλʼ ἀπʼ αὐτῶν,\nδιʼ ὠμὰν ἔριν αἱματηράν.\nθεῶν τῶν κατὰ γᾶς ὅδʼ ὕμνος.\nἀλλὰ κλύοντες, μάκαρες χθόνιοι,\nτῆσδε κατευχῆς πέμπετʼ ἀρωγὴν\nπαισὶν προφρόνως ἐπὶ νίκῃ.\nπάτερ, τρόποισιν οὐ τυραννικοῖς θανών,\nαἰτουμένῳ μοι δὸς κράτος τῶν σῶν δόμων.\nκἀγώ, πάτερ, τοιάνδε σου χρείαν ἔχω,\nφυγεῖν μέγαν προσθεῖσαν Αἰγίσθῳ φθόρον.\nοὕτω γὰρ ἄν σοι δαῖτες ἔννομοι βροτῶν\nκτιζοίατʼ· εἰ δὲ μή, παρʼ εὐδείπνοις ἔσῃ\nἄτιμος ἐμπύροισι κνισωτοῖς χθονός.\nκἀγὼ χοάς σοι τῆς ἐμῆς παγκληρίας\nοἴσω πατρῴων ἐκ δόμων γαμηλίους·\nπάντων δὲ πρῶτον τόνδε πρεσβεύσω τάφον.\nὦ Γαῖʼ, ἄνες μοι πατέρʼ ἐποπτεῦσαι μάχην.\nὦ Περσέφασσα, δὸς δʼ ἔτʼ εὔμορφον κράτος.\nμέμνησο λουτρῶν οἷς ἐνοσφίσθης, πάτερ.\nμέμνησο δʼ ἀμφίβληστρον ὡς ἐκαίνισαν.\nπέδαις δʼ ἀχαλκεύτοις ἐθηρεύθης, πάτερ.\nαἰσχρῶς τε βουλευτοῖσιν ἐν καλύμμασιν.\nἆρʼ ἐξεγείρῃ τοῖσδʼ ὀνείδεσιν, πάτερ;\nἆρʼ ὀρθὸν αἴρεις φίλτατον τὸ σὸν κάρα;\nἤτοι δίκην ἴαλλε σύμμαχον φίλοις,\nἢ τὰς ὁμοίας ἀντίδος λαβὰς λαβεῖν,\nεἴπερ κρατηθείς γʼ ἀντινικῆσαι θέλεις.\nκαὶ τῆσδʼ ἄκουσον λοισθίου βοῆς, πάτερ,\nἰδὼν νεοσσοὺς τούσδʼ ἐφημένους τάφῳ·\nοἴκτιρε θῆλυν ἄρσενός θʼ ὁμοῦ γόνον,\nκαὶ μὴ ʼξαλείψῃς σπέρμα Πελοπιδῶν τόδε\nοὕτω γὰρ οὐ τέθνηκας οὐδὲ περ θανών·\nπαῖδες γὰρ ἀνδρὶ κληδόνες σωτήριοι\nθανόντι· φελλοὶ δʼ ὣς ἄγουσι δίκτυον,\nτὸν ἐκ βυθοῦ κλωστῆρα σῴζοντες λίνου.\nἄκουʼ, ὑπὲρ σοῦ τοιάδʼ ἔστʼ ὀδύρματα.\nαὐτὸς δὲ σῴζῃ τόνδε τιμήσας λόγον.\nκαὶ μὴν ἀμεμφῆ τόνδʼ ἐτείνατον λόγον,\nτίμημα τύμβου τῆς ἀνοιμώκτου τύχης.\nτὰ δʼ ἄλλʼ, ἐπειδὴ δρᾶν κατώρθωσαι φρενί,\nἔρδοις ἂν ἤδη δαίμονος πειρώμενος.\nἔσται· πυθέσθαι δʼ οὐδέν ἐστʼ ἔξω δρόμου,\nπόθεν χοὰς ἔπεμψεν, ἐκ τίνος λόγου\nμεθύστερον τιμῶσʼ ἀνήκεστον πάθος;\nθανόντι δʼ οὐ φρονοῦντι δειλαία χάρις\nἐπέμπετʼ· οὐκ ἔχοιμʼ ἂν εἰκάσαι τόδε.\nτὰ δῶρα μείω δʼ ἐστὶ τῆς ἁμαρτίας.\nτὰ πάντα γάρ τις ἐκχέας ἀνθʼ αἵματος\nἑνός, μάτην ὁ μόχθος· ὧδʼ ἔχει λόγος.\nθέλοντι δʼ, εἴπερ οἶσθʼ, ἐμοὶ φράσον τάδε.\nοἶδʼ, ὦ τέκνον, παρῆ γάρ· ἔκ τʼ ὀνειράτων\nκαὶ νυκτιπλάγκτων δειμάτων πεπαλμένη\nχοὰς ἔπεμψε τάσδε δύσθεος γυνή.\nἦ καὶ πέπυσθε τοὔναρ, ὥστʼ ὀρθῶς φράσαι;\nτεκεῖν δράκοντʼ ἔδοξεν, ὡς αὐτὴ λέγει.\nκαὶ ποῖ τελευτᾷ καὶ καρανοῦται λόγος;\nἐν σπαργάνοισι παιδὸς ὁρμίσαι δίκην.\nτίνος βορᾶς χρῄζοντα, νεογενὲς δάκος;\nαὐτὴ προσέσχε μαζὸν ἐν τὠνείρατι.\nκαὶ πῶς ἄτρωτον οὖθαρ ἦν ὑπὸ στύγους;\nὥστʼ ἐν γάλακτι θρόμβον αἵματος σπάσαι.\nοὔτοι μάταιον· ἀνδρὸς ὄψανον πέλει.\nἡ δʼ ἐξ ὕπνου κέκλαγγεν ἐπτοημένη.\nπολλοὶ δʼ ἀνῇθον, ἐκτυφλωθέντες σκότῳ,\nλαμπτῆρες ἐν δόμοισι δεσποίνης χάριν·\nπέμπει τʼ ἔπειτα τάσδε κηδείους χοάς,\nἄκος τομαῖον ἐλπίσασα πημάτων.\nἀλλʼ εὔχομαι γῇ τῇδε καὶ πατρὸς τάφῳ\nτοὔνειρον εἶναι τοῦτʼ ἐμοὶ τελεσφόρον.\nκρίνω δέ τοί νιν ὥστε συγκόλλως ἔχειν.\nεἰ γὰρ τὸν αὐτὸν χῶρον ἐκλιπὼν ἐμοὶ\nοὕφις ἐμοῖσι σπαργάνοις ὡπλίζετο,\nκαὶ μαστὸν ἀμφέχασκʼ ἐμὸν θρεπτήριον,\nθρόμβῳ δʼ ἔμειξεν αἵματος φίλον γάλα,\nἡ δʼ ἀμφὶ τάρβει τῷδʼ ἐπῴμωξεν πάθει,\nδεῖ τοί νιν, ὡς ἔθρεψεν ἔκπαγλον τέρας,\nθανεῖν βιαίως· ἐκδρακοντωθεὶς δʼ ἐγὼ\nκτείνω νιν, ὡς τοὔνειρον ἐννέπει τόδε.\nτερασκόπον δὴ τῶνδέ σʼ αἱροῦμαι πέρι.\nγένοιτο δʼ οὕτως. τἄλλα δʼ ἐξηγοῦ φίλοις,\nτοὺς μέν τι ποιεῖν, τοὺς δὲ μή τι δρᾶν λέγων.\nἁπλοῦς ὁ μῦθος· τήνδε μὲν στείχειν ἔσω,\nαἰνῶ δὲ κρύπτειν τάσδε συνθήκας ἐμάς,\nὡς ἂν δόλῳ κτείναντες ἄνδρα τίμιον\nδόλοισι καὶ ληφθῶσιν ἐν ταὐτῷ βρόχῳ\nθανόντες, καὶ Λοξίας ἐφήμισεν,\nἄναξ Ἀπόλλων, μάντις ἀψευδὴς τὸ πρίν.\nξένῳ γὰρ εἰκώς, παντελῆ σαγὴν ἔχων,\nἥξω σὺν ἀνδρὶ τῷδʼ ἐφʼ ἑρκείους πύλας\nΠυλάδῃ, ξένος τε καὶ δορύξενος δόμων.\nἄμφω δὲ φωνὴν ἥσομεν Παρνησσίδα,\nγλώσσης ἀυτὴν Φωκίδος μιμουμένω.\nκαὶ δὴ θυρωρῶν οὔτις ἂν φαιδρᾷ φρενὶ\nδέξαιτʼ, ἐπειδὴ δαιμονᾷ δόμος κακοῖς·\nμενοῦμεν οὕτως ὥστʼ ἐπεικάζειν τινὰ\nδόμους παραστείχοντα καὶ τάδʼ ἐννέπειν·\nτί δὴ πύλαισι τὸν ἱκέτην ἀπείργεται\nΑἴγισθος, εἴπερ οἶδεν ἔνδημος παρών;\nεἰ δʼ οὖν ἀμείψω βαλὸν ἑρκείων πυλῶν\nκἀκεῖνον ἐν θρόνοισιν εὑρήσω πατρός,\nἢ καὶ μολὼν ἔπειτά μοι κατὰ στόμα\nἀρεῖ, σάφʼ ἴσθι, καὶ κατʼ ὀφθαλμοὺς βαλεῖ,\nπρὶν αὐτὸν εἰπεῖν ποδαπὸς ὁ ξένος; νεκρὸν\nθήσω, ποδώκει περιβαλὼν χαλκεύματι.\nφόνου δʼ Ἐρινὺς οὐχ ὑπεσπανισμένη\nἄκρατον αἷμα πίεται τρίτην πόσιν.\nνῦν οὖν σὺ μὲν φύλασσε τἀν οἴκῳ καλῶς,\nὅπως ἂν ἀρτίκολλα συμβαίνῃ τάδε·\nὑμῖν δʼ ἐπαινῶ γλῶσσαν εὔφημον φέρειν,\nσιγᾶν θʼ ὅπου δεῖ καὶ λέγειν τὰ καίρια.\nτὰ δʼ ἄλλα τούτῳ δεῦρʼ ἐποπτεῦσαι λέγω,\nξιφηφόρους ἀγῶνας ὀρθώσαντί μοι.\nπολλὰ μὲν γᾶ τρέφει\nδεινὰ καὶ δειμάτων ἄχη,\nπόντιαί τʼ ἀγκάλαι κνωδάλων\nἀνταίων βρύουσι·\nπλάθουσι βλαστοῦσι καὶ πεδαίχμιοι\nλαμπάδες πεδάοροι,\nπτανά τε καὶ πεδοβά-\nμονα κἀνεμοέντʼ ἂν\nαἰγίδων φράσαι κότον.\nἀλλʼ ὑπέρτολμον ἀν-\nδρὸς φρόνημα τίς λέγοι\nκαὶ γυναικῶν φρεσὶν τλαμόνων καὶ\nπαντόλμους ἔρωτας\nἄταισι συννόμους βροτῶν;\nξυζύγους δʼ ὁμαυλίας\nθηλυκρατὴς ἀπέρω-\nτος ἔρως παρανικᾷ\nκνωδάλων τε καὶ βροτῶν.\nἴστω δʼ, ὅστις οὐχ ὑπόπτερος\nφροντίσιν, δαεὶς\nτὰν ἁ παιδολυ-\nμὰς τάλαινα Θεστιὰς μήσατο\nπυρδαῆτιν πρόνοιαν,\nκαταίθουσα παιδὸς δαφοινὸν\nδαλὸν ἥλικʼ, ἐπεὶ μολὼν\nματρόθεν κελάδησε,\nξύμμετρόν τε διαὶ βίου\nμοιρόκραντον ἐς ἆμαρ.\nἄλλαν δεῖ τινʼ ἐν λόγοις στυγεῖν\nφοινίαν κόραν,\nἅτʼ ἐχθρῶν ὑπαὶ\nφῶτʼ ἀπώλεσεν φίλον Κρητικοῖς\nχρυσοκμήτοισιν ὅρμοις\nπιθήσασα δώροισι Μίνω,\nΝῖσον ἀθανάτας τριχὸς\nνοσφίσασʼ ἀπροβούλως\nπνέονθʼ ἁ κυνόφρων ὕπνῳ.\nκιγχάνει δέ μιν Ἑρμῆς.\nἐπεὶ δʼ ἐπεμνασάμαν ἀμειλίχων\nπόνων, ὁ καιρὸς δὲ δυσφιλὲς γαμή-\nλευμʼ ἀπεύχετον δόμοις\nγυναικοβούλους τε μήτιδας φρενῶν\nἐπʼ ἀνδρὶ τευχεσφόρῳ,\nἐπʼ ἀνδρὶ δᾴοις ἐπεικότως σέβαι.\nτίω δʼ ἀθέρμαντον ἑστίαν δόμων\nγυναικείαν τʼ ἄτολμον αἰχμάν.\nκακῶν δὲ πρεσβεύεται τὸ Λήμνιον\nλόγῳ· γοᾶται δὲ δὴ πάθος κατά-\nπτυστον· ᾔκασεν δέ τις\nτὸ δεινὸν αὖ Λημνίοισι πήμασιν.\nθεοστυγήτῳ δʼ ἄχει\nβροτῶν ἀτιμωθὲν οἴχεται γένος.\nσέβει γὰρ οὔτις τὸ δυσφιλὲς θεοῖς.\nτί τῶνδʼ οὐκ ἐνδίκως ἀγείρω;\nτὸ δʼ ἄγχι πλευμόνων ξίφος\nδιανταίαν ὀξυπευκὲς οὐτᾷ\nδιαὶ Δίκας. τὸ μὴ θέμις γὰρ οὖν\nλὰξ πέδοι πατούμενον, τὸ πᾶν Διὸς\nσέβας παρεκβάντος οὐ θεμιστῶς.\nΔίκας δʼ ἐρείδεται πυθμήν·\nπροχαλκεύει δʼ Αἶσα φασγανουργός·\nτέκνον δʼ ἐπεισφέρει δόμοισιν\nαἱμάτων παλαιτέρων τίνειν μύσος\nχρόνῳ κλυτὰ βυσσόφρων Ἐρινύς.\nπαῖ παῖ, θύρας ἄκουσον ἑρκείας κτύπον.\nτίς ἔνδον, ὦ παῖ, παῖ, μάλʼ αὖθις, ἐν δόμοις;\nτρίτον τόδʼ ἐκπέραμα δωμάτων καλῶ,\nεἴπερ φιλόξενʼ ἐστὶν Αἰγίσθου διαί.\nεἶεν, ἀκούω· ποδαπὸς ὁ ξένος; πόθεν;\nἄγγελλε τοῖσι κυρίοισι δωμάτων,\nπρὸς οὕσπερ ἥκω καὶ φέρω καινοὺς λόγους.\nτάχυνε δʼ, ὡς καὶ νυκτὸς ἅρμʼ ἐπείγεται\nσκοτεινόν, ὥρα δʼ ἐμπόρους καθιέναι\nἄγκυραν ἐν δόμοισι πανδόκοις ξένων.\nἐξελθέτω τις δωμάτων τελεσφόρος\nγυνὴ τόπαρχος, ἄνδρα δʼ εὐπρεπέστερον·\nαἰδὼς γὰρ ἐν λεχθεῖσιν οὐκ ἐπαργέμους\nλόγους τίθησιν· εἶπε θαρσήσας ἀνὴρ\nπρὸς ἄνδρα κἀσήμηνεν ἐμφανὲς τέκμαρ.\nξένοι, λέγοιτʼ ἂν εἴ τι δεῖ· πάρεστι γὰρ\nὁποῖά περ δόμοισι τοῖσδʼ ἐπεικότα,\nκαὶ θερμὰ λουτρὰ καὶ πόνων θελκτηρία\nστρωμνή, δικαίων τʼ ὀμμάτων παρουσία.\nεἰ δʼ ἄλλο πρᾶξαι δεῖ τι βουλιώτερον,\nἀνδρῶν τόδʼ ἐστὶν ἔργον, οἷς κοινώσομεν\nξένος μέν εἰμι Δαυλιεὺς ἐκ Φωκέων·\nστείχοντα δʼ αὐτόφορτον οἰκείᾳ σαγῇ\nεἰς Ἄργος, ὥσπερ δεῦρʼ ἀπεζύγην πόδα,\nἀγνὼς πρὸς ἀγνῶτʼ εἶπε συμβαλὼν ἀνήρ,\nἐξιστορήσας καὶ σαφηνίσας ὁδόν,\nΣτροφίος ὁ Φωκεύς· πεύθομαι γὰρ ἐν λόγῳ\nἐπείπερ ἄλλως, ὦ ξένʼ, εἰς Ἄργος κίεις,\nπρὸς τοὺς τεκόντας πανδίκως μεμνημένος\nτεθνεῶτʼ Ὀρέστην εἰπέ, μηδαμῶς λάθῃ.\nεἴτʼ οὖν κομίζειν δόξα νικήσει φίλων,\nεἴτʼ οὖν μέτοικον, εἰς τὸ πᾶν ἀεὶ ξένον,\nθάπτειν, ἐφετμὰς τάσδε πόρθμευσον πάλιν.\nνῦν γὰρ λέβητος χαλκέου πλευρώματα\nσποδὸν κέκευθεν ἀνδρὸς εὖ κεκλαυμένου.\nτοσαῦτʼ ἀκούσας εἶπον. εἰ δὲ τυγχάνω\nτοῖς κυρίοισι καὶ προσήκουσιν λέγων\nοὐκ οἶδα, τὸν τεκόντα δʼ εἰκὸς εἰδέναι.\nοἲ ʼγώ, κατʼ ἄκρας εἶπας ὡς πορθούμεθα.\nὦ δυσπάλαιστε τῶνδε δωμάτων Ἀρά,\nὡς πόλλʼ ἐπωπᾷς, κἀκποδὼν εὖ κείμενα\nτόξοις πρόσωθεν εὐσκόποις χειρουμένη,\nφίλων ἀποψιλοῖς με τὴν παναθλίαν.\nκαὶ νῦν Ὀρέστης—ἦν γὰρ εὐβούλως ἔχων,\nἔξω κομίζων ὀλεθρίου πηλοῦ πόδα,—\nνῦν δʼ ἥπερ ἐν δόμοισι βακχείας καλῆς\nἰατρὸς ἐλπὶς ἦν, προδοῦσαν ἔγγραφε.\nἐγὼ μὲν οὖν ξένοισιν ὧδʼ εὐδαίμοσιν\nκεδνῶν ἕκατι πραγμάτων ἂν ἤθελον\nγνωστὸς γενέσθαι καὶ ξενωθῆναι· τί γὰρ\nξένου ξένοισίν ἐστιν εὐμενέστερον;\nπρὸς δυσσεβείας δʼ ἦν ἐμοὶ τόδʼ ἐν φρεσίν,\nτοιόνδε πρᾶγμα μὴ καρανῶσαι φίλοις,\nκαταινέσαντα καὶ κατεξενωμένον.\nοὔτοι κυρήσεις μεῖον ἀξίως σέθεν,\nοὐδʼ ἧσσον ἂν γένοιο δώμασιν φίλος.\nἄλλος δʼ ὁμοίως ἦλθεν ἂν τάδʼ ἀγγελῶν.\nἀλλʼ ἔσθʼ ὁ καιρὸς ἡμερεύοντας ξένους\nμακρᾶς κελεύθου τυγχάνειν τὰ πρόσφορα.\nἄγʼ αὐτὸν εἰς ἀνδρῶνας εὐξένους δόμων,\nὀπισθόπους τε τούσδε καὶ ξυνέμπορον·\nκἀκεῖ κυρούντων δώμασιν τὰ πρόσφορα.\nαἰνῶ δὲ πράσσειν ὡς ὑπευθύνῳ τάδε.\nἡμεῖς δὲ ταῦτα τοῖς κρατοῦσι δωμάτων\nκοινώσομέν τε κοὐ σπανίζοντες φίλων\nβουλευσόμεσθα τῆσδε συμφορᾶς πέρι.\nεἶεν, φίλιαι δμωίδες οἴκων,\nπότε δὴ στομάτων\nδείξομεν ἰσχὺν ἐπʼ Ὀρέστῃ;\nὦ πότνια χθὼν καὶ πότνιʼ ἀκτὴ\nχώματος, ἣ νῦν ἐπὶ ναυάρχῳ\nσώματι κεῖσαι τῷ βασιλείῳ,\nνῦν ἐπάκουσον, νῦν ἐπάρηξον·\nνῦν γὰρ ἀκμάζει Πειθὼ δολίαν\nξυγκαταβῆναι, χθόνιον δʼ Ἑρμῆν\nκαὶ τὸν νύχιον τοῖσδʼ ἐφοδεῦσαι\nξιφοδηλήτοισιν ἀγῶσιν.\nἔοικεν ἁνὴρ ὁ ξένος τεύχειν κακόν·\nτροφὸν δʼ Ὀρέστου τήνδʼ ὁρῶ κεκλαυμένην.\nποῖ δὴ πατεῖς, Κίλισσα, δωμάτων πύλας;\nλύπη δʼ ἄμισθός ἐστί σοι ξυνέμπορος;\nΑἴγισθον ἡ κρατοῦσα τοῖς ξένοις καλεῖν\nὅπως τάχιστʼ ἄνωγεν, ὡς σαφέστερον\nἀνὴρ ἀπʼ ἀνδρὸς τὴν νεάγγελτον φάτιν\nἐλθὼν πύθηται τήνδε, πρὸς μὲν οἰκέτας\nθετοσκυθρωπῶν ἐντὸς ὀμμάτων γέλων\nκεύθουσʼ ἐπʼ ἔργοις διαπεπραγμένοις καλῶς\nκείνῃ, δόμοις δὲ τοῖσδε παγκάκως ἔχειν,\nφήμης ὕφʼ ἧς ἤγγειλαν οἱ ξένοι τορῶς.\nἦ δὴ κλύων ἐκεῖνος εὐφρανεῖ νόον,\nεὖτʼ ἂν πύθηται μῦθον. ὦ τάλαινʼ ἐγώ·\nὥς μοι τὰ μὲν παλαιὰ συγκεκραμένα\nἄλγη δύσοιστα τοῖσδʼ ἐν Ἀτρέως δόμοις\nτυχόντʼ ἐμὴν ἤλγυνεν ἐν στέρνοις φρένα.\nἀλλʼ οὔτι πω τοιόνδε πῆμʼ ἀνεσχόμην·\nτὰ μὲν γὰρ ἄλλα τλημόνως ἤντλουν κακά·\nφίλον δʼ Ὀρέστην, τῆς ἐμῆς ψυχῆς τριβήν,\nὃν ἐξέθρεψα μητρόθεν δεδεγμένη,—\nκἀκʼ νυκτιπλάγκτων ὀρθίων κελευμάτων\nκαὶ πολλὰ καὶ μοχθήρʼ ἀνωφέλητʼ ἐμοὶ\nτλάσῃ·—τὸ μὴ φρονοῦν γὰρ ὡσπερεὶ βοτὸν\nτρέφειν ἀνάγκη, πῶς γὰρ οὔ; τρόπῳ φρενός·\nοὐ γάρ τι φωνεῖ παῖς ἔτʼ ὢν ἐν σπαργάνοις,\nεἰ λιμός, ἢ δίψη τις, ἢ λιψουρία\nἔχει· νέα δὲ νηδὺς αὐτάρκης τέκνων.\nτούτων πρόμαντις οὖσα, πολλὰ δʼ, οἴομαι,\nψευσθεῖσα παιδὸς σπαργάνων φαιδρύντρια,\nγναφεὺς τροφεύς τε ταὐτὸν εἰχέτην τέλος.\nἐγὼ διπλᾶς δὲ τάσδε χειρωναξίας\nἔχουσʼ Ὀρέστην ἐξεδεξάμην πατρί·\nτεθνηκότος δὲ νῦν τάλαινα πεύθομαι.\nστείχω δʼ ἐπʼ ἄνδρα τῶνδε λυμαντήριον\nοἴκων, θέλων δὲ τόνδε πεύσεται λόγον.\nπῶς οὖν κελεύει νιν μολεῖν ἐσταλμένον;\nἦ πῶς; λέγʼ αὖθις, ὡς μάθω σαφέστερον.\nεἰ ξὺν λοχίταις εἴτε καὶ μονοστιβῆ.\nἄγειν κελεύει δορυφόρους ὀπάονας.\nμή νυν σὺ ταῦτʼ ἄγγελλε δεσπότου στύγει·\nἀλλʼ αὐτὸν ἐλθεῖν, ὡς ἀδειμάντως κλύῃ,\nἄνωχθʼ ὅσον τάχιστα γηθούσῃ φρενί.\nἐν ἀγγέλῳ γὰρ κυπτὸς ὀρθοῦται λόγος.\nἀλλʼ ἦ φρονεῖς εὖ τοῖσι νῦν ἠγγελμένοις;\nἀλλʼ εἰ τροπαίαν Ζεὺς κακῶν θήσει ποτέ.\nκαὶ πῶς; Ὀρέστης ἐλπὶς οἴχεται δόμων.\nοὔπω· κακός γε μάντις ἂν γνοίη τάδε.\nτί φής; ἔχεις τι τῶν λελεγμένων δίχα;\nἄγγελλʼ ἰοῦσα, πρᾶσσε τἀπεσταλμένα.\nμέλει θεοῖσιν ὧνπερ ἂν μέλῃ πέρι.\nἀλλʼ εἶμι καὶ σοῖς ταῦτα πείσομαι λόγοις.\nγένοιτο δʼ ὡς ἄριστα σὺν θεῶν δόσει.\nνῦν παραιτουμένᾳ μοι, πάτερ\nΖεῦ θεῶν Ὀλυμπίων,\nδὸς τύχας τυχεῖν δόμου κυρίως\nτὰ σώφρονʼ εὖ μαιομένοις ἰδεῖν.\nδιὰ δίκας πᾶν ἔπος\nἔλακον· ὦ Ζεῦ, σύ νιν φυλάσσοις.\nἓ ἕ, πρὸ δὲ δὴ ʼχθρῶν\nτὸν ἔσωθεν μελάθρων, Ζεῦ,\nθές, ἐπεί νιν μέγαν ἄρας,\nδίδυμα καὶ τριπλᾶ\nπαλίμποινα θέλων ἀμείψει.\nἴσθι δʼ ἀνδρὸς φίλου πῶλον εὖ-\nνιν ζυγέντʼ ἐν ἅρμασιν\nπημάτων. σὺ δʼ ἐν δρόμῳ προστιθεὶς\nμέτρον κτίσον σῳζόμενον ῥυθμὸν\nτοῦτʼ ἰδεῖν διὰ πέδον\nἀνομένων βημάτων ὄρεγμα;\nοἵ τʼ ἔσω δωμάτων\nπλουτογαθῆ μυχὸν νομίζετε,\nκλῦτε, σύμφρονες θεοί·\nἄγετε τῶν πάλαι πεπραγμένων\nλύσασθʼ αἷμα προσφάτοις δίκαις.\nγέρων φόνος μηκέτʼ ἐν δόμοις τέκοι.\nτὸ δὲ καλῶς κτίμενον ὦ μέγα ναίων\nστόμιον, εὖ δὸς ἀνιδεῖν δόμον ἀνδρός,\nκαί νιν ἐλευθερίας φῶς\nλαμπρὸν ἰδεῖν φιλίοις\nὄμμασιν ἐκ δνοφερᾶς καλύπτρας.\nξυλλάβοι δʼ ἐνδίκως\nπαῖς ὁ Μαίας, ἐπεὶ φορώτατος\nπρᾶξιν οὐρίαν θέλων·\nπολλὰ δʼ ἄλλα φανεῖ χρηίζων κρυπτά.\nἄσκοπον δʼ ἔπος λέγων\nνύκτα πρό τʼ ὀμμάτων σκότον φέρει,\nκαθʼ ἡμέραν δʼ οὐδὲν ἐμφανέστερος.\nκαὶ τότʼ ἤδη κλυτὸν\nδωμάτων λυτήριον,\nθῆλυν οὐριοστάταν οὐδʼ\nὀξύκρεκτον γοα-\nτᾶν νόμον θήσομεν· πλεῖ τάδʼ εὖ·\nἐμὸν ἐμὸν κέρδος αὔξεται τόδʼ· ἄ-\nτα δʼ ἀποστατεῖ φίλων.\nσὺ δὲ θαρσῶν, ὅταν ἥκῃ μέρος ἔργων,\nἐπαΰσας πατρὸς αὐδὰν\nθροούσᾳ πρὸς σὲ τέκνον πατρὸς αὐδὰν\nκαὶ πέραινʼ ἀνεπίμομφον ἄταν.\nΠερσέως τʼ ἐν φρεσὶν\nκαρδίαν ἀνασχεθών,\nτοῖς θʼ ὑπὸ χθονὸς φίλοισιν,\nτοῖς τʼ ἄνωθεν πρόπρασ-\nσε χάριν ὀργᾶς λυγρᾶς, ἔνδοθεν\nφόνιον ἄταν τιθείς, τὸν αἴτιον δʼ\nἐξαπολλύων μόρου.\nἥκω μὲν οὐκ ἄκλητος, ἀλλʼ ὑπάγγελος·\nνέαν φάτιν δὲ πεύθομαι λέγειν τινὰς\nξένους μολόντας οὐδαμῶς ἐφίμερον,\nμόρον δʼ Ὀρέστου. καὶ τόδʼ ἀμφέρειν δόμοις\nγένοιτʼ ἂν ἄχθος δειματοσταγὲς φόνῳ\nτῷ πρόσθεν ἑλκαίνουσι καὶ δεδηγμένοις.\nπῶς ταῦτʼ ἀληθῆ καὶ βλέποντα δοξάσω;\nἢ πρὸς γυναικῶν δειματούμενοι λόγοι\nπεδάρσιοι θρῴσκουσι, θνῄσκοντες μάτην;\nτί τῶνδʼ ἂν εἴποις ὥστε δηλῶσαι φρενί;\nἠκούσαμεν μέν, πυνθάνου δὲ τῶν ξένων\nἔσω παρελθών. οὐδὲν ἀγγέλων σθένος\nὡς αὐτὸν αὐτῶν ἄνδρα πεύθεσθαι πάρα.\nἰδεῖν ἐλέγξαι τʼ αὖ θέλω τὸν ἄγγελον,\nεἴτʼ αὐτὸς ἦν θνῄσκοντος ἐγγύθεν παρών,\nεἴτʼ ἐξ ἀμαυρᾶς κληδόνος λέγει μαθών.\nοὔτοι φρένʼ ἂν κλέψειεν ὠμματωμένην.\nΖεῦ Ζεῦ, τί λέγω, πόθεν ἄρξωμαι\nτάδʼ ἐπευχομένη κἀπιθεάζουσʼ,\nὑπὸ δʼ εὐνοίας\nπῶς ἴσον εἰποῦσʼ ἀνύσωμαι;\nνῦν γὰρ μέλλουσι μιανθεῖσαι\nπειραὶ κοπάνων ἀνδροδαΐκτων\nἢ πάνυ θήσειν Ἀγαμεμνονίων\nοἴκων ὄλεθρον διὰ παντός,\nἢ πῦρ καὶ φῶς ἐπʼ ἐλευθερίᾳ\nδαίων ἀρχάς τε πολισσονόμους\nπατέρων θʼ ἕξει μέγαν ὄλβον.\nτοιάνδε πάλην μόνος ὢν ἔφεδρος\nδισσοῖς μέλλει θεῖος Ὀρέστης\nἅψειν. εἴη δʼ ἐπὶ νίκῃ.\nἒ ἔ, ὀτοτοτοῖ.\nἔα ἔα μάλα·\nπῶς ἔχει; πῶς κέκρανται δόμοις;\nἀποσταθῶμεν πράγματος τελουμένου,\nὅπως δοκῶμεν τῶνδʼ ἀναίτιαι κακῶν\nεἶναι· μάχης γὰρ δὴ κεκύρωται τέλος.\nοἴμοι, πανοίμοι δεσπότου πεπληγμένου·\nοἴμοι μάλʼ αὖθις ἐν τρίτοις προσφθέγμασιν.\nΑἴγισθος οὐκέτʼ ἔστιν. ἀλλʼ ἀνοίξατε\nὅπως τάχιστα, καὶ γυναικείους πύλας\nμοχλοῖς χαλᾶτε· καὶ μάλʼ ἡβῶντος δὲ δεῖ,\nοὐχ ὡς δʼ ἀρῆξαι διαπεπραγμένῳ· τί γάρ;\nἰοὺ ἰού.\nκωφοῖς ἀυτῶ καὶ καθεύδουσιν μάτην\nἄκραντα βάζω; ποῖ Κλυταιμήστρα; τί δρᾷ;\nἔοικε νῦν αὐτῆς ἐπὶ ξυροῦ πέλας\nαὐχὴν πεσεῖσθαι πρὸς δίκην πεπληγμένος.\nτί δʼ ἐστὶ χρῆμα; τίνα βοὴν ἵστης δόμοις;\nτὸν ζῶντα καίνειν τοὺς τεθνηκότας λέγω.\nοἲ ʼγώ. ξυνῆκα τοὔπος ἐξ αἰνιγμάτων.\nδόλοις ὀλούμεθʼ, ὥσπερ οὖν ἐκτείναμεν.\nδοίη τις ἀνδροκμῆτα πέλεκυν ὡς τάχος·\nεἰδῶμεν εἰ νικῶμεν, ἢ νικώμεθα·\nἐνταῦθα γὰρ δὴ τοῦδʼ ἀφικόμην κακοῦ.\nσὲ καὶ ματεύω· τῷδε δʼ ἀρκούντως ἔχει.\nοἲ ʼγώ. τέθνηκας, φίλτατʼ Αἰγίσθου βία.\nφιλεῖς τὸν ἄνδρα; τοιγὰρ ἐν ταὐτῷ τάφῳ\nκείσῃ· θανόντα δʼ οὔτι μὴ προδῷς ποτε.\nἐπίσχες, ὦ παῖ, τόνδε δʼ αἴδεσαι, τέκνον,\nμαστόν, πρὸς ᾧ σὺ πολλὰ δὴ βρίζων ἅμα\nοὔλοισιν ἐξήμελξας εὐτραφὲς γάλα.\nΠυλάδη τί δράσω; μητέρʼ αἰδεσθῶ κτανεῖν;\nποῦ δὴ τὰ λοιπὰ Λοξίου μαντεύματα\nτὰ πυθόχρηστα, πιστὰ δʼ εὐορκώματα;\nἅπαντας ἐχθροὺς τῶν θεῶν ἡγοῦ πλέον.\nκρίνω σὲ νικᾶν, καὶ παραινεῖς μοι καλῶς.\nἕπου, πρὸς αὐτὸν τόνδε σὲ σφάξαι θέλω.\nκαὶ ζῶντα γάρ νιν κρείσσονʼ ἡγήσω πατρός·\nτούτῳ θανοῦσα ξυγκάθευδʼ, ἐπεὶ φιλεῖς\nτὸν ἄνδρα τοῦτον, ὃν δʼ ἐχρῆν φιλεῖν στυγεῖς.\nἐγώ σʼ ἔθρεψα, σὺν δὲ γηράναι θέλω.\nπατροκτονοῦσα γὰρ ξυνοικήσεις ἐμοί;\nἡ Μοῖρα τούτων, ὦ τέκνον, παραιτία.\nκαὶ τόνδε τοίνυν Μοῖρʼ ἐπόρσυνεν μόρον.\nοὐδὲν σεβίζῃ γενεθλίους ἀράς, τέκνον;\nτεκοῦσα γάρ μʼ ἔρριψας ἐς τὸ δυστυχές.\nοὔτοι σʼ ἀπέρριψʼ εἰς δόμους δορυξένους.\nαἰκῶς ἐπράθην ὢν ἐλευθέρου πατρός.\nποῦ δῆθʼ ὁ τῖμος, ὅντινʼ ἀντεδεξάμην;\nαἰσχύνομαί σοι τοῦτʼ ὀνειδίσαι σαφῶς.\nμὴ ἀλλʼ εἴφʼ ὁμοίως καὶ πατρὸς τοῦ σοῦ μάτας.\nμὴ ʼλεγχε τὸν πονοῦντʼ ἔσω καθημένη.\nἄλγος γυναιξὶν ἀνδρὸς εἴργεσθαι, τέκνον.\nτρέφει δέ γʼ ἀνδρὸς μόχθος ἡμένας ἔσω.\nκτενεῖν ἔοικας, ὦ τέκνον, τὴν μητέρα.\nσύ τοι σεαυτήν, οὐκ ἐγώ, κατακτενεῖς.\nὅρα, φύλαξαι μητρὸς ἐγκότους κύνας.\nτὰς τοῦ πατρὸς δὲ πῶς φύγω, παρεὶς τάδε;\nἔοικα θρηνεῖν ζῶσα πρὸς τύμβον μάτην.\nπατρὸς γὰρ αἶσα τόνδε σοὐρίζει μόρον.\nοἲ ʼγὼ τεκοῦσα τόνδʼ ὄφιν ἐθρεψάμην.\nἦ κάρτα μάντις οὑξ ὀνειράτων φόβος.\nἔκανες ὃν οὐ χρῆν, καὶ τὸ μὴ χρεὼν πάθε.\nστένω μὲν οὖν καὶ τῶνδε συμφορὰν διπλῆν.\nἐπεὶ δὲ πολλῶν αἱμάτων ἐπήκρισε\nτλήμων Ὀρέστης, τοῦθʼ ὅμως αἱρούμεθα,\nὀφθαλμὸν οἴκων μὴ πανώλεθρον πεσεῖν.\nἔμολε μὲν δίκα Πριαμίδαις χρόνῳ,\nβαρύδικος ποινά·\nἔμολε δʼ ἐς δόμον τὸν Ἀγαμέμνονος\nδιπλοῦς λέων, διπλοῦς Ἄρης.\nἔλασε δʼ ἐς τὸ πᾶν\nὁ πυθόχρηστος φυγὰς\nθεόθεν εὖ φραδαῖσιν ὡρμημένος.\nἐπολολύξατʼ ὦ δεσποσύνων δόμων\nἀναφυγᾶς κακῶν καὶ κτεάνων τριβᾶς\nὑπαὶ δυοῖν μιαστόροιν,\nδυσοίμου τύχας.\nἔμολε δʼ ᾧ μέλει κρυπταδίου μάχας\nδολιόφρων ποινά·\nἔθιγε δʼ ἐν μάχᾳ χερὸς ἐτήτυμος\nΔιὸς κόρα—Δίκαν δέ νιν\nπροσαγορεύομεν βροτοὶ τυχόντες καλῶς—\nὀλέθριον πνέουσʼ ἐν ἐχθροῖς κότον.\nἐπολολύξατʼ ὦ δεσποσύνων δόμων\nἀναφυγᾶς κακῶν καὶ κτεάνων τριβᾶς\nὑπαὶ δυοῖν μιαστόροιν,\nδυσοίμου τύχας.\nτά περ ὁ Λοξίας ὁ Παρνασσίας\nμέγαν ἔχων μυχὸν χθονὸς ἐπωρθία-\nξεν ἀδόλως δόλοις\nβλάβαν ἐγχρονισθεῖσαν ἐποίχεται.\nκρατεῖταί πως τὸ θεῖον παρὰ τὸ μὴ\nὑπουργεῖν κακοῖς.\nἄξια δʼ οὐρανοῦχον ἀρχὰν σέβειν.\nπάρα τε φῶς ἰδεῖν\nμέγα τʼ ἀφῃρέθην ψάλιον οἰκέων.\nἄναγε μὰν δόμοι· πολὺν ἄγαν χρόνον\nχαμαιπετεῖς ἔκεισθʼ ἀεί.\nτάχα δὲ παντελὴς χρόνος ἀμείψεται\nπρόθυρα δωμάτων, ὅταν ἀφʼ ἑστίας\nπᾶν ἐλαθῇ μύσος\nκαθαρμοῖσιν ἀτᾶν ἐλατηρίοις.\nτύχαι δʼ εὐπροσωποκοῖται τὸ πᾶν\nἰδεῖν ἀκοῦσαι πρευμενεῖς\nμετοίκοις δόμων πεσοῦνται πάλιν.\nπάρα τε φῶς ἰδεῖν\nμέγα τʼ ἀφῃρέθην ψάλιον οἰκέων.\nἄναγε μὰν δόμοι· πολὺν ἄγαν χρόνον\nχαμαιπετεῖς ἔκεισθʼ ἀεί.\nἴδεσθε χώρας τὴν διπλῆν τυραννίδα\nπατροκτόνους τε δωμάτων πορθήτορας.\nσεμνοὶ μὲν ἦσαν ἐν θρόνοις τόθʼ ἥμενοι,\nφίλοι δὲ καὶ νῦν, ὡς ἐπεικάσαι πάθη\nπάρεστιν, ὅρκος τʼ ἐμμένει πιστώμασι.\nξυνώμοσαν μὲν θάνατον ἀθλίῳ πατρὶ\nκαὶ ξυνθανεῖσθαι· καὶ τάδʼ εὐόρκως ἔχει.\nἴδεσθε δʼ αὖτε, τῶνδʼ ἐπήκοοι κακῶν,\nτὸ μηχάνημα, δεσμὸν ἀθλίῳ πατρί,\nπέδας τε χειροῖν καὶ ποδοῖν ξυνωρίδα.\nἐκτείνατʼ αὐτὸ καὶ κύκλῳ παρασταδὸν\nστέγαστρον ἀνδρὸς δείξαθʼ, ὡς ἴδῃ πατήρ,\nοὐχ οὑμός, ἀλλʼ ὁ πάντʼ ἐποπτεύων τάδε\nἭλιος, ἄναγνα μητρὸς ἔργα τῆς ἐμῆς,\nὡς ἂν παρῇ μοι μάρτυς ἐν δίκῃ ποτέ,\nὡς τόνδʼ ἐγὼ μετῆλθον ἐνδίκως μόρον\nτὸν μητρός· Αἰγίσθου γὰρ οὐ λέγω μόρον·\nἔχει γὰρ αἰσχυντῆρος, ὡς νόμος, δίκην·\nἥτις δʼ ἐπʼ ἀνδρὶ τοῦτʼ ἐμήσατο στύγος,\nἐξ οὗ τέκνων ἤνεγχʼ ὑπὸ ζώνην βάρος,\nφίλον τέως, νῦν δʼ ἐχθρόν, ὡς φαίνει, κακόν,\nτί σοι δοκεῖ; μύραινά γʼ εἴτʼ ἔχιδνʼ ἔφυ\nσήπειν θιγοῦσʼ ἂν ἄλλον οὐ δεδηγμένον\nτόλμης ἕκατι κἀκδίκου φρονήματος.\nτί νιν προσείπω, κἂν τύχω μάλʼ εὐστομῶν;\nἄγρευμα θηρός, ἢ νεκροῦ ποδένδυτον\nδροίτης κατασκήνωμα; δίκτυον μὲν οὖν,\nἄρκυν τʼ ἂν εἴποις καὶ ποδιστῆρας πέπλους.\nτοιοῦτον ἂν κτήσαιτο φηλήτης ἀνήρ,\nξένων ἀπαιόλημα κἀργυροστερῆ\nβίον νομίζων, τῷδέ τʼ ἂν δολώματι\nπολλοὺς ἀναιρῶν πολλὰ θερμαίνοι φρένα.\nτοιάδʼ ἐμοὶ ξύνοικος ἐν δόμοισι μὴ\nγένοιτʼ· ὀλοίμην πρόσθεν ἐκ θεῶν ἄπαις.\nαἰαῖ αἰαῖ μελέων ἔργων·\nστυγερῷ θανάτῳ διεπράχθης.\nἒ ἔ,\nμίμνοντι δὲ καὶ πάθος ἀνθεῖ.\nἔδρασεν ἢ οὐκ ἔδρασε; μαρτυρεῖ δέ μοι\nφᾶρος τόδʼ, ὡς ἔβαψεν Αἰγίσθου ξίφος.\nφόνου δὲ κηκὶς ξὺν χρόνῳ ξυμβάλλεται,\nπολλὰς βαφὰς φθείρουσα τοῦ ποικίλματος.\nνῦν αὐτὸν αἰνῶ, νῦν ἀποιμώζω παρών,\nπατροκτόνον θʼ ὕφασμα προσφωνῶν τόδε.\nἀλγῶ μὲν ἔργα καὶ πάθος γένος τε πᾶν,\nἄζηλα νίκης τῆσδʼ ἔχων μιάσματα.\nοὔτις μερόπων ἀσινὴς βίοτον\nδιὰ παντὸς ἀπήμονʼ ἀμείψει.\nἒ ἔ,\nμόχθος δʼ ὁ μὲν αὐτίχʼ, ὁ δʼ ἥξει.\nἀλλʼ, ὡς ἂν εἰδῆτʼ, οὐ γὰρ οἶδʼ ὅπη τελεῖ,\nὥσπερ ξὺν ἵπποις ἡνιοστροφῶ δρόμου\nἐξωτέρω· φέρουσι γὰρ νικώμενον\nφρένες δύσαρκτοι· πρὸς δὲ καρδίᾳ φόβος\nᾄδειν ἕτοιμος ἠδʼ ὑπορχεῖσθαι κότῳ.\nἕως δʼ ἔτʼ ἔμφρων εἰμί, κηρύσσω φίλοις\nκτανεῖν τέ φημι μητέρʼ οὐκ ἄνευ δίκης,\nπατροκτόνον μίασμα καὶ θεῶν στύγος.\nκαὶ φίλτρα τόλμης τῆσδε πλειστηρίζομαι\nτὸν πυθόμαντιν Λοξίαν, χρήσαντʼ ἐμοὶ\nπράξαντι μὲν ταῦτʼ ἐκτὸς αἰτίας κακῆς\nεἶναι, παρέντα δʼ—οὐκ ἐρῶ τὴν ζημίαν·\nτόξῳ γὰρ οὔτις πημάτων ἐφίξεται.\nκαὶ νῦν ὁρᾶτέ μʼ, ὡς παρεσκευασμένος\nξὺν τῷδε θαλλῷ καὶ στέφει προσίξομαι\nμεσόμφαλόν θʼ ἵδρυμα, Λοξίου πέδον,\nπυρός τε φέγγος ἄφθιτον κεκλημένον,\nφεύγων τόδʼ αἷμα κοινόν· οὐδʼ ἐφʼ ἑστίαν\nἄλλην τραπέσθαι Λοξίας ἐφίετο.\nκαὶ μαρτυρεῖν μὲν ὡς ἐπορσύνθη κακὰ\nτάδʼ ἐν χρόνῳ μοι πάντας Ἀργείους λέγω·\nἐγὼ δʼ ἀλήτης τῆσδε γῆς ἀπόξενος,\nζῶν καὶ τεθνηκὼς τάσδε κληδόνας λιπών.\nἀλλʼ εὖ γʼ ἔπραξας, μηδʼ ἐπιζευχθῇς στόμα\nφήμῃ πονηρᾷ μηδʼ ἐπιγλωσσῶ κακά,\nἐλευθερώσας πᾶσαν Ἀργείων πόλιν,\nδυοῖν δρακόντοιν εὐπετῶς τεμὼν κάρα.\nἆ, ἆ.\nδμωαὶ γυναῖκες, αἵδε Γοργόνων δίκην\nφαιοχίτωνες καὶ πεπλεκτανημέναι\nπυκνοῖς δράκουσιν· οὐκέτʼ ἂν μείναιμʼ ἐγώ.\nτίνες σε δόξαι, φίλτατʼ ἀνθρώπων πατρί,\nστροβοῦσιν; ἴσχε, μὴ φόβου νικῶ πολύ.\nοὐκ εἰσὶ δόξαι τῶνδε πημάτων ἐμοί·\nσαφῶς γὰρ αἵδε μητρὸς ἔγκοτοι κύνες.\nποταίνιον γὰρ αἷμά σοι χεροῖν ἔτι·\nἐκ τῶνδέ τοι ταραγμὸς ἐς φρένας πίτνει.\nἄναξ Ἄπολλον, αἵδε πληθύουσι δή,\nκἀξ ὀμμάτων στάζουσιν αἷμα δυσφιλές.\nεἷς σοὶ καθαρμός· Λοξίας δὲ προσθιγὼν\nἐλεύθερόν σε τῶνδε πημάτων κτίσει.\nὑμεῖς μὲν οὐχ ὁρᾶτε τάσδʼ, ἐγὼ δʼ ὁρῶ·\nἐλαύνομαι δὲ κοὐκέτʼ ἂν μείναιμʼ ἐγὼ.\nἀλλʼ εὐτυχοίης, καί σʼ ἐποπτεύων πρόφρων\nθεὸς φυλάσσοι καιρίοισι συμφοραῖς.\nὅδε τοι μελάθροις τοῖς βασιλείοις\nτρίτος αὖ χειμὼν\nπνεύσας γονίας ἐτελέσθη.\nπαιδοβόροι μὲν πρῶτον ὑπῆρξαν\nμόχθοι τάλανές τε Θυέστου·\nδεύτερον ἀνδρὸς βασίλεια πάθη·\nλουτροδάικτος δʼ ὤλετʼ Ἀχαιῶν\nπολέμαρχος ἀνήρ·\nνῦν δʼ αὖ τρίτος ἦλθέ ποθεν σωτήρ,\nἢ μόρον εἴπω;\nποῖ δῆτα κρανεῖ, ποῖ καταλήξει\nμετακοιμισθὲν μένος ἄτης;\n"};
