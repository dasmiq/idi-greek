var sequence = {"name":"Aeschylus. Eumenides","data":"πρῶτον μὲν εὐχῇ τῇδε πρεσβεύω θεῶν\nτὴν πρωτόμαντιν Γαῖαν· ἐκ δὲ τῆς Θέμιν,\nἣ δὴ τὸ μητρὸς δευτέρα τόδʼ ἕζετο\nμαντεῖον, ὡς λόγος τις· ἐν δὲ τῷ τρίτῳ\nλάχει, θελούσης, οὐδὲ πρὸς βίαν τινός,\nΤιτανὶς ἄλλη παῖς Χθονὸς καθέζετο,\nΦοίβη· δίδωσι δʼ ἣ γενέθλιον δόσιν\nΦοίβῳ· τὸ Φοίβης δʼ ὄνομʼ ἔχει παρώνυμον.\nλιπὼν δὲ λίμνην Δηλίαν τε χοιράδα,\nκέλσας ἐπʼ ἀκτὰς ναυπόρους τὰς Παλλάδος,\nἐς τήνδε γαῖαν ἦλθε Παρνησοῦ θʼ ἕδρας.\nπέμπουσι δʼ αὐτὸν καὶ σεβίζουσιν μέγα\nκελευθοποιοὶ παῖδες Ἡφαίστου, χθόνα\nἀνήμερον τιθέντες ἡμερωμένην.\nμολόντα δʼ αὐτὸν κάρτα τιμαλφεῖ λεώς,\nΔελφός τε χώρας τῆσδε πρυμνήτης ἄναξ.\nτέχνης δέ νιν Ζεὺς ἔνθεον κτίσας φρένα\nἵζει τέταρτον τοῖσδε μάντιν ἐν θρόνοις·\nΔιὸς προφήτης δʼ ἐστὶ Λοξίας πατρός.\nτούτους ἐν εὐχαῖς φροιμιάζομαι θεούς.\nΠαλλὰς προναία δʼ ἐν λόγοις πρεσβεύεται·\nσέβω δὲ νύμφας, ἔνθα Κωρυκὶς πέτρα\nκοίλη, φίλορνις, δαιμόνων ἀναστροφή·\nΒρόμιος ἔχει τὸν χῶρον, οὐδʼ ἀμνημονῶ,\nἐξ οὗτε Βάκχαις ἐστρατήγησεν θεός,\nλαγὼ δίκην Πενθεῖ καταρράψας μόρον·\nΠλειστοῦ τε πηγὰς καὶ Ποσειδῶνος κράτος\nκαλοῦσα καὶ τέλειον ὕψιστον Δία,\nἔπειτα μάντις ἐς θρόνους καθιζάνω.\nκαὶ νῦν τυχεῖν με τῶν πρὶν εἰσόδων μακρῷ\nἄριστα δοῖεν· κεἰ παρʼ Ἑλλήνων τινές,\nἴτων πάλῳ λαχόντες, ὡς νομίζεται.\nμαντεύομαι γὰρ ὡς ἂν ἡγῆται θεός.\nἦ δεινὰ λέξαι, δεινὰ δʼ ὀφθαλμοῖς δρακεῖν,\nπάλιν μʼ ἔπεμψεν ἐκ δόμων τῶν Λοξίου,\nὡς μήτε σωκεῖν μήτε μʼ ἀκταίνειν βάσιν,\nτρέχω δὲ χερσίν, οὐ ποδωκείᾳ σκελῶν·\nδείσασα γὰρ γραῦς οὐδέν, ἀντίπαις μὲν οὖν.\nἐγὼ μὲν ἕρπω πρὸς πολυστεφῆ μυχόν·\nὁρῶ δʼ ἐπʼ ὀμφαλῷ μὲν ἄνδρα θεομυσῆ\nἕδραν ἔχοντα προστρόπαιον, αἵματι\nστάζοντα χεῖρας καὶ νεοσπαδὲς ξίφος\nἔχοντʼ ἐλαίας θʼ ὑψιγέννητον κλάδον,\nλήνει μεγίστῳ σωφρόνως ἐστεμμένον,\nἀργῆτι μαλλῷ· τῇδε γὰρ τρανῶς ἐρῶ.\nπρόσθεν δὲ τἀνδρὸς τοῦδε θαυμαστὸς λόχος\nεὕδει γυναικῶν ἐν θρόνοισιν ἥμενος.\nοὔτοι γυναῖκας, ἀλλὰ Γοργόνας λέγω,\nοὐδʼ αὖτε Γοργείοισιν εἰκάσω τύποις.\nεἶδόν ποτʼ ἤδη Φινέως γεγραμμένας\nδεῖπνον φερούσας· ἄπτεροί γε μὴν ἰδεῖν\nαὗται, μέλαιναι δʼ ἐς τὸ πᾶν βδελύκτροποι·\nῥέγκουσι δʼ οὐ πλατοῖσι φυσιάμασιν·\nἐκ δʼ ὀμμάτων λείβουσι δυσφιλῆ λίβα·\nκαὶ κόσμος οὔτε πρὸς θεῶν ἀγάλματα\nφέρειν δίκαιος οὔτʼ ἐς ἀνθρώπων στέγας.\nτὸ φῦλον οὐκ ὄπωπα τῆσδʼ ὁμιλίας\nοὐδʼ ἥτις αἶα τοῦτʼ ἐπεύχεται γένος\nτρέφουσʼ ἀνατεὶ μὴ μεταστένειν πόνον.\nτἀντεῦθεν ἤδη τῶνδε δεσπότῃ δόμων\nαὐτῷ μελέσθω Λοξίᾳ μεγασθενεῖ.\nἰατρόμαντις δʼ ἐστὶ καὶ τερασκόπος\nκαὶ τοῖσιν ἄλλοις δωμάτων καθάρσιος.\nοὔτοι προδώσω· διὰ τέλους δέ σοι φύλαξ\nἐγγὺς παρεστὼς καὶ πρόσω δʼ ἀποστατῶν\nἐχθροῖσι τοῖς σοῖς οὐ γενήσομαι πέπων.\nκαὶ νῦν ἁλούσας τάσδε τὰς μάργους ὁρᾷς·\nὕπνῳ πεσοῦσαι δʼ αἱ κατάπτυστοι κόραι,\nγραῖαι παλαιαὶ παῖδες, αἷς οὐ μείγνυται\nθεῶν τις οὐδʼ ἄνθρωπος οὐδὲ θήρ ποτε.\nκακῶν δʼ ἕκατι κἀγένοντʼ, ἐπεὶ κακὸν\nσκότον νέμονται Τάρταρόν θʼ ὑπὸ χθονός,\nμισήματʼ ἀνδρῶν καὶ θεῶν Ὀλυμπίων.\nὅμως δὲ φεῦγε μηδὲ μαλθακὸς γένῃ.\nἐλῶσι γάρ σε καὶ διʼ ἠπείρου μακρᾶς\nβιβῶντʼ ἀνʼ αἰεὶ τὴν πλανοστιβῆ χθόνα\nὑπέρ τε πόντον καὶ περιρρύτας πόλεις.\nκαὶ μὴ πρόκαμνε τόνδε βουκολούμενος\nπόνον· μολὼν δὲ Παλλάδος ποτὶ πτόλιν\nἵζου παλαιὸν ἄγκαθεν λαβὼν βρέτας.\nκἀκεῖ δικαστὰς τῶνδε καὶ θελκτηρίους\nμύθους ἔχοντες μηχανὰς εὑρήσομεν,\nὥστʼ ἐς τὸ πᾶν σε τῶνδʼ ἀπαλλάξαι πόνων·\nκαὶ γὰρ κτανεῖν σʼ ἔπεισα μητρῷον δέμας.\nἄναξ Ἄπολλον, οἶσθα μὲν τὸ μὴ ʼδικεῖν·\nἐπεὶ δʼ ἐπίστᾳ, καὶ τὸ μὴ ʼμελεῖν μάθε.\nσθένος δὲ ποιεῖν εὖ φερέγγυον τὸ σόν.\nμέμνησο, μὴ φόβος σε νικάτω φρένας.\nσὺ δʼ, αὐτάδελφον αἷμα καὶ κοινοῦ πατρός,\nἙρμῆ, φύλασσε· κάρτα δʼ ὢν ἐπώνυμος\nπομπαῖος ἴσθι, τόνδε ποιμαίνων ἐμὸν\nἱκέτην—σέβει τοι Ζεὺς τόδʼ ἐκνόμων σέβας—\nὁρμώμενον βροτοῖσιν εὐπόμπῳ τύχῃ.\nεὕδοιτʼ ἄν, ὠή, καὶ καθευδουσῶν τί δεῖ;\nἐγὼ δʼ ὑφʼ ὑμῶν ὧδʼ ἀπητιμασμένη\nἄλλοισιν ἐν νεκροῖσιν, ὧν μὲν ἔκτανον\nὄνειδος ἐν φθιτοῖσιν οὐκ ἐκλείπεται,\nαἰσχρῶς δʼ ἀλῶμαι· προυννέπω δʼ ὑμῖν ὅτι\nἔχω μεγίστην αἰτίαν κείνων ὕπο·\nπαθοῦσα δʼ οὕτω δεινὰ πρὸς τῶν φιλτάτων,\nοὐδεὶς ὑπέρ μου δαιμόνων μηνίεται,\nκατασφαγείσης πρὸς χερῶν μητροκτόνων.\nὁρᾶτε πληγὰς τάσδε καρδίας ὅθεν.\nεὕδουσα γὰρ φρὴν ὄμμασιν λαμπρύνεται,\nἐν ἡμέρᾳ δὲ μοῖρʼ ἀπρόσκοπος βροτῶν.\nἦ πολλὰ μὲν δὴ τῶν ἐμῶν ἐλείξατε,\nχοάς τʼ ἀοίνους, νηφάλια μειλίγματα,\nκαὶ νυκτίσεμνα δεῖπνʼ ἐπʼ ἐσχάρᾳ πυρὸς\nἔθυον, ὥραν οὐδενὸς κοινὴν θεῶν.\nκαὶ πάντα ταῦτα λὰξ ὁρῶ πατούμενα.\nὁ δʼ ἐξαλύξας οἴχεται νεβροῦ δίκην,\nκαὶ ταῦτα κούφως ἐκ μέσων ἀρκυστάτων\nὤρουσεν ὑμῖν ἐγκατιλλώψας μέγα.\nἀκούσαθʼ ὡς ἔλεξα τῆς ἐμῆς περὶ\nψυχῆς, φρονήσατʼ, ὦ κατὰ χθονὸς θεαί.\nὄναρ γὰρ ὑμᾶς νῦν Κλυταιμήστρα καλῶ.\n(μ̔υγμός.)\nμύζοιτʼ ἄν, ἁνὴρ δʼ οἴχεται φεύγων πρόσω·\nφίλοι γάρ εἰσιν οὐκ ἐμοῖς προσεικότες.\n(μ̔υγμός.)\nἄγαν ὑπνώσσεις κοὐ κατοικτίζεις πάθος·\nφονεὺς δʼ Ὀρέστης τῆσδε μητρὸς οἴχεται.\n(ὡ̓γμός.)\nᾤζεις, ὑπνώσσεις· οὐκ ἀναστήσῃ τάχος;\nτί σοι πέπρωται πρᾶγμα πλὴν τεύχειν κακά;\n(ὡ̓γμός.)\nὕπνος πόνος τε κύριοι συνωμόται\nδεινῆς δρακαίνης ἐξεκήραναν μένος.\n(μ̔υγμὸς διπλοῦς ὀξύς.)\nλαβὲ λαβὲ λαβὲ λαβέ, φράζου.\nὄναρ διώκεις θῆρα, κλαγγαίνεις δʼ ἅπερ\nκύων μέριμναν οὔποτʼ ἐκλείπων πόνου.\nτί δρᾷς; ἀνίστω, μή σε νικάτω πόνος,\nμηδʼ ἀγνοήσῃς πῆμα μαλθαχθεῖσʼ ὕπνῳ.\nἄλγησον ἧπαρ ἐνδίκοις ὀνείδεσιν·\nτοῖς σώφροσιν γὰρ ἀντίκεντρα γίγνεται.\nσὺ δʼ αἱματηρὸν πνεῦμʼ ἐπουρίσασα τῷ,\nἀτμῷ κατισχναίνουσα, νηδύος πυρί,\nἕπου, μάραινε δευτέροις διώγμασιν.\nἔγειρʼ, ἔγειρε καὶ σὺ τήνδʼ, ἐγὼ δὲ σέ.\nεὕδεις; ἀνίστω, κἀπολακτίσασʼ ὕπνον,\nἰδώμεθʼ εἴ τι τοῦδε φροιμίου ματᾷ.\nἰοὺ ἰοὺ πύπαξ. ἐπάθομεν, φίλαι,—\nἦ πολλὰ δὴ παθοῦσα καὶ μάτην ἐγώ,—\nἐπάθομεν πάθος δυσαχές, ὦ πόποι,\nἄφερτον κακόν·\nἐξ ἀρκύων πέπτωκεν οἴχεταί θʼ ὁ θήρ.—\nὕπνῳ κρατηθεῖσʼ ἄγραν ὤλεσα.\nἰὼ παῖ Διός, ἐπίκλοπος πέλῃ,—\nνέος δὲ γραίας δαίμονας καθιππάσω,—\nτὸν ἱκέταν σέβων, ἄθεον ἄνδρα καὶ\nτοκεῦσιν πικρόν·\nτὸν μητραλοίαν δʼ ἐξέκλεψας ὢν θεός.—\nτί τῶνδʼ ἐρεῖ τις δικαίως ἔχειν;\nἐμοὶ δʼ ὄνειδος ἐξ ὀνειράτων μολὸν\nἔτυψεν δίκαν διφρηλάτου\nμεσολαβεῖ κέντρῳ\nὑπὸ φρένας, ὑπὸ λοβόν.—\nπάρεστι μαστίκτορος δαΐου δαμίου\nβαρὺ τὸ περίβαρυ κρύος ἔχειν.\nτοιαῦτα δρῶσιν οἱ νεώτεροι θεοί,\nκρατοῦντες τὸ πᾶν δίκας πλέον\nφονολιβῆ θρόνον\nπερὶ πόδα, περὶ κάρα.—\nπάρεστι γᾶς ὀμφαλὸν προσδρακεῖν αἱμάτων\nβλοσυρὸν ἀρόμενον ἄγος ἔχειν.\nἐφεστίῳ δὲ μάντις ὢν μιάσματι\nμυχὸν ἐχράνατʼ αὐτόσσυτος, αὐτόκλητος,\nπαρὰ νόμον θεῶν βρότεα μὲν τίων,\nπαλαιγενεῖς δὲ μοίρας φθίσας.\nκἀμοί γε λυπρός, καὶ τὸν οὐκ ἐκλύσεται,\nὑπό τε γᾶν φυγὼν οὔ ποτʼ ἐλευθεροῦται.\nποτιτρόπαιος ὢν δʼ ἕτερον ἐν κάρᾳ\nμιάστορʼ ἐκ γένους πάσεται.\nἔξω, κελεύω, τῶνδε δωμάτων τάχος\nχωρεῖτʼ, ἀπαλλάσσεσθε μαντικῶν μυχῶν,\nμὴ καὶ λαβοῦσα πτηνὸν ἀργηστὴν ὄφιν,\nχρυσηλάτου θώμιγγος ἐξορμώμενον,\nἀνῇς ὑπʼ ἄλγους μέλανʼ ἀπʼ ἀνθρώπων ἀφρόν,\nἐμοῦσα θρόμβους οὓς ἀφείλκυσας φόνου.\nοὔτοι δόμοισι τοῖσδε χρίμπτεσθαι πρέπει·\nἀλλʼ οὗ καρανιστῆρες ὀφθαλμωρύχοι\nδίκαι σφαγαί τε σπέρματός τʼ ἀποφθορᾷ\nπαίδων κακοῦται χλοῦνις, ἠδʼ ἀκρωνία,\nλευσμός τε, καὶ μύζουσιν οἰκτισμὸν πολὺν\nὑπὸ ῥάχιν παγέντες. ἆρʼ ἀκούετε\nοἵας ἑορτῆς ἔστʼ ἀπόπτυστοι θεοῖς\nστέργηθρʼ ἔχουσαι; πᾶς δʼ ὑφηγεῖται τρόπος\nμορφῆς. λέοντος ἄντρον αἱματορρόφου\nοἰκεῖν τοιαύτας εἰκός, οὐ χρηστηρίοις\nἐν τοῖσδε πλησίοισι τρίβεσθαι μύσος.\nχωρεῖτʼ ἄνευ βοτῆρος αἰπολούμεναι.\nποίμνης τοιαύτης δʼ οὔτις εὐφιλὴς θεῶν.\nἄναξ Ἄπολλον, ἀντάκουσον ἐν μέρει.\nαὐτὸς σὺ τούτων οὐ μεταίτιος πέλῃ,\nἀλλʼ εἷς τὸ πᾶν ἔπραξας ὢν παναίτιος.\nπῶς δή; τοσοῦτο μῆκος ἔκτεινον λόγου.\nἔχρησας ὥστε τὸν ξένον μητροκτονεῖν.\nἔχρησα ποινὰς τοῦ πατρὸς πρᾶξαι. τί μήν ;\nκἄπειθʼ ὑπέστης αἵματος δέκτωρ νέου.\nκαὶ προστραπέσθαι τούσδʼ ἐπέστελλον δόμους.\nκαὶ τὰς προπομποὺς δῆτα τάσδε λοιδορεῖς;\nοὐ γὰρ δόμοισι τοῖσδε πρόσφορον μολεῖν.\nἀλλʼ ἔστιν ἡμῖν τοῦτο προστεταγμένον.\nτίς ἥδε τιμή; κόμπασον γέρας καλόν.\nτοὺς μητραλοίας ἐκ δόμων ἐλαύνομεν.\nτί γὰρ γυναικὸς ἥτις ἄνδρα νοσφίσῃ;\nοὐκ ἂν γένοιθʼ ὅμαιμος αὐθέντης φόνος.\nἦ κάρτʼ ἄτιμα καὶ παρʼ οὐδὲν εἰργάσω\nἭρας τελείας καὶ Διὸς πιστώματα.\nΚύπρις δʼ ἄτιμος τῷδʼ ἀπέρριπται λόγῳ,\nὅθεν βροτοῖσι γίγνεται τὰ φίλτατα.\nεὐνὴ γὰρ ἀνδρὶ καὶ γυναικὶ μόρσιμος\nὅρκου ʼστὶ μείζων τῇ δίκῃ φρουρουμένη.\nεἰ τοῖσιν οὖν κτείνουσιν ἀλλήλους χαλᾷς\nτὸ μὴ τίνεσθαι μηδʼ ἐποπτεύειν κότῳ,\nοὔ φημʼ Ὀρέστην σʼ ἐνδίκως ἀνδρηλατεῖν.\nτὰ μὲν γὰρ οἶδα κάρτα σʼ ἐνθυμουμένην,\nτὰ δʼ ἐμφανῶς πράσσουσαν ἡσυχαιτέραν.\nδίκας δὲ Παλλὰς τῶνδʼ ἐποπτεύσει θεά.\nτὸν ἄνδρʼ ἐκεῖνον οὔ τι μὴ λίπω ποτέ.\nσὺ δʼ οὖν δίωκε καὶ πόνον πλείω τίθου.\nτιμὰς σὺ μὴ σύντεμνε τὰς ἐμὰς λόγῳ.\nοὐδʼ ἂν δεχοίμην ὥστʼ ἔχειν τιμὰς σέθεν.\nμέγας γὰρ ἔμπας πὰρ Διὸς θρόνοις λέγῃ.\nἐγὼ δʼ, ἄγει γὰρ αἷμα μητρῷον, δίκας\nμέτειμι τόνδε φῶτα κἀκκυνηγετῶ.\nἐγὼ δʼ ἀρήξω τὸν ἱκέτην τε ῥύσομαι·\nδεινὴ γὰρ ἐν βροτοῖσι κἀν θεοῖς πέλει\nτοῦ προστροπαίου μῆνις, εἰ προδῶ σφʼ ἑκών.\nἄνασσʼ Ἀθάνα, Λοξίου κελεύμασιν\nἥκω, δέχου δὲ πρευμενῶς ἀλάστορα,\nοὐ προστρόπαιον οὐδʼ ἀφοίβαντον χέρα,\nἀλλʼ ἀμβλὺς ἤδη προστετριμμένος τε πρὸς\nἄλλοισιν οἴκοις καὶ πορεύμασιν βροτῶν.\nὅμοια χέρσον καὶ θάλασσαν ἐκπερῶν,\nσῴζων ἐφετμὰς Λοξίου χρηστηρίους,\nπρόσειμι δῶμα καὶ βρέτας τὸ σόν, θεά.\nαὐτοῦ φυλάσσων ἀναμένω τέλος δίκης.\nεἶεν· τόδʼ ἐστὶ τἀνδρὸς ἐκφανὲς τέκμαρ.\nἕπου δὲ μηνυτῆρος ἀφθέγκτου φραδαῖς.\nτετραυματισμένον γὰρ ὡς κύων νεβρὸν\nπρὸς αἷμα καὶ σταλαγμὸν ἐκματεύομεν.\nπολλοῖς δὲ μόχθοις ἀνδροκμῆσι φυσιᾷ\nσπλάγχνον· χθονὸς γὰρ πᾶς πεποίμανται τόπος,\nὑπέρ τε πόντον ἀπτέροις ποτήμασιν\nἦλθον διώκουσʼ, οὐδὲν ὑστέρα νεώς.\nκαὶ νῦν ὅδʼ ἐνθάδʼ ἐστί που καταπτακών.\nὀσμὴ βροτείων αἱμάτων με προσγελᾷ.\nὅρα ὅρα μάλʼ αὖ,\nλεύσσετε πάντα, μὴ\nλάθῃ φύγδα βὰς\nὁ ματροφόνος ἀτίτας.\nὁ δʼ αὖτέ γʼ οὖν ἀλκὰν ἔχων\nπερὶ βρέτει πλεχθεὶς θεᾶς ἀμβρότου\nὑπόδικος θέλει γενέσθαι χρεῶν.\nτὸ δʼ οὐ πάρεστιν· αἷμα μητρῷον χαμαὶ\nδυσαγκόμιστον, παπαῖ,\nτὸ διερὸν πέδοι χύμενον οἴχεται.\nἀλλʼ ἀντιδοῦναι δεῖ σʼ ἀπὸ ζῶντος ῥοφεῖν\nἐρυθρὸν ἐκ μελέων πέλανον· ἀπὸ δὲ σοῦ\nφεροίμαν βοσκὰν πώματος δυσπότου·\nκαὶ ζῶντά σʼ ἰσχνάνασʼ ἀπάξομαι κάτω,\nἀντίποινʼ ὡς τίνῃς ματροφόνου δύας.\nὄψει δὲ κεἴ τις ἄλλος ἤλιτεν βροτῶν\nἢ θεὸν ἢ ξένον\nτινʼ ἀσεβῶν ἢ τοκέας φίλους,\nἔχονθʼ ἕκαστον τῆς δίκης ἐπάξια.\nμέγας γὰρ Ἅιδης ἐστὶν εὔθυνος βροτῶν\nἔνερθε χθονός,\nδελτογράφῳ δὲ πάντʼ ἐπωπᾷ φρενί.\nἐγὼ διδαχθεὶς ἐν κακοῖς ἐπίσταμαι\nπολλοὺς καθαρμούς, καὶ λέγειν ὅπου δίκη\nσιγᾶν θʼ ὁμοίως· ἐν δὲ τῷδε πράγματι\nφωνεῖν ἐτάχθην πρὸς σοφοῦ διδασκάλου.\nβρίζει γὰρ αἷμα καὶ μαραίνεται χερός,\nμητροκτόνον μίασμα δʼ ἔκπλυτον πέλει·\nποταίνιον γὰρ ὂν πρὸς ἑστίᾳ θεοῦ\nΦοίβου καθαρμοῖς ἠλάθη χοιροκτόνοις.\nπολὺς δέ μοι γένοιτʼ ἂν ἐξ ἀρχῆς λόγος,\nὅσοις προσῆλθον ἀβλαβεῖ ξυνουσίᾳ.\nχρόνος καθαιρεῖ πάντα γηράσκων ὁμοῦ.\nκαὶ νῦν ἀφʼ ἁγνοῦ στόματος εὐφήμως καλῶ\nχώρας ἄνασσαν τῆσδʼ Ἀθηναίαν ἐμοὶ\nμολεῖν ἀρωγόν· κτήσεται δʼ ἄνευ δορὸς\nαὐτόν τε καὶ γῆν καὶ τὸν Ἀργεῖον λεὼν\nπιστὸν δικαίως ἐς τὸ πᾶν τε σύμμαχον.\nἀλλʼ εἴτε χώρας ἐν τόποις Λιβυστικοῖς,\nΤρίτωνος ἀμφὶ χεῦμα γενεθλίου πόρου,\nτίθησιν ὀρθὸν ἢ κατηρεφῆ πόδα,\nφίλοις ἀρήγουσʼ, εἴτε Φλεγραίαν πλάκα\nθρασὺς ταγοῦχος ὡς ἀνὴρ ἐπισκοπεῖ,\nἔλθοι—κλύει δὲ καὶ πρόσωθεν ὢν θεός—\nὅπως γένοιτο τῶνδʼ ἐμοὶ λυτήριος.\nοὔτοι σʼ Ἀπόλλων οὐδʼ Ἀθηναίας σθένος\nῥύσαιτʼ ἂν ὥστε μὴ οὐ παρημελημένον\nἔρρειν, τὸ χαίρειν μὴ μαθόνθʼ ὅπου φρενῶν,\nἀναίματον βόσκημα δαιμόνων, σκιάν.\nοὐδʼ ἀντιφωνεῖς, ἀλλʼ ἀποπτύεις λόγους,\nἐμοὶ τραφείς τε καὶ καθιερωμένος;\nκαὶ ζῶν με δαίσεις οὐδὲ πρὸς βωμῷ σφαγείς·\nὕμνον δʼ ἀκούσῃ τόνδε δέσμιον σέθεν.\nἄγε δὴ καὶ χορὸν ἅψωμεν, ἐπεὶ\nμοῦσαν στυγερὰν\nἀποφαίνεσθαι δεδόκηκεν,\nλέξαι τε λάχη τὰ κατʼ ἀνθρώπους\nὡς ἐπινωμᾷ στάσις ἁμά.\nεὐθυδίκαιοι δʼ οἰόμεθʼ εἶναι·\nτὸν μὲν καθαρὰς χεῖρας προνέμοντʼ\nοὔτις ἐφέρπει μῆνις ἀφʼ ἡμῶν,\nἀσινὴς δʼ αἰῶνα διοιχνεῖ·\nὅστις δʼ ἀλιτὼν ὥσπερ ὅδʼ ἁνὴρ\nχεῖρας φονίας ἐπικρύπτει,\nμάρτυρες ὀρθαὶ τοῖσι θανοῦσιν\nπαραγιγνόμεναι πράκτορες αἵματος\nαὐτῷ τελέως ἐφάνημεν.\nμᾶτερ ἅ μʼ ἔτικτες, ὦ μᾶτερ\nΝύξ, ἀλαοῖσι καὶ δεδορκόσιν\nποινάν, κλῦθʼ. ὁ Λατοῦς γὰρ ἶ-\nνίς μʼ ἄτιμον τίθησιν\nτόνδʼ ἀφαιρούμενος\nπτῶκα, ματρῷον ἅ-\nγνισμα κύριον φόνου.\nἐπὶ δὲ τῷ τεθυμένῳ\nτόδε μέλος, παρακοπά,\nπαραφορὰ φρενοδαλής,\nὕμνος ἐξ Ἐρινύων,\nδέσμιος φρενῶν, ἀφόρ-\nμικτος, αὐονὰ βροτοῖς.\nτοῦτο γὰρ λάχος διανταία\nΜοῖρʼ ἐπέκλωσεν ἐμπέδως ἔχειν,\nθνατῶν τοῖσιν αὐτουργίαι\nξυμπέσωσιν μάταιοι,\nτοῖς ὁμαρτεῖν, ὄφρʼ ἂν\nγᾶν ὑπέλθῃ· θανὼν δʼ\nοὐκ ἄγαν ἐλεύθερος.\nἐπὶ δὲ τῷ τεθυμένῳ\nτόδε μέλος, παρακοπά,\nπαραφορὰ φρενοδαλής,\nὕμνος ἐξ Ἐρινύων,\nδέσμιος φρενῶν, ἀφόρ-\nμικτος, αὐονὰ βροτοῖς.\nγιγνομέναισι λάχη τάδʼ ἐφʼ ἁμὶν ἐκράνθη·\nἀθανάτων δʼ ἀπέχειν χέρας, οὐδέ τις ἐστί\nσυνδαίτωρ μετάκοινος·\nπαλλεύκων δὲ πέπλων ἀπόμοιρος ἄκληρος ἐτύχθην\n¯˘¯˘¯˘¯\nδωμάτων γὰρ εἱλόμαν\nἀνατροπάς, ὅταν Ἄρης\nτιθασὸς ὢν φίλον ἕλῃ.\nἐπὶ τὸν ὧδʼ ἱέμεναι\nκρατερὸν ὄνθʼ ὅμως ἀμαυ-\nροῦμεν ὑφʼ αἵματος νέου.\nσπεύδομεν αἵδʼ ἀφελεῖν τινὰ τάσδε μερίμνας,\nθεῶν δʼ ἀτέλειαν ἐμαῖς μελέταις ἐπικραίνειν,\nμηδʼ εἰς ἄγκρισιν ἐλθεῖν·\nΖεὺς δʼ αἱμοσταγὲς ἀξιόμισον ἔθνος τόδε λέσχας\nἇς ἀπηξιώσατο.\nδωμάτων γὰρ εἱλόμαν\nἀνατροπάς, ὅταν Ἄρης\nτιθασὸς ὢν φίλον ἕλῃ.\nἐπὶ τὸν ὧδʼ ἱέμεναι\nκρατερὸν ὄνθʼ ὅμως ἀμαυ-\nροῦμεν ὑφʼ αἵματος νέου.\nδόξαι τʼ ἀνδρῶν καὶ μάλʼ ὑπʼ αἰθέρι σεμναὶ\nτακόμεναι κατὰ γᾶν μινύθουσιν ἄτιμοι\nἁμετέραις ἐφόδοις μελανείμοσιν, ὀρχη-\nσμοῖς τʼ ἐπιφθόνοις ποδός.\nμάλα γὰρ οὖν ἁλομένα\nἀνέκαθεν βαρυπεσῆ\nκαταφέρω ποδὸς ἀκμάν,\nσφαλερὰ καὶ τανυδρόμοις\nκῶλα, δύσφορον ἄταν.\nπίπτων δʼ οὐκ οἶδεν τόδʼ ὑπʼ ἄφρονι λύμᾳ·\nτοῖον γὰρ ἐπὶ κνέφας ἀνδρὶ μύσος πεπόταται,\nκαὶ δνοφεράν τινʼ ἀχλὺν κατὰ δώματος αὐδᾶ-\nται πολύστονος φάτις.\nμάλα γὰρ οὖν ἁλομένα\nἀνέκαθεν βαρυπεσῆ\nκαταφέρω ποδὸς ἀκμάν,\nσφαλερὰ καὶ τανυδρόμοις\nκῶλα, δύσφορον ἄταν.\nμένει γάρ. εὐμήχανοί\nτε καὶ τέλειοι, κακῶν\nτε μνήμονες σεμναὶ\nκαὶ δυσπαρήγοροι βροτοῖς,\nἄτιμʼ ἀτίετα διόμεναι\nλάχη θεῶν διχοστατοῦντʼ ἀνηλίῳ\nλάμπᾳ, δυσοδοπαίπαλα\nδερκομένοισι καὶ δυσομμάτοις ὁμῶς.\nτίς οὖν τάδʼ οὐχ ἅζεταί\nτε καὶ δέδοικεν βροτῶν,\nἐμοῦ κλύων θεσμὸν\nτὸν μοιρόκραντον ἐκ θεῶν\nδοθέντα τέλεον; ἔτι δέ μοι\nμένει γέρας παλαιόν, οὐδʼ ἀτιμίας\nκύρω, καίπερ ὑπὸ χθόνα\nτάξιν ἔχουσα καὶ δυσήλιον κνέφας.\nπρόσωθεν ἐξήκουσα κληδόνος βοὴν\nἀπὸ Σκαμάνδρου γῆν καταφθατουμένη,\nἣν δῆτʼ Ἀχαιῶν ἄκτορές τε καὶ πρόμοι,\nτῶν αἰχμαλώτων χρημάτων λάχος μέγα,\nἔνειμαν αὐτόπρεμνον εἰς τὸ πᾶν ἐμοί,\nἐξαίρετον δώρημα Θησέως τόκοις·\nἔνθεν διώκουσʼ ἦλθον ἄτρυτον πόδα,\nπτερῶν ἄτερ ῥοιβδοῦσα κόλπον αἰγίδος.\nπώλοις ἀκμαίοις τόνδʼ ἐπιζεύξασʼ ὄχον\nκαινὴν δʼ ὁρῶσα τήνδʼ ὁμιλίαν χθονὸς\nταρβῶ μὲν οὐδέν, θαῦμα δʼ ὄμμασιν πάρα.\nτίνες ποτʼ ἐστέ; πᾶσι δʼ ἐς κοινὸν λέγω·\nβρέτας τε τοὐμὸν τῷδʼ ἐφημένῳ ξένῳ,\nὑμᾶς θʼ ὁμοίας οὐδενὶ σπαρτῶν γένει,\nοὔτʼ ἐν θεαῖσι πρὸς θεῶν ὁρωμένας\nοὔτʼ οὖν βροτείοις ἐμφερεῖς μορφώμασιν.\nλέγειν δʼ ἄμομφον ὄντα τοὺς πέλας κακῶς\nπρόσω δικαίων ἠδʼ ἀποστατεῖ θέμις.\nπεύσῃ τὰ πάντα συντόμως, Διὸς κόρη.\nἡμεῖς γάρ ἐσμεν Νυκτὸς αἰανῆ τέκνα.\nἈραὶ δʼ ἐν οἴκοις γῆς ὑπαὶ κεκλήμεθα.\nγένος μὲν οἶδα κληδόνας τʼ ἐπωνύμους.\nτιμάς γε μὲν δὴ τὰς ἐμὰς πεύσῃ τάχα.\nμάθοιμʼ ἄν, εἰ λέγοι τις ἐμφανῆ λόγον.\nβροτοκτονοῦντας ἐκ δόμων ἐλαύνομεν.\nκαὶ τῷ κτανόντι ποῦ τὸ τέρμα τῆς φυγῆς;\nὅπου τὸ χαίρειν μηδαμοῦ νομίζεται.\nἦ καὶ τοιαύτας τῷδʼ ἐπιρροιζεῖς φυγάς;\nφονεὺς γὰρ εἶναι μητρὸς ἠξιώσατο.\nἄλλαις ἀνάγκαις, ἤ τινος τρέων κότον;\nποῦ γὰρ τοσοῦτο κέντρον ὡς μητροκτονεῖν;\nδυοῖν παρόντοιν ἥμισυς λόγου πάρα.\nἀλλʼ ὅρκον οὐ δέξαιτʼ ἄν, οὐ δοῦναι θέλοι.\nκλύειν δίκαιος μᾶλλον ἢ πρᾶξαι θέλεις.\nπῶς δή; δίδαξον· τῶν σοφῶν γὰρ οὐ πένῃ.\nὅρκοις τὰ μὴ δίκαια μὴ νικᾶν λέγω.\nἀλλʼ ἐξέλεγχε, κρῖνε δʼ εὐθεῖαν δίκην.\nἦ κἀπʼ ἐμοὶ τρέποιτʼ ἂν αἰτίας τέλος;\nπῶς δʼ οὔ; σέβουσαί γʼ ἀξίαν κἀπʼ ἀξίων.\nτί πρὸς τάδʼ εἰπεῖν, ὦ ξένʼ, ἐν μέρει θέλεις;\nλέξας δὲ χώραν καὶ γένος καὶ ξυμφορὰς\nτὰς σάς, ἔπειτα τόνδʼ ἀμυναθοῦ ψόγον·\nεἴπερ πεποιθὼς τῇ δίκῃ βρέτας τόδε\nἧσαι φυλάσσων ἑστίας ἁμῆς πέλας\nσεμνὸς προσίκτωρ ἐν τρόποις Ἰξίονος.\nτούτοις ἀμείβου πᾶσιν εὐμαθές τί μοι.\nἄνασσʼ Ἀθάνα, πρῶτον ἐκ τῶν ὑστάτων\nτῶν σῶν ἐπῶν μέλημʼ ἀφαιρήσω μέγα.\nοὐκ εἰμὶ προστρόπαιος, οὐδʼ ἔχων μύσος\nπρὸς χειρὶ τἠμῇ τὸ σὸν ἐφεζόμην βρέτας.\nτεκμήριον δὲ τῶνδέ σοι λέξω μέγα.\nἄφθογγον εἶναι τὸν παλαμναῖον νόμος,\nἔστʼ ἂν πρὸς ἀνδρὸς αἵματος καθαρσίου\nσφαγαὶ καθαιμάξωσι νεοθήλου βοτοῦ.\nπάλαι πρὸς ἄλλοις ταῦτʼ ἀφιερώμεθα\nοἴκοισι, καὶ βοτοῖσι καὶ ῥυτοῖς πόροις.\nταύτην μὲν οὕτω φροντίδʼ ἐκποδὼν λέγω.\nγένος δὲ τοὐμὸν ὡς ἔχει πεύσῃ τάχα.\nἈργεῖός εἰμι, πατέρα δʼ ἱστορεῖς καλῶς,\nἈγαμέμνονʼ, ἀνδρῶν ναυβατῶν ἁρμόστορα,\nξὺν ᾧ σὺ Τροίαν ἄπολιν Ἰλίου πόλιν\nἔθηκας. ἔφθιθʼ οὗτος οὐ καλῶς, μολὼν\nεἰς οἶκον· ἀλλά νιν κελαινόφρων ἐμὴ\nμήτηρ κατέκτα, ποικίλοις ἀγρεύμασιν\nκρύψασʼ, ἃ λουτρῶν ἐξεμαρτύρει φόνον.\nκἀγὼ κατελθών, τὸν πρὸ τοῦ φεύγων χρόνον,\nἔκτεινα τὴν τεκοῦσαν, οὐκ ἀρνήσομαι,\nἀντικτόνοις ποιναῖσι φιλτάτου πατρός.\nκαὶ τῶνδε κοινῇ Λοξίας ἐπαίτιος,\nἄλγη προφωνῶν ἀντίκεντρα καρδίᾳ,\nεἰ μή τι τῶνδʼ ἔρξαιμι τοὺς ἐπαιτίους.\nσὺ δʼ εἰ δικαίως εἴτε μὴ κρῖνον δίκην·\nπράξας γὰρ ἐν σοὶ πανταχῇ τάδʼ αἰνέσω.\nτὸ πρᾶγμα μεῖζον, εἴ τις οἴεται τόδε\nβροτὸς δικάζειν· οὐδὲ μὴν ἐμοὶ θέμις\nφόνου διαιρεῖν ὀξυμηνίτου δίκας·\nἄλλως τε καὶ σὺ μὲν κατηρτυκὼς ἐμοῖς\nἱκέτης προσῆλθες καθαρὸς ἀβλαβὴς δόμοις·\nοὕτως δʼ ἄμομφον ὄντα σʼ αἰδοῦμαι πόλει.\nαὗται δʼ ἔχουσι μοῖραν οὐκ εὐπέμπελον,\nκαὶ μὴ τυχοῦσαι πράγματος νικηφόρου,\nχώρᾳ μεταῦθις ἰὸς ἐκ φρονημάτων\nπέδοι πεσὼν ἄφερτος αἰανὴς νόσος.\nτοιαῦτα μὲν τάδʼ ἐστίν· ἀμφότερα, μένειν\nπέμπειν τε δυσπήμαντʼ ἀμηχάνως ἐμοί.\nἐπεὶ δὲ πρᾶγμα δεῦρʼ ἐπέσκηψεν τόδε,\nφόνων δικαστὰς ὁρκίους αἱρουμένη\nθεσμὸν τὸν εἰς ἅπαντʼ ἐγὼ θήσω χρόνον.\nὑμεῖς δὲ μαρτύριά τε καὶ τεκμήρια\nκαλεῖσθʼ, ἀρωγὰ τῆς δίκης ὁρκώματα·\nκρίνασα δʼ ἀστῶν τῶν ἐμῶν τὰ βέλτατα\nἥξω, διαιρεῖν τοῦτο πρᾶγμʼ ἐτητύμως,\nὅρκον πορόντας μηδὲν ἔκδικον φράσειν.\nνῦν καταστροφαὶ νέων\nθεσμίων, εἰ κρατή-\nσει δίκα τε καὶ βλάβα\nτοῦδε ματροκτόνου.\nπάντας ἤδη τόδʼ ἔργον εὐχερεί-\nᾳ συναρμόσει βροτούς·\nπολλὰ δʼ ἔτυμα παιδότρωτα\nπάθεα προσμένει τοκεῦ-\nσιν μεταῦθις ἐν χρόνῳ.\nοὐδὲ γὰρ βροτοσκόπων\nμαινάδων τῶνδʼ ἐφέρ-\nψει κότος τις ἐργμάτων—\nπάντʼ ἐφήσω μόρον.\nπεύσεται δʼ ἄλλος ἄλλοθεν, προφω-\nνῶν τὰ τῶν πέλας κακά,\nλῆξιν ὑπόδοσίν τε μόχθων·\nἄκεά τʼ οὐ βέβαια τλά-\nμων δέ τις μάταν παρηγορεῖ.\nμηδέ τις κικλῃσκέτω\nξυμφορᾷ τετυμμένος,\nτοῦτʼ ἔπος θροούμενος,\nὦ δίκα,\nὦ θρόνοι τʼ Ἐρινύων.\nταῦτά τις τάχʼ ἂν πατὴρ\nἢ τεκοῦσα νεοπαθὴς\nοἶκτον οἰκτίσαιτʼ, ἐπει-\nδὴ πίτνει δόμος δίκας.\nἔσθʼ ὅπου τὸ δεινὸν εὖ,\nκαὶ φρενῶν ἐπίσκοπον\nδεῖ μένειν καθήμενον.\nξυμφέρει\nσωφρονεῖν ὑπὸ στένει.\nτίς δὲ μηδὲν ἐν δέει\nκαρδίαν ἂν ἀνατρέφων\nἢ πόλις βροτός θʼ ὁμοί-\nως ἔτʼ ἂν σέβοι δίκαν;\nμήτʼ ἀνάρχετον βίον\nμήτε δεσποτούμενον\nαἰνέσῃς.\nπαντὶ μέσῳ τὸ κράτος\nθεὸς ὤπασεν, ἄλλʼ\nἄλλᾳ δʼ ἐφορεύει.\nξύμμετρον δʼ ἔπος λέγω,\nδυσσεβίας μὲν ὕβρις\nτέκος ὡς ἐτύμως·\nἐκ δʼ ὑγιεί-\nας φρενῶν ὁ πάμφιλος\nκαὶ πολύευκτος ὄλβος.\nἐς τὸ πᾶν δέ σοι λέγω,\nβωμὸν αἴδεσαι Δίκας·\nμηδέ νιν\nκέρδος ἰδὼν ἀθέῳ\nποδὶ λὰξ ἀτίσῃς·\nποινὰ γὰρ ἐπέσται.\nκύριον μένει τέλος.\nπρὸς τάδε τις τοκέων\nσέβας εὖ προτίων\nκαὶ ξενοτί-\nμους δόμων ἐπιστροφὰς\nαἰδόμενός τις ἔστω.\nἑκὼν δʼ ἀνάγκας ἄτερ δίκαιος ὢν\nοὐκ ἄνολβος ἔσται·\nπανώλεθρος δʼ οὔποτʼ ἂν γένοιτο.\nτὸν ἀντίτολμον δέ φαμι παρβάταν\nἄγοντα πολλὰ παντόφυρτʼ ἄνευ δίκας\nβιαίως ξὺν χρόνῳ καθήσειν\nλαῖφος, ὅταν λάβῃ πόνος\nθραυομένας κεραίας.\nκαλεῖ δʼ ἀκούοντας οὐδὲν ἐν μέσᾳ\nδυσπαλεῖ τε δίνᾳ·\nγελᾷ δὲ δαίμων ἐπʼ ἀνδρὶ θερμῷ,\nτὸν οὔποτʼ αὐχοῦντʼ ἰδὼν ἀμαχάνοις\nδύαις λαπαδνὸν οὐδʼ ὑπερθέοντʼ ἄκραν·\nδιʼ αἰῶνος δὲ τὸν πρὶν ὄλβον\nἕρματι προσβαλὼν δίκας\nὤλετʼ ἄκλαυτος, αἶστος.\nκήρυσσε, κῆρυξ, καὶ στρατὸν κατειργαθοῦ,\nἥ τʼ οὖν διάτορος Τυρσηνικὴ\nσάλπιγξ, βροτείου πνεύματος πληρουμένη,\nὑπέρτονον γήρυμα φαινέτω στρατῷ.\nπληρουμένου γὰρ τοῦδε βουλευτηρίου\nσιγᾶν ἀρήγει καὶ μαθεῖν θεσμοὺς ἐμοὺς\nπόλιν τε πᾶσαν εἰς τὸν αἰανῆ χρόνον\nκαὶ τούσδʼ ὅπως ἂν εὖ καταγνωσθῇ δίκη.\nἄναξ Ἄπολλον, ὧν ἔχεις αὐτὸς κράτει.\nτί τοῦδε σοὶ μέτεστι πράγματος λέγε.\nκαὶ μαρτυρήσων ἦλθον—ἔστι γὰρ νόμῳ\nἱκέτης ὅδʼ ἁνὴρ καὶ δόμων ἐφέστιος\nἐμῶν, φόνου δὲ τοῦδʼ ἐγὼ καθάρσιος—\nκαὶ ξυνδικήσων αὐτός· αἰτίαν δʼ ἔχω\nτῆς τοῦδε μητρὸς τοῦ φόνου. σὺ δʼ εἴσαγε\nὅπως τʼ ἐπίστᾳ τήνδε κύρωσον δίκην.\nὑμῶν ὁ μῦθος, εἰσάγω δὲ τὴν δίκην·\nὁ γὰρ διώκων πρότερος ἐξ ἀρχῆς λέγων\nγένοιτʼ ἂν ὀρθῶς πράγματος διδάσκαλος.\nπολλαὶ μέν ἐσμεν, λέξομεν δὲ συντόμως.\nἔπος δʼ ἀμείβου πρὸς ἔπος ἐν μέρει τιθείς\nτὴν μητέρʼ εἰπὲ πρῶτον εἰ κατέκτονας.\nἔκτεινα· τούτου δʼ οὔτις ἄρνησις πέλει.\nἓν μὲν τόδʼ ἤδη τῶν τριῶν παλαισμάτων.\nοὐ κειμένῳ πω τόνδε κομπάζεις λόγον.\nεἰπεῖν γε μέντοι δεῖ σʼ ὅπως κατέκτανες.\nλέγω· ξιφουλκῷ χειρὶ πρὸς δέρην τεμών.\nπρὸς τοῦ δʼ ἐπείσθης καὶ τίνος βουλεύμασιν;\nτοῖς τοῦδε θεσφάτοισι· μαρτυρεῖ δέ μοι.\nὁ μάντις ἐξηγεῖτό σοι μητροκτονεῖν;\nκαὶ δεῦρό γʼ ἀεὶ τὴν τύχην οὐ μέμφομαι.\nἀλλʼ εἴ σε μάρψει ψῆφος, ἄλλʼ ἐρεῖς τάχα.\nπέποιθʼ. ἀρωγὰς δʼ ἐκ τάφου πέμψει πατήρ.\nνεκροῖσί νυν πέπισθι μητέρα κτανών.\nδυοῖν γὰρ εἶχε προσβολὰς μιασμάτοιν.\nπῶς δή; δίδαξον τοὺς δικάζοντας τάδε.\nἀνδροκτονοῦσα πατέρʼ ἐμὸν κατέκτανεν.\nτοιγὰρ σὺ μὲν ζῇς, ἡ δʼ ἐλευθέρα φόνῳ.\nτί δʼ οὐκ ἐκείνην ζῶσαν ἤλαυνες φυγῇ;\nοὐκ ἦν ὅμαιμος φωτὸς ὃν κατέκτανεν.\nἐγὼ δὲ μητρὸς τῆς ἐμῆς ἐν αἵματι;\nπῶς γάρ σʼ ἔθρεψʼ ἂν ἐντός, ὦ μιαιφόνε,\nζώνης; ἀπεύχῃ μητρὸς αἷμα φίλτατον;\nἤδη σὺ μαρτύρησον· ἐξηγοῦ δέ μοι,\nἌπολλον, εἴ σφε σὺν δίκῃ κατέκτανον.\nδρᾶσαι γὰρ ὥσπερ ἐστὶν οὐκ ἀρνούμεθα.\nἀλλʼ εἰ δίκαιον εἴτε μὴ τῇ σῇ φρενὶ\nδοκεῖ τόδʼ αἷμα, κρῖνον, ὡς τούτοις φράσω.\nλέξω πρὸς ὑμᾶς τόνδʼ Ἀθηναίας μέγαν\nθεσμὸν δικαίως,—μάντις ὢν δʼ οὐ ψεύσομαι.\nοὐπώποτʼ εἶπον μαντικοῖσιν ἐν θρόνοις,\nοὐκ ἀνδρός, οὐ γυναικός, οὐ πόλεως πέρι,\nὃ μὴ κελεύσαι Ζεὺς Ὀλυμπίων πατήρ.\nτὸ μὲν δίκαιον τοῦθʼ ὅσον σθένει μαθεῖν,\nβουλῇ πιφαύσκω δʼ ὔμμʼ ἐπισπέσθαι πατρός·\nὅρκος γὰρ οὔτι Ζηνὸς ἰσχύει πλέον.\nΖεύς, ὡς λέγεις σύ, τόνδε χρησμὸν ὤπασε,\nφράζειν Ὀρέστῃ τῷδε, τὸν πατρὸς φόνον\nπράξαντα μητρὸς μηδαμοῦ τιμὰς νέμειν;\nοὐ γάρ τι ταὐτὸν ἄνδρα γενναῖον θανεῖν\nδιοσδότοις σκήπτροισι τιμαλφούμενον,\nκαὶ ταῦτα πρὸς γυναικός, οὔ τι θουρίοις\nτόξοις ἑκηβόλοισιν, ὥστʼ Ἀμαζόνος,\nἀλλʼ ὡς ἀκούσῃ, Παλλὰς οἵ τʼ ἐφήμενοι\nψήφῳ διαιρεῖν τοῦδε πράγματος πέρι.\nἀπὸ στρατείας γάρ νιν ἠμποληκότα\nτὰ πλεῖστʼ ἄμεινον εὔφροσιν δεδεγμένη,\nδροίτῃ περῶντι λουτρὰ κἀπὶ τέρματι\nφᾶρος περεσκήνωσεν, ἐν δʼ ἀτέρμονι\nκόπτει πεδήσασʼ ἄνδρα δαιδάλῳ πέπλῳ.\nἀνδρὸς μὲν ὑμῖν οὗτος εἴρηται μόρος\nτοῦ παντοσέμνου, τοῦ στρατηλάτου νεῶν.\nταύτην τοιαύτην εἶπον, ὡς δηχθῇ λεώς,\nὅσπερ τέτακται τήνδε κυρῶσαι δίκην.\nπατρὸς προτιμᾷ Ζεὺς μόρον τῷ σῷ λόγῳ·\nαὐτὸς δʼ ἔδησε πατέρα πρεσβύτην Κρόνον.\nπῶς ταῦτα τούτοις οὐκ ἐναντίως λέγεις;\nὑμᾶς δʼ ἀκούειν ταῦτʼ ἐγὼ μαρτύρομαι.\nὦ παντομισῆ κνώδαλα, στύγη θεῶν,\nπέδας μὲν ἂν λύσειεν, ἔστι τοῦδʼ ἄκος\nκαὶ κάρτα πολλὴ μηχανὴ λυτήριος·\nἀνδρὸς δʼ ἐπειδὰν αἷμʼ ἀνασπάσῃ κόνις\nἅπαξ θανόντος, οὔτις ἔστʼ ἀνάστασις.\nτούτων ἐπῳδὰς οὐκ ἐποίησεν πατὴρ\nοὑμός, τὰ δʼ ἄλλα πάντʼ ἄνω τε καὶ κάτω\nστρέφων τίθησιν οὐδὲν ἀσθμαίνων μένει.\nπῶς γὰρ τὸ φεύγειν τοῦδʼ ὑπερδικεῖς ὅρα·\nτὸ μητρὸς αἷμʼ ὅμαιμον ἐκχέας πέδοι\nἔπειτʼ ἐν Ἄργει δώματʼ οἰκήσει πατρός;\nποίοισι βωμοῖς χρώμενος τοῖς δημίοις;\nποία δὲ χέρνιψ φρατέρων προσδέξεται;\nκαὶ τοῦτο λέξω, καὶ μάθʼ ὡς ὀρθῶς ἐρῶ.\nοὔκ ἔστι μήτηρ ἡ κεκλημένου τέκνου\nτοκεύς, τροφὸς δὲ κύματος νεοσπόρου.\nτίκτει δʼ ὁ θρῴσκων, ἡ δʼ ἅπερ ξένῳ ξένη\nἔσωσεν ἔρνος, οἷσι μὴ βλάψῃ θεός.\nτεκμήριον δὲ τοῦδέ σοι δείξω λόγου.\nπατὴρ μὲν ἂν γένοιτʼ ἄνευ μητρός· πέλας\nμάρτυς πάρεστι παῖς Ὀλυμπίου Διός,\nοὐδʼ ἐν σκότοισι νηδύος τεθραμμένη,\nἀλλʼ οἷον ἔρνος οὔτις ἂν τέκοι θεός.\nἐγὼ δέ, Παλλάς, τἄλλα θʼ ὡς ἐπίσταμαι,\nτὸ σὸν πόλισμα καὶ στρατὸν τεύξω μέγαν,\nκαὶ τόνδʼ ἔπεμψα σῶν δόμων ἐφέστιον,\nὅπως γένοιτο πιστὸς εἰς τὸ πᾶν χρόνου\nκαὶ τόνδʼ ἐπικτήσαιο σύμμαχον, θεά,\nκαὶ τοὺς ἔπειτα, καὶ τάδʼ αἰανῶς μένοι\nστέργειν τὰ πιστὰ τῶνδε τοὺς ἐπισπόρους.\nἤδη κελεύω τούσδʼ ἀπὸ γνώμης φέρειν\nψῆφον δικαίαν, ὡς ἅλις λελεγμένων;\nἡμῖν μὲν ἤδη πᾶν τετόξευται βέλος.\nμένω δʼ ἀκοῦσαι πῶς ἀγὼν κριθήσεται.\nτί γάρ; πρὸς ὑμῶν πῶς τιθεῖσʼ, ἄμομφος ὦ;\nἠκούσαθʼ ὧν ἠκούσατʼ, ἐν δὲ καρδίᾳ\nψῆφον φέροντες ὅρκον αἰδεῖσθε, ξένοι.\nκλύοιτʼ ἂν ἤδη θεσμόν, Ἀττικὸς λεώς,\nπρώτας δίκας κρίνοντες αἵματος χυτοῦ.\nἔσται δὲ καὶ τὸ λοιπὸν Αἰγέως στρατῷ\nαἰεὶ δικαστῶν τοῦτο βουλευτήριον.\nπάγον δʼ Ἄρειον τόνδʼ, Ἀμαζόνων ἕδραν\nσκηνάς θʼ, ὅτʼ ἦλθον Θησέως κατὰ φθόνον\nστρατηλατοῦσαι, καὶ πόλιν νεόπτολιν\nτήνδʼ ὑψίπυργον ἀντεπύργωσαν τότε,\nἌρει δʼ ἔθυον, ἔνθεν ἔστʼ ἐπώνυμος\nπέτρα, πάγος τʼ Ἄρειος· ἐν δὲ τῷ σέβας\nἀστῶν φόβος τε ξυγγενὴς τὸ μὴ ἀδικεῖν\nσχήσει τό τʼ ἦμαρ καὶ κατʼ εὐφρόνην ὁμῶς,\nαὐτῶν πολιτῶν μὴ ʼπιχραινόντων νόμους\nκακαῖς ἐπιρροαῖσι· βορβόρῳ δʼ ὕδωρ\nλαμπρὸν μιαίνων οὔποθʼ εὑρήσεις ποτόν.\nτὸ μήτʼ ἄναρχον μήτε δεσποτούμενον\nἀστοῖς περιστέλλουσι βουλεύω σέβειν,\nκαὶ μὴ τὸ δεινὸν πᾶν πόλεως ἔξω βαλεῖν.\nτίς γὰρ δεδοικὼς μηδὲν ἔνδικος βροτῶν;\nτοιόνδε τοι ταρβοῦντες ἐνδίκως σέβας\nἔρυμά τε χώρας καὶ πόλεως σωτήριον\nἔχοιτʼ ἄν, οἷον οὔτις ἀνθρώπων ἔχει,\nοὔτʼ ἐν Σκύθῃσιν οὔτε Πέλοπος ἐν τόποις.\nκερδῶν ἄθικτον τοῦτο βουλευτήριον,\nαἰδοῖον, ὀξύθυμον, εὑδόντων ὕπερ\nἐγρηγορὸς φρούρημα γῆς καθίσταμαι.\nταύτην μὲν ἐξέτεινʼ ἐμοῖς παραίνεσιν\nἀστοῖσιν εἰς τὸ λοιπόν· ὀρθοῦσθαι δὲ χρὴ\nκαὶ ψῆφον αἴρειν καὶ διαγνῶναι δίκην\nαἰδουμένους τὸν ὅρκον. εἴρηται λόγος.\nκαὶ μὴν βαρεῖαν τήνδʼ ὁμιλίαν χθονὸς\nξύμβουλός εἰμι μηδαμῶς ἀτιμάσαι.\nκἄγωγε χρησμοὺς τοὺς ἐμούς τε καὶ Διὸς\nταρβεῖν κελεύω μηδʼ ἀκαρπώτους κτίσαι.\nἀλλʼ αἱματηρὰ πράγματʼ οὐ λαχὼν σέβεις,\nμαντεῖα δʼ οὐκέθʼ ἁγνὰ μαντεύσῃ νέμων.\nἦ καὶ πατήρ τι σφάλλεται βουλευμάτων\nπρωτοκτόνοισι προστροπαῖς Ἰξίονος;\nλέγεις· ἐγὼ δὲ μὴ τυχοῦσα τῆς δίκης\nβαρεῖα χώρᾳ τῇδʼ ὁμιλήσω πάλιν.\nἀλλʼ ἔν τε τοῖς νέοισι καὶ παλαιτέροις\nθεοῖς ἄτιμος εἶ σύ· νικήσω δʼ ἐγώ.\nτοιαῦτʼ ἔδρασας καὶ Φέρητος ἐν δόμοις·\nΜοίρας ἔπεισας ἀφθίτους θεῖναι βροτούς.\nοὔκουν δίκαιον τὸν σέβοντʼ εὐεργετεῖν,\nἄλλως τε πάντως χὤτε δεόμενος τύχοι;\nσύ τοι παλαιὰς διανομὰς καταφθίσας\nοἴνῳ παρηπάτησας ἀρχαίας θεάς.\nσύ τοι τάχʼ οὐκ ἔχουσα τῆς δίκης τέλος\nἐμῇ τὸν ἰὸν οὐδὲν ἐχθροῖσιν βαρύν.\nἐπεὶ καθιππάζῃ με πρεσβῦτιν νέος,\nδίκης γενέσθαι τῆσδʼ ἐπήκοος μένω,\nὡς ἀμφίβουλος οὖσα θυμοῦσθαι πόλει.\nἐμὸν τόδʼ ἔργον, λοισθίαν κρῖναι δίκην.\nψῆφον δʼ Ὀρέστῃ τήνδʼ ἐγὼ προσθήσομαι.\nμήτηρ γὰρ οὔτις ἐστὶν ἥ μʼ ἐγείνατο,\nτὸ δʼ ἄρσεν αἰνῶ πάντα, πλὴν γάμου τυχεῖν,\nἅπαντι θυμῷ, κάρτα δʼ εἰμὶ τοῦ πατρός.\nοὕτω γυναικὸς οὐ προτιμήσω μόρον\nἄνδρα κτανούσης δωμάτων ἐπίσκοπον.\nνικᾷ δʼ Ὀρέστης, κἂν ἰσόψηφος κριθῇ.\nἐκβάλλεθʼ ὡς τάχιστα τευχέων πάλους,\nὅσοις δικαστῶν τοῦτʼ ἐπέσταλται τέλος.\nὦ Φοῖβʼ Ἄπολλον, πῶς ἀγὼν κριθήσεται;\nὦ Νὺξ μέλαινα μῆτερ, ἆρʼ ὁρᾷς τάδε;\nνῦν ἀγχόνης μοι τέρματʼ, ἢ φάος βλέπειν.\nἡμῖν γὰρ ἔρρειν, ἢ πρόσω τιμὰς νέμειν.\nπεμπάζετʼ ὀρθῶς ἐκβολὰς ψήφων, ξένοι,\nτὸ μὴ ʼδικεῖν σέβοντες ἐν διαιρέσει.\nγνώμης δʼ ἀπούσης πῆμα γίγνεται μέγα,\nβαλοῦσά τʼ οἶκον ψῆφος ὤρθωσεν μία.\nἀνὴρ ὅδʼ ἐκπέφευγεν αἵματος δίκην·\nἴσον γάρ ἐστι τἀρίθμημα τῶν πάλων.\nὦ Παλλάς, ὦ σώσασα τοὺς ἐμοὺς δόμους.\nγαίας πατρῴας ἐστερημένον σύ τοι\nκατῴκισάς με· καί τις Ἑλλήνων ἐρεῖ,\nἈργεῖος ἁνὴρ αὖθις ἔν τε χρήμασιν\nοἰκεῖ πατρῴοις, Παλλάδος καὶ Λοξίου\nἕκατι, καὶ τοῦ πάντα κραίνοντος τρίτου\nσωτῆρος, ὃς πατρῷον αἰδεσθεὶς μόρον\nσῴζει με, μητρὸς τάσδε συνδίκους ὁρῶν.\nἐγὼ δὲ χώρᾳ τῇδε καὶ τῷ σῷ στρατῷ\nτὸ λοιπὸν εἰς ἅπαντα πλειστήρη χρόνον\nὁρκωμοτήσας νῦν ἄπειμι πρὸς δόμους,\nμήτοι τινʼ ἄνδρα δεῦρο πρυμνήτην χθονὸς\nἐλθόντʼ ἐποίσειν εὖ κεκασμένον δόρυ.\nαὐτοὶ γὰρ ἡμεῖς ὄντες ἐν τάφοις τότε\nτοῖς τἀμὰ παρβαίνουσι νῦν ὁρκώματα\nἀμηχάνοισι πράξομεν δυσπραξίαις,\nὁδοὺς ἀθύμους καὶ παρόρνιθας πόρους\nτιθέντες, ὡς αὐτοῖσι μεταμέλῃ πόνος·\nὀρθουμένων δέ, καὶ πόλιν τὴν Παλλάδος\nτιμῶσιν αἰεὶ τήνδε συμμάχῳ δορί,\nαὐτοῖσιν ἡμεῖς ἐσμεν εὐμενέστεροι.\nκαὶ χαῖρε, καὶ σὺ καὶ πολισσοῦχος λεώς·\nπάλαισμʼ ἄφυκτον τοῖς ἐναντίοις ἔχοις,\nσωτήριόν τε καὶ δορὸς νικηφόρον.\nἰὼ θεοὶ νεώτεροι, παλαιοὺς νόμους\nκαθιππάσασθε κἀκ χερῶν εἵλεσθέ μου.\nἐγὼ δʼ ἄτιμος ἁ τάλαινα βαρύκοτος\nἐν γᾷ τᾷδε, φεῦ,\nἰὸν ἰὸν ἀντιπενθῆ\nμεθεῖσα καρδίας, σταλαγμὸν χθονὶ\nἄφορον· ἐκ δὲ τοῦ\nλειχὴν ἄφυλλος, ἄτεκνος,\nἰὼ δίκα, πέδον ἐπισύμενος\nβροτοφθόρους κηλῖδας ἐν χώρᾳ βαλεῖ.\nστενάζω· τί ῥέξω;\nγελῶμαι πολίταις.\nδύσοισθʼ ἅπαθον.\nἰὼ μεγάλα τοὶ κόραι δυστυχεῖς\nΝυκτὸς ἀτιμοπενθεῖς.\nἐμοὶ πίθεσθε μὴ βαρυστόνως φέρειν.\nοὐ γὰρ νενίκησθʼ, ἀλλʼ ἰσόψηφος δίκη\nἐξῆλθʼ ἀληθῶς, οὐκ ἀτιμίᾳ σέθεν·\nἀλλʼ ἐκ Διὸς γὰρ λαμπρὰ μαρτύρια παρῆν,\nαὐτός θʼ ὁ χρήσας αὐτὸς ἦν ὁ μαρτυρῶν,\nὡς ταῦτʼ Ὀρέστην δρῶντα μὴ βλάβας ἔχειν.\nὑμεῖς δὲ μὴ θυμοῦσθε μηδὲ τῇδε γῇ\nβαρὺν κότον σκήψητε, μηδʼ ἀκαρπίαν\nτεύξητʼ, ἀφεῖσαι δαιμόνων σταλάγματα,\nβρωτῆρας αἰχμὰς σπερμάτων ἀνημέρους.\nἐγὼ γὰρ ὑμῖν πανδίκως ὑπίσχομαι\nἕδρας τε καὶ κευθμῶνας ἐνδίκου χθονὸς\nλιπαροθρόνοισιν ἡμένας ἐπʼ ἐσχάραις\nἕξειν ὑπʼ ἀστῶν τῶνδε τιμαλφουμένας.\nἰὼ θεοὶ νεώτεροι, παλαιοὺς νόμους\nκαθιππάσασθε κἀκ χερῶν εἵλεσθέ μου.\nἐγὼ δʼ ἄτιμος ἁ τάλαινα βαρύκοτος\nἐν γᾷ τᾷδε, φεῦ,\nἰὸν ἰὸν ἀντιπενθῆ\nμεθεῖσα καρδίας, σταλαγμὸν χθονὶ\nἄφορον· ἐκ δὲ τοῦ\nλειχὴν ἄφυλλος, ἄτεκνος,\nἰὼ δίκα, πέδον ἐπισύμενος\nβροτοφθόρους κηλῖδας ἐν χώρᾳ βαλεῖ.\nστενάζω· τί ῥέξω;\nγελῶμαι πολίταις·\nδύσοισθʼ ἅπαθον.\nἰὼ μεγάλα τοι κόραι δυστυχεῖς\nΝυκτὸς ἀτιμοπενθεῖς.\nοὐκ ἔστʼ ἄτιμοι, μηδʼ ὑπερθύμως ἄγαν\nθεαὶ βροτῶν κτίσητε δύσκηλον χθόνα.\nκἀγὼ πέποιθα Ζηνί, καὶ τί δεῖ λέγειν;\nκαὶ κλῇδας οἶδα δώματος μόνη θεῶν,\nἐν ᾧ κεραυνός ἐστιν ἐσφραγισμένος·\nἀλλʼ οὐδὲν αὐτοῦ δεῖ· σὺ δʼ εὐπιθὴς ἐμοὶ\nγλώσσης ματαίας μὴ ʼκβάλῃς ἔπη χθονί,\nκαρπὸν φέροντα πάντα μὴ πράσσειν καλῶς\nκοίμα κελαινοῦ κύματος πικρὸν μένος\nὡς σεμνότιμος καὶ ξυνοικήτωρ ἐμοί·\nπολλῆς δὲ χώρας τῆσδʼ ἔτʼ ἀκροθίνια\nθύη πρὸ παίδων καὶ γαμηλίου τέλους\nἔχουσʼ ἐς αἰεὶ τόνδʼ ἐπαινέσεις λόγον.\nἐμὲ παθεῖν τάδε, φεῦ,\nἐμὲ παλαιόφρονα κατά τε γᾶς οἰκεῖν,\nφεῦ, ἀτίετον μύσος.\nπνέω τοι μένος ἅπαντά τε κότον.\nοἶ οἶ δᾶ, φεῦ.\nτίς μʼ ὑποδύεται, τίς ὀδύνα πλευράς ;\nθυμὸν ἄιε, μᾶτερ\nΝύξ· ἀπὸ γάρ με τι-\nμᾶν δαναιᾶν θεῶν\nδυσπάλαμοι παρʼ οὐδὲν ἦραν δόλοι.\nὀργὰς ξυνοίσω σοι· γεραιτέρα γὰρ εἶ.\nκαὶ τῷ μὲν εἶ σὺ κάρτʼ ἐμοῦ σοφωτέρα·\nφρονεῖν δὲ κἀμοὶ Ζεὺς ἔδωκεν οὐ κακῶς.\nὑμεῖς δʼ ἐς ἀλλόφυλον ἐλθοῦσαι χθόνα\nγῆς τῆσδʼ ἐρασθήσεσθε· προυννέπω τάδε.\nοὑπιρρέων γὰρ τιμιώτερος χρόνος\nἔσται πολίταις τοῖσδε. καὶ σὺ τιμίαν\nἕδραν ἔχουσα πρὸς δόμοις Ἐρεχθέως\nτεύξῃ παρʼ ἀνδρῶν καὶ γυναικείων στόλων,\nὅσων παρʼ ἄλλων οὔποτʼ ἂν σχέθοις βροτῶν.\nσὺ δʼ ἐν τόποισι τοῖς ἐμοῖσι μὴ βάλῃς\nμήθʼ αἱματηρὰς θηγάνας, σπλάγχνων βλάβας\nνέων, ἀοίνοις ἐμμανεῖς θυμώμασιν,\nμήτʼ, ἐξελοῦσʼ ὡς καρδίαν ἀλεκτόρων,\nἐν τοῖς ἐμοῖς ἀστοῖσιν ἱδρύσῃς Ἄρη\nἐμφύλιόν τε καὶ πρὸς ἀλλήλους θρασύν.\nθυραῖος ἔστω πόλεμος, οὐ μόλις παρών,\nἐν ᾧ τις ἔσται δεινὸς εὐκλείας ἔρως·\nἐνοικίου δʼ ὄρνιθος οὐ λέγω μάχην\nτοιαῦθʼ ἑλέσθαι σοι πάρεστιν ἐξ ἐμοῦ,\nεὖ δρῶσαν, εὖ πάσχουσαν, εὖ τιμωμένην\nχώρας μετασχεῖν τῆσδε θεοφιλεστάτης.\nἐμὲ παθεῖν τάδε, φεῦ,\nἐμὲ παλαιόφρονα κατά τε γᾶς οἰκεῖν,\nφεῦ, ἀτίετον μύσος.\nπνέω τοι μένος ἅπαντά τε κότον.\nοἶ οἶ δᾶ, φεῦ.\nτίς μʼ ὑποδύεται, τίς ὀδύνα πλευράς;\nθυμὸν ἄιε, μᾶτερ\nΝύξ· ἀπὸ γάρ με τι-\nμᾶν δαναιᾶν θεῶν\nδυσπάλαμοι παρʼ οὐδὲν ἦραν δόλοι.\nοὔτοι καμοῦμαί σοι λέγουσα τἀγαθά,\nὡς μήποτʼ εἴπῃς πρὸς νεωτέρας ἐμοῦ\nθεὸς παλαιὰ καὶ πολισσούχων βροτῶν\nἄτιμος ἔρρειν τοῦδʼ ἀπόξενος πέδου.\nἀλλʼ εἰ μὲν ἁγνόν ἐστί σοι Πειθοῦς σέβας;\nγλώσσης ἐμῆς μείλιγμα καὶ θελκτήριον,\nσὺ δʼ οὖν μένοις ἄν· εἰ δὲ μὴ θέλεις μένειν,\nοὔ τἂν δικαίως τῇδʼ ἐπιρρέποις πόλει\nμῆνίν τινʼ ἢ κότον τινʼ ἢ βλάβην στρατῷ.\nἔξεστι γάρ σοι τῆσδε γαμόρῳ χθονὸς\nεἶναι δικαίως ἐς τὸ πᾶν τιμωμένῃ.\nἄνασσʼ Ἀθάνα, τίνα με φὴς ἔχειν ἕδραν;\nπάσης ἀπήμονʼ οἰζύος· δέχου δὲ σύ.\nκαὶ δὴ δέδεγμαι· τίς δέ μοι τιμὴ μένει;\nὡς μή τινʼ οἶκον εὐθενεῖν ἄνευ σέθεν.\nσὺ τοῦτο πράξεις, ὥστε με σθένειν τόσον;\nτῷ γὰρ σέβοντι συμφορὰς ὀρθώσομεν.\nκαί μοι πρόπαντος ἐγγύην θήσῃ χρόνου;\nἔξεστι γάρ μοι μὴ λέγειν ἃ μὴ τελῶ.\nθέλξειν μʼ ἔοικας καὶ μεθίσταμαι κότου.\nτοιγὰρ κατὰ χθόνʼ οὖσʼ ἐπικτήσῃ φίλους.\nτί οὖν μʼ ἄνωγας τῇδʼ ἐφυμνῆσαι χθονί;\nὁποῖα νίκης μὴ κακῆς ἐπίσκοπα,\nκαὶ ταῦτα γῆθεν ἔκ τε ποντίας δρόσου\nἐξ οὐρανοῦ τε· κἀνέμων ἀήματα\nεὐηλίως πνέοντʼ ἐπιστείχειν χθόνα·\nκαρπόν τε γαίας καὶ βοτῶν ἐπίρρυτον\nἀστοῖσιν εὐθενοῦντα μὴ κάμνειν χρόνῳ,\nκαὶ τῶν βροτείων σπερμάτων σωτηρίαν.\nτῶν εὐσεβούντων δʼ ἐκφορωτέρα πέλοις.\nστέργω γάρ, ἀνδρὸς φιτυποίμενος δίκην,\nτὸ τῶν δικαίων τῶνδʼ ἀπένθητον γένος.\nτοιαῦτα σοὔστι. τῶν ἀρειφάτων δʼ ἐγὼ\nπρεπτῶν ἀγώνων οὐκ ἀνέξομαι τὸ μὴ οὐ\nτήνδʼ ἀστύνικον ἐν βροτοῖς τιμᾶν πόλιν.\nδέξομαι Παλλάδος ξυνοικίαν,\nοὐδʼ ἀτιμάσω πόλιν,\nτὰν καὶ Ζεὺς ὁ παγκρατὴς Ἄρης τε\nφρούριον θεῶν νέμει,\nῥυσίβωμον Ἑλλάνων ἄγαλμα δαιμόνων·\nᾇτʼ ἐγὼ κατεύχομαι\nθεσπίσασα πρευμενῶς\nἐπισσύτους βίου τύχας ὀνησίμους\nγαίας ἐξαμβρῦσαι\nφαιδρὸν ἁλίου σέλας.\nτάδʼ ἐγὼ προφρόνως τοῖσδε πολίταις\nπράσσω, μεγάλας καὶ δυσαρέστους\nδαίμονας αὐτοῦ κατανασσαμένη.\nπάντα γὰρ αὗται τὰ κατʼ ἀνθρώπους\nἔλαχον διέπειν.\nὁ δὲ μὴ κύρσας βαρεῶν τούτων\nοὐκ οἶδεν ὅθεν πληγαὶ βιότου.\nτὰ γὰρ ἐκ προτέρων ἀπλακήματά νιν\nπρὸς τάσδʼ ἀπάγει, σιγῶν δʼ ὄλεθρος\nκαὶ μέγα φωνοῦντʼ\nἐχθραῖς ὀργαῖς ἀμαθύνει.\nδενδροπήμων δὲ μὴ πνέοι βλάβα,\nτὰν ἐμὰν χάριν λέγω·\nφλογμός τʼ ὀμματοστερὴς φυτῶν, τὸ\nμὴ περᾶν ὅρον τόπων,\nμηδʼ ἄκαρπος αἰανὴς ἐφερπέτω νόσος,\nμῆλά τʼ εὐθενοῦντα γᾶ\nξὺν διπλοῖσιν ἐμβρύοις\nτρέφοι χρόνῳ τεταγμένῳ· γόνος δʼ\nπλουτόχθων ἑρμαίαν\nδαιμόνων δόσιν τίοι.\nἦ τάδʼ ἀκούετε, πόλεως φρούριον,\nοἷʼ ἐπικραίνει; μέγα γὰρ δύναται\nπότνιʼ Ἐρινὺς παρά τʼ ἀθανάτοις\nτοῖς θʼ ὑπὸ γαῖαν, περί τʼ ἀνθρώπων\nφανερῶς τελέως διαπράσσουσιν,\nτοῖς μὲν ἀοιδάς, τοῖς δʼ αὖ δακρύων\nβίον ἀμβλωπὸν παρέχουσαι.\nἀνδροκμῆτας δʼ ἀώρ-\nους ἀπεννέπω τύχας,\nνεανίδων τʼ ἐπηράτων\nἀνδροτυχεῖς βιότους\nδότε, κύριʼ ἔχοντες,\nθεαί τʼ ὦ Μοῖραι\nματροκασιγνῆται,\nδαίμονες ὀρθονόμοι,\nπαντὶ δόμῳ μετάκοινοι,\nπαντὶ χρόνῳ δʼ ἐπιβριθεῖς\nἐνδίκοις ὁμιλίαις,\nπάντᾳ τιμιώταται θεῶν.\nτάδε τοι χώρᾳ τἠμῇ προφρόνως\nἐπικραινομένων\nγάνυμαι· στέργω δʼ ὄμματα Πειθοῦς,\nὅτι μοι γλῶσσαν καὶ στόμʼ ἐπωπᾷ\nπρὸς τάσδʼ ἀγρίως ἀπανηναμένας·\nἀλλʼ ἐκράτησε Ζεὺς ἀγοραῖος·\nνικᾷ δʼ ἀγαθῶν\nἔρις ἡμετέρα διὰ παντός.\nτὰν δʼ ἄπληστον κακῶν\nμήποτʼ ἐν πόλει στάσιν\nτᾷδʼ ἐπεύχομαι βρέμειν.\nμηδὲ πιοῦσα κόνις\nμέλαν αἷμα πολιτᾶν\nδιʼ ὀργὰν ποινᾶς\nἀντιφόνους ἄτας\nἁρπαλίσαι πόλεως.\nχάρματα δʼ ἀντιδιδοῖεν\nκοινοφιλεῖ διανοίᾳ,\nκαὶ στυγεῖν μιᾷ φρενί·\nπολλῶν γὰρ τόδʼ ἐν βροτοῖς ἄκος.\nἆρα φρονοῦσιν γλώσσης ἀγαθῆς\nὁδὸν εὑρίσκειν;\nἐκ τῶν φοβερῶν τῶνδε προσώπων\nμέγα κέρδος ὁρῶ τοῖσδε πολίταις·\nτάσδε γὰρ εὔφρονας εὔφρονες αἰεὶ\nμέγα τιμῶντες καὶ γῆν καὶ πόλιν\nὀρθοδίκαιον\nπρέψετε πάντως διάγοντες.\nχαίρετε χαίρετʼ ἐν αἰσιμίαισι πλούτου.\nχαίρετʼ ἀστικὸς λεώς,\nἴκταρ ἥμενοι Διός,\nπαρθένου φίλας φίλοι\nσωφρονοῦντες ἐν χρόνῳ.\nΠαλλάδος δʼ ὑπὸ πτεροῖς\nὄντας ἅζεται πατήρ.\nχαίρετε χὐμεῖς· προτέραν δʼ ἐμὲ χρὴ\nστείχειν θαλάμους ἀποδείξουσαν\nπρὸς φῶς ἱερὸν τῶνδε προπομπῶν.\nἴτε καὶ σφαγίων τῶνδʼ ὑπὸ σεμνῶν\nκατὰ γῆς σύμεναι τὸ μὲν ἀτηρὸν\nχώρας κατέχειν, τὸ δὲ κερδαλέον\nπέμπειν πόλεως ἐπὶ νίκῃ.\nὑμεῖς δʼ ἡγεῖσθε, πολισσοῦχοι\nπαῖδες Κραναοῦ, ταῖσδε μετοίκοις.\nεἴη δʼ ἀγαθῶν\nἀγαθὴ διάνοια πολίταις.\nχαίρετε, χαίρετε δʼ αὖθις, ἐπανδιπλάζω,\nπάντες οἱ κατὰ πτόλιν,\nδαίμονές τε καὶ βροτοί,\nΠαλλάδος πόλιν νέμον-\nτες· μετοικίαν δʼ ἐμὴν\nεὖ σέβοντες οὔτι μέμ-\nψεσθε συμφορὰς βίου.\nαἰνῶ τε μύθους τῶνδε τῶν κατευγμάτων\nπέμψω τε φέγγει λαμπάδων σελασφόρων\nεἰς τοὺς ἔνερθε καὶ κατὰ χθονὸς τόπους\nξὺν προσπόλοισιν, αἵτε φρουροῦσιν βρέτας\nτοὐμὸν δικαίως. ὄμμα γὰρ πάσης χθονὸς\nΘησῇδος ἐξίκοιτʼ ἂν εὐκλεὴς λόχος\nπαίδων, γυναικῶν, καὶ στόλος πρεσβυτίδων.\nφοινικοβάπτοις ἐνδυτοῖς ἐσθήμασι\nτιμᾶτε, καὶ τὸ φέγγος ὁρμάσθω πυρός,\nὅπως ἂν εὔφρων ἥδʼ ὁμιλία χθονὸς\nτὸ λοιπὸν εὐάνδροισι συμφοραῖς πρέπῃ.\nβᾶτε δόμῳ, μεγάλαι φιλότιμοι\nΝυκτὸς παῖδες ἄπαιδες, ὑπʼ εὔφρονι πομπᾷ,\nεὐφαμεῖτε δέ, χωρῖται,\nγᾶς ὑπὸ κεύθεσιν ὠγυγίοισιν,\nκαὶ τιμαῖς καὶ θυσίαις περίσεπτα τυχοῦσαι,\nεὐφαμεῖτε δὲ πανδαμεί.\nἵλαοι δὲ καὶ σύμφρονες γᾷ\nδεῦρʼ ἴτε, σεμναί, ξὺν πυριδάπτῳ\nλαμπάδι τερπόμεναι καθʼ ὁδόν.\nὀλολύξατε νῦν ἐπὶ μολπαῖς.\nσπονδαὶ δʼ ἐς τὸ πᾶν ἐκ μετοίκων\nΠαλλάδος ἀστοῖς. Ζεὺς ὁ πανόπτας\nοὕτω Μοῖρά τε συγκατέβα.\nὀλολύξατε νῦν ἐπὶ μολπαῖς.\n"};
