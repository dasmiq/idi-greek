var sequence = {"name":"Theophrastus. De odoribus","data":"Ι. Αἱ ὀσμαὶ τὸ μὲν ὅλον ἐκ μίξεώς εἰσι\nκαθάπερ οἱ χυμοί· τὸ γὰρ ἄμικτον ἅπαν ἄοδμον\nὥσπερ ἄχυμον, διὸ καὶ τὰ ἀπλᾶ ἄοδμα, οἷον\nὕδωρ ἀὴρ πῦρ· ἡ δὲ γῆ μάλιστ᾿ ἢ μόνη ὀδμὴν\nἔχει διὸ μάλιστα μικτή.\nΤῶν δ᾿ ὀδμῶν αἱ μὲν ὥσπερ ἀειδεῖς καὶ ὑδαρεῖς\nκαθάπερ ἐπὶ τῶν χυμῶν, αἱ δ᾿ ἔχουσαί τινας\nἰδέας. αἱ δ᾿ ἰδέαι δοκοῦσι μὲν ἀκολουθεῖν ταῖς\nτῶν χυμῶν, οὐ μὴν ἔχουσί γε πᾶσαι τὰς αὐτὰς\nπροσηγορίας, ὥσπερ ἐν τοῖς πρότερον εἴπομεν,\nοὐδ᾿ ὅλως οὕτω διωρισμέναι τοῖς εἴδεσιν ὥσπερ\nοἱ χυμοὶ ἀλλ᾿ ὡς ἄν τοῖς γένεσιν, ὅτι τὰ μὲν\nεὔοσμα τὰ δὲ κάκοσμα.\nτῆς δ᾿ εὐωδίας καὶ\nκακωδίας οὐκέτι τὰ εἴδη κατωνόμασται καίπερ\nἔχοντα διαφορὰς μεγάλας ἐπί γ᾿ αὐτῶν τῶν\nγλυκέων καὶ πικρῶν, ἀλλὰ δριμεῖα λέγεται καὶ\nἰσχυρὰ καὶ μαλακὴ καὶ γλυκεῖα καὶ βαρεῖα ὀδμή·\nκοιναὶ δ᾿ ἔνιαι τούτων καὶ τῶν κακωδῶν.\nἩ δὲ καθόλου καὶ ὥσπερ ἐπὶ πᾶσι τοῖς διαφθειρομένοις\nσαπρότης. ἅπαν γὰρ τὸ σηπόμενον\nκακῶδες, εἰ μή τις τὴν ὀξύτητα λέγει τοῦ οἴνου\nσαπρότητα τῇ ὁμοιότητι τῆς φθορᾶς.\nἐν ἅπασι\nδ᾿ ἐστὶν ἡ τοῦ σαπροῦ κακωδία καὶ ἐν φυτοῖς\nκαὶ ἐν ζώοις καὶ ἐν τοῖς ἀψύχοις· ἐν ἅπασι δὲ\nδιαφθειρομένοις ὧν μὴ ἡ σύστασις εὐθὺς ἐκ\nτοιαύτης ὕλης· ἔχει γὰρ ἔνια καὶ τὴν τῆς ὕλης\nὀσμήν, οὐ μὴν ἐπὶ πάντων γε τοῦτ᾿ ἀκολουθεῖ.\nπολλὰ γὰρ οὐ κακώδη τὰ ἐκ τῶν σαπρῶν, ὡς\nοὐδ᾿ οἱ μύκητες οἱ ἐκ τῆς κόπρου φυόμενοι· τὰ δ᾿\nἐκ σήψεως φυόμενα καὶ συνιστάμενα κακώδη.\nεὔοσμα μὲν οὖν ὡς ἀπλῶς εἰπεῖν τὰ πεπεμμένα\nκαὶ λεπτὰ καὶ ἥκιστα γεώδη· τὸ γὰρ τῆς ὀσμῆς\nἐν ἀναπνοῇ· κακώδη δὲ δηλονότι τἀναντία. πολλὰ\nδὲ ὥσπερ τῶν γλυκέων ἐμφαίνει τινὰ πικρότητα,\nκαὶ τῶν εὐωδῶν βαρύτητα ταῖς ὀσμαῖς.\nII. Ἔχει δὲ ἕκαστον ὀσμὴν ἰδίαν καὶ ζώων\nκαὶ φυτῶν καὶ τῶν ἀψύχων ὅσα ὀσμώδη· πολλὰ\n\n\n\n\n\n\nδ᾿ ἡμῖν οὐ φαίνεται διὰ τὸ χειρίστην ἔχειν τὴν\nαἴσθησιν ταύτην ὡς εἰπεῖν. ἐπεὶ τοῖς γε ἄλλοις\nκαὶ τὰ παντελῶς ἄοδμα φαινόμενα δίδωσί τινα\nὀσμήν, ὥσπερ αἱ κριθαὶ τοῖς ὑποζυγίοις αἱ ἐκ τῆς\nΚεδροπόλιος, ἃς οὐκ ἐσθίουσιν διὰ τὴν κακωδίαν.\nἡμᾶς δὲ καὶ αἱ τῶν ζώων λανθάνουσιν τῶν ὀσμωδῶν\nδοκούντων. εὐωδίᾳ μὲν οὖν οὐθὲν φαίνεται\nκαθ᾿ αὑτὸ χαίρειν ὡς εἰπεῖν, ἀλλ᾿ ὅσα πρὸς τὴν\nτροφὴν καὶ τὴν ἀπόλαυσιν. πονεῖν δ᾿ ἔνια\nφαίνεται ταῖς ὀσμαῖς καὶ ταῖς εὐωδίαις, εἴπερ\nἀληθὲς τὸ ἐπὶ τῶν γυπῶν καὶ τῶν κανθάρων.\nτοῦτο δὲ δῆλον ὡς δι᾿ ἐναντίωσιν τῆς ἐν αὐτοῖς\nφύσεως. ὡς δὲ καθ᾿ ἕκαστον ἄμα δεῖ τὴν γε\nκρᾶσιν τὴν ἑκάστου καὶ τὴν τῆς ὀσμῆς λαμβάνειν\nδύναμιν.\nΕἰσὶ μὲν οὖν ἔνιαι τῶν εὐόσμων καὶ ἐν ταῖς\nτροφαῖς, οἶον αἱ τῶν ἀκροδρύων καὶ ἀπίων καὶ\nμήλων· αὗται Φὰρ ἄνευ τῆς προσφορᾶς ἡδεῖαι,\nκαὶ μᾶλλον ὡς εἰπεῖν. οὐ μὴν ἀλλ᾿ ὥς γ᾿ ἀπλῶς\nδιελεῖν αἱ μέν εἰσι καθ᾿ αὑτὰς αἱ δὲ κατὰ συμβεβηκός·\nαἱ μὲν τῶν χυλῶν καὶ τῆς τροφῆς κατὰ\nσυμβεβηκός, αἱ δ᾿ ὥσπερ τῶν ἀνθῶν καθ᾿ αὑτάς.\nὡς δ᾿ ἐπίπαν τὰ εὔοσμα, καθάπερ καὶ πρότερον\nἐλέχθη, δύσχυμα καὶ στρυφνὰ καὶ ὑπόπικρα.\n\n\n\n\nἔνια δὲ τῶν εὐχύμων καὶ κακώδη, καθάπερ καὶ τὸ\nΑἰγύπτιον καλούμενον σῦκον, γλυκὺ ὄν, καὶ εἰ\nμὴ πανταχοῦ ἀλλ᾿ ἐνιαχοῦ. καὶ ἡ ἄρκευθος\nἐμφαίνει τινὰ τῇ μασήσει κακωδίαν γλυκεῖα\nοὖσα· τὸ δ᾿ οὖρον ποιεῖ εὐῶδες.\nἘπεὶ δὲ τῶν ὀσμῶν αἱ μὲν ἐν φυτοῖς καὶ τοῖς\nτούτων μορίοις, οἷον κλωσὶ φύλλοις φλοιοῖς\nκαρποῖς δακρύοις, αἱ δὲ ὥσπερ διείλομεν ἐν ζώοις\nκαὶ φυτοῖς καὶ τοῖς ἀψύχοις, αὗται μὲν φανερὸν\nὅτι πέψιν ἕκασται λαμβάνουσιν ἐν τοῖς οἰκείοις\nαἷς· καὶ τὸ εὐῶδες καὶ κακῶδες ἀκολουθεῖ κατὰ\nτὰς οἰκείας φύσεις, ἡ δὲ πέψις τῷ οἰκείῳ θερμῷ.\nἐν δὲ τοῖς ἀψύχοις ταῖς τῶν ἁπλῶν δυνάμεσι καὶ\nγίνονται καὶ μεθίστανται καθάπερ οἱ χυμοί.\nIII. Ὅσαι δὲ δὴ κατὰ τέχνην καὶ ἐπίνοιαν\nγίνονται περὶ τούτων πειρατέον εἰπεῖν ὥσπερ καὶ\nπερὶ τῶν χυλῶν. ἐν ἀμφοῖν δὲ δῆλον ὡς ἀεὶ\nπρὸς τὸ βὲλτιον ἦν ἡμῖν ἡ ἀναφορά· πᾶσα γὰρ\nτέχνη στοχάζεται τούτου. εἰσὶ μὲν οὖν καὶ τοῖς\nἀμίκτοις ὀσμαί τινες πρὸς ἃς συνεργεῖν πειρῶνται\nκαὶ ταῖς παραίσκευαῖς, ὡς καὶ πρὸς τὰς τῶν\nχυμῶν εὐστομίας. οὐ μὴν ἀλλ᾿ ὥς γ᾿ ἀπλῶς\n\n\n\n\n\nεἰπεῖν ἐν μίξει τὸ πλέον, καὶ οὕτως αἱ μίξεις\nδυοῖν μὲν ὡς τῷ γένει λαβεῖν, ὑγροῦ καὶ ξηροῦ·\nτριχῶς δὲ γίνονται, ὅταν ἡ ὁμογενὲς ὁμογενεῖ,\nἡ παράλλαττον τῷ παραλλάττοντι, ἡ ὑγρῷ ὑγρὸν\nἡ ξηρῷ ξηρόν, ἢ ὑγρῷ ξηρόν.\nἘκ δυοῖν γὰρ τούτων καὶ ἡ τῶν χυλῶν καὶ\nτῶν ὀσμῶν γένεσις· ὡς μὲν οἱ τὰ ἀρώματα καὶ τὰ\nδιαπάσματα συντιθέντες ξηροῖς πρὸς ξηρά· ὡς\nδ᾿ οἱ τὰ μύρα κεραννύντες ἢ τῷ οἴνῳ ἐπιχέοντες\nὑγροῖς πρὸς ὑγρά. τὸ δὲ τρίτον, ὃ καὶ πλεῖστόν\nἐστιν, ὡς οἱ μυρεψοὶ ξηροῖς πρὸς ὑγρά· παντὸς\nγὰρ μύρου καὶ χρίσματος ἡ σύνθεσις αὕτη. δεῖ\nδ᾿ εἰδέναι ποῖαι ποίοις εὔμικτοι καὶ ποῖαι ποίοις\nσυνεργοῦσιν εἰς τὸ ποιεῖν μίαν ὥσπερ ἐπὶ τῶν\nχυμῶν. καὶ γὰρ ἐκεῖ ταὐτὸ τοῦτο ζητοῦσιν οἱ\nμιγνύντες καὶ οἶον ἀρτύοντες. ταῦτα μὲν οὖν\nἐν οἷς καὶ δι᾿ ὧν αἱ τέχναι ποιοῦνται τὰ τέλη.\nΜίγνυνται δὲ τὰ μὲν αὐτῆς τῆς ὀσμῆς ἕνεκα\nκαὶ πρὸς ταύτην τὴν αἴσθησιν, τὰ δ᾿ ὥσπερ\nἡδύνειν βουλόμενα τὴν γεῦσιν, οἶον ὡς οἱ τὰ μύρα\nτοῖς οἴνοις ἐπιχέοντες ἢ τὰ ἀρώματα ἐμβάλλοντες.\n\n\n\nαἱ γὰρ αἰσθήσεις σύνεγγυς οὖσαι ποιοῦσί τινα\nἀπόλαυσιν ἀλλήλων, ὅθεν καὶ αὐτοῖς τοῖς γευστοῖς\nζητοῦσι τὰς εὐοσμίας.\nἈπορήσειε δ᾿ ἄν τις ἴσως διὰ τί ποτε μύρον\nκαὶ τἆλλα εὔοσμα τοὺς μὲν οἴνους ἡδύνει τῶν δὲ\nβρωμάτων οὐδέν, ἀλλὰ πάντα λυμαίνεται καὶ\nἀπύρωτα καὶ πεπυρωμένα. τὸ δ᾿ αἴτιον ὑποληπτέον\nὅτι συμβαίνει τῶν μὲν ξηρῶν ἀφαιρεῖσθαί\nτε τὸν οἰκεῖον χυλὸν διὰ τὴν ἰσχὺν καὶ\nἄμα συνεπιφαίνειν τὸν αὑτοῦ ὄντα στρυφνὸν\nκαὶ ὑπόπικρον· ἅπαν γὰρ τὸ εὔοσμον τοιοῦτον,\nδιαμασωμένοις δὲ καὶ μᾶλλον ἐμφανὲς διά τε τὴν\nθλίψιν καὶ τομὴν καὶ ἔτι τῷ χρονίζεσθαι.\nτὸν\nδ᾿ οἶνον οὐδέτερον ποιεῖ· καὶ γὰρ ὁ χυλὸς ἰσχυρότατος\nκαὶ πλείων εἰς τὸ μὴ κρατεῖσθαι καὶ οὐδένα\nτῇ γεύσει χρόνον ἐπιδιατρίβων ἀλλ᾿ ὅσον ἐπιθιγγάνων,\nὥστε τὸ μὲν ἡδὺ ἐνδιδόναι τῇ αἰσθήσει\nτὸ δὲ πικρὸν καὶ δύσχυμον τῇ γεύσει μὴ ἐμφαινειν,\nἀλλὰ συμβαίνειν τῷ ὄντι καθάπερ ἥδυσμα\nγίνεσθαι τῷ πόματι τὴν ὀσμήν· τῷ μὲν γὰρ\nγλυκεῖ καὶ μάλιστα δεομένῳ διὰ τὸ μηδὲν ἔχειν,\nτοῖς δ᾿ ἄλλοις ὥσπερ μιᾶς ἐξ ἀμφοῖν γενομένης\n\n\n\n\n\nδιὰ τὴν μῖξιν. ὁ γὰρ οἶνος, ὥσπερ καὶ πρότερον\nἐλέχθη, δεινὸς δέξασθαι τὰς ὀσμάς.\nἜχει δ᾿ ἀπόρησιν καὶ τόδε, διὰ τί τὰ μὲν\nἄνθη καὶ τὰ στεφανώματα ἀσθενέστερα ὄντα ταῖς\nὀσμαῖς καὶ πόρρωθεν ὄζει, ἡ δ᾿ ἶρις καὶ τὸ νάρδον\nκαὶ τἆλλα τὰ εὔοσμα τῶν ξηρῶν ἰσχυρότερα\nἐγγύθεν· καὶ ἔνιά γε προσενεγκαμένοις, ἔνια δὲ\nκαὶ τρίψεως προσδεῖται καὶ διαιρέσεως, τὰ δὲ\nκαὶ πυρώσεως, ὥσπερ ἡ σμύρνα καὶ ὁ λιβανωτὸς\nκαὶ πᾶν τὸ θυμιατόν.\nαἴτιον δ᾿ ὅτι τῶν μὲν\nἀνθῶν ἐπιπολῆς τὸ ποιοῦν τὴν ὀσμὴν ἄτε μανῶν\nὄντων καὶ οὐκ ἐχόντων βάθος, τῶν δὲ ῥιζῶν καὶ\nπάντων τῶν στερεῶν ἐν βάθει, τὰ δ᾿ ἔξωθεν\nἀπεξηραμμένα καὶ πεπυκνωμένα· διὸ καὶ ἀφιᾶσι\nπόρρω τὰς ἀποπνοίας, τὰ δ᾿ οἶον ἀνοίξεως δέονται\nτῶν πόρων, ὅθεν διαιρούμενα καὶ κοπτόμενα\nπάντ᾿ εὐωδέστερα, τὰ δ᾿ ἄνθη κακωδέστερα τριβόμενα·\nτὰ μὲν γὰρ ἐκφαίνει τὸ οἰκεῖον τὰ δὲ\nπροσλαμβάνει τὸ ἀλλότριον. ὁ δὲ λιβανωτὸς\nκαὶ ἡ σμύρνα πυκνοτέραν ἔτι τὴν φύσιν ἔχοντα\nπροσδέονται πυρώσεως μαλακῆς, ἢ κατὰ μικρὸν\nἐκθερμαίνουσα ποιήσει τὴν ἀναθυμίασιν. ἐὰν\nγὰρ κόπτῃ τις ἢ τρίβῃ ταῦτα, προσοίσονται μέν\n\n\n\n\n\n\nὀσμὴν οὐχ ὁμοίως δὲ ἡδεῖαν οὐδ᾿ εὐταμίευτον.\nτούτων μὲν οὖν τοιαῦταί τινες αἱ αἰτίαι.\nIV. Τῶν δὲ μύρων ἡ σύνθεσις καὶ ἡ κατασκευὴ\nτὸ ὅλον οἶον εἰς θησαυρισμόν ἐστι τῶν ὀσμῶν·\nδιόπερ εἰς τοὔλαιον τίθενται· τοῦτο γὰρ χρονιώτατον\nκαὶ ἄμα πρὸς τὴν χρείαν μάλισθ᾿ ἁρμόττον.\nἐπεὶ φύσει ἥκιστα δεκτικὸν ὀσμῆς διὰ τὴν πυκνότητα\nκαὶ τὸ λίπος, αὐτῶν δὲ τούτων τὸ λιπαρώτατον,\nοἶον τὸ ἀμυγδάλινον· τὸ δὲ σησάμινον\nκαὶ τὸ ἐκ τῶν ἐλαιῶν μάλιστα.\nΧρῶνται δὲ μάλιστα τῷ ἐκ τῆς βαλάνου τῆς\nΑἰγυπτίας καὶ Συρίας, ἥκιστα γὰρ λιπαρόν· ἐπεὶ\nκαὶ τῷ ἐκ τῶν ἐλαιῶν μάλιστα χρῶνται τῷ\nὠμοτριβεῖ τῆς φαυλίας· δοκεῖ γὰρ ἀλιπέστατον\nἔχειν καὶ λεπτότατον· καὶ τούτῳ νέῳ καὶ μὴ\nπαλαιῷ· τὸ γὰρ ὑπὲρ ἐνιαυτὸν ἀχρεῖον παχύτερον\nκαὶ λιπαρώτερον γενόμενον. ἔλαιον μὲν\nοὖν τὸ τοιοῦτον οἰκειότατον, ἀλιπέστατον γάρ.\nφασὶ δέ τινες καὶ ἐν τῷ χρίσματι τὸ ἐκ τῶν\nπικρῶν ἀμυγδάλων· πολλὰ δὲ γίνεται περὶ Κιλικίαν\nκαὶ ποιοῦσιν ἐξ αὐτῶν χρίσμα.\nφασὶ δὲ\nκαὶ εἰς τὰ σπουδαῖα τῶν μύρων ἁρμόττειν, ὥσπερ\nκαὶ τὸ ἐκ τῆς βαλάνου καὶ αὐτό· ποιεῖ δὲ τὰ\nκελύφη αὐτῶν εὔοσμον εἰς τὸ ἔλαιον ἐμβαλλόμενα·\n\n\n\n\nἐπεὶ καὶ τὸ τῶν πικρῶν. ἤδη δὲ πῶς οὐκ\nἐναντίον ἅμα μὲν τὸ ἀοσμότατον ζητεῖν, ὥσπερ\nκαὶ τὸ ὠμοτριβὲς ἐκ τῶν φαυλιῶν, ἅμα δ᾿ ἐν\nτούτοις ποιεῖν; δριμύτητα γὰρ ἔχει τὸ τῶν\nἀμυγδάλων· εἰ μὴ ἄρ᾿ ὅτι τὸ ἔλαιον ἑψόμενον\nκακῶδες. ταῦτα μὲν οὖν ἐπισκεπτέον.\nΧρῶνται δὲ πρὸς πάντα τοῖς ἀρώμασι, τοῖς\nμὲν ἐπιστύφοντες τὸ ἔλαιον τοῖς δὲ καὶ τὴν ὀσμὴν\nἐκ τούτων ἐμποιοῦντες. ὑποστύφουσι γὰρ πᾶν\nεἰς τὸ δέξασθαι μᾶλλον τὴν ὀσμήν, ὥσπερ τὰ ἔρια\nεἰς τὴν βαφήν. ὑποστύφεται δὲ τοῖς ἀσθενεστέροις\nτῶν ἀρωμάτων, εἶθ᾿ ὕστερον ἐμβάλλουσιν\nἀφ᾿ οὗ ἂν βούλωνται τὴν ὀσμὴν λαβεῖν· ἐπικρατεῖ\nγὰρ ἀεὶ τὸ ἔσχατον ἐμβαλλόμενον καὶ\nἂν ἔλαττον ᾖ· οἶον ἐὰν εἰς κοτύλην σμύρνης\nἐμβληθῇ μνᾶ καὶ ὕστερον ἐμβληθῶσι κιναμώμου\nδραχμαὶ δύο, κρατοῦσιν αἱ τοῦ κιναμώμου δύο\nδραχμαί.\nΘαυμάσειε δ᾿ ἄν τις ἴσως τοῦτό τε καὶ διὰ\nτί ποτε τὰ ἀρώματα προεμβαλλόμενα δεκτικώτερον\nποιεῖ τοὔλαιον ὀσμὴν ἔχοντα· δεῖ γὰρ\nἀῶδες εἶναι τὸ δεξόμενον, τὸ δὲ κατειλημμένον\nἐφ᾿ ἑτέρου οὐκ ἀῶδες, ὥσθ᾿ ἦττον ἐχρῆν εἶναι\nδεκτικόν. αἴτιον δ᾿ ἀμφοτέρων ἡ πάντων τὸ\nαὐτό. ξηρὰ γὰρ ὄντα τὸ λίπος ἕλκει πρὸς ἑαυτὰ\n\n\n\n\nκαὶ ἀναδέχεται, διὸ καὶ τὴν συνέχειαν ἐξαιρεῖ·\nμανὸν δὲ γενόμενον καὶ τοῦ λίπους ἀφαιρεθέντος\nἐν ᾧ καὶ ἡ οἰκεία μάλιστα ὀσμή, δεκτικώτερον\nἐγένετο τοῦ ἐπιβαλλομένου διὰ τὸ μὴ\nἀντιστατεῖν.\nἩ δὲ ἀπὸ τῶν ἀρωμάτων ὀδμὴ καὶ ἀσθενὴς\nἅτε εἰς τὸ λιπαρὸν ἀνηλωμένη, καὶ ἔτι κατέχεται\nτούτῳ διὰ τὸ πληρῶσαι τοὺς πόρους. ὥστε κατὰ\nλόγον κἂν ἔλαττον ᾖ τὸ ἐπιβαλλόμενον ἐπικρατεῖν\nτὴν τούτου ὀσμήν· εἰς ἀσθενέστατον γὰρ ἐμπίπτει\nκαὶ δεκτικώτερον. ἀνὰ λόγον δ᾿ ἔχει καὶ ἡ πολυχρονιότης\nἡ ἐν ἑκάστῳ καὶ ἡ πρὸς τὴν πύρωσιν\nεὐσθένεια καὶ τἆλλα τὰ τοιαῦτα. τὸ γὰρ δεκτικώτατον,\nοἷον τῆς βαλάνου, καὶ χρονιώτατον, καὶ\nδιὰ τὴν αὐτὴν αἰτίαν· μάλιστα γὰρ ὥσπερ ἓν\nγίνεται καὶ συμφυὲς τὸ μάλιστα δεχόμενον· ἀεὶ\nγὰρ τὸ τοιοῦτον διαμονώτατον, διὸ καὶ πυρούμενον\nμάλιστα ἀπαθές.\nὩσαύτως δὲ καὶ τῶν ἄλλων τὸ σησάμινον,\nτοῦτο γὰρ δεκτικώτατον· τὸ δὲ ἀμυγδάλινον παρακμάζει\nταχὺ καὶ ὀλιγοχρονιώτατον διὰ τὴν ἐναντίαν\nαἰτίαν· τὸ γὰρ ἥκιστα δεξάμενον τάχιστα\nμεθίησι. τοῦ ῥοδίνου δὲ μάλιστα δεκτικὸν τὸ\n\n\n\n\nσησάμινον διὰ τὴν λιπαρότητα· πυρούμενον δὲ\nἐξόζει σησάμου καθάπερ ἀναλυόμενον. αἱ μὲν\nοὖν τῶν ἐλαίων φύσεις καὶ δυνάμεις τοιαῦται.\nV. Τὰ δ᾿ ἀρώματα πάντα σχεδὸν καὶ εὔοσμα\nπλὴν τῶν ἀνθῶν ξηρὰ καὶ θερμὰ καὶ στυπτικὰ\nκαὶ δηκτικά. τὰ δὲ καὶ ἔχοντά τινα πικρότητα,\nκαθάπερ καὶ ἐν τοῖς πρότερον εἴπομεν, ὥσπερ\nἶρις σμύρνα λιβανωτός, ὡς δ᾿ ἀπλῶς εἰπεῖν καὶ\nτὰ μύρα. κοινόταται δὲ τῶν δυνάμεων τό τε\nστυπτικὸν καὶ τὸ θερμαντικόν, ἃ δὴ καὶ\nἐργάζονται.\nὙποστύφονται μὲν οὖν πάντα πυρούμενα, τὰς\nδ᾿ ὀσμὰς τὰς κυρίας ἔνια λαμβάνει ψυχρὰ καὶ\nἀπύρωτα. καὶ ἔοικεν ὥσπερ τῶν ἀνθῶν τὰ μὲν\nψυχροβαφῆ τὰ δὲ θερμοβαφῆ παραπλησίως\nἔχειν καὶ ἐπὶ τῶν ὀσμῶν. πάντων δὲ ἡ ἕψησις\nεἴς τε τὴν ὑπόστυψιν καὶ τὰς κυρίας ὀσμὰς ἐνισταμένων\nτῶν ἀγγείων ὕδατι γίνεται καὶ οὐκ αὐτῷ\nτῷ πυρὶ χρωμένων· τοῦτο δέ, ὅτι μαλακὴν εἶναι\nδεῖ τὴν θερμότητα, καὶ ἀπουσία πολλὴ γένοιτ᾿ ἂν\nτῇ φλογὶ χρωμένων, καὶ ἔτι καῦσιν ἄν ὄζοι.\nΠοιεῖ δ᾿ ἐλάττω τὴν ἀπουσίαν ὅσα πυρούμενα\nλαμβάνει τὰς κυρίας ὀσμὰς μᾶλλον ἡ ὅσα ψυχρὰ\nδιὰ τὸ προφυρᾶσθαι τὰ πυρούμενα, τὰ μὲν οὔνῳ\nεὐώδει, τὰ δὲ ὕδατι· ἧττον γὰρ ἀναπίνει· τὰ δὲ\nψυχρὰ ξηρὰ ὄντα μᾶλλον, καθάπερ ἶρις κοπεῖσα.\n\n\nλαμβάνοντος γὰρ τοῦ ἀμφορέως ξηρᾶς ἴριδος\nκεκομμένης μέδιμνον καὶ δύο ἡμίεκτα πολλὴν\nποιεῖν φασὶν ἀπουσίαν, ἐὰν δὲ μετρίως φυράσῃ\nλείπειν ὅσον δύο χόας, τοῖς δὲ πολλοῖς ἔλαττον.\nΓίνεται δὲ τὸ βέλτιον ἴρινον ἐὰν ᾖ ξηρὰ καὶ\nἀπύρωτος ἡ ἶρις· ἀκρατεστέρα γὰρ ἡ δύναμις ἢ\nἐὰν φυραθεῖσα καὶ πυρουμένη. συμβαίνει δὲ\nὥσπερ καὶ ἐκθλίβεσθαι μᾶλλον ἐκ τῶν προπεφυραμένων\nδιὰ τὸ ἧττον ἀναδέχεσθαι καὶ\nἕλκειν εἰς αὑτό· προστύφοντες δὲ οὐ πολὺν χρόνον\nἐῶσι τὰ ἀρώματα ἀλλ᾿ ἐξαιροῦσιν, ὅπως μὴ\nπολὺ ἐκπίνωσιν.\nΠρὸς ἕκατον δὲ τῶν μύρων ἐμβάλλουσι τὰ\nπρόσφορα τῶν ἀρωμάτων, οἷον εἰς μὲν τὴν κύπρον\nκαρδάμωμον ἀσπάλαθον ἀναφυράσαντες τῷ\nεὐώδει. εἰς δὲ τὸ ῥόδινον σχοῖνον ἀσπάλαθον\nκάλαμον. ἡ δ᾿ ἀναφύρασις ὁμοίως. καὶ τοῖς\nἄλλοις ἀεὶ τὰ ἁρμόττοντα. τῷ ῥοδίνῳ δ᾿ ἐμβάλλονται\nκαὶ ἅλες πολλοὶ καὶ τοῦτ᾿ ἴδιον παρὰν\nτἆλλα, διὸ καὶ πλείστη ἀπουσία γίνεται· μίγνυται\nγὰρ εἰς τὸν ἀμφορέα δύο μέδιμνοι.\nΤῆς δὲ κύπρου ἡ μὲν ἐργασία παραπλησία τῇ\n\n\n\n\n\n\nτοῦ ῥοδίνου· πλὴν ἀλλ᾿ ἐάν τις μὴ ταχέως ἐξαίρῃ\nκαὶ ἀποθλίβῃ σῆψις ἐγγινομένη φθείρει τὰ μύρα\nδιὰ τὴν δυσωδίαν· ποιεῖ γὰρ σῆψιν ἀνυγραινομένη.\nπαραπλησία δ᾿ ἐργασία καὶ τοῦ μηλίνου·\nπροστυφέντος γὰρ ἐλαίου καὶ τὰ μῆλα ἐμβάλλουσιν\nεἰς ψυχρόν, εἶτ᾿ ἐξαιροῦσι πάλιν πρὸ τοῦ\nμελαίνεσθαι κατὰ πάσας τὰς ἐμβολάς· μελαινομένων\nγὰρ σῆψις διὰ τὸ ἀνυγραίνεσθαι, καθάπερ\nκαὶ ἐπὶ τῆς κύπρου.\nVI. Ἅπαντα δὲ συντίθενται τὰ μύρα τὰ μὲν\nἀπ᾿ ἀνθῶν τὰ δὲ ἀπὸ φύλλων τὰ δὲ ἀπὸ κλωνὸς\nτὰ δ᾿ ἀπὸ ῥίζης τὰ δ᾿ ἀπὸ ξύλων τὰ δ᾿ ἀπὸ καρποῦ\nτὰ δ᾿ ἀπὸ δακρύων. μικτὰ δὲ πάνθ᾿ ὡς\nεἰπεῖν. ἀπ᾿ ἀνθῶν μὲν οἷον τὸ ῥόδινον καὶ τὸ\nλευκόϊνον. καὶ τὸ σούσινον· καὶ γὰρ τοῦτο ἐκ\nτῶν κρίνων· ἔτι δὲ τὸ σισύμβρινον καὶ τὸ ἑρπύλλινον\nκαὶ ἡ κύπρος καὶ πρὸς τούτοις τὸ κρόκινον·\nβέλτιστος δ᾿ ἐν Αἰγίνῃ καὶ Κιλικίᾳ. ἀπὸ δὲ τῶν\nφύλλων οἷον τό τε μύρρινον καὶ τὸ οἰνάνθινον·\nαὕτη δ᾿ ἐν Κύπρῳ φύεται ὀρεινὴ καὶ πολύοδμος·\nἀπὸ δὲ τῆς ἐν τῇ Ἑλλάδι οὐ γίνεται διὰ τὸ\nἄοδμον.\nἈπὸ ῥιζῶν δὲ τό τε ἴρινον καὶ τὸ νάρδινον καὶ\nτὸ ἀμαράκινον ἐκ τοῦ κόστου· τοῦτο γὰρ ἀνομάζουσι\n\n\n\n\n\n\nτὴν ῥίζαν. τὸ δὲ χρίσμα τὸ Ἐρετρικὸν\nἐκ τοῦ κυπείρου. κομίζεται δὲ ἀπὸ τῶν Κυκλάδων\nτὸ κύπειρον. ἀπὸ ξύλου δὲ ὁ φυῖνιξ καλούμενος·\nἐμβάλλουσι γὰρ τὴν ὀνομαζομένην σπάθηνε\nξηράναντες. ἀπὸ καρπῶν δὲ τό τε μήλινον καὶ\nτὸ μύρτινον καὶ τὸ δάφνινον· τὸ δ᾿ Αἰγύπτιον ἐκ\nπλειόνων, ἔκ τε τοῦ κιναμώμου καὶ ἐκ σμύρνης καὶ\nἐξ ἄλλων.\nἜτι δ᾿ ἐκ πλειόνων τούτου τὸ μεγαλεῖον· καὶ\nγὰρ ἐκ κιναμώμου καὶ ἐκ τῆς σμύρνης κοπτομένης\nἔλαιον ῥεῖ· στακτὴ γὰρ καλεῖται διὰ τὸ\nμικρὸν στάζειν. ὃ δὴ μόνον τινές φασιν\nἀπλοῦν εἶναι καὶ ἀσύνθετον τῶν μύρων τὰ δ᾿\nἄλλα πάντα σύνθετα, πλὴν τὰ μὲν ἐκ πλειόνων\nτὰ δ᾿ ἐξ ἐλαττόνων, ἐξ ἐλαχίστων δὲ τὸ ἴρινον. οἱ\nμὲν οὖν οὕτω λέγουσιν, οἱ δὲ τὴν ἐργασίαν τῆς\nστακτῆς εἶναι τοιάνδε· τὴν σμύρναν ὅταν κόψωσι\nκαὶ διατήξωσι ἐν ἐλαίῳ βαλανίνῳ πυρὶ μαλακῷ\nὕδωρ ἐπιχεῖν θερμόν· συνιζάνειν δ᾿ εἰς βυθὸν τὴν\nσμύρναν καὶ τοὔλαιον καθάπερ ἰλύν· ὅταν δὲ\nτοῦτο συμβῇ, τὸ μὲν ὕδωρ ἀπηθεῖν τὴν δ᾿ ὑπόστασιν\nποθλίβειν ὀργάνοις.\nΤὸ δὲ μεγαλεῖον ἐκ ῥητίνης κεκαυμένης συντίθεσθαι\nκαὶ ἐλαίου βαλανίνου· μίγνυσθαι δὲ\nκασίαν κινάμωμον σμύρναν. πλείστην δὲ πραγματείαν\nπερὶ τὸ μεγαλεῖον καὶ τὸ Αἰγύπτιον εἶναι,\n\n\n\n\n\nπλείστων γὰρ μίξιν καὶ πολυτελεστάτων. τῷ δὲ\nμεγαλείῳ καὶ τὸ ἔλαιον ἕψεσθαι δέχ᾿ ἡμέρας καὶ\nδέκα νύκτας, εἶτα οὕτως τὴν ῥητίνην ἐμβάλλεσθαι\nκαὶ τἆλλα· δεκτικώτερον γὰρ ἀφεψηθέν. τὸ δ᾿\nἀμαράκινον τὸ χρηστὸν ἐκ τῶν βελτίστων ἀρωμάτων\nσυντίθεσθαι χωρὶς ἀμαράκου· τούτῳ δ᾿ οὐ\nχρῆσθαι μόνῳ τῶν ἀρωμάτων τοὺς μυρεψοὺς οὐδ᾿\nεἰς ἓν μύρον, ἀλλὰ ψευδώνυμός τις ἡ ἐπίκλησις.\nΠοιοῦσι δὲ καὶ τὶ μὲν ἀχρωμάτιστα τὰ δὲ\nκεχρωματισ μένα. χρωματίζουσι δὲ ἀμαράκινον\nῥόδινον μεγαλεῖον, ἀχρωμάτιστα δὲ τῶν μὲν\nπολυτελῶν Αἰγύπτιον μήλινον κύπρος, τὰ δ᾿\nεὐτελῆ πάντα· ταῦτα δὲ ἀχρωμάτιστα διότι τὸ\nμὲν Αἰγύπτιον καὶ τὴν κύπρον λευκὰ εἶναι βούλονται,\nτῷ δὲ μηλίνῳ τὴν τῶν μήλων χρόαν, τοῖς\nδ᾿ εὐτελέσιν οὐ λυσιτελεῖ τὸ χρῶμα προστιθέναι.\nχρωματίζουσι δὲ τὰ μὲν ἐρυθρὶ τῇ ἀγχούσῃ, τὸ δ᾿\nἀμαράκινον τῷ καλουμένῳ χρώματι· τοῦτο δ᾿\nἐστὶ ῥιζίον ὅ ἄγουσιν ἐκ τῆς Συρίας.\nVII. Συνεργεῖν δὲ δοκοῦσι πρὸς τάς γεύσεις\nοὐχ αἱ ὀδμαὶ μόνον ἀλλὰ καὶ αἱ δριμύτητες καὶ\nαἱ θερμότητες ἐνίων, διὸ καὶ τῶν οἴνων τισὶ τὰ\nτοιαῦτα μιγνύντες ὥσπερ κέντρον ἐμποιοῦσιν.\nἔστι δὲ ἡ μὲν σμύρνη θερμὴ καὶ δηκτικὴ μετὰ\n\n\nστύψεως, ἔχει δὲ καὶ πικρίαν. τὸ δὲ κινάμωμον\nδριμύτητά τινα μετρίαν μετὰ θερμότητος. παραπλησίως\nδὲ καὶ τὸ κόστον. ἡ δὲ κασία τούτων\nὑπερβάλλει θερμότητι καὶ δριμύτητι καὶ στύψει.\nθερμὴ δὲ καὶ στυπτικὴ καὶ ἡ ἶρις, καθ᾿ ὑπερβολὴν\nδὲ καὶ πικρὰ νέα οὖσα καὶ τὸν χρῶτα τῶν ἐργαζομένων\nἀφελκοῖ. δηκτικὸν δὲ καὶ τὸ καρδάμωμον\nμετὰ θερμότητος. τοῦ δὲ βαλσάμου ὁ μὲν\nὀπὸς καὶ τὸ καρπίον ἀνδρικώτερα πρὸς ἀμφότερα\nταῦτα, τὸ δὲ ξύλον ἀσθενέστερον. παραπλησίαν\nδ᾿ ἔχει τούτῳ δύναμιν καὶ τὸ ἄμωμον.\nὉ δὲ σχοῖνος δηκτικώτερον μὲν τοῦ καλάμου\nκαὶ θερμότερον, στυπτικὰ δὲ ὁμοίως ἄμφω.\nτούτων δὲ στυπτικώτερον τὸ κύπειρον. στύφει\nδὲ καὶ ἡ ἀσπάλαθος ἡ εὐώδης. ἡ δὲ νάρδος\nδηκτικὴ μετὰ θερμότητος. τὸ δὲ μάρον καὶ τὸ\nχρῶμα τὸ εἰς τὸ ἀμαράκινον ἐμμιγνύμενον θερμαντικά.\nσυνεργεῖ δὲ καὶ τῆς ἀγχούσης τὸ\nῥιζίον εἰς τὴν χρόαν τοῦ ῥοδίνου καὶ τῆς ἴριδος.\nΝέα μὲν οὖν ὄντα τῶν ἀρωμάτων ἔνια δυνάμεις\nμὲν εὐθὺς ἔχει βαρείας καὶ δριμείας, παλαιούμενα\nδὲ μέχρι τῆς ἀκμῆς γλυκαίνεται, εἶτ᾿ ἀναλύεται\nπάλιν. οἷον ἡ ἶρις εἰς μὲν τὴν ἐργασίαν ἀκμάζει\nμετὰ τὴν συλλογὴν τρία ἔτη, καὶ διαμένει δὲ\nπλεῖστον χρόνον ἓξ ἔτη. τὸ δὲ μάρον ἔτη δύο.\nἡ δὲ σμύρνα δέκα ἔτη διαμένει βελτίων γενομένη.\nπαραπλησίως δὲ τούτοις ἡ τῆς ἀκμῆς διαμονὴ\nκαὶ τοῦ κιναμώμου καὶ τοῦ κόστου καὶ τῆς\nκασίας. σχοῖνος δὲ καὶ κάλαμος παρακμάζει\nταχύ. τῶν δ᾿ ἀνθῶν τὰ μὲν εὐθὺς χλωρὰ ὄντα\n\n\n\n\nτὰς δυνάμεις ἔχει, καθάπερ τὸ ῥόδον, τὰ δὲ ξηρανθέντα,\nκαθάπερ ὁ κρόκος καὶ ὁ μελίλωτος· χλωρὰν\nγὰρ ὑγρότερα.\nΤὰς μὲν οὖν φύσεις καὶ δυνάμεις τῶν ἀρωμάτων\nἐκ τούτων θεωρητέον.\nΔιὰ τί δὲ τὸ ἴρινον εὔοσμον μὲν οὐ ποιεῖ δὲ τὴν\nὁρμήν; ἢ διότι στυπτικὸν καὶ συνάγει τοὺς\nπόρους, ὥστε συγκλείσει κωλύειν τὴν δίοδον;\nἀλλὰ καὶ κοιλίας λυτικὴ διά τε τὴν θερμότητα\nκαὶ διὰ τὸ ἀποστύφειν τοὺς ἐπὶ τὴν κύστιν\nπόρους· ἀποκλειομένων γὰρ τούτων εἰς τὴν\nκοιλίαν ἡ συρροή. τὸ δὲ ὅλον φαρμακῶδες καὶ\n\n\n\nτὸ ἴρινον καὶ ἄλλα τῶν μύρων. ἡ δ᾿ αἰτία πάντων\nὡς καθόλου εἰπεῖν ἐν ταῖς δυνάμεσι ταῖς εἰρημέναις,\nὅτι στυπτικὰ καὶ θερμαντικά· τὰ ἀρώματα\nγὰρ τὰ τοιαῦτα φαρμακώδη. ταῦτα μὲν\nοὖν ἔξω τῆς τέχνης.\nIX. Κρᾶσις δὲ καὶ μῖξις οὐκ ἔστιν ὡρισμένη\nτῶν ἀρωμάτων, ὥστ᾿ ἐκ τῶν αὐτῶν ἀεὶ χρηστὰ\nκαὶ ὅμοια γίνεσθαι, ἀλλοῖα δὲ συμβαίνει διὰ τὴν\nἀνωμαλίαν τῶν δυνάμεων τῶν ἐν τοῖς ἀρώμασι.\nτῆς δ᾿ ἀνωμαλίας αἰτίαι πλείους. μία μέν, ἥπερ\nκαὶ τοῖς ἄλλοις καρποῖς, ἡ τοῦ ἔτους κατάστασις·\nαὕτη γὰρ πολυχουστέρας ὁτὲ δ᾿ ἀσθενεστέρας\nτὰς δυνάμεις ποιεῖ. ἑτέρα δὲ ἐν τῇ συλλογῇ,\nτὸ προτερῆσαι τῆς ἀκμῆς ἡ ὑστερῆσαι· καὶ γὰρ\nτοῦτο οὐ μικρὸν διαφέρει. τρίτη δ᾿ ἡ μετὰ τὴν\nσυλλογήν, ὅσα χρόνου δεῖται πρὸς τὴν ἀκμήν,\nὥσπερ ἐλέχθη· καὶ γὰρ ἐνταῦθά ἐστι τὸ προτερεῖν\nκαὶ ὑστερεῖν.\nΤούτων δὲ τὸ μὲν τῶν ἐτῶν οὐκ ἐφ᾿ ἡμῖν, πλὴν\nεἰς τὸ εἰδέναι τὰ ποῖα σφοδροτέρας καὶ ἀσθενεστέρας\nἔχει τὰς δυνάμεις· τὰ δὲ κατὰ τὰς ἀκμὰς\nτῆς τε συλλογῆς καὶ μετὰ τὴν συλλογὴν ἐφ᾿\nἡμῖν ἐστί, τῷ εἰδότι μᾶλλον τὸ ἐπιτυγχάνειν.\nἩ μὲν οὖν γένεσις καὶ σύνθεσις τῶν μύρων ἐκ\nτούτων.\nΠολυχρονιώτστον δ᾿ ἐστὶ τό τ᾿ Αἰγύπτιον καὶ\nτὸ ἴρινον καὶ τὸ ἀμαράκινον καὶ τὸ νάρδινον,\nπάντων δὲ μάλιστα ἡ στακτή, διαμένει γὰρ\nὁποσονοῦν χρόνον. μυροπώλης δέ τις ἔφη παρ᾿\nαὐτῷ μεμενηκέναι Αἰγύπτιον μὲν ὀκτὼ ἔτη, ἴρινον\nδὲ εἴκοσι, καὶ ἔτι διαμένειν βέλτιον ὂν τῶν ἀκμαζόντων.\nἡ μὲν οὖν χρονιότης ἐν τούτοις.\nΤὰ δ᾿ ἄνθινα πάντα ἀσθενῆ. συμβαίνει δὲ\nτοῖς ἀνθίνοις ἀκμάζειν μὲν ὡς ἐπὶ τὸ πᾶν μετὰ\nδίμηνον, μεταβάλλειν δ᾿ ἐπὶ τὸ χεῖρον ἐνιαυτοῦ\nπροελθόντος καὶ περικαταλαβούσης τῆς ὥρας\nἐν ᾗ τὴν ἀκμὴν λαμβάνει τὸ ἄνθος. ἀνὰ λόγον\nδὲ τῇ ἀσθενείᾳ καὶ τὸ εὐπέπαντα εἶναι καὶ ὅλως\nεὐδιάπνευστα· τὰ δ᾿ ἐκ τῶν ῥιζῶν καὶ τῶν λοιπῶν\nχρονιώτερα· πλείων γὰρ ἡ ὀσμὴ καὶ ἰσχυροτέρα\nκαὶ σωματωδεστέρα.\nΔιαφθείρει δὲ τὰ μύρα καὶ ὥρα θερμὴ καὶ\nτόπος καὶ ὁ ἥλιος, ἂν τεθῶσι· διὸ καὶ οἱ μυροπῶλαι\nζητοῦσι τὰς οἰκίας ὑπερῴους καὶ μὴ\nπροσηλίους ἀλλ᾿ ὅτι μάλιστα παλισκίους· ἀφαιρεῖται\nγὰρ τὰς ὀσμὰς ὁ ἥλιος καὶ τὸ θερμὸν καὶ\nὅλως ἐξίστησι τῆς φύσεως μᾶλλον τοῦ ψυχροῦ·\nτὸ δὲ ψυχρὸν καὶ ὁ πάγος, εἰ καὶ ἀοσμότερον\nποιεῖ διὰ τὸ συστέλλειν, ἀλλ᾿ οὐκ ἀφαιρεῖταί\nγε τὴν δύναμιν τελέως. ἡ πονηρὰ γὰρ φθορά,\nκαθάπερ τῶν οἴνων καὶ τῶν ἄλλων χυλῶν, τῷ\nτὸ οἰκεῖον ἀφαιρεῖσθαι θερμόν.\nδιὸ καὶ εἰς ἀγγεῖα\nμολυβδᾶ ἐγχέουσι καὶ τοὺς ἀλαβάστρους ζητοῦσι\nτοιούτου λίθου· ψυχρὸν γὰρ καὶ πυκνὸν καὶ ὁ\n\n\nμόλυβδος καὶ ὁ λίθος ὁ τοιοῦτος· καὶ ἄριστος\nτοῖς μύροις ὁ μάλιστα τοιοῦτος. ὥστε δι᾿ ἄμφω\nτηροῦσι, καὶ τῷ ψυχρῷ καὶ τῷ πυκνῷ, μήτε\nδιιέντες ἔξω τὴν ὀσμὴν μήθ᾿ ὅλως ἐπιδεχόμενοι\nμηδέν. καὶ γὰρ ἡ ἀναπνοὴ φθείρει καὶ τὸ ἔξωθεν\nἐπεισιὸν καὶ ἀλλότριον· ἐπεὶ καὶ τὰ πνεύματα\nφθείρει καὶ καταναλίσκει, καθάπερ ἐλέχθη, τὰς\nὀσμάς, ἄλλως τε καὶ τὰς μὴ φυσικάς.\nX. Κεφαλαλγῆ δὲ τῶν μὲν πολυτελῶν τὸ\nἀμαράκινον καὶ τὸ νάρδινον καὶ μεγαλεῖον, τῶν\nδ᾿ εὐτλῶν ὅλως μὲν τὰ πλεῖστα μάλιστα δὲ τὸ\nδάφνινον. ἐλαφρότατα δὲ τὸ ῥόδινον καὶ ἡ\nκύπρος, ἃ καὶ τοῖς ἀνδράσι μάλιστα ἁρμόττειν\nδοκεῖ, καὶ πρὸς τούτοις τὸ κρίνον· ταῖς δὲ γυναιξὶν\nἡ στακτὴ καὶ τὸ μεγαλεῖον καὶ τὸ Αἰγύπτιον καὶ\nτὸ ἀμαράκινον καὶ τὸ νάρδινον· διὰ γὰρ τὴν\nἰσχὺν καὶ τὸ πάχος οὐκ εὐαπόπνοα οὐδ᾿ εὐαφαίρετα·\nζητοῦσι τὰ χρόνια.\nἘπεὶ δὲ τὰ μὲν ἀσθενῆ τὰ δ᾿ ἰσχυρά, καὶ\nἰσχυρότερα τὰ ἀπὸ τῶν ῥιζῶν καὶ τὰ ἄλλα τὰ\nπροειρημένα, διὰ τοῦτο τὰ μὲν ἄνθινα μὴ τριβόμενα\nεὐοσμότερα, τὰ δ᾿ ἀπὸ τῶν ῥιζῶν καὶ\nτὰ λοιπὰ τριβόμενα· τὰ μὲν γὰρ διαπνεῖταί\nτε καὶ ἅμα διαθερμαινόμενα διὰ τὴν τρῖψιν\nἐξίσταται καὶ ἀλλοιοῦται, τὰ δὲ διὰ τὴν ἰσχὺν\n\n\n\nὥσπερ ἀνοιγομένων τινῶν πόρων ἐκ τῆς τρίψεως\nἐμφανεστέραν ποιεῖ τὴν ὀσμήν.\nὃ καὶ ἐπ᾿ αὐτῶν\nτῶν ῥιζῶν καὶ ὅλως τῶν στερεῶν συμβαίνει,\nκαθάπερ ἐλέχθη. κατὰ δὲ τῶν ἀνθῶν ἐναντίως,\nὥστε ἠκολούθηκεν ἑκάτερα τῇ ἀρχῇ. τὰ δ᾿ ἐκ\nτῆς σμύρνης εὐλογώτατα δι᾿ ἄμφω· καὶ γὰρ\nμίγνυται μᾶλλον καὶ ἡθερμότης ἡ τῆς τρίψεως\nοὐκ ἀλλοτρία, μαλακή τις οὖσα· καὶ γὰρ ἡ\nσμύρνα ζητεῖ τινα πύρωσιν. ἀπλῶς δὲ πᾶν τὸ\nπολύοδμον ἄντ᾿ εὐῶδες ἄντε κακῶδες ἄντε δριμὺ\nἄντ᾿ ὀξὺ ἄντ᾿ ὁποιονοῦν τυγχάνῃ, κινούμενον ἐμφανέστερον·\nτότε γὰρ ὥσπερ ἐνεργείᾳ ἀναμίγνυται\nμᾶλλον τῷ ἀέρι.\nΤῶν δὲ μύρων τὸ Αἰγύπτιον καὶ ἡ στακτὴ καὶ\nεἴ τι ἄλλο πολύοδμον καὶ μιγνύμενα τῷ οἴνῳ τῷ\nεὐώδει ἡδίω· παραιρεῖται γὰρ ἡ βαρύτης αὐτῶν·\nἐπεὶ καὶ ἡ σμύρνη αὐτὴ πρὸς τὴν ἀναθυμίασιν\nβρεχθεῖσα ἐν τῷ γλυκεῖ, καθάπερ ἐν τοῖς πρότερον\nἐλέχθη.\nΠρὸς δὲ τὰς δυνάμεις σκοπουμένοις δόξειεν ἂν\nἄτοπον εἶναι τὸ συμβαῖνον ἐπὶ τοῦ ῥοδίνου· κουφότατον\nγὰρ ὂν καὶ ἀσθενέστατον ἀφανίζει τὰς\nτῶν ἄλλων ὀσμὰς ὅταν προμυρισθῶσι· διὸ καὶ\nοἱ μυροπῶλαι τοὺς ἐπιδιστάζοντας καὶ μὴ ὠνουμένους\nπαρ᾿ αὐτῶν ἐπιμυρίζουσι τούτῳ πρὸς τὸ\nμὴ αἰσθάνεσθαι τὰ παρὰ τῶν ἄλλων. αἴτιον\nδ᾿ ὅτι λεπτότατον ὂν καὶ προσφιλὲς τῇ αἰσθήσει\nδιὰ τὴν κουφότητα μάλιστα διικνεῖται καὶ συμπληροῖ\n\n\n\n\nτοὺς πόρους, ὥσθ᾿ ἡ αἴσθησις κατειλημμένη\nκαὶ πλήρης οὖσα κρίνειν ἀδυνατεῖ.\nδύο\nγάρ εἰσι τρόποι, τάχα δὲ τρεῖς, οἱ κωλύοντες τὴν\nκρίσιν. εἷς μὲν ὁ νῦν εἰρημένος· ἄλλος δ᾿ ὁ ἀπὸ\nτῶν ἰσχυρῶν ὥσπερ μεθύσκων τὴν αἴσθησιν καὶ\nκαρηβαρᾶν ποιῶν· τρίτος δ᾿ ὅταν προκαταληφθῇ\nτῷ βελτίονι· τὸ γὰρ ἐπεισάγειν τὸ χεῖρον οὐ\nῥᾴδιον· οὐ δέχεται γὰρ ἡ αἴσθησις, ὥσπερ οὐδ᾿\nἐπὶ τῶν χυλῶν καὶ ὅλως τῶν κατὰ τὴν τροφήν.\nΚατισχναίνειν δὲ δοκεῖ τὸ ῥόδον καὶ τὴν σύνθετον\nὀσμήν· ὅταν γὰρ ἀκμάζῃ τὸ ἄνθος, ῥοδίζουσι\nτὰς συνθέσεις, ἀνοιγόμεναι δ᾿ ἐξόζουσι τούτου\nμόνου καὶ μάλιστα. παύεται δὲ ταχὺ καὶ λήγει\nδιὰ τὴν ἀσθένειαν καὶ λεπτότητα, δι᾿ ἣν καὶ ἐξόζει\nτῶν ἄλλων· λεπτὴ γὰρ οὖσα ἡ ἀναπνοὴ καὶ\nἠθροισμένη τῇ κατακλείσει προτερεῖ τε τῶν λοιπῶν\nκαὶ διαδίδοται πανταχοῦ. διὰ ταὐτὸ δὲ\nτοῦτο καὶ ἀπολήγει ταχὺ καὶ κατακρατεῖται\nπάλιν· ἀσθενεῖ γὰρ τὸ λεπτὸν καὶ μαλακόν.\nΠοιοῦσι δέ τινες τοῦτο καὶ τῶν οἴνων, ὥστε\nπροποθέντες ἀφανίζειν τὴν τῶν ἄλλων ἡδονήν.\nἔνιοι δ᾿ ὥστε μὴ ἐπιδέχεσθαι ῥᾳδίως τοὺς ἄλλους.\n\n\n\nὥσπερ ὁ Ἐρυθραῖας ἁλυκός τις ὢν καὶ μαλακός.\nτὴν αἰτίαν δὲ πειρατέον ἐκ τῶν ὁμοίων λαμβάνειν·\nἔχει δὲ τοῦτ᾿ ἴδιον τὸ ῥόδινον, ὥσπερ\nσχεδὸν καὶ μικρῷ πρότερον εἴρηται· τὰ μὲν γὰρ\nἄλλα πάντ᾿ ἢ τὰ πλεῖστα κεφαλαλγῆ, τοῦτο δέ,\nὥσπερ ἐλέχθη, λυτικὸν καὶ βάρους καὶ ἀλγηδόνος\nκαὶ τῆς ἀπὸ τῶν μύρων.\nἩ δ᾿ αἰτία φανερὰ διὰ τῶν προειρημένων, εἴπερ\nἐπικρατεῖ καὶ διαδύεται πανταχοῦ. τὰ μὲν γὰρ\nἄλλ᾿ ὅσα κεφαλαλγῆ βαρέα διὰ τὸ ἐκ τοιούτων\nσυγκεῖσθαι τὰ μὲν ῥιζῶν τὰ δ᾿ ὀπῶν· τοῦτο δὲ καὶ\nτῇ ὀσμῇ ἐλαφρὸν καὶ τῇ θερμότητι σύμμετρον εἰς\nτὸ συμπέψαι καὶ διανοῖξαι τοὺς πόρους. οἱ γὰρ\nδὴ πόνοι τῆς κεφαλῆς ἢ καθυγραινομένης ἢ πνευματουμένης\nτῷ ἐναπολαμβάνεσθαι, ὥστε τὸ μὲν\nἐκκρῖναι δεῖ τὸ δὲ πέψαι ἢ ἀφελεῖν.\nΠρὸς ἅπαντα δὲ ἡ θερμότης χρήσιμον, καὶ εἰς\nἀφαίρεσιν καὶ ἔτι μᾶλλον εἰς τὸ πέττειν καὶ διανοίγειν\nτοὺς πόρους, εἰς συμβάλλεται τὸ ἐν τῷ\nἁλὶ πεποιῆσθαι· καὶ γὰρ ἀναστομοῦσι καὶ διαθερμαίνουσιν\nοἱ ἅλες. ἡ δ᾿ εὐοσμία καὶ ὁρμήν\nτινα ποιεῖ πρὸς τὴν κίνησιν. ἀγαθὸν δὲ καὶ\nδοκεῖ πρὸς τοὺς κόπους εἶναι τῇ θερμότητι σύμμετρον\nὂν καὶ τῇ κουφότητι καὶ τῇ διαδύσει πρὸς\nτοὺς ἐντὸς πόρους· ὡς δέ τινές φασιν, οὐχ ἧττον\nἡ κύπρος ἔτι τούτου· μαλακὴ γὰρ ἡ ὀσμὴ καὶ\n\n\n\n\nπροσφιλὴς τῷ χρωτὶ καὶ ἡ ταύτης. καὶ ταῦτα\nμὲν καὶ τὰ ὅμοια τούτοις ὥσπερ ἴδια ἂν εἴη.\nXI. Τοῦ ῥοδίνου δὲ αἱ μίξεις καὶ ἐν ταῖς ὀσμαῖς\nκαὶ ἐν τοῖς χυμοῖς, ἐὰν ἡρμοσμέναι τυγχάνωσιν,\nἔχουσί τινα χρείαν, αἱ μὲν ἀφαιροῦσαι τὴν βαρύτητα\nκαὶ τὴν ἰσχύν, αἱ δ᾿ εὐοδμίαν τινὰ αἱ δὲ\nγλυκύτητα ἐμποιοῦσαι, καθάπερ καὶ ἐπὶ τῶν\nοἴνων. καὶ γὰρ ὁ ἐν Θάσῳ ὁ ἐν τῷ πρυτανείῳ\nδιδόμενος, θαυμαστός τις ὡς ἔοικε τὴν ἡδονήν,\nἠρτυμένος ἐστίν· ἐμβάλλουσι γὰρ εἰς τὸ κεράμιον\nσταῖς μέλιτι φυράσαντες, ὥστε τὴν μὲν\nὀσμὴν ἀπ᾿ αὐτοῦ, τὴν δὲ γλυκύτητα ἀπὸ τοῦ\nσταιτὸς λαμβάνειν τὸν οἶνον.\nΣυμβαίνειν δὲ τοῦτο καὶ κατὰ τὰς τῶν οἴνων\nμίξεις· οἷον ἐάν τις κεράσῃ σκληρὸν καὶ εὔοσμον\nμαλακῷ καὶ ἀόσμῳ, καθάπερ τὸν Ἡρακλεώτην\nκαὶ τὸν Ἐρυθραῖον, τοῦ μὲν τὴν μαλακότητα τοῦ\nδὲ τὴν εὐοσμίαν παρεχομένου· συμπίπτει γὰρ\nἄμα τὰ κακὰ ἀλλήλων ἀφανίζειν τῇ μαλακότητι\nθατέρου 〈καὶ τῇ εὐοσμίᾳ θατέρου〉. πολλὰς δὲ\nκαὶ ἄλλας οἱ ἔμπειροι λέγουσι καὶ ἴσασι μίξεις.\nὃ καὶ ἐπὶ τῶν ὀσμῶν εὔλογον συμβαίνειν, καὶ ἐπὶ\nτῶν χρωμάτων ἄν τις λαμβάνῃ τὰς ἁρμοττούσας\nμίξεις. τοῦτο μὲν οὖν ἴδιον τοῦ ῥοδίνου.\nΤὸ δὲ κοινὸν ἐπὶ πάντων ἀπόρημα, τί δή ποτε\n\n\n\n\nἀπὸ τοῦ καρποῦ τῆς χειρὸς ἥδιστα φαίνεται, διὸ\nκαὶ οἱ μυροπῶλαι τοῦτο μυρίζουσι τὸ μέρος. τὴν\nδ᾿ αἰτίαν ἐκ τοῦ ἐναντίου ληπτέον, ὅτι τὸ θερμὸν\nἐξίστησι καὶ ἀλλοιοῖ· ταχεῖα δ᾿ ἤδη ἡ αἴσθησις\nτοῖς μύροις ἀναμιγνυμένοις τῷ χρωτί.\nἈπορεῖται δὲ δίοτι οἱ μὴ εἰωθότες μυρίζεσθαι\nμᾶλλον ἐξόζουσι τῶν συνεχῶς μυριζομένων· εἴη\nμὲν γὰρ ἂν λέγειν καὶ ὅτι φαντασίαι καὶ οὐκ\nἀλήθειαι διὰ τὸ μὴ εἰωθός· εἰ δ᾿ οὖν καὶ ἀληθές,\nἔοικε τὸ μὲν οἷον συναναμίγνυσθαι πλείοσιν ὀσμαῖς\nἑτέραις ὑφ᾿ ὧν ἀμαυροῦται, συγκαταμιγνυμένου\nκαὶ τοῦ χρωτός, τὸ δὲ ὥσπερ ἀκέραιον\nδέχεσθαι τὸ μανὸν καὶ ἐκφαίνειν τῇ αἰσθήσει\nχρονιζόμενον. εἴη δ᾿ ἂν καὶ ἐναντίως λαβεῖν ὡς\nἧττον δεχομένου διὰ τὸ ἀσύνηθες, βραδύτερον δ᾿\nἀναμιγνύμενα πλείω χρόνον ἐξόζειν. καὶ τοῦτο\nμὲν ἔλαττον καὶ οὐ φανερῶς ὁμολογούμενον.\nἍπτεται δὲ μάλιστα τοῦ χρωτὸς καὶ κεφαλῆς\nκαὶ τῶν ἄλλων καὶ πλεῖστον χρόνον ἐμμένει τὰ\n\n\n\nἰσχυρότατα ταῖς ὀσμαῖς, οἷον μεγαλεῖον, Αἰγύπτιον,\nἀμαράκινον· τὰ δ᾿ ἀσθενῆ καὶ πολύοδμα,\nκούφην ἔχοντα τὴν ἀναπνοήν, ταχεῖαν ποιεῖ\nκαὶ τὴν ἀπόλειψιν, ὥσπερ τό τε ῥόδινον καὶ ἡ\nκύπρος.\nἜνια δὲ καὶ εἰς τὴν ὑστεραίαν οὐ χεῖρον ὄζει,\nδιαπεπνευκυίας εἴ τις ἐνῆν βαρύτης. τὰ δὲ καὶ\nὅλως ἔμμονα μᾶλλον, ὥσπερ ἡ νάρδος καὶ τὸ\nἴρινον, πάντων δὲ μάλιστα ἰσχυρότατα.\nκαὶ τὰ μὲν ἔν τε τοῖς λουτροῖς καὶ τῇ ἀνέσει\nδιατηρεῖ πως τὴν ὀσμὴν ἢ οὐ συγκακύνει· τὰ δὲ\nκακυνόμενα πλείω ποιεῖ δυσωδίαν αὐτῶν τῶν\nἱδρώτων, ὡς ἂν σήψεώς τινος ἢ διαφθορᾶς\nγινομένης.\nΚαὶ τὰ μὲν περὶ τῆς τῶν μύρων ποιήσεώς τε\nκαὶ δυνάμεως ἐπὶ τοσοῦτον εἰρήσθω.\nXII. Τὰ δὲ περὶ τὴν τῶν ξηρῶν μίξιν, ἐξ ὧν\nδιαπάσματα καὶ αἱ συνθέσεις, οὐκ ἔτι ζητεῖ\nμίξιν τῶνδέ τινων ὡρισμένων, ἀλλ᾿ ὅσῳ ἄν τις\nπλείω καὶ ποικιλώτερα μίξῃ, τοσούτῳ καὶ ἡ ὀσμὴ\nλαμπροτέρα καὶ ἡδίων, ὥσπερ καὶ ἐξ αὐτῶν\nτῶν ἀρωμάτων τῶν προχείρων· εἰς ταὐτὸ γὰρ\nμιγνύντες ἅπαντα χρῶνται. ζητοῦσι δ᾿ ἐν τούτοις\nκαὶ σπεύδουσιν ὥστε μὴ ἑνὸς ἀλλὰ πάντων\n\n\n\nκοινήν τινα τὴν ὀσμὴν εἶναι. διὸ καὶ ἀνοίγοντες\nδιά τινων ἡμερῶν τὸ ἐξόζον ἐξαιροῦσιν ἀεὶ καὶ\nτῶν ἰσχυρῶν ἐλάττω μιγνύουσιν, ὥσπερ τὰ\nδ᾿ ὅλως οὐ μιγνύουσιν, ὥσπερ τὸ ἐρυσίσκηπτρον,\nὑπὲρ οὗ καὶ ἀρτίως ἐλέχθη.\nΒρέχουσι δὲ συντιθέντες τῷ οἴνῳ τῷ εὐώδει·\nἔοικε δ᾿ οὖν χρήσιμος εἶναι πρὸς τὰς εὐοσμίας, εἴ\nγε καὶ οἱ μυρεψοὶ χρῶνται. μένουσι δὲ πολὺν\nχρόνον αἱ συνθέσεις. ἡ δὲ χρῆσις τούτων μὲν εἰς\nτὴν τῶν ἱματίων ὀσμήν, τῶν δὲ διαπασμάτων εἰς\nτὴν στρωμνήν, ὅπως πρὸς τὸν χρῶτα προσπίπτῃ·\nκαὶ γὰρ ἅπτεται μᾶλλον καὶ ἐμμονώτερον τοῦτο,\nκαὶ ὥσπερ ἀντ᾿ ἐκείνου τοῦτο ποιοῦσιν. οἱ δὲ\nπρότερον ἐνέβαλον οἴνῳ καταβρέχοντες εὐώδει\nπρὸς τὸ παραιρεῖσθαι τὴν ὀσμήν, ἔνια δὲ καὶ\nμελικράτῳ καὶ οἴνῳ μιγνύντες ἀνέδευον, τὰ δὲ\nκαὶ αὐτῷ τῷ μελικράτῳ. τὸ γὰρ ὅλον ἄμφω\nταῦτα συνεργεῖ πρὸς εὐοσμίαν. διαμένουσι δὲ\nαἱ συνθέσεις. φανερὸν δ᾿ ἐκ τούτων ὅπερ καὶ\nπρότερον ἐλέχθη, διότι τὰ ξηρὰ καὶ εὐοσμότερα\nπρὸς ἄλληλα μιχθέντα ταῖς ὀσμαῖς.\nΕὐλόγως δὲ τὰ μύρα φαρμακώδη διὰ τὴν τῶν\nἀρωμάτων δύναμιν· καὶ γὰρ τὰ ἀρώματα τοιαῦτα.\nδηλοῖ δὲ τά τε καταπλάσματα καὶ ἃ δή τινες\n\n\n\n\n\nμαλάγματα καλοῦσιν οἵας ἀποδείκνυται δυνάμεις\nτά τε φύματα καὶ τὰ ἀποστήματα διαχέοντα καὶ\nἄλλα πλείω τῶν κατὰ τὸ σῶμα διαλλοιοῦντα,\nἐπιπολῆς μὲν ἀλλὰ καὶ τὰ ἐν βάθει, οἷον, ἄν\nτις καταπλάσῃ τὰ ὑποχόνδρια καὶ τὸ στῆθος,\nεὐθὺς σὺν τοῖς ἐρυγμοῖς ἀποδίδωσιν εὐώδεις τὰς\nὀσμάς.\nXIII. Αἱ δὲ τῶν ζώων ὀσμαὶ κατὰ τὰς ἰδίας\nγίνονται φύσεις· ἑκάστῳ γάρ ἐστί τις οἰκία κατὰ\nτὴν κρᾶσιν. αὗται δ᾿ ἡδεῖαι μὲν καὶ καθαραὶ\nκαὶ κατὰ τὰς ἀκμὰς καὶ ὅταν εὖ ἔχωσιν ἑαυτῶν,\nἔτι δὲ ἡδίους ἁπαλῶν καὶ νέων ὄντων. πλεῖσται\nδὲ καὶ κακωδέσταται περὶ τὰς ὀχείας καὶ ὅλως\nσυντηκομένων καὶ καμνόντων σωμάτων· διὸ καὶ\nοἱ τράγοι καὶ οἱ ἔλαφοι καὶ λαγοὶ καὶ τἆλλα\nτότε μάλιστα ὄζει.\nΘαυμαστὸν δὲ καὶ ἴδιον τὸ συμπάσχειν τὰς\nτραγέας, ὅταν ἡ ὥρα καθήκῃ τῆς ὁρμῆς. αἴτιον\nδὲ δηλονότι τὸ ὑπολείπεσθαί τινα ἐν τῷ δέρματι\nδύναμιν ἢ ὑγρότητα τοιαύτην ἀφ᾿ ἧς ἡ ὁρμὴ\nγίνεται καὶ ζώντων· κινουμένης οὖν καὶ διαθερμαινομένης\nταύτης ὑπὸ τοῦ ἀέρος εὔλογον καὶ\nτὰ δέρματα καθ᾿ ὅσον ἐπιβάλλει. διὸ καὶ ὡς\n\n\n\nπρῶτον αἴτιον ἡ διάθεσις· τότε γὰρ καὶ οἱ μὴ\nὀχεύοντες ὄζουσι καὶ οἱ ἄγονοι καὶ αἱ αἶγες ὅλως.\nἡ δ᾿ ὀχεία τότε μὲν μεγάλην μερίδα συμβάλλεται,\nκαθ᾿ αὐτὴν δ᾿ αἰτία γίνεται ἡ διάθεσις.\nΣυμβαίνει δὲ τρόπον τινὰ καὶ ἐν ἄλλοις ἡ\nτοιαύτη συμπάθεια· καὶ γὰρ ὁ οἶνος ἅμα τῇ\nσταφυλῇ δοκεῖ συνανθεῖν καὶ τὰ σκόροδα καὶ τὰ\nκρόμυα τότε δριμύτατον ὄζειν, ὅταν τὰ ἐν τῇ\nγῇ βλαστάνῃ· πλὴν τούτοις ἅμα συμβαίνει καὶ\nαὐτοῖς βλαστάνειν. ὅλως δὲ πάντα κινεῖται\nτὰ φλοιόριζα καὶ σαρκόριζα μὴ ἀπεξηραμμένα\nκατὰ τὰς βλαστητικὰς ὥρας· ἡ γὰρ ἐνυπάρχουσα\nδύναμις ἐν αὐτοῖς κινεῖται. θαυμασιώτατον δὲ\nτῶν τοιούτων τὸ ἐπὶ τοῦ στέατος τῆς ἄρκτου\nσυμβαῖνον, εἴπερ ἅμα ταῖς φωλίαις ἐπαίρεται\nκαὶ ἐκπληροῖ τὰ ἀγγεῖα.\nXIV. Τί δή ποτε Δημόκριτος τοὺς μὲν χυμοὺς\nπρὸς τὴν γεῦσιν ἀποδίδωσι, τὰς δ᾿ ὀσμὰς καὶ τὰς\nχρόας οὐχ ὁμοίως πρὸς τὰς ὑποκειμένας αἰσθήσεις;\nἔδει γὰρ ἐκ τῶν σχημάτων. ἢ τοῦτό γε\nπρὸς ἅπαντας κοινόν; ἅπαντες γὰρ οἱ μὲν μόνης\n\n\n\n\n\nοἱ δὲ μάλιστα ταύτης τὰ πάθη λέγουσι καὶ τὰς\nδιαφοράς, ὡς ἐν χρώμασι λευκὸν καὶ μέλαν, καὶ\nἐν χυμοῖς γλυκὺ καὶ πικρόν, οὐχ οὕτω δ᾿ ἐν\nὀσμαῖς· οὐδὲν γὰρ πλὴν τό τ᾿ εὔοσ μον καὶ τὸ\nκάκοσμον. οὐδ᾿ ἐν ἀπτοῖς· πλείω γὰρ εὐθὺ τὰ\nὑποκείμενα, σκληρὸν μαλακὸν τραχὺ λεῖον.\nἈλλὰ μᾶλλον ἐν φωναῖς, ὀξὺ καὶ βαρύ. ἔτι\nδὲ τὰ μὲν μικτὰ τὰ δ᾿ ἄμικτα. ἄμικτοι χυλοὶ οἱ\nμὲν τῷ μὴ καταμερίζεσθαι ὥστ᾿ ἐξ ἀμφοῖν, οἷον\nὕδωρ ἔλαιον φλέγμα αἷμα, ὅλως πᾶν τὸ ἐπινέον\nἢ τὸ διαιροῦν, ὥσπερ τὸ ὄξος καὶ τὸ γάλα. τὸ\nγὰρ τῇ πιέσει καὶ τρίψει μιγνύμενον ἕτερον εἶδος.\nἄλλον δὲ τρόπον οἱ μὴ εὔμικτοι πρὸς τὴν χρείαν\nἢ καὶ λυμαινόμενοι ἀλλήλους, οἷον ἡ θάλαττα\nκαὶ τὰ νιτρώδη καὶ πικρὰ ὕδατα τοὺς οἴνους καὶ\nτὰ πότιμα, ἐὰν μὴ εὐθὺς χρῆταί τις.\nὈσμαὶ δὲ αἱ μὲν οὕτως ἄμικτοι πλείους καὶ\nὥστε καθόλου λαβεῖν αἱ κακώδεις ταῖς κακώδεσι.\nὡς δὲ βέλτιόν τι τὸ ἐξ ἀμφοῖν ἔργον εὑρεῖν εἰ\n\n\n\n\nμὴ ἀδύνατον, εἰς τὴν τοιαύτην δὲ δύναμιν\nἅπαν ὡς εἰπεῖν πρὸς πᾶν εὔοσμον. ἀλλ᾿ ἔνθα\nμὲν ἴσως χείρω ποιεῖ ἔνθα δὲ βελτίω, καθάπερ\nἐπὶ τῶν μύρων· τὰ μὲν γὰρ ἀφαιρεῖται τὸ ἄκρατον\nκαὶ σκληρόν, τὰ δ᾿ ἀποθηλύνει καὶ ὥσπερ\nἐξυδατοῖ τὰς ὀσμάς. ἐν δὲ τοῖς ξηροῖς ἅπασαι\nπάσαις μικταί.\nΤὰ γὰρ διαπάσματα ὅσῳ ἂν ᾖ πλειόνων\nἀμείνω. ποιεῖ δὲ καὶ ἡ τοῦ οἴνου κατάμιξις καὶ\nμύρα ἔνια καὶ θυμιάματα εὐοσμότερα, καθάπερ\nτὴν σμύρναν. δοκεῖ δὲ καὶ τὸ μύρον ἡδύνειν τοὺς\nοἴνους, διὸ καὶ οἱ μὲν ἐν τῇ οἰνοποιΐᾳ μιγνύουσιν\nοἱ δὲ οὕτως ἐπιχεόμενον πίνουσιν. οὐκ ἄλογον\nδὲ συνέγγυς τὰς αἰσθήσεις οὔσας καὶ ἐν τοῖς\nαὐτοῖς ὑποκειμένοις ἔχειν τινὰ ἐπικοινωνίαν· ὡς\nγὰρ ἐπὶ τὸ πᾶν οὐδεὶς οὔτε χυλὸς ἄοσμος οὔτε\nὀσμὴ ἄχυλος· τοῦτο δὲ ὅτι οὐδεμία ἐκ μὴ ἔχοντος\nχυλόν.\nΣυμβαίνει δὲ καὶ μεταβάλλειν τὰς ὀσμὰς ἅμα\nτοῖς χυλοῖς, ὥσπερ ἐπί τε τοῦ οἴνου καὶ ἐπὶ\nκαρπῶν τινῶν· ἐνίων δὲ καὶ ἐν τῷ ἄνθει πρότερον.\nὥσπερ τῶν βοτρύων· ἡ δὲ τῶν μύρων εἰς ἀκμὴν\nμόνον καὶ οἷον φθίσιν. μετακινοῦνται δ᾿ ἐν ταῖς\nἐτείαις ὥραις πάνθ᾿ ὡς εἰπεῖν, μάλιστα δὲ τὰ\n\n\n\n\nἀσθενέστατα, τὰ δ᾿ ἄνθινα καθ᾿ ἣν ὥραν ἀνθεῖ τὸ\nἄνθος.\nΤὰς συνθέσεις ποιοῦσιν ἐκ τῶν ἀρωμάτων·\nθραύσαντες πολλὰ καὶ μίξαντες εἰς ταὐτὸ κλείουσιν\nεἰς κιβώτιον, εἶτ᾿ ἀνοίγοντες διά τινων\nἡμερῶν ὅτι ἂν μάλιστα ὄζειν δοκῇ τοῦτ᾿ αἴρουσι,\nκαὶ πάλιν δὲ καὶ πάλιν διαλείποντες χρόνον,\nὅπως ἂν μηδενὸς ἐξόζῃ. θαυμαστὴν δ᾿ ὀσμὴν\nλαμβάνει τὰ ἱμάτια εἰς ταῦτα τιθέμενα.\nΤὸ δὲ τῆς βαλάνου τῆς Αἰγυπτίας μύρον αὐτὸ\nμὲν οὐκ ἄγαν ἀναπνεῖ, μιγνύμενον δὲ ποιεῖ τἆλλα\nβελτίω μάλιστα δὲ τὴν ἶριν.\n"};
