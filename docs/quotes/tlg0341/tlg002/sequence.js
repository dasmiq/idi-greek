var sequence = {"name":"Lycophron. Alexandra","data":"λέξω τὰ πάντα νητρεκῶς, ἅ μʼ ἱστορεῖς,\nἀρχῆς ἀπʼ ἄκρας· ἢν δὲ μηκυνθῇ λόγος,\nσύγγνωθι δέσποτʼ· οὐ γὰρ ἥσυχος κόρη\nἔλυσε χρησμῶν, ὡς πρίν, αἰόλον στόμα,\nἀλλʼ ἄσπετον χέασα παμμιγῆ βοὴν\nδαφνηφάγων φοίβαζεν ἐκ λαιμῶν ὄπα,\nΣφιγγὸς κελαινῆς γῆρυν ἐκμιμουμένη.\nτῶν ἅσσα θυμῷ καὶ διὰ μνήμης ἔχω,\nκλύοις ἄν, ὦναξ, κἀναπεμπάζων φρενὶ\nπυκνῇ διοίχνει δυσφάτους αἰνιγμάτων\nοἴμας τυλίσσων, ᾗπερ εὐμαθὴς τρίβος\nὀρθῇ κελεύθῳ τἀν σκότῳ ποδηγετεῖ.\nἐγὼ δʼ ἄκραν βαλβῖδα μηρίνθου σχάσας,\nἄνειμι λοξῶν εἰς διεξόδους ἐπῶν,\nπρώτην ἀράξας νύσσαν ὡς πτηνὸς δρομεύς.\nἨὼς μὲν αἰπὺν ἄρτι Φηγίου πάγον\nκραιπνοῖς ὑπερποτᾶτο Πηγάσου πτεροῖς,\nΤιθωνὸν ἐν κοίταισι τῆς Κέρνης πέλας\nλιποῦσα, τὸν σὸν ἀμφιμήτριον κάσιν.\nοἱ δʼ οὖσα γρώνης εὐγάληνα χερμάδος\nναῦται λίαζον κἀπὸ γῆς ἐσχάζοσαν\nὕσπληγγας. αἱ δὲ παρθενοκτόνον Θέτιν\nἰουλόπεζοι θεῖνον εὐῶπες σπάθαις\nπελαργοχρῶτες, αἱ Φαλακραῖαι κόραι,\nὑπὲρ Καλυδνῶν λευκὰ φαίνουσαι πτίλα,\nἄφλαστα, καὶ φώσσωνας ὠργυιωμένους\nἀπαρκτίαις πρηστῆρος αἴθωνος πνοαῖς.\nἡ δʼ ἔνθεον σχάσασα βακχεῖον στόμα,\nἄτης ἀπʼ ἄκρων βουπλανοκτίστων λόφων,\nτοιῶνδʼ ἀπʼ ἀρχῆς ἦρχʼ Ἀλεξάνδρα λόγων·\nαἰαῖ, τάλαινα θηλαμών, κεκαυμένη\nκαὶ πρόσθε μὲν πεύκαισιν οὐλαμηφόροις\nτριεσπέρου λέοντος, ὅν ποτε γνάθοις\nΤρίτωνος ἠμάλαψε κάρχαρος κύων·\nἔμπνους δὲ δαιτρὸς ἡπάτων φλοιδούμενος\nτινθῷ λέβητος ἀφλόγοις ἐπʼ ἐσχάραις\nσμήριγγας ἐστάλαξε κωδείας πέδῳ,\nὁ τεκνοραίστης, λυμεὼν ἐμῆς πάτρας,\nὁ δευτέραν τεκοῦσαν ἄτρωτον βαρεῖ\nτύψας ἀτράκτῳ στέρνον, ἔν τʼ αὐλῷ μέσῳ\nπατρὸς παλαιστοῦ χερσὶν ὀχμάσας δέμας\nΚρόνου παρʼ αἰπὺν ὄχθον, ἔνθα γηγενοῦς\nἵππων ταρακτής ἐστιν Ἰσχένου τάφος,\nὁ τὴν θαλάσσης Αὐσονίτιδος μυχοὺς\nστενοὺς ὀπιπεύουσαν ἀγρίαν κύνα\nκτανὼν ὑπὲρ σπήλυγγος ἰχθυωμένην,\nταυροσφάγον λέαιναν, ἣν αὖθις πατὴρ\nσάρκας καταίθων λοφνίσιν δωμήσατο,\nΛέπτυνιν οὐ τρέμουσαν, οὐδαίαν θεόν·\nἐξηνάριξεν ὅν ποτʼ ἀξίφῳ δόλῳ\nνέκυς, τὸν Ἅιδην δεξιούμενον πάλαι·\nλεύσσω σε, τλῆμον, δεύτερον πυρουμένην\nταῖς τʼ Αἰακείοις χερσὶ τοῖς τε Ταντάλου\nΛέτριναν οἰκουροῦσι λειψάνοις πυρὸς\nπαιδὸς καταβρωθέντος αἰθάλῳ δέμας,\nτοῖς Τευταρείοις βουκόλου πτερώμασι·\nτὰ πάντα πρὸς φῶς ἡ βαρύζηλος δάμαρ,\nστείλασα κοῦρον τὸν κατήγορον χθονός,\nἄξει, πατρὸς μομφαῖσιν ἠγριωμένη,\nλέκτρων θʼ ἕκατι τῶν τʼ ἐπεισάκτων γάμων.\nαὐτὴ δὲ φαρμακουργός, οὐκ ἰάσιμον\nἕλκος δρακοῦσα τοῦ ξυνευνέτου λυγρὸν\nΓιγαντοραίστοις ἄρδισιν τετρωμένου\nπρὸς ἀνθοπλίτου, ξυνὸν ὀγχήσει μόρον,\nπύργων ἀπʼ ἄκρων πρὸς νεόδμητον νέκυν\nῥοιζηδὸν ἐκβράσασα κύμβαχον δέμας·\nπόθῳ δὲ τοῦ θανόντος ἠγκιστρωμένη,\nψυχὴν περὶ σπαίροντι φυσήσει νεκρῷ.\nστένω, στένω σε δισσὰ καὶ τριπλᾶ, δορὸς\nαὖθις πρὸς ἀλκὴν καὶ διαρπαγὰς δόμων\nκαὶ πῦρ ἐναυγάζουσαν αἰστωτήριον.\nστένω σε, πάτρα, καὶ τάφους Ἀτλαντίδος\nδύπτου κέλωρος, ὅς ποτʼ ἐν ῥαπτῷ κύτει,\nὁποῖα πορκὸς Ἰστριεὺς τετρασκελής,\nἀσκῷ μονήρης ἀμφελυτρώσας δέμας,\nῬειθυμνιάτης κέπφος ὣς ἐνήξατο,\nΖήρυνθον ἄντρον τῆς κυνοσφαγοῦς θεᾶς\nλιπὼν ἐρυμνὸν κτίσμα Κυρβάντων Σάον,\nὅτʼ ἠμάθυνε πᾶσαν ὀμβρήσας χθόνα\nΖηνὸς καχλάζων νασμός· οἱ δὲ πρὸς πέδῳ\nπύργοι κατηρείποντο, τοὶ δὲ λοισθίαν\nνήχοντο μοῖραν προὐμμάτων δεδορκότες.\nφηγὸν δὲ καὶ δρύκαρπα καὶ γλυκὺν βότρυν\nφάλλαι τε καὶ δελφῖνες αἵ τʼ ἐπʼ ἀρσένων\nφέρβοντο φῶκαι λέκτρα θουρῶσαι βροτῶν.\nλεύσσω θέοντα γρυνὸν ἐπτερωμένον\nτρήρωνος εἰς ἅρπαγμα Πεφναίας κυνός,\nἣν τόργος ὑγρόφοιτος ἐκλοχεύεται,\nκελυφάνου στρόβιλον ὠστρακωμένην.\nκαὶ δή σε ναύτην Ἁχερουσία τρίβος\nκαταιβάτις πύγαργον, οὐ πατρὸς κόπρους\nστείβοντα ῥακτῶν βουστάθμων, ξενώσεται,\nὡς πρόσθε, κάλλους τὸν θυωρίτην τριπλαῖς.\nἀλλʼ ὀστρίμων μὲν ἀντὶ Γαμφηλὰς ὄνου\nκαὶ Λᾶν περάσεις, ἀντὶ δʼ εὐχίλου κάπης\nκαὶ μηλιαυθμῶν ἠδὲ χερσαίας πλάτης\nτράμπις σʼ ὀχήσει καὶ Φερέκλειοι πόδες\nδισσὰς σαλάμβας κἀπὶ Γυθείου πλάκας,\nἐν αἷσι πρὸς κύνουρα καμπύλους σχάσας\nπεύκης ὀδόντας, ἕκτορας πλημμυρίδος,\nσκαρθμῶν ἰαύσεις εἰναφώσσωνα στόλον.\nκαὶ τὴν ἄνυμφον πόρτιν ἁρπάσας λύκος,\nδυοῖν πελειαῖν ὠρφανισμένην γονῆς\nκαὶ δευτέραν εἰς ἄρκυν ὀθνείων βρόχων\nληῖτιν ἐμπταίσασαν ἰξευτοῦ πτερῷ,\nΘύσαισιν ἁρμοῖ μηλάτων ἀπάργματα\nφλέγουσαν ἐν κρόκαισι καὶ Βύνῃ θεᾷ,\nθρέξεις ὑπὲρ Σκάνδειαν Αἰγίλου τʼ ἄκραν,\nαἴθων ἐπακτὴρ καγχαλῶν ἀγρεύματι.\nνήσῳ δʼ ἐνὶ δράκοντος ἐκχέας πόθον\nἈκτῆς, διμόρφου γηγενοῦς σκηπτουχίας,\nτὴν δευτέραν ἕωλον οὐκ ὄψει Κύπριν,\nψυχρὸν παραγκάλισμα κἀξ ὀνειράτων\nκεναῖς αφάσσων ὠλέναισι δέμνια.\nὁ γάρ σε συλλέκτροιο Φλεγραίας πόσις\nστυγνὸς Τορώνης, ᾧ γέλως ἀπέχθεται\nκαὶ δάκρυ, νῆις δʼ ἐστὶ καὶ τητώμενος\nἀμφοῖν, ὁ Θρῄκης ἔκ ποτʼ εἰς ἐπακτίαν\nΤρίτωνος ἐκβολαῖσιν ἠλοκισμένην\nχέρσον περάσας, οὐχὶ ναυβάτῃ στόλῳ,\nἀλλʼ ἀστίβητον οἶμον, οἷά τις σιφνεύς,\nκευθμῶνος ἐν σήραγγι τετρήνας μυχούς,\nνέρθεν θαλάσσης ἀτραποὺς διήνυσε,\nτέκνων ἀλύξας τὰς ξενοκτόνους πάλας\nκαὶ πατρὶ πέμψας τὰς ἐπηκόους λιτὰς\nστῆσαι παλίμπουν εἰς πάτραν, ὅθεν πλάνης\nΠαλληνίαν ἐπῆλθε γηγενῶν τροφόν—\nκεῖνός σε, Γουνεὺς ὥσπερ, ἐργάτης δίκης\nτῆς θʼ Ἡλίου θυγατρὸς Ἰχναίας βραβεύς,\nἐπεσβολήσας λυγρὰ νοσφιεῖ γάμων,\nλίπτοντα κάσσης ἐκβαλὼν πελειάδος·\nὅς τοὺς Λύκου τε καὶ Χιμαιρέως τάφους\nχρησμοῖσι κυδαίνοντας οὐκ αἰδούμενος\nοὐδʼ Ἀνθέως ἔρωτας οὐδὲ τὸν ξένοις\nσύνδορπον Αἰγαίωνος ἁγνίτην πάγον\nἔτλης θεῶν ἀλοιτὸς ἐκβῆναι δίκην,\nλάξας τράπεζαν κἀνακυπώσας Θέμιν,\nἄρκτου τιθήνης ἐκμεμαγμένος τρόπους.\nτοιγὰρ ψαλάξεις εἰς κενὸν νευρᾶς κτύπον,\nἄσιτα κὰδώρητα φορμίζων μέλη·\nκλαίων δὲ πάτραν τὴν πρὶν ῇθαλωμένην\nἵξῃ χεροῖν εἴδωλον ἠγκαλισμένος\nτῆς πενταλέκτρου θυιάδος Πλευρωνίας.\nγυιαὶ γὰρ εὐναστῆρας ἄμναμοι τριπλαῖς\nπήναις κατεκλώσαντο δηναιᾶς Ἁλός\nνυμφεῖα πεντάγαμβρα δαίσασθαι γάμων.\nδοιὼ μὲν ἁρπακτῆρας αὐγάσει λύκους,\nπτηνοὺς τριόρχας αἰετοὺς ὀφθαλμίας,\nτὸν δʼ ἐκ Πλυνοῦ τε κἀπὸ Καρικῶν ποτῶν\nβλαστόντα ῥίζης, ἡμικρῆτα βάρβαρον,\nἘπειόν, οὐκ Ἀργεῖον ἀκραιφνῆ γοναῖς.\nοὗ πάππον ἐν γαμφαῖσιν Ἐνναία ποτὲ\nἝρκυννʼ Ἐρινὺς Θουρία Ξιφηφόρος\nἄσαρκα μιστύλασα τύμβευσεν φάρῳ,\nτὸν ὠλενὶτην χόνδρον ἐνδατουμένη.\nὃν δὴ δὶς ἡβήσαντα καὶ βαρὺν πόθον\nφυγόντα Ναυμέδοντος ἁρπακτήριον\nἔστειλʼ Ἐρεχθεὺς εἰς Λετριναίους γύας\nλευρὰν ἀλετρεύσοντα Μόλπιδος πέτραν,\nτοῦ Ζηνὶ δαιτρευθέντος Ὀμβρίῳ δέμας,\nγαμβροκτόνον ῥαίσοντα πενθεροφθόροις\nβουλαῖς ἀνἀγνοις, ἃς ὁ Καδμίλου γόνος\nἤρτυσε. τὸν δὲ λοῖσθον ἐκπιὼν σκύφον\nφερωνύμους ἔδυψε Νηρέως τάφους,\nπανώλεθρον κηλῖδα θωύξας γένει,\nὁ τὴν πόδαργον Ψύλλαν ἡνιοστροφῶν\nκαὶ τὴν ὁπλαῖς ῞Αρπινναν Ἁρπυίαις ἴσην.\nτὸν δʼ αὖ τέταρτον αὐθόμαιμον ὄψεται\nκίρκου καταρρακτῆρος, ὅν τε συγγόνων\nτὰ δευτερεῖα τῆς δαϊσφάλτου πάλης\nλαβόντα κηρύξουσιν. ἐν δὲ δεμνίοις\nτὸν ἐξ ὀνείρων πέμπτον ἐστροβημένον\nεἰδωλοπλάστῳ προσκαταξανεῖ ῥέθει,\nτὸν μελλόνυμφον εὐνέτην Κυταϊκῆς,\nτῆς ξεινοβάκχης, ὅν ποτʼ Οἰνώνης φυγάς,\nμύρμων τὸν ἑξάπεζον ἀνδρώσας στρατόν,\nΠελασγικὸν Τυφῶνα γεννᾶται πατήρ,\nἀφʼ ἑπτὰ παίδων φεψάλῳ σποδουμένων\nμοῦνον φλέγουσαν ἐξαλύξαντα σποδόν.\nχὠ μὲν παλιμπόρευτον ἵξεται τρίβον,\nσφῆκας δαφοινοὺς χηραμῶν ἀνειρύσας,\nὁποῖα κοῦρος δῶμα κινήσας καπνῷ·\nοἱ δʼ αὖ προγεννήτειραν οὐλαμωνύμου\nβύκταισι χερνίψαντες ὠμησταὶ πόριν,\nτοῦ Σκυρίου δράκοντος ἔντοκον λεχώ,\nἣν ὁ ξύνευνος Σαλμυδησίας ἁλὸς\nἐντὸς ματεύων, Ἑλλάδος καρατόμον,\nδαρὸν φαληριῶσαν οἰκήσει σπίλον\nΚελτοῦ πρὸς ἐκβολαῖσι λιμναίων ποτῶν,\nποθῶν δάμαρτα, τήν ποτʼ ἐν σφαγαῖς κεμὰς\nλαιμὸν προθεῖσα φασγάνων ἒκ ῥύσεται.\nβαθὺς δʼ ἔσω ῥηγμῖνος αὐδηθήσεται\nἔρημος ἐν κρόκαισι νυμφίου δρόμος,\nστένοντος ἄτας καὶ κενὴν ναυκληρίαν\nκαὶ τὴν ἄφαντον εἶδος ἠλλοιωμένην\nγραῖαν σφαγείων ἠδὲ χερνίβων πέλας\nἍιδου τε παφλάζοντος ἐκ βυθῶν φλογὶ\nκρατῆρος, ὃν μέλαινα ποιφύξει φθιτῶν\nσάρκας λεβητίζουσα δαιταλουργίᾳ.\nχὠ μὲν πατήσει χῶρον αἰάζων Σκύθην,\nεἰς πέντε που πλειῶνας ἱμείρων λέχους.\nοἱ δʼ ἀμφὶ βωμὸν τοῦ προμάντιος Κρόνου\nσὺν μητρὶ τέκνων νηπίων κρεανόμου\nὅρκων τὸ δευτεροῦχον ἄρσαντες ζυγὸν\nστερρὰν ἐνοπλίσουσιν ὠλέναις πλάτην,\nσωτῆρα Βάκχον τῶν πάροιθε πημάτων\nΣφάλτην ἀνευάζοντες, ᾧ ποτʼ ἐν μυχοῖς\nΔελφινίου παρʼ ἄντρα Κερδῴου θεοῦ\nΤαύρῳ κρυφαίας χέρνιβας κατάρξεται\nὁ χιλίαρχος τοῦ πολιρραίστου στρατοῦ.\nᾧ θυμάτων πρόσπαιον ἐκτίνων χάριν\nδαίμων Ἐνόρχης Φιγαλεὺς Φαυστήριος\nλέοντα θοίνης, ἴχνος ἐμπλέξας λύγοις,\nσχήσει, τὸ μὴ πρόρριζον αἰστῶσαι στάχυν\nκείροντʼ ὀδόντι καὶ λαφυστίαις γνάθοις.\nλεύσσω πάλαι δὴ σπεῖραν ὁλκαίων κακῶν,\nσύρουσαν ἅλμῃ κἀπιροιζοῦσαν πάτρᾳ\nδεινὰς ἀπειλὰς καὶ πυριφλέκτους βλάβας.\nὩς μή σε Κάδμος ὤφελʼ ἐν περιρρύτῳ\nἼσσῃ φυτεῦσαι δυσμενῶν ποδηγέτην,\nτέταρτον ἐξ Ἄτλαντος ἀθλίου σπόρον,\nτῶν αὐθομαίμων συγκατασκάπτην Πρύλιν,\nτόμουρε πρὸς τὰ λῷστα νημερτέστατε·\nμήδʼ Αἰσακείων οὑμὸς ὤφελεν πατὴρ\nχρησμῶν ἀπῶσαι νυκτίφοιτα δείματα,\nμιᾷ δὲ κρύψαι τοὺς διπλοῦς ὑπὲρ πάτρας\nμοίρᾳ, τεφρώσας γυῖα Λημναίῳ πυρί·\nοὐκ ἂν τοσῶνδε κῦμʼ ἐπέκλυσεν κακῶν.\nκαὶ δὴ Παλαίμων δέρκεται βρεφοκτόνος\nζέουσαν αἰθυίαισι πλεκτανοστόλοις\nγραῖαν ξύνευνον Ὠγένου Τιτηνίδα.\nκαὶ δὴ διπλᾶ σὺν πατρὶ ῥαίεται τέκνα,\nστερρῷ τυπέντι κλεῖδας εὐάρχῳ μύλῳ,\nτὰ πρόσθεν αὐλητῆρος ἐκπεφευγότα\nψυδραῖσι φήμαις λαρνακοφθόρους ῥιφάς,\nᾧ δὴ πιθήσας στυγνὸς ἄρταμος τέκνων,\nαἰθυιόθρεπτος πορκέων λιναγρέτης,\nκρηθμοῖσι καὶ ῥαιβοῖσι νηρίταις φίλος,\nχηλῷ κατεδρύφαξε διπτύχους γονάς.\nσὺν τοῖς δʼ ὁ τλήμων, μητρὸς οὐ φράσας θεᾶς\nμνήμων ἐφετμάς, ἀλλᾶ ληθάργῳ σφαλείς,\nπρηνὴς θανεῖται στέρνον οὐτασθεὶς ξίφει.\nκαὶ δὴ στένει Μύρινα καὶ παράκτιοι\nἵππων φριμαγμὸν ᾐόνες δεδεγμέναι,\nὅταν Πελασγὸν ἅλμα λαιψηροῦ ποδὸς\nεἰς θῖνʼ ἐρείσας λοισθίαν αἴθων λύκος\nκρηναῖον ἐξ ἄμμοιο ῥοιβδήσῃ γάνος,\nπηγὰς ἀνοίξας τὰς πάλαι κεκρυμμένας.\nκαὶ δὴ καταίθει γαῖαν ὀρχηστὴς Ἄρης,\nστρόμβῳ τὸν αἱματηρὸν ἐξάρχων νόμον.\nἅπασα δὲ χθὼν προὐμμάτων δῃουμένη\nκεῖται, πέφρικαν δʼ ὥστε ληίου γύαι\nλόγχαις ἀποστίλβοντες, οἰμωγὴ δέ μοι\nἐν ὠσὶ πύργων ἐξ ἄκρων ἰνδάλλεται,\nπρὸς αἰθέρος κυροῦσα νηνέμους ἕδρας,\nγόῳ γυναικῶν καὶ καταρραγαῖς πέπλων,\nἄλλην ἐπʼ ἄλλῃ συμφορὰν δεδεγμένων.\nἘκεῖνό σʼ, ὦ τάλαινα καρδία, κακὸν\nἐκεῖνο δάψει πημάτων ὑπέρτατον,\nεὖτʼ ἂν λαβράζων περκνὸς αἰχμητὴς χάρων,\nπτεροῖσι χέρσον αἰετὸς διαγράφων\nῥαιβῷ τυπωτὴν τόρμαν ἀγκύλῃ βάσει,\nκλάζων τʼ ἄμικτον στόματι ῥιγίστην βοήν,\nτὸν φίλτατόν σου τῶν ἀγαστόρων τρόφιν\nΠτῴου τε πατρός ἁρπάσας μετάρσιον,\nὄνυξι γαμφηλαῖσί θʼ αἱμάσσων δέμας,\nἔγχωρα τίφη καὶ πέδον χραίνῃ φόνῳ,\nλευρᾶς βοώτης γατομῶν διʼ αὔλακος.\nλαβὼν δὲ ταύρου τοῦ πεφασμένου δάνος,\nσκεθρῷ ταλάντῳ τρυτάνης ἠρτημένον,\nαὖθις τὸν ἀντίποινον ἐγχέας ἴσον\nΠακτώλιον σταθμοῖσι τηλαυγῆ μύδρον,\nκρατῆρα Βάκχου δύσεται, κεκλαυσμένος\nνύμφαισιν αἳ φίλαντο Βηφύρου γάνος\nΛειβηθρίην θʼ ὕπερθε Πιμπλείας σκοπήν,\nὁ νεκροπέρνας, ὃς προδειμαίνων πότμον\nκαὶ θῆλυν ἀμφὶ σῶμα τλήσεται πέπλον\nδῦναι, παρʼ ἱστοῖς κερκίδος ψαύσας κρότων,\nκαὶ λοῖσθος εἰς γῆν δυσμενῶν ῥῖψαι πόδα,\nτὸ σόν, ξύναιμε, κἀν ὕπνῳ πτήσσων δόρυ.\nὦ δαῖμον, οἷον κίονʼ αἰστώσεις δόμων,\nἔρεισμα πάτρας δυστυχοῦς ὑποσπάσας·\nοὐ μὴν ἀνατεί γʼ οὐδʼ ἄνευ μόχθων πικρῶν\nπένθους θʼ ὁ λῃστὴς Δωριεὺς γελᾷ στρατός,\nἐπεγκαχάζων τοῦ δεδουπότος μόρῳ,\nἀλλʼ ἀμφὶ πρύμναις τὴν πανυστάτην δραμὼν\nπεύκαις βίου βαλβῖδα συμφλεχθήσεται,\nκαλῶν ἐπʼ εὐχαῖς πλεῖστα Φύξιον Δία\nπορθουμένοισι κῆρας ἀρκέσαι πικράς.\nτότʼ οὔτε τάφρος, οὔτε ναυλόχων σταθμῶν\nπρόβλημα καὶ σταυροῖσι κορσωτὴ πτέρυξ,\nοὐ γεῖσα χραισμήσουσιν, οὐδʼ ἐπάλξιες·\nἀλλʼ ὡς μέλισσαι συμπεφυρμένοι καπνῷ\nκαὶ λιγνύος ῥιπαῖσι καὶ γρυνῶν βολαῖς\nἄφλαστα καὶ κόρυμβα καὶ κλῃδῶν θρόνους\nπυκνοὶ κυβιστητῆρες ἐξ ἑδωλίων\nπηδῶντες αἱμάξουσιν ὀθνείαν κόνιν.\nπολλοὺς δʼ ἀριστεῖς πρωτόλειά θʼ Ἑλλάδος\nαἰχμῇ φέροντας καὶ σποραῖς ὠγκωμένους,\nαἱ σαὶ καταξανοῦσιν ὄβριμοι χέρες,\nφόνῳ βλύουσαι κἀπιμαιμῶσαι μάχης.\nἐγὼ δὲ πένθος οὐχὶ μεῖον οἴσομαι,\nτὰς σὰς στένουσα καὶ διʼ αἰῶνος ταφάς.\nοἰκτρὸν γάρ, οἰκτρὸν κεῖνʼ ἐπόψομαι φάος\nκαὶ πημάτων ὕψιστον, ὧν κράντης χρόνος,\nμήνης ἑλίσσων κύκλον, αὐδηθήσεται.\nαἰαῖ, στενάζω καὶ σὸν εὔγλαγον θάλος,\nὦ σκύμνε, τερπνὸν ἀγκάλισμα συγγόνων,\nὅς τʼ ἄγριον δράκοντα πυρφόρῳ βαλὼν\nἴυγγι τόξων, τὸν τυπέντα δʼ ἐν βρόχοις\nμάρψας ἀφύκτοις βαιὸν ἀστεργῆ χρόνον,\nπρὸς τοῦ δαμέντος αὐτὸς οὐ τετρωμένος,\nκαρατομηθεὶς τύμβον αἱμάξεις πατρός.\nοἴμοι δυσαίων, καὶ διπλᾶς ἀηδόνας\nκαὶ σόν, τάλαινα, πότμον αἰάζω, σκύλαξ.\nὧν τὴν μὲν αὐτόπρεμνον ἡ τοκὰς κόνις\nχανοῦσα κευθμῷ χείσεται διασφάγος,\nλεύσσουσαν ἄτην ἀγχίπουν στεναγμάτων,\nἵνʼ ἄλμα πάππου καὶ χαμευνάδος μόροι\nτῆς λαθρονύμφου πόρτιος μεμιγμένοι\nσκύμνῳ κέχυνται, πρὶν λαφύξασθαι γάνος,\nπρὶν ἐκ λοχείας γυῖα χυτλῶσαι δρόσῳ·\nσὲ δʼ ὠμὰ πρὸς νυμφεῖα καὶ γαμηλίους\nἄξει θυηλὰς στυγνὸς Ἴφιδος λέων,\nμητρὸς κελαινῆς χέρνιβας μιμούμενος,\nἣν εἰς βαθεῖαν λαιμίσας ποιμανδρίαν\nστεφηφόρον βοῦν δεινὸς ἄρταμος δράκων\nῥαίσει τριπάτρῳ φασγάνῳ Κανδάονος,\nλύκοις τὸ πρωτόσφακτον ὅρκιον σχάσας.\nσὲ δʼ ἀμφὶ κοίλην αἰχμάλωτον ᾐόνα\nπρέσβυν Δολόγκων δημόλευστον ὠλένῃ\nἐπεσβόλοις ἀραῖσιν ἠρεθισμένῃ\nκρύψει κύπασσις χερμάδων ἐπομβρίᾳ,\nΜαίρας ὅταν φαιουρὸν ἀλλάξῃς δομήν.\nὁ δʼ ἀμφὶ τύμβῳ τἀγαμέμνονος δαμεὶς\nκρηπῖδα πήγῳ νέρθε καλλυνεῖ πλόκῳ,\nὁ πρὸς καλύπτρης τῆς ὁμαίμονος τάλας\nὠνητὸς αἰθαλωτὸν εἰς πάτραν μολών,\nτὸ πρὶν δʼ ἀμυδρὸν οὔνομʼ αἰστώσας σκότῳ,\nὅταν χέλυδρος πυρσὸν ὠμόθριξ βαρὺν\nἀπεμπολητὴς τῆς φυταλμίας χθονὸς\nφλέξας τὸν ὠδίνοντα μορμωτὸν λόχον\nἀναψαλάξῃ γαστρὸς ἑλκύσας ζυγά,\nτῆς Σισυφείας δʼ ἀγκύλης λαμπουρίδος\nλάμψῃ κακὸν φρύκτωρον αὐτανέψιος\nτοῖς εἰς στενὴν Λεύκοφρυν ἐκπεπλωκόσι\nκαὶ παιδοβρῶτος Πορκέως νήσους διπλᾶς.\nἐγὼ δὲ τλήμων ἡ γάμους ἀρνουμένη,\nἐν παρθενῶνος λαΐνου τυκίσμασιν\nἄνις τεράμνων εἰς ἀνώροφον στέγην\nεἱρκτῆς ἁλιβδύσασα λυγαίας δέμας,\nἡ τὸν Θοραῖον Πτῷον Ὡρίτην θεὸν\nλίπτοντʼ ἀλέκτρων ἐκβαλοῦσα δεμνίων,\nὡς δὴ κορείαν ἄφθιτον πεπαμένη\nπρὸς γῆρας ἄκρον, Παλλάδος ζηλώμασι\nτῆς μισονύμφου Λαφρίας Πυλάτιδος,\nτῆμος βιαίως φάσσα πρὸς τόργου λέχος\nγαμψαῖσιν ἅρπαις οἰνὰς ἑλκυσθήσομαι,\nἡ πολλὰ δὴ Βούδειαν Αἴθυιαν Κόρην\nἀρωγὸν αὐδάξασα τάρροθον γάμων.\nἡ δʼ εἰς τέραμνα δουρατογλύφου στέγης\nγλήνας ἄνω στρέψασα χώσεται στρατῷ,\nἐξ οὐρανοῦ πεσοῦσα καὶ θρόνων Διός,\nἄνακτι πάππῳ χρῆμα τιμαλφέστατον.\nἑνὸς δὲ λώβης ἀντί, μυρίων τέκνων\nἙλλὰς στενάξει πᾶσα τοὺς κενοὺς τάφους,\nοὐκ ὀστοθήκαις, χοιράδων δʼ ἐφημένους,\nοὐδʼ ὑστάτην κεύθοντας ἐκ πυρὸς τέφρην\nκρωσσοῖσι ταρχυθεῖσαν, ἣ θέμις φθιτῶν,\nἀλλʼ οὔνομʼ οἰκτρὸν καὶ κενηρίων γραφὰς\nθερμοῖς τεκόντων δακρύοις λελουμένας\nπαίδων τε καὶ θρήνοισι τοῖς ὁμευνίδων.\nὈφέλτα καὶ μύχουρε χοιράδων Ζάραξ\nσπίλοι τε καὶ Τρυχάντα καὶ τραχὺς Νέδων\nκαὶ πάντα Διρφωσσοῖο καὶ Διακρίων\nγωλειὰ καὶ Φόρκυνος οἰκητήριον,\nὅσων στεναγμῶν ἐκβεβρασμένων νεκρῶν\nσὺν ἡμιθραύστοις ἰκρίοις ἀκούσετε,\nὅσων δὲ φλοίσβων ῥαχίας ἀνεκβάτου\nδίναις παλιρροίοισιν ἕλκοντος σάλου,\nὅσων δὲ θύννων ἠλοκισμένων ῥαφὰς\nπρὸς τηγάνοισι κρατός, ὧν καταιβάτης\nσκηπτὸς κατʼ ὄρφνην γεύσεται δῃουμένων,\nὅταν καρηβαρεῦντας ἐκ μέθης ἄγων\nλαμπτῆρα φαίνῃ τὸν ποδηγέτην σκότου\nσίντης, ἀγρύπνῳ προσκαθήμενος τέχνῃ.\nτὸν δʼ οἷα δύπτην κηρύλον διὰ στενοῦ\nαὐλῶνος οἴσει κῦμα γυμνήτην φάγρον,\nδιπλῶν μεταξὺ χοιράδων σαρούμενον.\nΓυραῖσι δʼ ἐν πέτραισι τερσαίνων πτερὰ\nστάζοντα πόντου, δευτέραν ἅλμην σπάσει,\nβληθεὶς ἀπʼ ὄχθων τῷ τριωνύχῳ δορί,\nᾧ νιν κολαστὴς δεινὸς οὐτάσας λατρεὺς\nἀναγκάσει φάλλαισι κοινωνεῖν δρόμου\nκόκκυγα κομπάζοντα μαψαύρας στόβους.\nψυχρὸν δʼ ἐπʼ ἀκταῖς ἐκβεβρασμένον νέκυν\nδελφῖνος ἀκτὶς Σειρία καθαυανεῖ.\nτάριχον ἐν μνίοις δὲ καὶ βρύοις σαπρὸν\nκρύψει κατοικτίσασα Νησαίας κάσις,\nδίσκου μεγίστου τάρροθος Κυναιθέως.\nτύμβος δὲ γείτων ὄρτυγος πετρουμένης\nτρέμων φυλάξει ῥόχθον Αἰγαίας ἁλός.\nτὴν Καστνίαν δὲ καὶ Μελιναίαν θεὸν\nλυπρὸς παρʼ Ἅιδην δεννάσει κακορροθῶν,\nἥ μιν παλεύσει δυσλύτοις οἴστρου βρόχοις,\nἔρωτας οὐκ ἔρωτας, ἀλλʼ Ἐρινύων\nπικρὰν ἀποψήλασα κηρουλκὸν πάγην.\nἅπασα δʼ ἄλγη δέξεται κωκυμάτων,\nὅσην Ἄρατθος ἐντὸς ἠδὲ δύσβατοι\nΛειβήθριαι σφίγγουσι Δωτίου πύλαι,\nοἷς οὑμὸς ἔσται κἀχερουσίαν πάρα\nῥηγμῖνα δαρὸν ἐστεναγμένος γάμος.\nπολλῶν γὰρ ἐν σπλάγχνοισι τυμβευθήσεται\nβρωθεὶς πολυστοίχοισι καμπέων γνάθοις\nνήριθμος ἑσμός· οἱ δʼ ἐπὶ ξένης ξένοι,\nπαῶν ἔρημοι δεξιώσονται τάφους.\nτὸν μὲν γὰρ Ἠιὼν Στρυμόνος Βισαλτία,\nἈψυνθίων ἄγχουρος ἠδὲ Βιστόνων,\nκουροτρόφον πάγουρον Ἠδωνῶν πέλας\nκρύψει, πρὶν ἢ Τυμφρηστὸν αὐγάσαι λέπας,\nτὸν πατρὶ πλεῖστον ἐστυγημένον βροτῶν,\nὅμηρον ὅς μιν θῆκε τετρήνας λύχνους,\nὅτʼ εἰς νόθον τρήρωνος ηὐνάσθη λέχος.\nΤρισσοὺς δὲ ταρχύσουσι Κερκάφου νάπαι\nἌλεντος οὐκ ἄπωθε καύηκας ποτῶν·\nτὸν μέν, Μολοσσοῦ Κυπέως Κοίτου κύκνον,\nσυὸς παραπλαγχθέντα θηλείας τόκων,\nὅτʼ εἰς ὀλύνθων δῆριν ἑλκύσας σοφὴν\nτὸν ἀνθάμιλλον αὐτὸς ἐκ μαντευμάτων\nσφαλεὶς ἰαύσει τὸν μεμορμένον πότμον·\nτὸν δʼ αὖ τέταρτον ἐγγόνων Ἐρεχθέως,\nαἴθωνος αὐτάδελφον ἐν πλασταῖς γραφαῖς·\nτρίτον δέ, τοῦ μόσσυνας Ἐκτήνων ποτὲ\nστερρᾷ δικέλλῃ βουσκαφήσαντος γόνον,\nὃν Γογγυλάτης εἷλε Βουλαῖος Μυλεύς,\nἀγηλάτῳ μάστιγι συνθραύσας κάρα,\nἦμος ξυναίμους πατρὸς αἱ Νυκτὸς κόραι\nπρὸς αὐτοφόντην στρῆνον ὥπλισαν μόρου.\nδοιοὶ δὲ ῥείθρων Πυράμου πρὸς ἐκβολαῖς\nαὐτοκτόνοις σφαγαῖσι Δηραίνου κύνες\nδμηθέντες αἰχμάσουσι λοισθίαν βοὴν\nπύργων ὑπὸ πτέρναισι Παμφύλου κόρης.\nαἰπὺς δʼ ἁλιβρὼς ὄχμος ἐν μεταιχμίῳ\nΜάγαρσος ἁγνῶν ἠρίων σταθήσεται,\nὡς μὴ βλέπωσι, μηδὲ νερτέρων ἕδρας\nδύντες, φόνῳ λουσθέντας ἀλλήλων τάφους.\nοἱ πέντε δὲ Σφήκειαν εἰς Κεραστίαν\nκαὶ Σάτραχον βλώξαντες Ὑλάτου τε γῆν\nΜορφώ παροικήσουσι τὴν Ζηρυνθίαν.\nὉ μὲν πατρὸς μομφαῖσιν ἠλαστρημένος\nΚυχρεῖος ἄντρων Βωκάρου τε ναμάτων,\nοὑμὸς ξύναιμος, ὡς ὀπατρίου φονεὺς\nπώλου, νόθον φίτυμα, συγγενῶν βλάβη,\nτοῦ λύσσαν ἐν ποίμναισιν αἰχμητηρίαν\nχέαντος, ὃν χάρωνος ὠμηστοῦ δορὰ\nχαλκῷ τορητὸν οὐκ ἔτευξεν ἐν μάχῃ,\nμίαν πρὸς Ἅιδην καὶ φθιτοὺς πεπαμένον\nκέλευθον, ἣν γωρυτὸς ἔκρυψε Σκύθης,\nἦμος καταίθων θύσλα Κωμύρῳ λέων\nσφῷ πατρὶ λάσκε τὰς ἐπηκόους λιτάς,\nσκύμνον παρʼ ἀγκάλαισιν ἀίτα βράσας.\nοὐ γάρ τι πείσει φῖτυν, ὡς ὁ Λήμνιος\nπρηστὴρ Ἐνυοῦς, οὔποτʼ εἰς φύζαν τραπεὶς\nταῦρος βαρύφρων, δυσμενεστάτου ξένων\nἔτυψε δώρῳ σπλάγχνον, ἀρνεύσας λυγρὸν\nπήδημα πρὸς κνώδοντος αὐτουργοὺς σφαγάς.\nἐλᾷ δὲ πάτρας τῆλε Τραμβήλου κάσιν,\nὃν ἡ ξύναιμος πατρὸς ἐκλοχεύεται,\nδοθεῖσα πρωταίχμεια τῷ πυργοσκάφῳ.\nἣν δή ποτʼ, ἐν ῥήτραισι δημοτῶν σταθείς,\nγλαυκῷ κελαινὸν δόρπον ὤτρυνεν κυνὶ\nστεῖλαι τριπλᾶς θύγατρας ὁ σπείρας βάβαξ,\nτῷ πᾶσαν ἅλμῃ πηλοποιοῦντι χθόνα,\nὅταν κλύδωνας ἐξερεύγηται γνάθων,\nλάβρῳ σαλεύων πᾶν τρικυμίᾳ πέδον.\nὁ δʼ ἀντὶ πιποῦς σκορπίον λαιμῷ σπάσας\nΦόρκῳ κακῆς ὠδῖνος ἔκλαυσεν βάρος,\nχρῄζων πυθέσθαι πημάτων ξυμβουλίαν.\nὉ δεύτερος δὲ νῆσον ἀγρότης μολών,\nχερσαῖος αὐτόδαιτος ἐγγόνων δρυὸς\nλυκαινομόρφων Νυκτίμου κρεανόμων,\nτῶν πρόσθε μήνης φηγίνων πύρνων ὀχὴν\nσπληδῷ κατʼ ἄκρον χεῖμα θαλψάντων πυρός,\nχαλκωρυχήσει καὶ τὸν ἐκ βόθρου σπάσει\nβῶλον, δικέλλῃ πᾶν μεταλλεύων γνύθος.\nοὗ φῖτυν ἠνάριξεν Οἰταῖος στόνυξ,\nβουβῶνος ἐν τόρμαισι θρυλίξας δέμας.\nἔγνω δʼ ὁ τλήμων σὺν κακῷ μαθὼν ἔπος,\nὡς πολλὰ χείλευς καὶ δεπαστραίων ποτῶν\nμέσῳ κυλίνδει μοῖρα παμμήστωρ βροτῶν.\nὁ δʼ αὐτὸς ἀργῷ πᾶς φαληριῶν λύθρῳ,\nστόρθυγξ δεδουπὼς τὸν κτανόντʼ ἠμύνατο,\nπλήξας ἀφύκτως ἄκρον ὀρχηστοῦ σφυρόν.\nτρίτος δὲ τοῦ μάρψαντος ἐκ κοίλης πέτρας\nκέλωρ γίγαντος ὅπλα, τοῦ ποτʼ εἰς λέχος\nλαθραῖον αὐτόκλητος Ἰδαία πόρις\nἡ ζῶσʼ ἐς Ἅιδην ἵξεται καταιβάτις,\nθρήνοισιν ἐκτακεῖσα, Μουνίτου τοκάς·\nὃν δή ποτʼ ἀγρώσσοντα Κρηστώνης ἔχις\nκτενεῖ, πατάξας πτέρναν ἀγρίῳ βέλει,\nὅταν τεκόντος αἰχμάλωτος εἰς χέρας\nἡ πατρομήτωρ τὸν δνόφῳ τεθραμμένον\nβάλῃ νεογνὸν σκύμνον. ᾗ μόνῃ ζυγὸν\nδούλειον ἀμφήρεισαν Ἀκταίων λύκοι\nτῆς ἁρπαγείσης ἀντίποινα θυιάδος,\nὧν ὀστράκου στρόβιλος ἐντετμημένος\nκόρσην σκεπάζει ῥῦμα φοινίου δορός.\nτὰ δʼ ἄλλα θριπόβρωτος ἄψαυστος δόμων\nσφραγὶς δοκεύει, θάμβος ἐγχώροις μέγα.\nἃ δὴ πρὸς ἄστρων κλίμακα στήσει δρόμον\nτοῖς ἡμιθνήτοις διπιύχοις Λαπερσίοις·\nοὓς μήποτʼ, ὦ Ζεῦ σῶτερ, εἰς πάτραν ἐμὴν\nστείλαις ἀρωγοὺς τῇ δισαρπάγῳ κρεκί,\nμηδὲ πτερωτὰς ὁπλίσαντες ὁλκάδας\nπρύμνης ἀπʼ ἄκρας γυμνὸν αἰψηρὸν πόδα\nεἰς Βεβρύκων ῥίψειαν ἐκβατηρίαν,\nμηδʼ οἱ λεόντων τῶνδε καρτερώτεροι,\nἀλκὴν ἄμικτοι, τοὺς Ἄρης ἐφίλατο,\nκαὶ δἶ Ἐνυώ, καὶ τριγέννητος θεὰ\nΒοαρμία Λογγᾶτις Ὁμολωὶς Βία.\nοὐκ ἄν, τὰ χειρώνακτες ἐργάται διπλοῖ,\nΔρύμας τε καὶ Πρόφαντος, ὁ Κρώμνης ἄναξ,\nἐλατύπησαν κοιράνῳ ψευδωμότῃ,\nἓν ἦμαρ ἀρκέσειε πορθηταῖς λύκοις\nστέξαι βαρεῖαν ἐμβολὴν ῥαιστηρίαν,\nκαίπερ πρὸ πύργων τὸν Καναστραῖον μέγαν\nἐγχώριον γίγαντα δυσμενῶν μοχλὸν\nἔχοντα, καὶ τὸν πρῶτον εὐστόχῳ βολῇ\nμαιμῶντα τύψαι ποιμνίων ἀλάστορα.\nοὗ δή ποτʼ αἴθων πρῶτα καινίσει δόρυ\nκίρκος θρασὺς πήδημα λαιψηρὸν δικών,\nΓραικῶν ἄριστος, ᾧ πάλαι τεύχει τάφους\nἀκτὴ Δολόγκων εὐτρεπὴς κεκμηκότι,\nΜαζουσία προὔχουσα χερσαίου κέρως.\nἈλλʼ ἔστι γάρ τις, ἔστι καὶ παρʼ ἐλπίδα\nἡμῖν ἀρωγὸς πρευμενὴς ὁ Δρύμνιος\nδαίμων Προμανθεὺς Αἰθίοψ Γυράψιος,\nὅς, τὸν πλανήτην Ὀρθάνην ὅταν δόμοις\nσίνιν καταρρακτῆρα δέξωνται πικρὸν\nοἱ δεινὰ κἀπόθεστα πείσεσθαί ποτε\nμέλλοντες, ἔν τε δαιτὶ καὶ θαλυσίοις\nλοιβαῖσι μειλίσσωσιν ἀστεργῆ Κράγον,\nθήσει βαρὺν κογῳὸν ἐν λέσχαις μέσον.\nκαὶ πρῶτα μὲν μύθοισιν ἀλλήλους ὀδὰξ\nβρύξουσι κηκασμοῖσιν ὠκριωμένοι,\nαὖθις δʼ ἐναιχμάσουσιν αὐτανέψιοι,\nἀνεψιαῖς ὄρνισι χραισμῆσαι γάμους\nβιαιοκλῶπας ἁρπαγάς τε συγγόνων\nχρῄζοντες, ἀλφῆς τῆς ἀεδνώτου δίκην.\nἦ πολλὰ δὴ βέλεμνα Κνηκιὼν πόρος\nῥιφέντα τόλμαις αἰετῶν ἐπόψεται,\nἄπιστα καὶ θαμβητὰ Φηραίοις κλύειν.\nὁ μὲν κρανείᾳ κοῖλον οὐτάσας στύπος\nφηγοῦ κελαινῆς διπτύχων ἕνα φθερεῖ,\nλέοντα ταύρῳ συμβαλόντα φύλοπιν.\nὁ δʼ αὖ σιγύμνῳ πλεύρʼ ἀναρρήξας βοὸς\nκλινεῖ πρὸς οὖδας. τῷ δὲ δευτέραν ἔπι\nπληγὴν ἀθαμβὴς κριὸς ἐγκορύψεται,\nἄγαλμα πήλας τῶν Ἀμυκλαίων τάφων.\nὁμοῦ δὲ χαλκὸς καὶ κεραύνιοι βολαὶ\nταύρους καταξανοῦσιν, ὧν ἀλκὴν ἑνὸς\nοὐδʼ ὁ Σκιαστὴς Ὀρχιεὺς Τιλφούσιος\nἐμέμψατʼ, ἐν χάρμαισι ῥαιβώσας κέρας.\nκαὶ τοὺς μὲν Ἅιδης, τοὺς δʼ Ὀλύμπιοι πλάκες\nπαρʼ ἦμαρ αἰεὶ δεξιώσονται ξένους,\nφιλαυθομαίμους, ἀφθίτους τε καὶ φθιτούς.\nκαὶ τῶν μὲν ἡμῖν εὐνάσει δαίμων δόρυ,\nβαιόν τι μῆχαρ ἐν κακοῖς δωρούμενος.\nἄλλων δʼ ἄπλατον χειρὶ κινήσει νέφος,\nὧν οὐδʼ ὁ Ῥοιοῦς ἶνις εὐνάζων μένος\nσχήσει, τὸν ἐννέωρον ἐν νήσῳ χρόνον\nμίμνειν ἀνώγων, θεσφάτοις πεπεισμένους,\nτροφὴν δʼ ἀμεμφῆ πᾶσι τριπτύχους κόρας\nἴσκων παρέξειν, Κυνθίαν ὅσοι σκοπὴν\nμίμνοντες ἠλάσκουσιν Ἰνωποῦ πέλας,\nΑἰγύπτιον Τρίτωνος ἕλκοντες ποτόν.\nἃς δὴ Πρόβλαστος ἐξεπαίδευσε θρασὺς\nμυληφάτου χιλοῖο δαιδαλευτρίας\nἕρπιν τε ῥέζειν ἠδʼ ἀλοιφαῖον λίπος,\nοἰνοτρόπους Ζάρηκος ἐκγόνους φάβας.\nαἳ καὶ στρατοῦ βούπειναν ὀθνείων κυνῶν\nτρύχουσαν ἀλθανοῦσιν, ἐλθοῦσαί ποτε\nΣιθῶνος εἰς θυγατρὸς εὺναστήριον.\nκαὶ ταῦτα μὲν μίτοισι χαλκέων πάλαι\nστρόμβων ἐπιρροιζοῦσι γηραιαὶ κόραι·\nΚηφεὺς δὲ καὶ Πράξανδρος, οὐ ναυκληρίας\nλαῶν ἄνακτες, ἀλλʼ ἀνώνυμοι σποραί,\nπέμπτοι τέταρτοι γαῖαν ἵξονται θεᾶς\nΓόλγων ἀνάσσης· ὧν ὁ μὲν Λάκωνʼ ὄχλον\nἄγων Θεράπνης, θάτερος δʼ ἀπʼ Ὠλένου\nΔύμης τε Βουραίοισιν ἡγεμὼν στρατοῦ.\nὁ δʼ Ἀργύριππα Δαυνίων παγκληρίαν\nπαρʼ Αὐσονίτην Φυλαμὸν δωμήσεται,\nπικρὰν ἑταίρων ἐπτερωμένην ἰδὼν\nοἰωνόμικτον μοῖραν, οἳ θαλασσίαν\nδίαιταν αἰνέσουσι, πορκέων δίκην,\nκύκνοισιν ἰνδαλθέντες εὐγλήνοις δομήν.\nῥάμφεσσι δʼ ἀγρώσσοντες ἐλλόπων θοροὺς\nφερώνυμον νησῖδα νάσσονται πρόμου,\nθεατρομόρφῳ πρὸς κλίτει γεωλόφῶ\nἀγυιοπλαστήσαντες ἐμπέδοις πομαῖς\nπυκνὰς καλιάς, Ζῆθον ἐκμιμούμενοι.\nὁμοῦ δʼ ἐς ἄγραν κἀπὶ κοιταίαν νάπην\nνύκτωρ στελοῦνται, πάντα φεύγοντες βροτῶν\nκάρβανον ὄχλον, ἐν δὲ γραικίταις πέπλοις\nκόλπων ἰαυθμοὺς ἠθάδας διζήμενοι,\nκαὶ κρῖμνα χειρῶν κἀπιδόρπιον τρύφος\nμάζης σπάσονται, προσφιλὲς κνυζούμενοι,\nτῆς πρὶν διαίτης τλήμονες μεμνημένοι.\nΤροιζηνίας δὲ πραῦμα φοιτάδος, πλάνης\nἔσται κακῶν τε πημάτων παραίτιον,\nὅταν θρασεῖα θουρὰς οἰστρήσῃ κύων\nπρὸς λέκτρα. τύμβος δʼ αὐτὸν ἐκσώσει μόρου\nὉπλοσμίας, σφαγαῖσιν ηὐτρεπισμένον.\nκολοσσοβάμων δʼ ἐν πτυχαῖσιν Αὐσόνων\nσταθεὶς ἐρείσει κῶλα χερμάσων ἔπι\nτοῦ τειχοποιοῦ γαπέδων Ἀμοιβέως,\nτὸν ἑρματίτην νηὸς ἐκβαλὼν κέτρον.\nκρίσει δʼ Ἀλαίνου τοῦ κασιγνήτου σφαλεὶς\nεὐχὰς ἀρούραις ἀμφʼ ἐτητύμους βαλεῖ,\nΔηοῦς ἀνεῖναι μήποτʼ ὄμπνιον στάχυν,\nγύας τιθαιβώσσοντος ἀρδηθμῷ Διός,\nἢν μή τις αὐτοῦ ῥίζαν Αἰτωλῶν σπάσας\nχέρσον λαχήνῃ, βουσὶν αὔλακας τεμών.\nστήλαις δʼ ἀκινήτοισιν ὀχμάσει πέδον,\nἃς οὔτις ἀνδρῶν ἐκ βίας καυχήσεται\nμετοχλίσας ὀλίζον. ἦ γὰρ ἀπτέρως\nαὐταὶ παλιμπόρευτον ἵξονται βάσιν\nἄνδηρʼ ἀρέζοις ἴχνεσιν δατούμεναι.\nθεὸς δὲ πολλοῖς αἰπὺς αὐδηθήσεται,\nὅσοι παρʼ Ἰοῦς γρῶνον οἰκοῦνται πέδον,\nδράκοντα τὸν φθείραντα Φαίακας κτανών.\nοἱ δʼ ἀμφικλύστους χοιράδας Γυμνησίας\nσισυρνοδῦται καρκίνοι πεπλωκότες\nἄχλαινον ἀμπρεύσουσι νήλιποι βίον,\nτριπλαῖς δικώλοις σφενδόναις ὡπλισμένοι.\nὧν αἱ τεκοῦσαι τὴν ἑκηβόλον τέχνην\nἄδορπα παιδεύσουσι νηπίους γονάς.\nοὐ γάρ τις αὐτῶν ψίσεται πύρνον γνάθῳ,\nπρὶν ἂν κρατήσῃ ναστὸν εὐστόχῳ λίθῳ\nὑπὲρ τράφηκος σῆμα κείμενον σκοποῦ.\nκαὶ τοὶ μὲν ἀκτὰς ἐμβατήσονται λεπρὰς\nἸβηροβοσκοὺς ἄγχι Ταρτησοῦ πύλης,\nἌρνης παλαιᾶς γέννα, Τεμμίκων πρόμοι,\nγραῖαν ποθοῦντες καὶ Λεοντάρνης πάγους\nΣκῶλόν τε καὶ Τέγυραν Ὀγχηστοῦ θʼ ἕδος\nκαὶ χεῦμα Θερμώδοντος Ὑψάρνου θʼ ὕδωρ.\nτοὺς δʼ ἀμφὶ Σύρτιν καὶ Λιβυστικὰς πλάκας\nστενήν τε πορθμοῦ συνδρομὴν Τυρσηνικοῦ\nκαὶ μιξόθηρος ναυτιλοφθόρους σκοπὰς\nτῆς πρὶν θανούσης ἐκ χερῶν Μηκιστέως\nτοῦ στερφοπέπλου Σκαπανέως Βοαγίδα\nἁρπυιογούνων κλώμακάς τʼ ἀηδόνων\nπλαγχθέντας, ὠμόσιτα δαιταλωμένους,\nπρόπαντας Ἅιδης πανδοκεὺς ἀγρεύσεται,\nλώβαισι παντοίαισιν ἐσπαραγμένους,\nἕνα φθαρέντων ἄγγελον λιπὼν φίλων\nδελφινόσγμον κλῶπα Φοινίκης θεᾶς.\nὃς ὄψεται μὲν τοῦ μονογλήνου στέγας\nχάρωνος, οἴνης τῷ κρεωφάγῳ σκύφον\nχερσὶ προτείνων, τοὐπιδόρπιον ποτόν.\nἐπόψεται δὲ λείψανον τοξευμάτων\nτοῦ Κηραμύντου Πευκέως Παλαίμονος,\nοἳ πάντα θρανύξαντες εὔτορνα σκάφη\nσχοίνῳ κακὴν τρήσουσι κεστρέων ἄγρην.\nἄλλος δʼ ἐπʼ ἄλλῳ μόχθος ἄθλοις μενεῖ,\nτοῦ πρόσθεν αἰεὶ πλεῖον ἐξωλέστερος.\nποία Χάρυβδις οὐχὶ δαίσεται νεκρῶν;\nποία δʼ Ἐρινὺς μιξοπάρθενος κύων;\nτίς οὐκ ἀηδὼν στεῖρα Κενταυροκτόνος\nΑἰτωλὶς ἢ Κουρῆτις αἰόλῳ μέλει\nπείσει τακῆναι σάρκας ἀκμήνους βορᾶς;\nποίαν δὲ θηρόπλαστον οὐκ ἐσόψεται\nδράκαιναν, ἐγκυκῶσαν ἀλφίτῳ θρόνα,\nκαὶ κῆρα κνωπόμορφον; οἱ δὲ δύσμοροι\nστένοντες ἄτας ἐν συφοῖσι φορβάδες\nγίγαρτα χιλῷ συμμεμιγμένα τρυγὸς\nκαὶ στέμφυλα βρύξουσιν. ἀλλά νιν βλάβης\nμῶλυς σαώσει ῥίζα καὶ Κτάρος φανεὶς\nΝωνακριάτης Τρικέφαλος Φαιδρὸς θεός.\nἥξει δʼ ἐρεμνὸν εἰς ἀλήπεδον φθιτῶν\nκαὶ νεκρόμαντιν πέμπελον διζήσεται\nἀνδρῶν γυναικῶν εἰδότα ξυνουσίας,\nψυχαῖσι θερμὸν αἷμα προσράνας βόθρῳ,\nκαὶ φασγάνου πρόβλημα, νερτέροις φόβον,\nπήλας ἀκούσει κεῖθι πεμφίγων ὄπα\nλεπτὴν ἀμαυρᾶς μάστακος προσφθέγμασιν.\nὅθεν Γιγάντων νῆσος ἡ μετάφρενον\nθλάσασα καὶ Τυφῶνος ἀγρίου δέμας\nφλογμῷ ζέουσα δέξεται μονόστολον,\nἐν ᾗ πιθήκων πάλμυς ἀφθίτων γένος\nδύσμορφον εἰς κηκασμὸν ᾤκισεν τόσων,\nοἳ μῶλον ὠρόθυναν ἐκγόνοις Κρόνου.\nΒαίου δʼ ἀμείψας τοῦ κυβερνήτου τάφον\nκαὶ Κιμμέρων ἔπαυλα κἀχερουσίαν\nῥόχθοισι κυμαίνουσαν οἴδματος χύσιν\nὌσσαν τε καὶ λέοντος ἀτραποὺς βοῶν\nχωστὰς Ὀβριμοῦς τʼ ἄλσος οὐδαίας Κόρης,\nΠυριφλεγές τε ῥεῖθρον, ἔνθα δύσβατος\nτείνει πρὸς αἴθραν κρᾶτα Πολυδέγμων λόφος,\nἐξ οὗ τὰ πάντα χύτλα καὶ πᾶσαι μυχῶν\nπηγαὶ κατʼ Αὐσονῖτιν ἕλκονται χθόνα,\nλιπὼν δε Ληθαιῶνος ὑψηλὸν κλέτας\nλίμνην τʼ Ἄορνον ἀμφιτορνωτὴν βρόχῳ\nκαὶ χεῦμα Κωκυτοῖο λαβρωθὲν σκότῳ,\nΣτυγὸς κελαινῆς νασμόν, ἔνθα Τερμιεὺς\nὁρκωμότους ἔτευξεν ἀφθίτοις ἕδρας,\nλοιβὰς ἀφύσσων χρυσέαις πέλλαις γάνος,\nμέλλων Γίγαντας κἀπὶ Τιτῆνας περᾶν·\nθήσει Δαείρᾳ καὶ ξυνευνέτῃ δάνος,\nπήληκα κόρσῃ κίονος προσάρμοσας.\nκτενεῖ δὲ κούρας Τηθύος παιδὸς τριπλᾶς,\nοἴμας μελῳδοῦ μητρὸς ἐκμεμαγμένας,\nαὐτοκτόνοις ῥιφαῖσιν ἐξ ἄκρας σκοπῆς\nΤυρσηνικὸν πρὸς κῦμα δυπτούσας πτεροῖς,\nὅπου λινεργὴς κλῶσις ἑλκύσει πικρά.\nτὴν μὲν Φαλήρου τύρσις ἐκβεβρασμένην\nΓλάνις τε ῥείθροις δέξεται τέγγων χθόνα·\nοὗ σῆμα δωμήσαντες ἔγχωροι κόρης\nλοιβαῖσι καὶ θύσθλοισι Παρθενόπην βοῶν\nἔτεια κυδανοῦσιν οἰωνὸν θεάν.\nἀκτὴν δὲ τὴν προὔχουσαν εἰς Ἐνιπέως\nΛευκωσία ῥιφεῖσα τὴν ἐπώνυμον\nπέτραν ὀχήσει δαρόν, ἔνθα λάβρος Ἲς\nγείτων θʼ ὁ Λᾶρις ἐξερεύγονται ποτά.\nλίγεια δʼ εἰς Τέρειναν ἐκναυσθλώσεται,\nκλύδωνα χελλύσσουσα. τὴν δὲ ναυβάται\nκρόκαισι ταρχύσουσιν ἐν παρακτίαις,\nὨκινάρου δίναισιν ἀγχιτέρμονα.\nλούσει δὲ σῆμα βούκερως νασμοῖς Ἄρης\nὀρνιθόπαιδος ἵσμα φοιβάζων ποτοῖς.\nπρώτῃ δέ καὶ ποτʼ αὖθι συγγόνων θεᾷ\nκραίνων ἁπάσης Μόψοπος ναυαρχίας\nπλωτῆρσι λαμπαδοῦχον ἐντυνεῖ δρόμον,\nχρησμοῖς πιθήσας. ὅν ποτʼ αὐξήσει λεὼς\nΝεαπολιτῶν, οἳ παρʼ ἄκλυστον σκέπας\nὅρμων Μισηνοῦ στύφλα νάσσονται κλίτη.\nΒύκτας δʼ ἐν ἀσκῷ συγκατακλείσας βοὸς\nπαλινστροβήτοις πημοναῖς ἀλώμενος\nκεραυνίῃ μάστιγι συμφλεχθήσεται\nκαύηξ, ἐρινοῦ προσκαθήμενος κλάδῳ\nὡς μὴ καταβρόξῃ νιν ἐν ῥόχθοις κλύδων,\nΧάρυβδιν ἐκφυσῶσαν ἑλκύσας βυθῷ.\nβαιὸν δὲ τερφθεὶς τοῖς Ἀτλαντίδος γάμοις,\nἀναυλόχητον αὐτοκάβδαλον σκάφος\nβῆναι ταλάσσει καὶ κυβερνῆσαι τάλας\nαὐτουργότευκτον βᾶριν εἰς μέσην τρόπιν\nεἰκαῖα γόμφοις προστεταργανωμένην.\nἧς οἷα τυτθὸν Ἀμφίβαιος ἐκβράσας\nτῆς κηρύλου δάμαρτος ἀπτῆνα σπόρον\nαὐταῖς μεσόδμαις καὶ σὺν ἰκρίοις βαλεῖ\nπρὸς κῦμα δύπτην ἐμπεπλεγμένον κάλοις.\nπόντου δʼ ἄυπνος ἐνσαρούμενος μυχοῖς,\nἀστῷ σύνοικος Θρῃκίας Ἀνθηδόνος\nἔσται. παρʼ ἄλλου δʼ ἄλλος, ὡς πεύκης κλάδον,\nβύκτης στροβήσει φελλὸν ἐνθρώσκων πνοαῖς.\nμόλις δὲ Βύνης ἐκ παλιρροίας κακῆς\nἄμπυξ σαώσει στέρνα δεδρυφαγμένον\nκαἰ χεῖρας ἄκρας, αἷς κρεαγρεύτους πέτρας\nμάρπτων ἁλιβρώτοισιν αἱμαχθήσεται\nστόρθυγξι. νῆσον δʼ εἰς Κρόνῳ στυγουμένην\nἅρπην περάσας, μεζέων κρεανόμον,\nἄχλαινος ἵκτης, πημάτων λυγρῶν κόπις,\nτὸν μυθοπλάστην ἐξυλακτήσει γόον,\nἀρὰς τετικὼς τοῦ τυφλωθέντος δάκους.\nοὔπω μάλʼ, οὔπω· μὴ τοσόσδʼ ὕπνος λάβοι\nλήθης Μέλανθον ἐγκλιθένθʼ Ἱππηγέτην.\nἥξει γάρ, ἥξει ναύλοχον Ῥείθρου σκέπας\nκαὶ Νηρίτου πρηῶνας. ὄψεται δὲ πᾶν\nμέλαθρον ἄρδην ἐκ βάθρων ἀνάστατον\nμύκλοις γυναικόκλωψιν. ἡ δὲ βασσάρα\nσεμνῶς κασωρεύουσα κοιλανεῖ δόμους,\nθοίναισιν ὄλβον ἐκχέασα τλήμονος.\nαὐτὸς δὲ πλείω τῶν ἐπὶ Σκαιαῖς πόνους\nἰδὼν μολοβρός, τλήσεται μὲν οἰκετῶν\nστυγνὰς ἀπειλὰς εὐλόφῳ νώτῳ φέρειν\nδέννοις κολασθείς, τλήσεται δὲ καὶ χερῶν\nπληγαῖς ὑπείκειν καὶ βολαῖσιν ὀστράκων.\nοὐ γὰρ ξέναι μάστιγες, ἀλλὰ δαψιλὴς\nσφραγὶς μενεῖ Θόαντος ἐν πλευραῖς ἔτι,\nλύγοισι τετρανθεῖσα, τὰς ὁ λυμεὼν\nἐπεγκολάπτειν ἀστένακτος αἰνέσει,\nἑκουσίαν σμώδιγγα προσμάσσων δομῇ,\nὅπως παλεύσῃ δυσμενεῖς, κατασκόποις\nλώβαισι καὶ κλαυθμοῖσι φηλώσας πρόμον.\nὃν Βομβυλείας κλιτὺς ἡ Τεμμικία\nὕψιστον ἡμῖν πῆμʼ ἐτέκνωσέν ποτε,\nμόνος πρὸς οἴκους ναυτίλων σωθεὶς τάλας.\nλοῖσθον δὲ καύηξ ὥστε κυμάτων δρομεύς,\nὡς κόγχος ἅλμῃ πάντοθεν περιτριβείς,\nκτῆσίν τε θοίναις Πρωνίων λαφυστίαν\nπρὸς τῆς Λακαίνης αἰνοβακχεύτου κιχὠν,\nσῦφαρ θανεῖται πόντιον φυγὼν σκέπας\nκόραξ σὺν ὅπλοις Νηρίτων δρυμῶν πέλας.\nκτενεῖ δὲ τύψας πλευρὰ λοίγιος στόνυξ\nκέντρῳ δυσαλθὴς ἔλλοπος Σαρδωνικῆς.\nκέλωρ δὲ πατρὸς ἄρταμος κληθήσεται,\nἈχιλλέως δάμαρτος αὐτανέψιος.\nμάντιν δὲ νεκρὸν Εὐρυτὰν στέψει λεὼς\nὅ τʼ αἰπὺ ναίων Τραμπύας ἐδέθλιον,\nἐν ᾗ ποτʼ αὖθις Ἡρακλῆ φθίσει δράκων\nΤυμφαῖος ἐν θοίναισιν Αἰθίκων πρόμος,\nτὸν Αἰακοῦ τε κἀπὸ Περσέως, σπορᾶς\nκαὶ Τημενείων οὐκ ἄπωθεν αἱμάτων.\nΠέργη δέ μιν θανόντα, Τυρσηνῶν ὄρος,\nἐν Γορτυναίᾳ δέξεται πεφλεγμένον,\nὅταν στενάζων κῆρας ἐκπνεύσῃ βίον\nπαιδός τε καὶ δάμαρτος, ἣν κτείνας πόσις\nαὐτὸς πρὸς Ἅιδην δευτέραν ὁδὸν περᾷ,\nσφαγαῖς ἀδελφῆς ἠλοκισμένος δέρην,\nΓλαύκωνος Ἀψύρτοιό τʼ αὐτανεψίας.\nχὠ μὲν τοσούτων θῖνα πημάτων ἰδὼν\nἄστρεπτον Ἅιδην δύσεται τὸ δεύτερον,\nγαληνὸν ἦμαρ οὔποτʼ ἐν ζωῇ δρακών.\nὦ σχέτλἰ , ὥς σοι κρεῖσσον ἦν μίμνειν πάτρᾳ\nβοηλατοῦντα καὶ τὸν ἐργάτην μύκλον\nκάνθωνʼ ὑπὸ ζεύγλαισι μεσσαβοῦν ἔτι\nπλασταῖσι λύσσης μηχαναῖς οἰστρημένον\nἢ τηλικῶνδε πεῖραν ὀτλῆσαι κακῶν.\nὉ δʼ αἰνόλεκτρον ἁρπαγεῖσαν εὐνέτης\nπλᾶτιν ματεύων, κληδόνων πεπυσμένος,\nποθῶν δὲ φάσμα πτηνὸν εἰς αἴθραν φυγόν,\nποίους θαλάσσης οὐκ ἐρευνήσει μυχούς;\nποίαν δὲ χέρσον οὐκ ἀνιχνεύσει μολών;\nἐπόψεται μὲν πρῶτα Τυφῶνος σκοπάς,\nκαὶ πέμπελον γραῦν μαρμαρουμένην δέμας,\nκαὶ τὰς Ἐρεμβῶν ναυβάταις ἠχθημένας\nπροβλῆτας ἀκτάς. ὄψεται δὲ τλήμονος\nΜύρρας ἐρυμνὸν ἄστυ, τῆς μογοστόκους\nὠδῖνας ἐξέλυσε δενδρώδης κλάδος,\nκαὶ τὸν θεᾷ κλαυσθέντα Γαύαντος τάφον\nΣχοινῇδι μουσόφθαρτον Ἀρέντᾳ Ξένῃ,\nκραντῆρι λευκῷ τόν ποτʼ ἔκτανε πτέλας.\nἐπόψεται δὲ τύρσιας Κηφηίδας\nκαὶ Λαφρόου λακτίσμαθʼ Ἑρμαίου ποδὸς\nδισσάς τε πέτρας, κέπφος αἷς προσήλατο\nδαιτὸς χατίζων. ἀντὶ θηλείας δʼ ἔβη\nτὸν χρυσόπατρον μόρφνον ἁρπάσας γνάθοις,\nτὸν ἡπατουργὸν ἄρσενʼ ἀρβυλόπτερον.\nπεφήσεται δὲ τοῦ θεριστῆρος ξυρῷ\nφάλαινα δυσμίσητος ἐξινωμένη,\nἱπποβρότους ὠδῖνας οἴξαντος τόκων\nτῆς δειρόπαιδος μαρμαρώπιδος γαλῆς·\nὃς ζῳοπλαστῶν ἄνδρας ἐξ ἄκρου ποδὸς\nἀγαλματώσας ἀμφελυτρώσει πέτρῳ,\nλαμπτηροκλέπτης τριπλανοῦς ποδηγίας.\nἘπόψεται δὲ τοὺς θερειπότους γύας\nκαὶ ῥεῖθρον Ἀσβύσταο καὶ χαμευνάδας\nεὐνάς, δυσόδμοις θηρσὶ συγκοιμώμενος.\nκαὶ πάντα τλήσεθʼ οὕνεκʼ Αἰγύας κυνὸς\nτῆς θηλύπαιδος καὶ τριάνορος κόρης.\nἥξει δʼ ἀλήτης εἰς Ἰαπύγων στρατόν,\nκαὶ δῶρʼ ἀνάψει παρθένῳ Σκυλητρίᾳ\nΤαμάσσιον κρατῆρα καὶ βοάγριον\nκαὶ τὰς δάμαρτος ἀσκέρας εὐμάριδας.\nἥξει δὲ Σῖριν καὶ Λακινίου μυχούς,\nἐν οἷσι πόρτις ὄρχατον τεύξει θεᾷ\nὉπλοσμίᾳ φυτοῖσιν ἐξησκημένον.\nγυναιξὶ δʼ ἔσται τεθμὸς ἐγχώροις ἀεὶ\nπενθεῖν τὸν εἰνάπηχυν Αἰακοῦ τρίτον\nκαὶ Δωρίδος, πρηστῆρα δαΐου μάχης,\nκαὶ μήτε χρυσῷ φαιδρὰ καλλύνειν ῥέθη,\nμήθʼ ἁβροπήνους ἀμφιβάλλεσθαι πέπλους\nκάλχῃ φορυκτούς, οὕνεκεν θεᾷ θεὸς\nχέρσου μέγαν στόρθυγγα δωρεῖται κτίσαι.\nἥξει δὲ ταύρου γυμνάδας κακοξένους\nπάλης κονίστρας, ὅν τε Κωλῶτις τεκνοῖ,\nἈλεντία κρείουσα Λογγούρου μυχῶν,\nἍρπης Κρόνου πήδημα Καγχείας θʼ ὕδωρ\nκάμψας, Γονοῦσάν τʼ ἠδὲ Σικανῶν πλάκας,\nκαὶ θηροχλαίνου σηκὸν ὠμηστοῦ λύκου,\nὃν Κρηθέως ἄμναμος ὁρμίσας σκάφος\nἔδειμε πεντήκοντα σὺν ναυηγέταις.\nκρόκαι δὲ Μινυῶν εὐλιπῆ στελγίσματα\nτηροῦσιν, ἅλμης οὐδὲ φοιβάζει κλύδων\nοὐδʼ ὀμβρία σμήχουσα δηναιὸν νιφάς.\nἄλλους δὲ θῖνες οἵ τε Ταυχείρων πέλας\nμύρμηκες αἰάζουσιν ἐκβεβρασμένους\nἔρημον εἰς Ἄτλαντος οἰκητήριον\nθρυλιγμάτων δέρτροισι προσσεσηρότας·\nΜόψον Τιταιρώνειον ἔνθα ναυβάται\nθανόντα ταρχύσαντο, τυμβείαν δʼ ὑπὲρ\nκρηπῖδʼ ἀνεστήλωσαν Ἀργῷου δορὸς\nκλασθὲν πέτευρον, νερτέρων κειμήλιον,\nΑὔσιγδα Κινύφειος ᾗ τέγγων ῥόος\nνασμοῖς λιπαίνει, τῷ δὲ Νηρέως γόνῳ\nΤρίτωνι Κολχὶς ὤπασεν δάνος γυνὴ\nχρυσῷ πλατὺν κρατῆρα κεκροτημένον,\nδείξαντι πλωτὴν οἶμον, ᾗ διὰ στενῶν\nμύρμων ἐνήσει Τῖφυς ἄθραυστον σκάφος.\nΓραικοὺς δὲ χώρας τουτάκις λαβεῖν κράτη\nθαλασσόπαις δίμορφος αὐδάζει θεός,\nὅταν παλίμπουν δῶρον ἄγραυλος λεὼς\n῞Ελληνʼ ὀρέξῃ νοσφίσας πάτρας Λίβυς.\nεὐζὰς δὲ δειμαίνοντες Ἀσβύσται κτέαρ\nκρύψουσʼ ἄφαντον ἐν χθονὸς νειροῖς μυχοῖς,\nἐν ᾗ Κυφαίων δύσμορον στρατηλάτην\nναύταις συνεκβράσουσι Βορραῖαι πνοαί,\nτόν τʼ ἐκ Παλαύθρων ἔκγονον Τενθρηδόνος,\nἈμφρυσίων σκηπτοῦχον Εὐρυαμπίων,\nκαὶ τὸν δυνάστην τοῦ πετρωθέντος λύκου\nἀποινοδόρπου καὶ πάγων Τυμφρηστίων.\nὧν οἱ μὲν Αἰγώνειαν ἄθλιοι πάτραν\nποθοῦντες, οἱ δʼ Ἐχῖνον, οἱ δὲ Τίταρον\nἾρόν τε καὶ Τρηχῖνα καὶ Περραιβικὴν\nΓόννον Φάλαννάν τʼ ἠδʼ Ὀλοσσόνων γύας\nκαὶ Κασταναίαν, ἀκτέριστον ἐν πέτραις\nαἰῶνα κωκύσουσιν ἠλοκισμένοι.\nἄλλην δʼ ἐπʼ ἄλλῃ κῆρα κινήσει θεός,\nλυγρὴν πρὸ νόστου συμφορὰν δωρούμενος.\nτὸν δʼ Αἰσάρου τε ῥεῖθρα καὶ βραχύπτολις\nΟἰνωτρίας γῆς κεγχρίνῃ βεβρωμένον\nΚρίμισα φιτροῦ δέξεται μιαιφόνον·\nαὐτὴ γὰρ ἄκραν ἄρδιν εὐθυνεῖ χεροῖν\nσάλπιγξ ἀποψάλλουσα Μαιώτην πλόκον·\nΔύρα παρʼ ὄχθαις ὅς ποτε φλέξας θρασὺν\nλέοντα ῥαιβῷ χεῖρας ὥπλισε Σεύθῃ\nδράκοντʼ ἀφύκτων γομφίων λυροκτύπῳ.\nΚρᾶθις δὲ τύμβους ὄψεται δεδουπότος,\nεὐρὰξ Ἀλαίου Παταρέως ἀνακτόρων,\nΝαύαιθος ἔνθα πρὸς κλύδωνʼ ἐρεύγεται.\nκτενοῦσι δʼ αὐτὸν Αὔσονες Πελλήνιοι\nβοηδρομοῦντα Λινδίων στρατηλάταις,\nοὓς τῆλε Θερμύδρου τε Καρπάθου τʼ ὀρῶν\nπλάνητας αἴθων Θρασκίας πέμψει κύων,\nξένην ἐποικήσοντας ὀθνείαν χθόνα.\nἐν δʼ αὖ Μακάλλοις σηκὸν ἔγχωροι μέγαν\nὑπὲρ τάφων δείμαντες, αἰανῆ θεὸν\nλοιβαῖσι κυδανοῦσι καὶ θύσθλοις βοῶν.\nὁ δʼ ἱπποτέκτων Λαγαρίας ἐν ἀγκάλαις,\nἔγχος πεφρικὼς καὶ φάλαγγα θουρίαν,\nπατρῷον ὅρκον ἐκτίνων ψευδώμοτον,\nὃν ἀμφὶ μήλων τῶν δορικτήτων τάλας\nπύργων Κομαιθοῦς συμπεφυρμένων στρατῷ\nστεργοξυνεύνων οὕνεκεν νυμφευμάτων\nἈλοῖτιν ἔτλη τὴν Κυδωνίαν Θρασὼ\nὁρκωμοτῆσαι τόν τε Κρηστώνης θεὸν\nΚανδάονʼ ἤ Μάμερτον ὁπλίτην λύκον,\nὁ μητρὸς ἐντὸς δελφύος στυγνὴν μάχην\nστήσας ἀραγμοῖς πρὸς κασίγνητον χεροῖν,\nοὔπω τὸ Τιτοῦς λαμπρὸν αὐγάζων φάος\nοὐδʼ ἐκφυγὼν ὠδῖνας ἀλγεινὰς τόκων.\nτοιγὰρ πόποι φύξηλιν ἤνδρωσαν σπόρον,\nπύκτην μὲν ἐσθλόν, πτῶκα δʼ ἐν κλόνῳ δορός,\nκαὶ πλεῖστα τέχναις ὠφελήσαντα στρατόν·\nὃς ἀμφὶ Κῖριν καὶ Κυλιστάνου γάνος\nἔπηλυς οἴκους τῆλε νάσσεται πάτρας,\nτὰ δʼ ἐργαλεῖα, τοῖσι τέτρηνας βρέτας\nτεύξει ποτʼ ἐγχώροισι μέρμερον βλάβην,\nκαθιερώσει Μυνδίας ἀνακτόροις.\nἄλλοι δʼ ἐνοικήσουσι Σικανῶν χθόνα,\nπλαγκτοὶ μολόντες, ἔνθα Λαυμέδων τριπλᾶς\nναύταις ἔδωκε Φοινοδάμαντος κόρας,\nταῖς κητοδόρποις συμφοραῖς δεδηγμένος,\nτηλοῦ προθεῖναι θηρσὶν ὠμησταῖς βορὰν\nμολόντας εἰς γῆν ἕσπερον Λαιστρυγόνων,\nὅπου συνοικεῖ δαψιλὴς ἐρημία.\nαἱ δʼ αὖ παλαιστοῦ μητέρος Ζηρυνθίας\nσηκὸν μέγαν δείμαντο, δωτίνην θεᾷ,\nμόρον φυγοῦσαι καὶ μονοικήτους ἕδρας,\nὧν δὴ μίαν Κριμισός, ἰνδαλθεὶς κυνί,\nἔζευξε λέκτροις ποταμός· ἡ δὲ δαίμονι\nτῷ θηρομίκτῳ σκύλακα γενναῖον τεκνοῖ,\nτρισσῶν συνοικιστῆρα καὶ κτίστην τόπων.\nὃς δὴ ποδηγῶν πτόρθον Ἀγχίσου νόθον\nἄξει τρίδειρον νῆσον εἰς ληκτηρίαν,\nτῶν Δαρδανείων ἐκ τόπων ναυσθλούμενον.\nΑἰγέστα τλῆμον, σοὶ δὲ δαιμόνων φραδαῖς\nπένθος μέγιστον καὶ διʼ αἰῶνος πάτρας\nἔσται πυρὸς ῥιπαῖσιν ᾐθαλωμένης.\nμόνη δὲ πύργων δυστυχεῖς κατασκαφὰς\nνήπαυστον αἰάζουσα καὶ γοωμένη\nδαρὸν στενάξεις. πᾶς δὲ λυγαίαν λεὼς\nἐσθῆτα προστρόπαιον ἐγχλαινούμενος\nαὐχμῷ πινώδης λυπρὸν ἀμπρεύσει βίον.\nκρατὸς δʼ ἄκουρος νῶτα καλλυνεῖ φόβη,\nμνήμην παλαιῶν τημελοῦσʼ ὀδυρμάτων.\nπολλοὶ δὲ Σῖριν ἀμφὶ καὶ Λευταρνίαν\nἄρουραν οἰκήσουσιν, ἔνθα δύσμορος\nΚάλχας ὀλύνθων Σισυφεὺς ἀνηρίθμων\nκεῖται, κάρα μάστιγι γογγύλῃ τυπείς,\nῥείθροισιν ὠκὺς ἔνθα μύρεται Σίνις,\nἄρδων βαθεῖαν Χωνίας παγκληρίαν.\nπόλιν δʼ ὁμοίαν Ἰλίῳ δυσδαίμονες\nδείμαντες, ἀλγυνοῦσι Λαφρίαν κόρην\nσάλπιγγα, δῃώσαντες ἐν ναῷ θεᾶς\nτοὺς πρόσθʼ ἔδεθλον Ξουθίδας ᾠκηκότας.\nγλήναις δʼ ἄγαλμα ταῖς ἀναιμάτοις μύσει,\nστυγνὴν Ἀχαιῶν εἰς Ἰάονας βλάβην\nλεῦσσον φόνον τʼ ἔμφυλον ἀγραύλων λύκων,\nὅταν θανὼν λῄταρχος ἱρείας σκύλαξ\nπρῶτος κελαινῷ βωμὸν αἱμάξῃ βρότῳ.\nἄλλοι δὲ πρῶνας δυσβάτους Τυλησίους\nλίνου θʼ ἁλισμήκτοιο δειραίαν ἄκραν\nἈμαζόνος σύγκληρον ἄρσονται πέδον,\nδούλης γυναικὸς ζεῦγλαν ἐνδεδεγμένοι,\nἣν χαλκομίτρου θῆσσαν ὀτρηρῆς κόρης\nπλανῆτιν ἄξει κῦμα πρὸς ξένην χθόνα.\nἧς ἐκπνεούσης λοῖσθον ὀφθαλμὸς τυπεὶς\nπιθηκομόρφῳ πότμον Αἰτωλῷ φθόρῳ\nτεύξει τράφηκι φοινίῳ τετμημένῳ.\nΚροτωνιᾶται δʼ ἄστυ πέρσουσίν ποτε\nἈμαζόνος, φθέρσαντες ἄτρομον κόρην\nΚλήτην, ἄνασσαν τῆς ἐπωνύμου πάτρας.\nπολλοὶ δὲ πρόσθεν γαῖαν ἐκ κείνης ὀδὰξ\nδάψουσι πρηνιχθέντες, οὐδʼ ἄτερ πόνων\nπύργους διαρραίσουσι Λαυρήτης γόνοι.\nοἱ δʼ αὖ Τέρειναν, ἔνθα μυδαίνει ποτοῖς\nὨκίναρος γῆν, φοῖβον ἐκβράσσων ὕδωρ,\nἄλῃ κατοικήσουσι κάμνοντες πικρᾷ.\nτὸν δʼ αὖ τὰ δευτερεῖα καλλιστευμάτων\nλαβόντα, καὶ τὸν ἐκ Λυκορμαίων ποτῶν\nστρατηλάτην σῦν, καρτερὸν Γόργης τόκον,\nτῇ μὲν Λίβυσσαν ψάμμον ἄξουσι πνοαὶ\nΘρῇσσαι ποδωτοῖς ἐμφορούμεναι λίνοις,\nτῇ δʼ ἐκ Λιβύσσης αὖθις ἐμπίπτων νότος\nεἰς Ἀργυρίνους καὶ Κεραυνίων νάπας\nἄξει βαρεῖ πρηστῆρι ποιμαίνων ἅλα.\nἔνθα πλανήτην λυπρὸν ὄψονται βίον\nΛακμωνίου πίνοντες Αἴαντος ῥοάς.\nΚρᾶθις δὲ γείτων ἠδὲ Μυλάκων ὅροις\nχῶρος συνοίκους δέξεται Κόλχων Πόλαις,\nμαστῆρας οὓς θυγατρὸς ἔστειλεν βαρὺς\nΑἴας Κορίνθου τʼ ἀρχός, Εἰδυίας πόσις,\nτὴν νυμφαγωγὸν ἐκκυνηγετῶν τρόπιν,\nοἳ πρὸς βαθεῖ νάσσαντο Διζηροῦ πόρῳ.\nἄλλοι δὲ Μελίτην νῆσον Ὀθρωνοῦ πέλας\nπλαγκτοὶ κατοικήσουσιν, ἣν πέριξ κλύδων\nἔμπλην Παχύνου Σικανὸς προσμάσσεται,\nτοῦ Σισυφείου παιδὸς ὀχθηρὰν ἄκραν\nἐπώνυμόν ποθʼ ὑστέρῳ χρόνῳ γράφων\nκλεινόν θʼ ἵδρυμα παρθένου Λογγάτιδος,\nἝλωρος ἔνθα ψυχρὸν ἐκβάλλει ποτόν.\nΠαπποκτόνος δʼ Ὀθρωνὸν οἰκήσει λύκος,\nτηλοῦ πατρῷα ῥεῖθρα Κοσκύνθου ποθῶν.\nὃς ἐν θαλάσσῃ χοιράδων βεβὼς ἔπι\nῥήτρας πολίταις τὰς στρατοπλώτους ἐρεῖ.\nχέρσου πατρῴας οὐ γὰρ ἂν φονῆ ποσὶ\nψαῦσαι, μέγαν πλειῶνα μὴ πεφευγότα,\nδίκης ἐάσει τάρροθος Τελφουσία\nΛάδωνος ἀμφὶ ῥεῖθρα ναίουσα σκύλαξ.\nὅθεν, πεφευγὼς ἑρπετῶν δεινὴν μάχην\nδρακοντομόρφων, εἰς Ἀμαντίαν πόλιν\nπλώσει, πέλας δὲ γῆς Ἀτιντάνων μολών,\nΠράκτιν παρʼ αὐτὴν αἰπὺ νάσσεται λέπας,\nτοῦ Χαονίτου νᾶμα Πολυάνθους δρέπων.\nὁ δʼ Αὐσονείων ἄγχι Κάλχαντος τάφων,\nδυοῖν ἀδελφοῖν ἅτερος, ψευδηρίων\nξένην ἐπʼ ὀστέοισιν ὀγχήσει κόνιν.\nδοραῖς δὲ μήλων τύμβον ἐγκοιμωμένοις\nχρήσει καθʼ ὕπνον πᾶσι νημερτῆ φάτιν,\nνόσων δʼ ἀκεστὴς Δαυνίοις κληθήσεται,\nὅταν κατικμαίνοντες Ἀλθαίνου ῥοαῖς\nἀρωγὸν αὐδήσωσιν Ἠπίου γόνον\nἀστοῖσι καὶ ποίμναισι πρευμενῆ μολεῖν.\nἔσται ποτὲ πρεσβεῦσιν Αἰτωλῶν φάος\nἐκεῖ γοηρὸν καὶ πανέχθιστον φανέν,\nὅταν Σαλάγγων γαῖαν Ἀγγαίσων θʼ ἕδη\nμολόντες αἰτίζωσι κοιράνου γύας,\nἐσθλῆς ἀρούρης πῖαρ ἔγκληρον χθονός.\nτοὺς δʼ εἰς ἐρεμνὸν ζῶντας ὠμησταὶ τάφον\nκρύψουσι κοίλης ἐν μυχοῖς διασφάγος.\nτοῖς δʼ ἀκτέριστον σῆμα Δαυνῖται νεκρῶν\nστήσουσι χωστῷ τροχμάλῳ κατηρεφές,\nχώραν διδόντες, ἥν περ ἔχρῃζον λαβεῖν,\nτοῦ κρατοβρῶτος παιδὸς ἄτρεστου κάπρου.\nτῶν Ναυβολείων δʼ εἰς Τέμεσσαν ἐγγόνων\nναῦται καταβλώξουσιν, ἔνθα Λαμπέτης\nἹππωνίου πρηῶνος εἰς Τηθὺν κέρας\nσκληρὸν νένευκεν. ἀντὶ δὲ Κρίσης ὅρων\nΚροτωνιᾶτιν ἀντίπορθμον αὔλακα\nβοῶν ἀροτρεύσουσιν ὁλκαίῳ πτερῷ,\nπάτραν Λίλαιαν κἀνεμωρείας πέδον\nποθοῦντες Ἄμφισσάν τε καὶ κλεινὰς Ἄβας.\nΣήταια τλῆμον, σοὶ δὲ πρὸς πέτραις μόρος\nμίμνει δυσαίων, ἔνθα γυιούχοις πέδαις\nοἴκτιστα χαλκείῃσιν ὠργυιωμένη\nθανῇ, πυρὶ φλέξασα δεσποτῶν στόλον,\nἔκβλητον αἰάζουσα Κράθιδος πέλας\nτόργοισιν αἰώρημα φοινίοις δέμας.\nσπιλὰς δʼ ἐκείνη σῆς φερώνυμος τύχης\nπόντον προσαυγάζουσα φημισθήσεται.\nοἱ δʼ αὖ Πελασγῶν ἀμφὶ Μέμβλητος ῥοὰς\nνῆσόν τε Κερνεᾶτιν ἐκπεπλωκότες\nὑπὲρ πόρον Τυρσηνὸν ἐν Λαμητίαις\nδίναισιν οἰκήσουσι Λευκανῶν πλάκας.\nκαὶ τοὺς μὲν ἄλγη ποικίλαι τε συμφοραὶ\nἄνοστον αἰάζοντας ἕξουσιν τύχην\nἐμῶν ἕκατι δυσγάμων ῥυσταγμάτων\nΟὐδʼ οἱ χρόνῳ μολόντες ἀσπαστῶς δόμους\nεὐκταῖον ἐκλάμψουσι θυμάτων σέλας,\nχάριν τίνοντες Κερδύλᾳ Λαρυνθίῳ.\nτοιαῖσδʼ ἐχῖνος μηχαναῖς οἰκοφθορῶν\nπαραιολίξει τὰς ἀλεκτόρων πικρὰς\nστεγανόμους ὄρνιθας. οὐδὲ ναυφάγοι\nλήξουσι πένθους δυσμενεῖς φρυκτωρίαι\nπτόρθου διαρραισθέντος, ὃν νεοσκαφὲς\nκρύψει ποτʼ ἐν κλήροισι Μηδύμνης στέγος.\nὁ μὲν γὰρ ἀμφὶ χύτλα τὰς δυσεξόδους\nζητῶν κελεύθους αὐχενιστῆρος βρόχου\nἐν ἀμφιβλήστρῳ συντεταργανωμένος\nτυφλαῖς ματεύσει χερσὶ κροσσωτοὺς ῥαφάς.\nθερμὴν δʼ ὑπαὶ λουτρῶνος ἀρνεύων στέγην\nτιβῆνα καὶ κύπελλον ἐγκάρῳ ῥανεῖ,\nτυπεὶς σκεπάρνῳ κόγχον εὐθήκτῳ μέσον.\nοἰκτρὰ δέ πέμφιξ Ταίναρον πτερύξεται,\nλυπρὰν λεαίνης εἰσιδοῦσʼ οἰκουρίαν.\nἐγὼ δὲ δροίτης ἄγχι κείσομαι πέδῳ,\nΧαλυβδικῷ κνώδοντι συντεθραυσμένη,\nἐπεί με, πεύκης πρέμνον ἢ στύπος δρυὸς\nὅπως τις ὑλοκουρὸς ἐργάτης ὀρεύς,\nῥήξει πλατὺν τένοντα καὶ μετάφρενον,\nκαὶ πᾶν λακίζουσʼ ἐν φοναῖς ψυχρὸν δέμας\nδράκαινα διψὰς κἀπιβᾶσʼ ἐπʼ αὐχένος\nπλήσει γέμοντα θυμὸν ἀγρίας χολῆς,\nὡς κλεψίνυμφον κοὐ δορίκτητον γέρας\nδύσζηλος ἀστέμβακτα τιμωρουμένη.\nβοῶσα δʼ οὐ κλύοντα δεσπότην πόσιν\nθεύσω κατʼ ἴχνος ἠνεμωμένη πτεροῖς.\nσκύμνος δὲ πατρὸς κῆρα μαστεύων φόνου\nεἰς σπλάγχνʼ ἐχίδνης αὐτόχειρ βάψει ξίφος,\nκακὸν μίασμʼ ἔμφυλον ἀλθαίνων κακῷ.\nἐμὸς δʼ ἀκοίτης, δμωίδος νύμφης ἄναξ,\nΖεὺς Σπαρτιάταις αἱμύλοις κληθήσεται,\nτιμὰς μεγίστας Οἰβάλου τέκνοις λαχών.\nοὐ μὴν ἐμὸν νώνυμνον ἀνθρώποις σέβας\nἔσται, μαρανθὲν αὖθι ληθαίῳ σκότῳ.\nναὸν δέ μοι τεύξουσι Δαυνίων ἄκροι\nΣάλπης παρʼ ὄχθαις, οἵ τε Δάρδανον πόλιν\nναίουσι, λίμνης ἀγχιτέρμονες ποτῶν.\nκοῦραι δὲ παρθένειον ἐκφυγεῖν ζυγὸν\nὅταν θέλωσι, νυμφίους ἀρνούμεναι\nτοὺς Ἑκτορείοις ἠγλαϊσμένους κόμαις,\nμορφῆς ἔχοντας σίφλον ἢ μῶμαρ γένους,\nἐμὸν περιπτύξουσιν ὠλέναις βρέτας,\nἄλκαρ μέγιστον κτώμεναι νυμφευμάτων,\nἘρινύων ἐσθῆτα καὶ ῥέθους βαφὰς\nπεπαμέναι θρόνοισι φαρμακτηρίοις.\nκείναις ἐγὼ δηναιὸν ἄφθιτος θεὰ\nῥαβδηφόροις γυναιξὶν αὐδηθήσομαι.\nπένθος δὲ πολλαῖς παρθένων τητωμέναις\nτεύξω γυναιξὶν αὖθις, αἳ στρατηλάτην\nἀθεσμόλεκτρον, Κύπριδος λῃστὴν θεᾶς,\nδαρὸν στένουσαι, κλῆρον εἰς ἀνάρσιον\nπέμψουσι παῖδας ἐστερημένας γάμων.\nΛάρυμνα, καὶ Σπερχειέ, καὶ Βοάγριε,\nκαὶ Κῦνε, καὶ Σκάρψεια, καὶ Φαλωριάς,\nκαὶ Ναρύκειον ἄστυ, καὶ Θρονίτιδες\nΛοκρῶν ἀγυιαί, καὶ Πυρωναῖαι νάπαι,\nκαὶ πᾶς Ὁδοιδόκειος Ἰλέως δόμος,\nὑμεῖς ἐμῶν ἕκατι δυσσεβῶν γάμων\nποινὰς Γυγαίᾳ τίσετʼ Ἀγρίσκᾳ θεᾷ,\nτὸν χιλίωρον τὰς ἀνυμφεύτους χρόνον\nπάλου βραβείαις γηροβοσκοῦσαι κόρας.\nαἷς ἀκτέριστος ἐν ξένῃ ξέναις τάφος\nψάμμῳ κλύδωνος λυπρὸς ἐκκλυσθήσεται,\nφυτοῖς ἀκάρποις γυῖα συμφλέξας ὅταν\nἭφαιστος εἰς θάλασσαν ἐκβράσῃ σποδὸν\nτῆς ἐκ λόφων Τράρωνος ἐφθιτωμένης.\nἄλλαι δὲ νύκτωρ ταῖς θανουμέναις ἴσαι\nΣιθῶνος εἰς θυγατρὸς ἵξονται γύας,\nλαθραῖα κἀκκέλευθα παπταλώμεναι,\nἕως ἂν εἰσθρέξωσιν Ἀμφείρας δόμους\nλιταῖς Σθένειαν ἵκτιδες γουνούμεναι.\nθεᾶς δʼ ὀφελτρεύσουσι κοσμοῦσαι πέδον,\nδρόσῳ τε φοιβάσουσιν, ἀστεργῆ χόλον\nἀστῶν φυγοῦσαι. πᾶς γὰρ Ἰλιεὺς ἀνὴρ\nκόρας δοκεύσει, πέτρον ἐν χεροῖν ἔχων,\nἢ φάσγανον κελαινόν, ἢ ταυροκτόνον\nστερρὰν κύβηλιν, ἢ Φαλακραῖον κλάδον,\nμαιμῶν κορέσσαι χεῖρα διψῶσαν φόνου.\nδῆμος δʼ ἀνατεὶ τὸν κτανόντʼ ἐπαινέσει,\nτεθμῷ χαράξας, τοὐπιλώβητον γένος.\nὦ μῆτερ, ὦ δύσμητερ, οὐδὲ σὸν κλέος\nἄπυστον ἔσται, Περσέως δὲ παρθένος\nΒριμὼ Τρίμορφος θήσεταί σʼ ἑπωπίδα\nκλαγγαῖσι ταρμύσσουσαν ἐννύχοις βροτούς,\nὅσοι μεδούσης Στρυμόνος Ζηρυνθίας\nδείκηλα μὴ σέβουσι λαμπαδουχίαις,\nθύσθλοις Φεραίαν ἐξακεύμενοι θεάν.\nψευδήριον δὲ νησιωτικὸς στόνυξ\nΠάχυνος ἕξει σεμνὸν ἐξ ὀνειράτων\nταῖς δεσποτείαις ὠλέναις ὠγκωμένον\nῥείθρων Ἑλώρου πρόσθεν ἐκτερισμένης·\nὃς δὴ παρʼ ἀκταῖς τλήμονος ῥανεῖ χοάς,\nτριαύχενος μήνιμα δειμαίνων θεᾶς,\nλευστῆρα πρῶτον οὕνεκεν ῥίψας πέτρον\nἍιδῃ κελαινῶν θυμάτων ἀπάρξεται.\nσὺ δʼ, ὦ ξύναιμε, πλεῖστον ἐξ ἐμῆς φρενὸς\nστερχθείς, μελάθρων ἕρμα καὶ πάτρας ὅλης,\nοὐκ εἰς κενὸν κρηπῖδα φοινίξεις φόνῳ\nταύρων, ἄνακτι τῶν Ὀφίωνος θρόνων\nπλείστας ἀπαρχὰς θυμάτων δωρούμενος.\nἀλλʼ ἄξεταί σε πρὸς γενεθλίαν πλάκα\nτὴν ἐξόχως Γραικοῖσιν ἐξυμνημένην,\nὅπου σφε μήτηρ ἡ πάλης ἐμπείραμος\nτὴν πρόσθʼ ἄνασσαν ἐμβαλοῦσα Ταρτάρῳ\nὠδῖνας ἐξέλυσε λαθραίας γονῆς,\nτὰς παιδοβρώτους ἐκφυγοῦσʼ ὁμευνέτου\nθοίνας ἀσέπτους, οὐδʼ ἐπίανεν βορᾷ\nνηδύν, τὸν ἀντίποινον ἐγμάψας πέτρον,\nἐν γυιοκόλλοις σπαργάνοις εἰλημένον,\nτύμβος γεγὼς Κένταυρος ὠμόφρων σπορᾶς.\nνήσοις δὲ μακάρων ἐγκατοικήσεις μέγας\nἥρως, ἀρωγὸς λοιμικῶν τοξευμάτων,\nὅπου σε πεισθεὶς Ὠγύγου σπαρτὸς λεὼς\nχρησμοῖς Ἰατροῦ Λεψίου Τερμινθέως\nἐξ Ὀφρυνείων ἠρίων ἀνειρύσας\nἄξει Καλύδνου τύρσιν Ἀόνων τε γῆν\nσωτῆρʼ, ὅταν κάμνωσιν ὁπλίτῃ στρατῷ\nπέρθοντι χώραν Τηνέρου τʼ ἀνάκτορα.\nκλέος δὲ σὸν μέγιστον Ἐκτήνων πρόμοι\nλοιβαῖσι κυδανοῦσιν ἀφθίτοις ἴσον.\nἥξει δὲ Κνωσσὸν κἀπὶ Γόρτυνος δόμους\nτοὐμὸν ταλαίνης πῆμα, πᾶς δʼ ἀνάστατος\nἔσται στρατηγῶν οἶκος. οὐ γάρ ἥσυχος\nπορκεὺς δίκωπον σέλμα ναυστολῶν ἐλᾷ,\nΛεῦκον στροβήσων φύλακα τῆς μοναρχίας,\nψυδραῖσί τε ἔχθραν μηχαναῖς ἀναπλέκων.\nὃς οὔτε τέκνων φείσετʼ οὔτε συγγάμου\nΜήδας δάμαρτος, ἠγριωμένος φρένας,\nοὐ Κλεισιθήρας θυγατρός, ἧς πατὴρ λέχος\nθρεπτῷ δράκοντι συγκαταινέσει πικρόν.\nπάντας δʼ ἀνάγνοις χερσὶν ναῷ κτενεῖ,\nλώβαισιν αἰκισθέντας Ὀγκαίου βόθρου.\nγένους δὲ πάππων τῶν ἐμῶν αὖθις κλέος\nμέγιστον αὐξήσουσιν ἄμναμοί ποτε,\nαἰχμαῖς τὸ πρωτόλειον ἄραντες στέφος,\nγῆς καὶ θαλάσσης σκῆπτρα καὶ μοναρχίαν\nλαβόντες. οὐδʼ ἄμνηστον, ἀθλία πατρίς,\nκῦδος μαρανθὲν ἐγκατακρύψεις ζόφῳ.\nτοιούσδʼ ἐμός τις σύγγονος λείψει διπλοῦς\nσκύμνους λέοντας, ἔξοχον ῥώμῃ γένος,\nὁ Καστνίας τε τῆς τε Χειράδος γόνος,\nβουλαῖς ἄριστος, οὐδʼ ὀνοστός ἐν μάχαις.\nὃς πρῶτα μέν Ῥαίκηλον οἰκήσει μολών,\nκισσοῦ παρʼ αἰπὺν πρῶνα καὶ Λαφυστίας\nκερασφόρους γυναῖκας. ἐκ δʼ Ἀλμωπίας\nπάλιμπλανήτην δέξεται Τυρσηνία\nΛιγγεύς τε θερμῶν ῥεῖθρον ἐκβράσσων ποτῶν,\nκαὶ Πῖσʼ Ἀγύλλης θʼ αἱ πολύρρηνοι νάπαι.\nσὺν δέ σφι μίξει φίλιον ἐχθρὸς ὢν στρατόν,\nὅρκοις κρατήσας καὶ λιταῖς γουνασμάτων\nνάνος, πλάναισι πάντʼ ἐρευνήσας μυχὸν\nἁλός τε καὶ γῆς. σὺν δὲ δίπτυχοι τόκοι\nΜυσῶν ἄνακτος, οὗ ποτʼ Οἰκουρὸς δόρυ\nγνάμψει Θέοινος, γυῖα συνδήσας λύγοις,\nΤάρχων τε καὶ Τυρσηνός, αἴθωνες λύκοι,\nτῶν Ἡρακλείων ἐκγεγῶτες αἱμάτων.\nἔνθα τράπεζαν εἰδάτων πλήρη κιχών,\nτὴν ὕστερον βρωθεῖσαν ἐξ ὀπαόνων,\nμνήμην παλαιῶν λήψεται θεσπισμάτων.\nκτίσει δὲ χώραν ἐν τόποις Βορειγόνων\nὑπὲρ Λατίνους Δαυνίους τʼ ᾠκισμένην,\nπύργους τριάκοντʼ, ἐξαριθμήσας γονὰς\nσυὸς κελαινῆς, ἣν ἀπʼ Ἰδαίων λόφων\nκαὶ Δαρδανείων ἐκ τόπων ναυσθλώσεται,\nἰσηρίθμων θρέπτειραν ἐν τόκοις κάπρων·\nἧς καὶ πόλει δείκηλον ἀνθήσει μιᾷ\nχαλκῷ τυπώσας καὶ τέκνων γλαγοτρόφων.\nδείμας δὲ σηκὸν Μυνδίᾳ Παλληνίδι,\nπατρᾦ ἀγάλματʼ ἐγκατοικεῖ θεῶν.\nἃ δή, παρώσας καὶ δάμαρτα καὶ τέκνα\nκαὶ κτῆσιν ἄλλην ὀμπνίαν κειμηλίων,\nσὺν τῷ γεραιῷ πατρὶ πρεσβειώσεται,\nπέπλοις περισχών, ἦμος αἰχμηταὶ κύνες,\nτὰ πάντα πάτρας συλλαφύξαντες πάλῳ,\nτούτῳ μόνῳ πόρωσιν αἵρεσιν, δόμων\nλαβεῖν ὅ χρῄζει κἀπενέγκασθαι δάνος.\nτῷ καὶ παρʼ ἐχθροῖς εὐσεβέστατος κριθείς,\nτὴν πλεῖστον ὑμνηθεῖσαν ἐν χάρμαις πάτραν\nἐν ὀψιτέκνοις ὀλβίαν δωμήσεται,\nτύρσιν μακεδνὰς ἀμφὶ Κιρκαίου νάπας\nἈργοῦς τε κλεινὸν ὅρμον Αἰήτην μέγαν,\nλίμνης τε Φόρκης Μαρσιωνίδος ποτὰ\nΤιτώνιόν τε χεῦμα τοῦ κατὰ χθονὸς\nδύνοντος εἰς ἄφαντα κευθμῶνος βάθη,\nΖωστηρίου τε κλιτύν, ἔνθα παρθένου\nστυγνὸν Σιβύλλης ἐστὶν οἰκητήριον,\nγρώνῳ βερέθρῳ συγκατηρεφὲς στέγης.\nτοσαῦτα μὲν δύστλητα πείσονται κακὰ\nοἱ τὴν ἐμὴν μέλλοντες αἰστώσειν πάτραν.\nτί γὰρ ταλαίνῃ μητρὶ τῇ Προμηθέως\nξυνὸν πέφυκε καὶ τροφῷ Σαρπηδόνος,\nἃς πόντος Ἕλλης καὶ πέτραι Συμπληγάδες\nκαὶ Σαλμυδησὸς καὶ κακόξεινος κλύδων,\nΣκύθαισι γείτων, καρτεροῖς εἴργει πάγοις,\nλίμνην τε τέμνων Τάναϊς ἀκραιφνὴς μέσην\nῥείθροις ὁρίζει, προσφιλεστάτην βροτοῖς\nχίμετλα Μαιώταισι θρηνοῦσιν ποδῶν.\nὄλοιντο ναῦται πρῶτα Καρνῖται κύνες,\nοἳ τὴν βοῶπιν ταυροπάρθενον κόρην\nΛέρνης ἀνηρείψαντο, φορτηγοὶ λύκοι,\nπλᾶτιν πορεῦσαι κῆρα Μεμφίτῃ πρόμῳ,\nἔχθρας δὲ πυρσὸν ᾖραν ἠπείροις διπλαῖς.\nαὖθις γὰρ ὕβριν τὴν βαρεῖαν ἁρπαγῆς\nΚουρῆτες ἀντίποινον Ἰδαῖοι κάπροι\nζητοῦντες, αἰχμάλωτον ἤμπρευσαν πόριν\nἐν ταυρομόρφῳ τράμπιδος τυπώματι\nΣαραπτίαν Δικταῖον εἰς ἀνάκτορον\nδάμαρτα Κρήτης Ἀστέρῳ στρατηλάτῃ.\nοὐδʼ οἵ γʼ ἀπηρκέσθησαν ἀντʼ ἴσων ἴσα\nλαβόντες, ἀλλὰ κλῶπα σὺν Τεύκρῳ στρατὸν\nκαὶ σὺν Σκαμάνδρῳ Δραυκίῳ φυτοσπόρῳ\nεὶς Βεβρύκων ἔστειλαν οἰκητήριον,\nσμίνθοισι δηρίσοντας, ὧν ἀπὸ σπορᾶς\nἐμοὺς γενάρχας ἐξέφυσε Δάρδανος,\nγήμας Ἀρίσβαν Κρῆσσαν εὐγενῆ κόρην.\nκαὶ δευτέρους ἔπεμψαν Ἄτρακας λύκους\nταγῷ μονοκρήπιδι κλέψοντας νάκην,\nδρακοντοφρούροις ἐσκεπασμένην σκοπαῖς.\nὃς εἰς Κύταιαν τὴν Λιβυστικὴν μολών,\nκαἰ τὸν τετράπνην ὕδρον εὐνάσας θρόνοις,\nκαὶ γυρὰ ταύρων βαστάσας πυριπνόων\nἄροτρα, καὶ λέβητι δαιτρευθεὶς δέμας,\nοὐκ ἀσμένως ἔμαρψεν ἐρράου σκύλος,\nἀλλʼ αὐτόκλητον ἁρπάσας κεραΐδα,\nτὴν γνωτοφόντιν καὶ τέκνων ἀλάστορα,\nεἰς τὴν λάληθρον κίσσαν ἡρματίξατο,\nφθογγὴν ἑδώλων Χαονιτικῶν ἄπο\nβροτησίαν ἱεῖσαν, ἔμπαιον δρόμων.\nπάλιν δʼ ὁ πέτρας ἀσκέρας ἀνειρύσας\nκαὶ φασγάνου ζωστῆρα καὶ ξίφος πατρός,\nὁ Φημίου παῖς, Σκῦρος ᾧ λυγροὺς τάφους\nκρημνῶν ἔνερθεν αἰγίλιψ ῥοιζουμένων\nπάλαι δοκεύει τὰς ἀταρχύτους ῥιφάς,\nσὺν θηρὶ βλώξας τῷ σπάσαντι δηίας\nΜύστῃ Τροπαίας μαστὸν εὔθηλον θεᾶς,\nζωστηροκλέπτης, νεῖκος ὤρινεν διπλοῦν,\nστόρνην τʼ ἀμέρσας καὶ Θεμισκύρας ἄπο\nτὴν τοξόδαμνον νοσφίσας Ὀρθωσίαν.\nἧς αἱ ξύναιμοι, παρθένοι Νεπτουνίδος,\nἔριν λιποῦσαι, Λάγμον, ἠδὲ Τήλαμον,\nκαὶ χεῦμα Θερμώδοντος Ἀκταῖόν τʼ ὄρος,\nποινὰς ἀθἐλκτους θʼ ἁρπαγὰς διζήμεναι,\nὑπὲρ κελαινὸν Ἴστρον ἤλασαν Σκύθας\nἵππους, ὁμοκλήτειραν ἱεῖσαι βοὴν\nΓραικοῖσιν ἀμνάμοις τε τοῖς Ἐρεχθέως.\nκαὶ πᾶσαν Ἀκτὴν ἐξεπόρθησαν δορί,\nτοὺς Μοψοπείους αἰθαλώσασαι γύας.\nπάππος δὲ Θρῄκης οὑμὸς αἰστώσας πλάκα\nχώραν τʼ Ἐορδῶν καὶ Γαλαδραίων πέδον,\nὅρους ἔπηξεν ἀμφὶ Πηνειοῦ ποτοῖς,\nστερρὰν τραχήλῳ ζεῦγλαν ἀμφιθεὶς πέδαις,\nἀλκῇ νέανδρος, ἐκπρεπέστατος γένους.\nἡ δʼ ἀντὶ τούτων τάρροθον βοηλάτην\nτὸν ἑξάπρυμνον, στέρφος ἐγχλαινούμενον,\nστείλασα, λίστροις αἰπὺν ἤρειψεν πάγον,\nτὸν ἡ παλίμφρων Γοργὰς ἐν κλήροις θεῶν\nκαθιερώσει, πημάτων ἀρχηγέτις.\nαὖθις δὲ κίρκοι, Τμῶλον ἐκλελοιπότες\nΚίμψον τε καὶ χρυσεργὰ Πακτωλοῦ ποτά,\nκαὶ νᾶμα λίμνης, ἔνθα Τυφῶνος δάμαρ\nκευθμῶνος αίνόλεκτρον ἐνδαύει μυχόν,\nἌγυλλαν Αὐσονῖτιν εἰσεκώμασαν,\nδεινὴν Λιγυστίνοισι τοῖς τʼ ἀφʼ αἵματος\nῥίζαν γιγάντων Σιθόνων κεκτημένοις\nλόγχης ἐν ὑσμίναισι μίξαντες πάλην.\nεἷλον δὲ Πῖσαν καὶ δορίκτητον χθόνα\nπᾶσαν κατειργάσαντο τὴν Ὄμβρων πέλας\nκαὶ Σαλπίων βεβῶσαν ὀχθηρῶν πάγων.\nλοῖσθος δʼ ἐγείρει γρυνὸς ἀρχαίαν ἔριν,\nπῦρ εὗδον ἤδη τὸ πρὶν ἐξάπτων φλογί,\nἐπεὶ Πελασγοὺς εἶδε Ῥυνδακοῦ ποτῶν\nκρωσσοῖσιν ὀθνείοισι βάψαντας γάνος.\nἡ δʼ αὖθις οἰστρήσασα τιμωρουμένη\nτριπλᾶς τετραπλᾶς ἀντιτίσεται βλάβας,\nπορθοῦσα χώρας ἀντίπορθμον ᾐόνα.\nπρῶτος μὲν ἥξει Ζηνὶ τῷ Λαπερσίῳ\nὁμώνυμος Ζεύς, ὃς καταιβάτης μολὼν\nσκηπτῷ πυρώσει πάντα δυσμενῶν σταθμά.\nσὺν ᾧ θανοῦμαι, κἀν νεκροῖς στρωφωμένη\nτὰ λοίπʼ ἀκούσω ταῦθʼ, ἃ νῦν μέλλω θροεῖν.\nὁ δεύτερος δέ, τοῦ πεφασμένου κέλωρ\nἐν ἀμφιβλήστροις ἔλλοπος μυνδοῦ δίκην,\nκαταιθαλώσει γαῖαν ὀθνείαν, μολὼν\nχρησμοῖς Ἰατροῦ σὺν πολυγλώσσῳ στρατῶ.\nτρίτος δʼ, ἄνακτος τοῦ δρυηκόπου γόνος,\nτὴν τευχοπλάστιν παρθένον Βραγχησίαν\nπαραιολίξας βῶλον ἐμπεφυρμένην\nνασμοῖς ὀρέξαι τῷ κεχρημένῳ δάνος,\nσφραγῖδα δέλτῳ δακτύλων ἐφαρμόσαι,\nφθειρῶν ὀρείαν νάσσεται μοναρχίαν,\nτὸν πρωτόμισθον Κᾶρα δῃώσας στρατόν,\nὅταν κόρη κασωρὶς εἰς ἐπείσιον\nχλεύην ὑλακτήσασα κηκάσῃ γάμους\nνυμφεῖα πρὸς κηλωστὰ καρβάνων τελεῖν.\nοἱ δʼ αὖ τέταρτοι τῆς Δυμαντείου σπορᾶς,\nΛακμώνιοί τε καὶ Κυτιναῖοι Κόδροι,\nοἳ Θίγρον οἰκήσουσι Σάτνιόν τʼ ὄρος,\nκαὶ χερσόνησον τοῦ πάλαι ληκτηρίαν\nθεᾷ Κυρίτᾳ πάμπαν ἐστυγημένου,\nτῆς παντομόρφου βασσάρας λαμπούριδος\nτοκῆος, ἥτʼ ἀλφαῖσι ταῖς καθʼ ἡμέραν\nβούπειναν ἀλθαίνεσκεν ἀκμαίαν πατρός,\nὀθνεῖα γατομοῦντος Αἴθωνος πτερά.\nὁ Φρὺξ δʼ, ἀδελφὸν αἷμα τιμωρούμενος,\nπάλιν τιθηνὸν ἀντιπορθήσει χθόνα\nτοῦ νεκροτάγου, τὰς ἀθωπεύτους δίκας\nφθιτοῖσι ῥητρεύοντος ἀστεργεῖ τρόπῳ.\nὃς δή ποτʼ ἀμφώδοντος ἐξ ἄκρων λοβῶν\nφθέρσας κύφελλα καλλυνεῖ παρωτίδας,\nδαπταῖς τιτύσκων αἱμοπώταισιν φόβον.\nτῷ πᾶσα Φλεγρὰς αἶα δουλωθήσεται\nΘραμβουσία τε δειρὰς ἥ τʼ ἐπάκτιος\nστόρθυγξ Τίτωνος αἵ τε Σιθόνων πλάκες\nΠαλληνία τʼ ἄρουρα, τὴν ὁ βούκερως\nΒρύχων λιπαίνει, γηγενῶν ὑπηρέτης.\nπολλῶν δʼ ἐναλλὰξ πημάτων ἀπάρξεται\nΚανδαῖος ἢ Μάμερτος, ἢ τί χρὴ καλεῖν\nτὸν αἱμοφύρτοις ἑστιώμενον μάχαις;\nοὐ μὰν ὑπείξει γʼ ἡ ʼπιμηθέως τοκάς,\nἀλλʼ ἀντὶ πάντων Περσέως ἕνα σπορᾶς\nστελεῖ γίγαντα, τῷ θάλασσα μὲν βατὴ\nπεζῷ ποτʼ ἔσται, γῆ δὲ ναυσθλωθήσεται\nῥήσσοντι πηδοῖς χέρσον. οἱ δὲ Λαφρίας\nοἶκοι Μαμέρσας, ᾐθαλωμένοι φλογὶ\nσὺν καλίνοισι τειχέων προβλήμασι\nτὸν χρησμολέσχην αἰτιάσονται βλάβης,\nψαίνυνθα θεσπίζοντα Πλούτωνος λάτριν.\nστρατῷ δʼ ἀμίκτῳ πᾶσα μὲν βρωθήσεται,\nφλοιῶτιν ἐκδύνουσα δίπλακα σκέπην,\nκαρποτρόφος δρῦς ἀγριάς τʼ ὀρειθαλής.\nἅπας δʼ ἀναύρων νασμὸς αὐανθήσεται,\nχανδὸν κελαινὴν δίψαν αἰονωμένων.\nκύφελλα δʼ ἰῶν τηλόθεν ῥοιζουμένων\nὑπὲρ κάρα σιήσουσι, Κίμμερός θʼ ὅπως,\nσκιὰ καλύψει πέρραν, ἀμβλύνων σέλας.\nΛοκρὸν δʼ ὁποῖα παῦρον ἀνθήσας ῥόδον,\nκαὶ πάντα φλέξας, ὥστε κάγκανον στάχυν,\nαὖθις παλιμπλώτοιο γεύσεται φυγῆς,\nμόσσυνα φηγότευκτον, ὡς λυκοψίαν\nκόρη κνεφαίαν, ἄγχι παμφαλώμενος,\nχαλκηλάτῳ κνώδοντι δειματουμένη.\nπολλοὶ δʼ ἀγῶνες καὶ φόνοι μεταίχμιοι\nλύσουσιν ἀνδρῶν οἱ μὲν ἐν γαίᾳ πάλας\nδειναῖσιν ἀρχαῖς ἀμφιδηριωμένων,\nοἱ δʼ ἐν μεταφρένοισι βουστρόφοις χθονός,\nἕως ἂν αἴθων εὐνάσῃ βαρὺν κλόνον,\nἀπʼ Αἰακοῦ τε κἀπὸ Δαρδάνου γεγὼς\nΘεσπρωτὸς ἄμφω καὶ Χαλαστραῖος λέων,\nπρηνῆ θʼ ὁμαίμων πάντα κυπώσας δόμον\nἀναγκάσῃ πτήξαντας Ἀργείων πρόμους\nσῆναι Γαλάδρας τὸν στατηλάτην λύκον\nκαὶ σκῆπτρʼ ὀρέξαι τῆς πάλαι μοναρχίας.\nᾧ δὴ μεθʼ ἕκτην γένναν αὐθαίμων ἐμὸς\nεἷς τις παλαιστής, συμβαλὼν ἀλκὴν δορὸς\nπόντου τε καὶ γῆς κεἰς διαλλαγὰς μολών,\nπρέσβιστος ἐν φίλοισιν ὑμνηθήσεται,\nσκύλων ἀπαρχὰς τὰς δορικτήτους λαβών.\nτί μακρὰ τλήμων εἰς ἀνηκόους πέτρας,\nεἰς κῦμα κωφόν, εἰς νάπας δασπλήτιδας\nβαύζω, κενὸν ψἀλλουσα μάστακος κρότον;\nπίστιν γὰρ ἡμῶν Λεψιεὺς ἐνόσφισε,\nψευδηγόροις φήμαισιν ἐγχρίσας ἔπη,\nκαὶ θεσφάτων πρόμαντιν ἀψευδῆ φρόνιν,\nλέκτρων στερηθεὶς ὧν ἐκάλχαινεν τυχεῖν.\nθήσει δʼ ἀληθῆ. σὺν κακῷ δέ τις μαθών,\nὅτʼ οὐδὲν ἔσται μῆχος ὠφελεῖν πάτραν,\nτὴν φοιβόληπτον αἰνέσει χελιδόνα.\nΤόσσʼ ἠγόρευε, καὶ παλίσσυτος ποσὶν\nἔβαινεν εἱρκτῆς ἐντός. ἐν δὲ καρδίᾳ\nσειρῆνος ἐστέναξε λοίσθιον μέλος,\nΚλάρου Μιμαλλών, ἢ Μελαγκραίρας κόπις\nΝησοῦς θυγατρός, ἤ τι Φίκιον τέρας,\nἑλικτὰ κωτίλλουσα δυσφράστως ἔπη.\nἐγὼ δὲ λοξὸν ἦλθον ἀγγέλλων, ἄναξ,\nσοὶ τόνδε μῦθον παρθένου φοιβαστρίας,\nἐπεί μʼ ἔταξας φύλακα λαΐνου στέγης\nκαὶ πάντα φράζειν κἀναπεμπάζειν λόγον\nἐτητύμως ἄψορρον ὤτρυνας τρόχιν.\nδαίμων δέ φήμας εἰς τὸ λῷον ἐκδραμεῖν\nτεύξειεν, ὅσπερ σῶν προκήδεται θρόνων,\nσώζων παλαιὰν Βεβρύκων παγκληρίαν.\n"};
