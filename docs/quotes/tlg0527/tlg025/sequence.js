var sequence = {"name":"Old Testament. Machabaeorum iii","data":"Ο ΔΕ Φιλοπάτωρ παρὰ τῶν ἀνακομισθέντων μαθὼν τὴν γινομένην\nτῶν ἐπʼ αὐτοῦ κρατουμένων τόπων ἀφαίρεσιν ὑπὸ Ἀντιόχου,\nπαραγγείλας ταῖς πάσαις δυνάμεσιν πεζικαῖς καὶ ἱππικαῖς, καὶ τὴν\nἀδελφὴν Ἀρσινόην συνπαραλαβών, ἐξώρμησεν μέχρι τῶν κατὰ Ῥαφίαν\nτόπων, ὅπου παρεμβεβλήκεισαν οἱ περὶ Ἀντίοχον.\nΘεόδοτος\nδέ τις ἐκπληρῶσαι τὴν ἐπιβουλὴν διανοηθείς, παραλαβὼν τῶν προυποτεταγμένων\nαὐτῷ ὅπλων Πτολεμαικῶν τὰ κράτιστα, διεκομίσθη\nνύκτωρ ἐπὶ τὴν τοῦ Πτολεμαίου σκηνήν, ὡς μόνος κτεῖναι αὐτόν,\nκαὶ ἐν τούτῳ διαλῦσαι τὸν πόλεμον.\nτοῦτον δὲ διάγων Δωσίθεος\nὁ Δριμύλου λεγόμενος, τὸ γένος Ἰουδαῖος, ὕστερον δὲ μεταβαλὼν\nτὰ νόμιμα καὶ τῶν πατρίων δογμάτων ἀπηλλοτριωμένος, ἄσημόν τινα\nκατέκλινεν ἐν τῇ σκηνῇ, ὃν συνέβη κομίσασθαι τὴν ἐκείνου κόλασιν.\nγενομένης δὲ καρτερᾶς μάχης καὶ τῶν πραγμάτων μᾶλλον ἐρρωμένων\nτῷ Ἀντιόχῳ, ἱκανῶς ἡ Ἀρσινόη ἐπιπορευσαμένη τὰς δυνάμεις παρεκάλει\nμετὰ οἴκτου καὶ δακρύων, τοὺς πλοκάμους λελυμένη, βοηθεῖν\nἑαυτοῖς τε καὶ τοῖς τέκνοις καὶ ταῖς γυναιξὶν θαρραλέως, ἐπαγγελλομένη\nδώσειν νικήσασιν ἑκάστῳ δύο μνᾶς χρυσίου·\nκαὶ οὕτως\nσυνέβη τοὺς ἀντιπάλους ἐν χειρονομίαις διαφθαρῆναι, πολλοὺς δὲ\nκαὶ δοριαλώτους συλλημφθῆναι.\nκατακρατήσας δὲ τῆς ἐπιβουλῆς\nἔκρινεν τὰς πλησίον πόλεις ἐπελθὼν παρακαλέσαι.\nποιήσας δὲ\nτοῦτο, καὶ τοῖς τεμένεσι δωρεὰς ἀπονείμας, εὐθαρσεῖς τοὺς ὑποτεταγμένους\n\n\n\nκατέστησεν.\nΤῶν δὲ Ἰουδαίων διαπεμψαμένων\nπρὸς αὐτὸν ἀπὸ τῆς γερουσίας καὶ τῶν πρεσβυτέρων τοὺς ἀσπασομένους\nαὐτὸν καὶ ξένια κομιοῦντας καὶ ἐπὶ τοῖς συμβεβηκόσιν\nχαρησομένους, συνέβη μᾶλλον αὐτὸν προθυμηθῆναι, ὡς τάχιστα πρὸς\nαὐτοὺς παραγενέσθαι.\nδιακομισθεὶς δὲ εἰς Ἰεροσόλυμα, καὶ θύσας\nτῷ πιστῷ θεῷ καὶ χάριτας ἀποδιδοὺς καὶ τῶν ἑξῆς τι τῷ τόπῳ\nποιήσας, καὶ δὴ παραγενόμενος εἰς τὸν τόπον καὶ τῇ σπουδαιότητι\nκαὶ εὐσεβείᾳ καταπληγείς,\nθαυμάσας δὲ καὶ τὴν τοῦ ἱεροῦ εὐταξίαν,\nἐνεθυμήθη βουλεύσασθαι εἰς τὸν ναὸν εἰσελθεῖν.\nτῶν δὲ εἰπόντων\nμὴ καθήκειν γίνεσθαι τοῦτο, διὰ τὸ μηδὲ τοῖς ἔθνεσιν εἰσιέναι, μηδὲ\nπᾶσιν τοῖς ἱερεῦσιν, ἀλλʼ ἢ μόνῳ τῷ προηγουμένῳ πάντων ἀρχιερεῖ,\nκαὶ τούτῳ κατʼ ἐνιαυτὸν ἅπαξ, ὁ δὲ οὐδαμῶς ἐπείθετο.\nτοῦ τε νόμου\nπαραναγνωσθέντος, οὐδ᾿ ὣς ἀπέλειπεν προφερόμενος ἑαυτὸν δεῖν εἰσελθεῖν,\nλέγων Καὶ εἰ ἐκεῖνοι ἐστέρηνται ταύτης τῆς τιμῆς, ἐμὲ δὲ οὐ\nδεῖ.\nκαὶ ἐπυνθάνετο διὰ τίνα αἰτίαν αὐτὸν εἰσερχόμενον εἰς πᾶν\nτέμενος οὐθεὶς ἐκώλυσεν τῶν παρόντων.\nκαί τις ἀπρονοήτως\nἔφη κακῶς αὐτὸ τοῦτο τερατεύεσθαι·\nγινομένου δέ, φησίν, τούτου,\nδιὰ τίνα αἰτίαν οὐχὶ πάντων εἰσελεύσεσθαι, καὶ θελόντων αὐτῶν\nκαὶ μή;\nΤῶν δὲ ἱερέων ἐν πάσαις ταῖς ἐσθήσεσιν προσπεσόντων,\nκαὶ δεομένων τοῦ μεγίστου θεοῦ βοηθεῖν τοῖς ἐνεστῶσιν,\nκαὶ τὴν ὁρμὴν τοῦ κακῶς ἐπιβαλλομένου μεταθεῖναι, κραυγῆς τε μετὰ\nδακρύων τὸ ἱερὸν ἐμπλησάντων,\nοἱ κατὰ τὴν πόλιν ἀπολειπόμενοι\nταραχθέντες ἐξεπήδησαν, ἄδηλον τιθέμενοι τὸ γινόμενον.\nαἵ τε\nκατάκλειστοι παρθένοι ἐν θαλάμοις σὺν ταῖς τεκούσαις ἐξώρμησαν· καὶ\nἀπέδωκαν κόνει τὰς κόμας πασάμεναι, πού γε καὶ στεναγμῶν ἐνεμπίπλων\nτὰς πλατείας.\nαἱ δὲ καὶ προσαρτίως ἐσταλμέναι, τοὺς πρὸς\nἅπαν νῦν διατεταγμένους καὶ τὴν ἁρμόζουσαν αἰδὼ παραλείπουσαι,\nδρόμον ἄτακτον συνίσταντο,\nτὰ δὲ νεογνὰ τῶν τέκνων αἱ πρὸς\nτούτοις μητέρες καὶ τιθηνοὶ παραλείπουσαι ἄλλως καὶ ἄλλως, αἱ μὲν\nκατʼ οἴκους, αἱ δὲ κατὰ τὰς ἀγυιὰς ἀνεπιστρέπτως εἰς τὸ πανυπέρτατον\nἱερὸν ἠθροίζοντο.\nποικίλη δὲ ἦν τῶν εἰς τοῦτο συλλεγέντων\n\n\n\nἡ δέησις ἐπὶ τοῖς ἀνοσίως ὑπʼ ἐκείνου κατεγχειρουμένοις.\nσύν τε\nτούτοις οἱ περὶ τῶν πολιτῶν θρασυνθέντες οὐκ ἠνείχοντο τέλεον\nαὐτοῦ ἐπικειμένου καὶ τὸ τῆς προθέσεως ἐκπληροῦν διανοουμένου·\nφωνήσαντες δὲ τὴν ὁρμὴν ἐπὶ τὰ ὅπλα ποιήσασθαι, καὶ θαρραλέως\nὑπὸ τοῦ πατρῴου νόμου τελευτᾷν, ἱκανὴν ἐποίησαν ἐν τῷ τόπῳ\nτραχύτητα, μόλις δὲ ὑπό τε τῶν γεραιῶν καὶ τῶν πρεσβυτέρων\nἀποτραπέντες, ἐπὶ τὴν αὐτὴν τῆς δεήσεως παρῆσαν στάσιν.\nκαὶ\nτὸ μὲν πλῆθος ὡς ἔμπροσθεν τούτοις ἀνεστρέφετο δεόμενον.\nοἱ\nδὲ περὶ τὸν βασιλέα πρεσβύτεροι πολλαχῶς ἐπειρῶντο τὸν ἀγέρωχον\nαὐτοῦ νοῦν ἐξιστάνειν τῆς ἐντεθυμημένης ἐπιβουλῆς.\nθρασυνθεὶς\nδὲ καὶ πάντας παραπέμψας ἤδη, καὶ πρόσβασιν ἤδη ἐποιεῖτο, τέλος\nἐπιθήσειν δοκῶν τῷ προειρημένῳ.\nταῦτα οὖν καὶ οἱ περὶ αὐτὸν\nὄντες θεωροῦντες ἐτράπησαν εἰς τὸ σὺν τοῖς ἡμετέροις ἐπικαλεῖσθαι\nτὸν πᾶν κράτος ἔχοντα τοῖς παροῦσιν ἐπαμῦναι, μὴ περιιδόντα τὴν\nἄνομον καὶ ὑπερήφανον πρᾶξιν.\nἐκ δὲ τῆς πυκνοτάτης τε καὶ\nἐνπόνου τῶν ὄχλων συναγομένης κραυγῆς ἀνείκαστός τις ἦν βοή·\nδοκεῖν γὰρ ἦν μὴ μόνον τοὺς ἀνθρώπους, ἀλλὰ καὶ τὰ τείχη καὶ τὸ\nπᾶν ἔδαφος ἠχεῖν, ἅτε δὴ τῶν πάντων τότε θάνατον ἀλλασσομένων\nἀντὶ τῆς τοῦ τόπου βεβηλώσεως.\nΚύριε, Κύριε, βασιλεῦ τῶν οὐρανῶν, καὶ δέσποτα πάσης τῆς\nκτίσεως, ἅγιε ἐν ἁγίοις, μόναρχε, παντοκράτωρ, πρόσχες ἡμῖν\nκαταπονουμένοις ὑπὸ ἀνοσίου καὶ βεβήλου, θράσει καὶ σθένει πεφρυασμένου.\nσὺ γὰρ εἶ ὁ κτίσας τὰ πάντα, καὶ τῶν ὅλων ἐπικρατῶν·\nδυνάστης δίκαιος εἶ, καὶ τοὺς ὕβρει καὶ ἀγερωχίᾳ τι\nπράσσοντας κρίνεις.\nσὺ τοὺς ἔμπροσθεν ἀδικίαν ποιήσαντας, ἐν\nοἷς γίγαντες ἦσαν ῥώμῃ καὶ θράσει πεποιθότες, διέφθειρας, ἐπαγαγὼν\nαὐτοῖς ἀμέτρητον ὕδωρ.\nσὺ τοὺς ὑπερηφανίαν ἐργαζομένους\nΣοδομίτας, ἀδήλους ταῖς κακίαις γενομένους, πυρὶ καὶ θείῳ κατέφλεξας,\nπαράδιγμα τοῖς ἐπιγινομένοις καταστήσας.\nσὺ τὸν θρασὺν Φαραώ,\nκαταδουλωσάμενον τὸν λαόν σου τὸν ἅγιον Ἰσραήλ, ποικίλαις καὶ\n\n\n\nπολλαῖς δοκιμάσας τιμωρίαις ἐγνώρισας τὴν σὴν δύναμιν, ἐφʼ αἷς\nἐγνώρισας τὸ μέγα σου κράτος.\nκαὶ ἐπιδιώξαντα αὐτὸν σὺν ἅρμασιν\nκαὶ ὄχλων πλήθει, ἐπέκλυσας βάθει θαλάσσης, τοὺς δὲ ἐνπιστεύσαντας\nἐπὶ σοὶ τῷ τῆς ἁπάσης κτίσεως δυναστεύοντι, σῴους διεκόμισας.\nοἳ καὶ συνιδόντες ἔργα σῆς χειρός, ἤνεσάν σε τὸν\nπαντοκράτορα.\nσύ, βασιλεῦ, κτίσας τὴν ἀπέρατον καὶ ἀμέτρητον\nγῆν, ἐξελέξω τὴν πόλιν ταύτην, καὶ ἡγίασας τὸν τόπον τοῦτον εἰς\nσὸν ὄνομά σοι τῷ τῶν ἁπάντων ἀπροσδεεῖ, καὶ παρεδόξασας ἐν\nἐπιφανείᾳ μεγαλοπρεπεῖ, σύστασιν ποιησάμενος αὐτοῦ πρὸς δόξαν\nτοῦ μεγάλου καὶ ἐντίμου ὀνόματός σου.\nκαὶ ἀγαπῶν τὸν οἶκον τοῦ\nἸσραήλ, ἐπηγγείλω διότι ἐὰν γένηται ἡμῶν ἀποστροφὴ καὶ καταλάβῃ\nἡμᾶς στενοχωρία, καὶ ἐλθόντες εἰς τὸν τόπον ἡμῶν δεηθῶμεν, εἰσακούσῃ\nτῆς δεήσεως ἡμῶν.\nκαὶ δὴ πιστὸς καὶ ἀληθινός.\nἐπεὶ\nδὲ πλεονάκις καὶ θλιβέντων τῶν πατέρων ἡμῶν ἐβοήθησας αὐτοῖς\nἐν τῇ ταπεινώσει, καὶ ἐρρύσω αὐτοὺς ἐκ μεγάλων κακῶν·\nἰδοὺ δὲ\nνῦν, ἅγιε βασιλεῦ, διὰ τὰς πολλὰς καὶ μεγάλας ἡμῶν ἁμαρτίας καταπονούμεθα,\nκαὶ ὑπετάγημεν τοῖς ἐχθροῖς ἡμῶν, καὶ παρείμεθα ἐν ἀδυναμίαις.\nἐν δὲ τῇ ἡμετέρᾳ καταπτώσει ὁ θρασὺς καὶ βέβηλος οὗτος\nἐπιτηδεύει καθυβρίσαι τὸν ἐπὶ τῆς γῆς ἀναδεδιγμένον τῷ ὀνόματι\nτῆς δόξης σου ἅγιον τόπον.\nτὸ μὲν γὰρ κατοικητήριόν σου οὐρανὸς\nτοῦ οὐρανοῦ ἀνέφικτος ἀνθρώποις ἐστίν.\nὰλλὰ ἐπεὶ εὐδόκησας τὴν\nδόξαν σου ἐν τῷ λαῷ σου Ἰσραήλ, ἡγίασας τὸν τόπον τοῦτον.\nμὴ\nἐκδικήσῃς ἡμᾶς ἐν τῇ τούτων ἀκαθαρσίᾳ, μηδὲ εὐθύνῃς ἡμᾶς ἐν\nβεβηλώσει, ἵνα μὴ καυχήσωνται οἱ παράνομοι ἐν θυμῷ αὐτῶν, μηδὲ\nἀγαλλιάσωνται ἐν ὑπερηφανίᾳ γλώσσης αὐτῶν, λέγοντες\nἩμεῖς\nκατεπατήσαμεν τὸν οἶκον τοῦ ἁγιασμοῦ, ὡς καταπατοῦνται οἱ οἶκοι\nτῶν προσοχθισμάτων.\nἀπάλειψον τὰς ἁμαρτίας ἡμῶν, καὶ διασκέδασον\nτὰς ἀμβλακίας ἡμῶν, καὶ ἐπίφανον τὸ ἔλεός σου κατὰ τὴν\nὥραν ταύτην.\nταχὺ προκαταλαβέτωσαν οἱ οἰκτιρμοί σου· καὶ δὸς\nαἰνέσεις ἐν τῷ στόματι τῶν καταπεπτωκότων καὶ συντετριμμένων\nτὰς ψυχάς, ποιήσας ἡμῖν εἰρήνην.\nἘυταῦθα ὁ πάντων ἐπόπτης θεὸς καὶ προπάτωρ ἅγιος ἐν ἁγίοις\nεἰσακούσας τῆς ἐνθέσμου λιτανείας, τὸν ὕβρει καὶ θράσει μεγάλως\nἐπηρμένον ἐμάστιξεν αὐτόν,\nἔυθεν καὶ ἔνθεν κραδάνας αὐτὸν ὡς\nκάλαμον ὑπὸ ἀνέμου, ὥστε κατʼ ἐδάφους ἄπρακτον ἔτι καὶ τοῖς μέλεσιν\nπαραλελυμένον, μηδὲ φωνῆσαι δύνασθαι δικαίᾳ πεπληγμένον\nκρίσει.\nὅθεν οἵ τε φίλοι καὶ σωματοφύλακες ὀξεῖαν ἰδόντες τὴν\nκαταλαβοῦσαν αὐτὸν εὔθυναν, φοβούμενοι μὴ καὶ τὸ ζῆν ἐκλείπῃ,\nταχέως αὐτὸν ἐξείλκυσαν ὑπερβάλλοντι καταπεπληγμένοι φόβῳ.\nἐν\nχρόνῳ δὲ ὕστερον ἀναλεξάμενος αὑτόν, οὐδαμῶς εἰς μετάμελον ἦλθεν\nἐπιτιμηθείς, μετὰ ἀπειλῆς δὲ πικρᾶς θέμενος ἀνέλυσεν.\nΔιακομισθεὶς δὲ εἰς τὴν Αἴγυπτον, καὶ τὰ τῆς κακίας ἐπαύξων,\nδιά τε τῶν προαποδεδιγμένων συνποτῶν καὶ ἑταίρων τοῦ παντὸς\nδικαίου κεχωρισμένων,\nοὐ μόνον ταῖς ἀναριθμήτοις ἀσελγίαις διηρκέσθη,\nἀλλὰ καὶ ἐπὶ τοσοῦτον θράσους προῆλθεν, ὥστε δυσφημίας\nἐν τοῖς τόποις συνίστασθαι, καὶ πολλοὺς τῶν φίλων ἀτενίζοντας εἰς\nτὴν τοῦ βασιλέως πρόθεσιν καὶ αὐτοὺς ἕπεσθαι τῇ ἐκείνου θελήσει.\nπροέθετο δημοσίᾳ κατὰ τοῦ ἔθνους διαδοῦναι ψόγον· ἐπὶ τοῦ\nκατὰ τὴν αὐλὴν πύργου στήλην ἀναστήσας, ἐκόλαψεν γραφήν\nΜηδένα\nτῶν μὴ θυόντων ἐπὶ τὰ ἱερὰ αὐτῶν εἰσιέναι, πάντας δὲ τοὺς\nἸουδαίους εἰς λαογραφίαν καὶ οἰκετικὴν διάθεσιν ἀχθῆναι, τοὺς δὲ\nἀντιλέγοντας βίᾳ φερομένους τοῦ ζῇν μεταστῆσαι·\nτούς τε ἀπογραφομένους\nχαράσσεσθαι καὶ διὰ πυρὸς εἰς τὸ σῶμα παρασήμῳ\nΔιονύσου κισσοφύλλῳ· οὓς καὶ προκαταχωρίσαι εἰς τὴν προσυνεσταλμένην\nαὐθεντίαν.\nἵνα δὲ μὴ τοῖς πᾶσιν ἀπεχθόμενος φαίνηται,\nὑπέγραψεν Ἐὰν δέ τινες ἐξ αὐτῶν προαιρῶνται ἐν τοῖς κατὰ\nτελετὰς μεμυημένοις ἀναστρέφεσθαι, τούτους ἰσοπολίτας Ἀλεξανδρεῦσιν\nεἶναι.\nἜνιοι μὲν ἐπιπολαίως τὰς τῆς πόλεως εὐσεβείας\nἐπιβάθρας στυγοῦντες, εὐχερῶς ἑαυτοὺς ἐδίδοσαν, ὡς μεγάλης τινὸς\nκοινωνήσοντες εὐκλείας ἀπὸ τῆς ἐσομένης τῷ βασιλεῖ συναναστροφῆς.\nοἱ δὲ πλεῖστοι γενναίᾳ ψυχῇ ἐνίσχυσαν, καὶ οὐ διέστησαν τῆς\nεὐσεβείας· τά τε χρήματα περὶ τοῦ ζῇν ἀντικαταλλασσόμενοι ἀδεῶς\nἐπειρῶντο ἑαυτοὺς ῥύσασθαι ἐκ τῶν ἀπογραφῶν.\nεὐέλπιδές τε\nκαθιστήκεισαν ἀντιλήμψεως τεύξασθαι, καὶ τοὺς ἀποχωροῦντας\nἐξ αὐτῶν ἐβδελύσσοντο, καὶ ὡς πολεμίους τοῦ ἔθνους ἔκρινον, καὶ\nτῆς κοινῆς συναναστροφῆς καὶ εὐχρηστίας ἐστέρουν.\nἋ καὶ\nμεταλαμβάνων ὁ δυσσεβὴς ἐπὶ τοσοῦτον ἐξεχόλησεν ὥστε οὐ μόνον\nτοῖς κατὰ Ἀλεξάνδρειαν ὀργίζεσθαι ἀλλὰ καὶ τοῖς ἐν τῇ χώρᾳ βαρυτέρως\nἐναντιωθῆναι, καὶ προστάξαι σπεύδοντας συναγαγεῖν πάντας\nἐπὶ τὸ αὐτό, καὶ χειρίστῳ μόρῳ τοῦ ζῆν μεταστῆσαι.\nτούτων δὲ\nοἰκονομουμένων φήμη δυσμενὴς ἐξέκειτο κατὰ τοῦ γένους ἀνθρώποις\nσυμφρονοῦσιν εἰς κακοποίησιν, ἀφορμῆς δὲ διδομένης εἰς διάθεσιν,\nὡς ἂν ἀπὸ τῶν νομίμων αὐτοὺς κωλυόντων.\nοἱ δὲ Ἰουδαῖοι τὴν μὲν\nπρὸς τοὺς βασιλεῖς εὔνοιαν καὶ πίστιν ἀδιάστροφον ἦσαν φυλάσσοντες·\nσεβόμενοι δὲ τὸν θεόν, καὶ τῷ τούτου νόμῳ πολιτευόμενοι,\nχωρισμὸν ἐποίουν ἐπὶ τῷ κατὰ τὰς τροφάς. δι᾿ ἣν αἰτίαν ἔνιοι ἀπεχθεῖς\nἐφαίνοντο·\nτῇ δὲ τῶν δικαίων εὐπραξίᾳ κοσμοῦντες τὴν συναναστροφήν,\nἅπασιν ἀνθρώποις εὐδόκιμοι καθειστήκεισαν.\nτὴν μὲν\nοὖν περὶ τοῦ γένους ἐν πᾶσιν θρυλουμένην εὐπραξίαν οἱ ἀλλόφυλοι\nοὐδαμῶς διηριθμήσαντο·\nτὴν δὲ περὶ τῶν προσκυνήσεων καὶ τροφῶν\nδιάστασιν ἐθρύλουν, φάσκοντες μήτε τῷ βασιλεῖ μήτε ταῖς δυνάμεσιν\nὁμοσπόνδους τοὺς ἀνθρώπους γίνεσθαι, δυσμενεῖς δὲ εἶναι καὶ μέγα\nτι τοῖς πράγμασιν ἐναντιουμένους· καὶ οὐ τῷ τυχόντι περιήψαντο\nφόβῳ.\nΟἱ δὲ κατὰ τὴν πόλιν Ἕλληνες οὐδὲν ἠδικημένοι,\nταραχὴν ἀπροσδόκητον περὶ τοὺς ἄνδρας θεωροῦντες καὶ συνδρομὰς\nἀπροσκόπους γινομένας, βοηθεῖν μὲν οὐκ ἔσθενον· τυραννικὴ γὰρ ἦν\nἡ διάθεσις· παρεκάλουν δὲ καὶ δυσφόρως εἶχον, καὶ μεταπεσεῖσθαι\nταῦτα ὑπελάμβανον·\nμὴ γὰρ οὕτω παροραθήσεσθαι τηλικοῦτο σύστεμα\nμηδὲν ἠγνοηκός.\nἤδη δὲ καί τινες γείτονές τε καὶ φίλοι\nκαὶ συνπραγματευόμενοι, μυστικῶς τινας ἐπισπώμενοι, πίστεις\n\n\n\nἐδίδουν συνασπιεῖν, καὶ πᾶν ἐκτενὲς προσοίσεσθαι πρὸς\nἀντίλημψίν.\nἘκεῖνος μὲν οὖν τῇ κατὰ τὸ παρὸν εὐημερίᾳ γεγαυρωμένος,\nκαὶ οὐ καθορῶν τὸ τοῦ μεγίστου θεοῦ κράτος, ὑπολαμβάνων δὲ\nδιηνεκῶς ἐν τῇ αὐτῇ διαμένειν βουλῇ, ἔγραψεν κατʼ αὐτῶν ἐπιστολὴν\nτήνδε\nΒασιλεὺς Πτολεμαῖος Φιλοπάτωρ τοῖς κατʼ Αἴγυπτον\nκαὶ κατὰ τόπον στρατηγοῖς καὶ στρατιώταις χαίρειν καὶ ἐρρῶσθαι.\nἔρρωμαι δὲ καὶ αὐτὸς ἐγὼ καὶ τὰ πράγματα ἡμῶν.\nτῆς εἰς τὴν\nἈσίαν γενομένης ἡμῖν ἐπιστρατίας, ἧς ἴστε καὶ αὐτοί, τῇ τῶν θεῶν\nἀπροπτώτῳ συμμαχίᾳ κατὰ λόγον ἐπὶ τέλος ἀχθείσης,\nἡγησάμεθα\nμὴ βίᾳ δόρατος, ἐπιεικείᾳ δὲ καὶ πολλῇ φιλανθρωπίᾳ τιθηνήσασθαι\nτὰ κατοικοῦντα Κοίλην Συρίαν καὶ Φοινίκην ἔθνη, εὖ ποιήσαντες\nἀσμένως.\nκαὶ τοῖς κατὰ πόλεσιν ἱεροῖς ἀπονείμαντες προσόδους\nπλείστας, προσήχθημεν καὶ εἰς τὰ Ἰεροσόλυμα ἀναβάντες τιμῆσαι\nτὸ ἱερὸν τῶν ἀλιτηρίων καὶ μηδέποτε ληγόντων τῆς ἀνοίας.\nοἱ δὲ\nλόγῳ μὲν τὴν ἡμετέραν ἀποδεξάμενοι παρουσίαν, τῷ δὲ πράγματι\nνόθως, προθυμηθέντων ἡμῶν εἰσελθεῖν εἰς τὸν ναὸν αὐτῶν καὶ τοῖς\nἐκπρεπέσιν καὶ καλλίστοις ἀναθήμασιν τιμῆσαι,\nτύφοις φερόμενοι\nπαλαιοτέροις, εἶρξαν ἡμᾶς τῆς εἰσόδου, λειπόμενοι τῆς ἡμετέρας ἀλκῆς,\nδι᾿ ἣν ἔχομεν πρὸς ἅπαντας ἀνθρώπους φιλανθρωπίαν.\nτὴν\nδὲ αὐτῶν εἰς ἡμᾶς δυσμενίαν ἔκδηλον καθιστάντες, ὡς μονώτατοι\nτῶν ἐθνῶν βασιλεῦσιν καὶ τοῖς ἑαυτῶν εὐεργέταις ὑψαυχενοῦντες\nοὐδὲν γνήσιον βούλονται φέρειν.\nἩμεῖς δὲ τῇ τούτων\nἀνοίᾳ συνπεριενεχθέντες, καὶ μετὰ νίκης διακομισθέντες, καὶ εἰς\nτὴν Αἴγυπτον τοῖς πᾶσιν ἔθνεσιν φιλανθρώπως ἀπαντήσαντες, καθὼς\nἔπρεπεν ἐποιήσαμεν.\nἐν δὲ τούτοις πρὸς τοὺς ὁμοφύλους\nαὐτῶν ἀμνησικακίαν ἅπασιν γνωρίζοντες, διά τε τὴν συμμαχίαν καὶ\nτὰ πεπιστευμένα μετὰ ἁπλότητος αὐτοῖς ἀρχῆθεν μύρια πράγματα,\n\n\n\nἐξαλλοιῶσαι ἐβουλήθημεν, καὶ πολιτίας αὐτοὺς Ἀλεξανδρέων καταξιῶσαι,\nκαὶ μετόχους τῶν ἀεὶ ἱερέων καταστῆσαι.\nοἱ δὲ τοὐναντίον\nἐκδεχόμενοι καὶ τῇ συμφύτῳ κακοηθείᾳ τὸ καλὸν ἀπωσάμενοι,\nδιηνεκῶς δὲ εἰς τὸ φαῦλον ἐκνεύοντες,\nοὐ μόνον ἀπεστρέψαντο\nτὴν ἀτίμητον πολιτίαν, ἀλλὰ καὶ βδελύσσονται λόγῳ τε καὶ\nσιγῇ τοὺς ἐν αὐτοῖς ὀλίγους πρὸς ἡμᾶς γνησίως διακειμένους,\nπαρʼ ἕκαστα ὑφορώμενοι μετὰ τῆς δυσκλεεστάτης ἐμβιώσεως διὰ\nτάχους ἡμᾶς καταστρέψαι τὰ πράγματα.\nδιὸ καὶ τεκμηρίοις καλῶς\nπεπεισμένοι τούτους κατὰ πάντα δυσνοεῖν ἡμῖν τρόπον, καὶ\nπρονοούμενοι μή ποτε ἐφνιδίου μετέπειτα ταραχῆς ἐνστάσης ἡμῖν\nτοὺς δυσσεβεῖς τούτους κατὰ νώτου προδότας καὶ βαρβάρους ἔχωμεν\nπολεμίους·\nπροστετάχαμεν ἅμα τῷ προσπεσεῖν τὴν ἐπιστολὴν\nτήνδε, αὐθωρεὶ τοὺς ἐννεμομένους σὺν ταῖς γυναιξὶ καὶ τέκνοις\nμετὰ ὕβρεως καὶ σκυλμῶν ἀποστεῖλαι πρὸς ἡμᾶς ἐν δεσμοῖς σιδηροῖς\nπάντοθεν κατακεκλεισμένους, εἰς ἀνήκεστον καὶ δυσκλεῆ πρέποντα\nδυσμενέσι φόνον.\nτούτων γὰρ ὁμοῦ κολασθέντων, διειλήφαμεν\nεἰς τὸν ἐπίλοιπον χρόνον τελείως ἡμῖν τὰ πράγματα ἐν\nεὐσταθείᾳ καὶ τῇ βελτίστῃ διαθέσει κατασταθήσεσθαι.\nὃς δ᾿ ἂν\nσκεπάσῃ τινὰ τῶν Ἰουδαίων ἀπὸ γεραιοῦ μέχρι νηπίου καὶ μέχρι\nτῶν ὑπομαστιαίων, ἐχθίσταις βασάνοις ἀποτυμπανισθήσεται πανοικίᾳ·\nμηνύειν δὲ τὸν βουλόμενον ἐφʼ ᾧ τὴν οὐσίαν τοῦ ἐμπίπτοντος\nὑπὸ τὴν εὔθυναν λήμψεται, καὶ ἐκ τοῦ βασιλείου δραχμὰς\nδισχιλίας, καὶ τῆς ἐλευθερίας στεφανωθήσεται.\nπᾶς δὲ τόπος, οὗ\nἐὰν φωραθῇ τὸ σύνολον σκεπαζόμενος Ἰουδαῖος, ἄβατος καὶ πυριφλεγὴς\nγινέσθω, καὶ πάσῃ θνητῇ φύσει καθʼ ἅπαν ἄχρηστος φανήσεται\nεἰς τὸν ἀεὶ χρόνον.\nκαὶ ὁ μὲν τῆς ἐπιστολῆς τύπος οὕτως\nἐγέγραπτο.\nΠάντη δὲ ὅπου προσέπιπτεν τοῦτο τὸ πρόσταγμα, δημοτελὴς\nσυνίστατο τοῖς ἔθνεσιν οὖν εὐωχία μετὰ ἀλαλαγμῶν καὶ χαρᾶς, ὡς\n\n\n\nἂν τῆς προκατεσκιρωμένης αὐτοῖς πάλαι κατὰ διάνοιαν, μετὰ παρv\nνῦν ἐκφαινομένης ἀπεχθείας.\nτοῖς δὲ Ἰουδαίοις ἄλεκτον\nπένθος ἦν καὶ πανόδυρτος μετὰ δακρύων βοή, στεναγμοῖς πεπυρωμένης\nπάντοθεν αὐτῶν τῆς καρδίας, ὀλοφυρομένων τὴν ἀπροσδόκητον\nἐξαίφνης αὐτοῖς ἐπικριθεῖσαν ὀλεθρίαν.\nτίς νομὸς ἢ πόλις,\nἢ τίς τὸ σύνολον οἴκτιστος τόπος, ἢ τίνες ἀγυιαὶ κοπετοῦ καὶ γόων\nἐπʼ αὐτοῖς οὐκ ἐνεπιπλῶντο;\nοὕτως γὰρ μετὰ πικρίας ἀνοίκτου\nψυχῆς ὑπὸ τῶν κατὰ πόλιν στρατηγῶν ὁμοθυμαδὸν ἐξαπεστέλλοντο,\nὥστε ἐπὶ ταῖς ἐξάλλοις τιμωρίαις καί τινας τῶν ἐχθρῶν λαμβάνοντας\nπρὸ τῶν ὀφθαλμῶν τὸν κοινὸν ἔλεον, καὶ λογιζομένους τὴν ἄδηλον\nτοῦ βίου καταστροφήν, δακρύειν αὐτῶν τὴν δυσάθλιον ἐξαποστολήν.\nἤγετο γὰρ γέρων πλήρης πολιᾶς πεπυκασμένος τὴν ἐκ τοῦ γήρως\nνωθρότητα ποδῶν ἐπικύφων, ἀνατροπῆς ὁρμῇ βιαίας, ἁπάσης\nαἰδοῦς ἄνευ πρὸς ὀξείαν καταχρώμενος πορείαν.\nαἱ δὲ ἄρτι πρὸς\nβίου κοινωνίαν γαμικὸν ὑπεληλυθυῖαι παστὸν νεάνιδες ἀντὶ τέρψεως\nμεταλαβοῦσαι γόους, καὶ κόνει τὴν μυροβρεχῆ πεφυρμέναι\nκόμην, ἀκαλύπτως δὲ ἀγόμεναι, θρῆνον ἀνθʼ ὑμεναίων ὁμοθυμαδὸν\nἐξῆρχον, ὡς ἐσπαραγμέναι σκύμνοις ἀλλοεθνέσιν·\nδέσμιαι δὲ δημοσίᾳ\nμέχρι τῆς εἰς τὸ πλοῖον ἐμβολῆς εἵλκοντο μετὰ βίας.\nοἱ δὲ\nτούτων συνζυγεῖς βρόχους ἀντὶ στεφέων τοὺς αὐχένας περιπεπλεγμένοι\nμετὰ ἀκμαίας νεανικῆς ἡλικίας, ἀντὶ εὐωχίας καὶ νεωτερικῆς\nῥᾳθυμίας τὰς ἐπιλοίπους τῶν γάμων ἡμέρας ἐν θρήνοις διῆγον, παρὰ\nπόδας ἤδη τὸν ᾅδην ὁρῶντες κείμενον.\nκατήχθησαν δὲ θηρίων τρόπον\nἀγόμενοι σιδηροδέσμοις ἀνάγκαις· οἱ μὲν τοῖς ζυγοῖς τῶν πλοίων\nπροσηλωμένοι τοὺς τραχήλους, οἱ δὲ τοὺς πόδας ἀρρήκτοις κατησφαλισμένοι\nπέδαις,\nἔτι καὶ τῷ καθύπερθε πυκνῷ σανιδώματι διακειμένῳ,\nὅπως πάντοθεν ἐσκοτισμένοι τοὺς ὀφθαλμούς, ἀγωγὴν ἐπιβούλων\nἐν παντὶ τῷ κατάπλῳ λαμβάνωσιν.\nΤούτων δὲ\nἐπὶ τὴν λεγομένην Σχεδίαν ἀχθέντων, καὶ τοῦ παράπλου περανθέντος,\n\n\n\nκαθὼς ἦν δεδογματισμένον τῷ βασιλεῖ, προσέταξεν αὐτοὺς ἐν\nτῷ πρὸ τῆς πόλεως ἱπποδρόμῳ παρεμβαλεῖν ἀπλάτῳ καθεστῶτι\nπεριμέτρῳ, καὶ πρὸς παραδιγματισμὸν ἄγαν εὐκαιροτάτῳ καθεστῶτι\nπᾶσι τοῖς καταπορευομένοις εἰς τὴν πόλιν, καὶ τοῖς ἐκ τούτων\nεἰς τὴν χώραν στελλομένοις πρὸς ἐκδημίαν· πρὸς τὸ μηδὲ ταῖς\nδυνάμεσιν αὐτοῦ κοινωνεῖν μηδὲ τὸ σύνολον καταξιῶσαι περιβόλῳ.\nὡς δὲ τοῦτο ἐγενήθη, ἀκούσας τοὺς ἐκ τῆς πόλεως ὁμοεθνεῖς κρυβῇ\nἐκπορευομένους πυκνότερον ἀποδύρεσθαι τὴν ἀκλεῆ τῶν ἀδελφῶν\nταλαιπωρίαν,\nδιοργισθεὶς προσέταξεν καὶ τούτοις ὁμοῦ τὸν αὐτὸν\nτρόπον ἐπιμελῶς ὡς ἐκείνοις ποιῆσαι, μὴ λειπομένοις κατὰ μηδένα\nτρόπον τῆς ἐκείνων τιμωρίας·\nἀπογραφῆναι δὲ πᾶν τὸ φῦλον ἐξ\nὀνόματος, οὐκ εἰς τὴν ἔμπροσθεν βραχεῖ προδεδηλωμένην τῶν ἔργων\nκατὰ τρόπον λατρείαν, στρεβλωθέντας δὲ παρηγγελμέναις αἰκίαις τὸ\nτέλος ἀφανίσαι μιᾶς ὑπὸ καιρὸν ἡμέρας.\nἐγίνετο μὲν οὖν ἡ τούτων\nἀπογραφὴ μετὰ πικρᾶς σπουδῆς καὶ φιλοτίμου προσεδρίας ἀπὸ\nἀνατολῶν ἡλίου μέχρι δυσμῶν, ἀνήνυτον λαμβάνουσα τὸ τέλος ἐπὶ\nἡμέρας τεσσεράκοντα.\nΜεγάλως δὲ καὶ διηνεκῶς ὁ βασιλεὺς\nχαρᾷ πεπληρωμένος, συμπόσια ἐπὶ πάντων τῶν εἰδώλων\nσυνιστάμενος, πεπληρωμένῃ πόρρω τῆς ἀληθείας φρενὶ καὶ βεβήλῳ\nστόματι, κωφὰ καὶ μὴ δυνάμενα αὐτοῖς λαλεῖν ἢ ἀρήγειν ἐπαινῶν,\nεἰς δὲ τὸν θεὸν τὰ μὴ καθήκοντα λαλῶν.\nμετὰ δὲ τὸ προειρημένον\nτοῦ χρόνου διάστημα προηνέγκαντο οἱ γραμματεῖς τῷ βασιλεῖ, μηκέτι\nἰσχύειν τὴν τῶν Ἰουδαίων ἀπογραφὴν ποιεῖσθαι διὰ τὴν ἀμέτρητον\nαὐτῶν πληθύν·\nκαίπερ ὄντων ἔτι κατὰ τὴν χώραν τῶν πλειόνων,\nτῶν μὲν κατὰ τὰς οἰκίας ἔτι συνεστηκότων, τῶν δὲ καὶ κατὰ τὸν τόπον,\nὡς ἀδυνάτου καθεστῶτος πᾶσιν τοῖς ἐπʼ Αἴγυπτον στρατηγοῖς.\nἀπειλήσαντος δὲ αὐτοῖς σκληρότερον, ὡς δεδωροκοπημένοις εἰς\nμηχανὴν τῆς ἐκφυγῆς, συνέβη σαφῶς αὐτὸν περὶ τούτου πιστωθῆναι,\nλεγόντων μετὰ ἀποδείξεως καὶ τὴν χαρτηρίαν ἤδη καὶ τοὺς\nγραφικοὺς καλάμους, ἐν οἷς ἐχρῶντο, ἐκλελοιπέναι.\nτοῦτο δὲ ἦν\n\n\n\nἐνέργεια τῆς τοῦ βοηθοῦντος τοῖς Ἰουδαίοις ἐξ οὐρανοῦ προνοίας\nἀνικήτου.\nΤότε προσκαλεσάμενος Ἕρμωνα τὸν πρὸς τῇ τῶν ἐλεφάντων\nἐπιμελείᾳ, βαρείᾳ μεμεστωμένος ὀργῇ καὶ χόλῳ κατὰ πᾶν ἀμετάθετος,\nἐκέλευσεν ὑπὸ τὴν ἐρχομένην ἡμέραν δαψιλέσι δράκεσι\nλιβανωτοῦ καὶ οἴνῳ πλείονι ἀκράτῳ ἅπαντας τοὺς ἐλέφαντας ποτίσαι,\nὄντας τὸν ἀριθμὸν πεντακοσίους· καὶ ἀγριωθέντας τῇ τοῦ πόματος\nἀφθόνῳ χορηγίᾳ εἰσαγαγεῖν πρὸς συνάντησιν τοῦ μόρου τῶν\nἸουδαίων.\nὁ μὲν τάδε προστάσσων ἐτρέπετο πρὸς τὴν εὐωχίαν,\nσυναγαγὼν τοὺς μάλιστα τῶν φίλων καὶ τῆς στρατιᾶς ἀπεχθῶς\nἔχοντας πρὸς τοὺς Ἰουδαίους.\nὁ δὲ ἐλεφαντάρχης τὸ προσταγὲν\nἀραρότως Ἕρμων συνετέλει.\nοἵ τε πρὸς τούτοις λειτουργοὶ κατὰ\nτὴν ἑσπέραν ἐξιόντες τὰς τῶν ταλαιπωρούντων ἐδέσμευον χεῖρας,\nτήν τε λοιπὴν ἐμηχανῶντο περὶ αὐτοὺς ἀσφάλειαν ἔννυχον, δόξαντες\nὁμοῦ λήμψεσθαι τὸ φῦλον πέρας τῆς ὀλεθρίας.\nοἱ δὲ πάσης\nσκέπης ἔρημοι δοκοῦντες εἶναι τοῖς ἔθνεσιν Ἰουδαῖοι, διὰ τὴν\nπάντοθεν περιέχουσαν αὐτοὺς μετὰ δεσμῶν ἀνάγκην,\nτὸν παντοκράτορα\nκύριον καὶ πάσης δυνάμεως δυναστεύοντα, ἐλεήμονα θεὸν\nαὐτῶν καὶ πατέρα, δυσκαταπαύστῳ βοῇ πάντες μετὰ δακρύων ἐπεκαλέσαντο,\nδεόμενοι\nτὴν κατ᾿ αὐτῶν μεταστρέψαι βουλὴν ἀνοσίαν,\nκαὶ ῥύσασθαι αὐτοὺς μετὰ μεγαλομεροῦς ἐπιφανείας ἐκ τοῦ παρὰ\nπόδας ἐν ἑτοίμῳ μόρου.\nτούτων μὲν οὖν ἡ λιτανία ἐκτενῶς ἀνέβαινεν\nεἰς τὸν οὐρανόν.\nὁ δὲ Ἕρμων τοὺς ἀνηλεεῖς ἐλέφαντας\nποτίσας πεπληρωμένους τῆς τοῦ οἴνου πολλῆς χορηγίας καὶ τοῦ\nλιβάνου μεμεστωμένους, ὄρθριος ἐπὶ τὴν αὐλὴν παρῆν περὶ τούτων\nπροσαγγεῖλαι τῷ βασιλεῖ.\nτὸ δὲ ἀπʼ αἰῶνος κτίσμα χρόνου καλὸν\nἐν νυκτὶ καὶ ἡμέρᾳ ἐπιβαλλόμενον ὑπὸ τοῦ χαριζομένου πᾶσιν, οἷς\nἂν αὐτὸς θελήσει, ὕπνου μέρος ἀπέστειλεν εἰς τὸν βασιλέα·\nκαὶ\nἡδίστῳ καὶ βαθεῖ κατεσχέθη τῇ ἐνεργείᾳ τοῦ δεσπότου, τῆς ἀθέσμου\nμὲν προθέσεως πολὺ διεσφαλμένος, τοῦ δὲ ἀμεταθέτου λογισμοῦ μεγάλως\nδιεψευσμένος.\nοἵ τε Ἰουδαῖοι τὴν προσημανθεῖσαν ὥραν\n\n\n\nδιαφυγόντες, τὸν ἅγιον ᾔνουν θεὸν αὐτῶν· καὶ πάλιν ἠξίουν τὸν\nεὐκατάλλακτον δεῖξαι μεγαλοσθενοῦς ἑαυτοῦ χειρὸς κράτος ἔθνεσιν\nὑπερηφάνοις.\nμεσούσης δὲ ἤδη δεκάτης ὥρας σχεδόν, ὁ πρὸς\nταῖς κλήσεσιν τεταγμένος, ἀθρόους τοὺς κλητοὺς ἰδών, ἔνυξεν προσελθὼν\nτὸν βασιλέα.\nκαὶ μόλις διεγείρας, ὑπέδειξε τὸν τῆς συμποσίας\nκαιρὸν ἤδη παρατρέχοντα, τὸν περὶ τούτων λόγον ποιούμενος.\nὃν ὁ βασιλεὺς λογισάμενος, καὶ τραπεὶς εἰς τὸν πότον,\nἐκέλευσεν τοὺς παραγεγονότας ἐπὶ τὴν συμποσίαν ἄντικρυς ἀνακλῖναι\nαὐτοῦ.\nοὗ καὶ γενομένου, παρῄνει εἰς εὐωχίαν δόντας\nἑαυτούς, τὸ παρὸν τῆς συμποσίας ἐπὶ πολὺ γεραιρομένους εἰς εὐφροσύνην\nκαταθέσθαι μέρος.\nἐπὶ πλεῖον δὲ προσκοπτούσης τῆς\nὁμιλίας, τὸν Ἕρμωνα προσκαλεσάμενος ὁ βασιλεύς, μετὰ πικρίας\nἀπειλῆς ἐπυνθάνετο τίνος ἕνεκεν αἰτίας ἰάθησαν οἱ Ἰουδαῖοι τὴν\nπεριοῦσαν ἡμέραν περιβεβιωκότες.\nτοῦ δὲ ὑποδείξαντος ὅτι νυκτὸς\nτὸ προσταγὲν ἐπὶ τέλος ἠγιοχέναι, καὶ τῶν φίλων αὐτῶν προσμαρτυρησάντων·\nτὴν ὠμότητα χείρονα Φαλάριδος ἐσχηκὼς ἔφη\nτὸ τῆς σήμερον ὕπνῳ χάριν ἔχειν αὐτούς· ἀνυπερθέτως δὲ εἰς τὴν\nὑποστέλλουσαν ἡμέραν κατὰ τὸ ὅμοιον ἑτοίμασον τοὺς ἐλέφαντας\nἐπὶ τὸν τῶν ἀθεμίτων Ἰουδαίων ἀφανισμόν.\nεἰπόντος δὲ τοῦ\nβασιλέως, ἀσμένως πάντες μετὰ χαρᾶς οἱ παρόντες ὁμοῦ συναινέσαντες,\nεἰς τὸν ἴδιον οἶκον ἕκαστος ἀνέλυσεν.\nκαὶ οὐχ οὕτως εἰς\nὕπνον κατεχρήσαντο τὸν χρόνον τῆς νυκτός, ὡς εἰς τὸ παντοίους\nμηχανᾶσθαι τοῖς ταλαιπώροις δοκοῦσιν ἐμπαιγμούς.\nἌρτι\nδὲ ἀλεκτρυὼν ἐκέκραγεν ὄρθριος, καὶ τὰ θηρία καθωπλικὼς ὁ Ἕρμων\nἐν τῷ μεγάλῳ περιστύλῳ διεκίνει.\nτὰ δὲ κατὰ τὴν πόλιν πλήθη\nσυνήθροιστο πρὸς τὴν οἰκτροτάτην θεωρίαν, προσδοκῶντα τὴν πρωίαν\nμετὰ σπουδῆς.\nοἱ δὲ Ἰουδαῖοι κατὰ τὸν ἀμερῆ ψυχουλκούμενοι\nχρόνον, πολύδακρυν ἱκετίαν ἐν μέλεσιν γοεροῖς τείνοντες\nτὰς χεῖρας εἰς τὸν οὐρανὸν ἐδέοντο τοῦ μεγίστου θεοῦ πάλιν αὐτοῖς\nβοηθῆσαι συντόμως.\nοὔπω δὲ ἡλίου βολαὶ κατεπείροντο, καὶ\n\n\n\nτοῦ βασιλέως τοὺς φίλους ἐκδεχομένου, ὁ Ἑρμων παραστὰς ἐπικαλεῖ\nπρὸς τὴν ἔξοδον, ὑποδεικνὺς τὸ πρόθυμον τοῦ βασιλέως ἐν\nἑτοίμῳ κεῖσθαι.\nτοῦ δὲ ἀποδεξαμένου καὶ καταπλαγέντος ἐπὶ τῇ\nἀνόμῳ ἐξόδῳ, κατὰ πάντα ἀγνωσίᾳ κεκρατημένος ἐπυνθάνετο, ὅτι\nτὸ διασαφούμενον ἔτι αὐτῷ μετὰ σπουδῆς τετέλεσται.\nτοῦτο δὲ\nἦν ἐνέργεια τοῦ πάντα δεσποτεύοντος θεοῦ, τῶν πρὶν αὐτῷ μεμηχανημένων\nλήθην κατὰ διάνοιαν ἐντεθεικότος.\nὑπεδείκνυεν ὁ Ἕρμων\nκαὶ πάντες οἱ φίλοι τὰ θηρία καὶ τὰς δυνάμεις Ἡτοίμασται,\nβασιλεῦ, κατὰ τὴν σὴν ἐκτενῆ πρόθεσιν.\nὁ δὲ ἐπὶ τοῖς ῥηθεῖσιν\nπληρωθεὶς βαρεῖ χόλῳ, διὰ τὸ περὶ τούτων προνοίᾳ θεοῦ διεσκεδάσθαι\nπᾶν αὐτοῦ νόημα, ἐνατενίσας μετὰ ἀπειλῆς εἶπεν\nὍσοι\nγονεῖς παρῆσαν ἢ παίδων γόνοι, τήνδε θηρσὶν ἀγρίοις ἐσκεύασαν\nδαψιλῆ θοίναν ἀντὶ τῶν ἀνεγκλήτων ἐμοὶ καὶ προγόνοις ἐμοῖς ἀποδεδιγμένων\nὁλοσχερῆ βεβαίαν πίστιν ἐξόχως Ἰουδαίων.\nκαίπερ\nεἰ μὴ διὰ τὴν τῆς συστροφίας στοργὴν καὶ τῆς χρείας, τὸ ζῇν ἀντὶ\nτούτων ἐστερήθης.\nοὕτως ὁ Ἕρμων ἀπροσδόκητον ἐπικίνδυνον\nὑπήνεγκεν ἀπειλήν· καὶ τῇ ὁράσει καὶ τῷ προσώπῳ συνεστάλη.\nὁ καθʼ εἷς δὲ τῶν φίλων σκυθρωπῶς ὑπεκρέων, τοὺς συνηθροισμένους\nἀπέλυσαν ἕκαστον ἐπὶ τὴν ἰδίαν ἀσχολίαν.\nοἵ τε Ἰουδαῖοι\nτὰ παρὰ τοῦ βασιλέως ἀκούσαντες, τὸν ἐπιφανῆ θεὸν Κύριον, βασιλέα\nτῶν βασιλευόντων, ᾔνουν, καὶ τῆσδε τῆς βοηθείας αὐτοῦ\nτετευχότες.\nΚατὰ δὲ τοὺς αὐτοὺς νόμους ὁ βασιλεὺς\nσυστησάμενος πᾶν τὸ συμπόσιον, εἰς εὐφροσύνην τραπῆναι παρεκάλει.\nτὸν δὲ Ἕρμωνα προσκαλεσάμενος μετὰ ἀπειλῆς εἶπεν\nΠοσάκις δὲ δεῖ σοι περὶ τούτων αὐτῶν σοι προστάττειν, ἀθλιώτατε;\nτοὺς ἐλέφαντας ἔτι καὶ νῦν καθόπλισον εἰς τὴν αὕριον ἐπὶ τὸν\nτῶν Ἰουδαίων ἀφανισμόν.\nοἱ δὲ συνανακείμενοι συγγενεῖς τὴν\nἀσταθῆ διάνοιαν αὐτοῦ θαυμάζοντες, προεφέροντο τάδε\nΒασιλεῦ,\nμέχρι τίνος ὣς ἡμᾶς διαπειράζεις, προστάσσων ἤδη τρίτον αὐτοὺς\nἀφανίσαι, καὶ πάλιν ἐπὶ τῶν πραγμάτων ἐκ μεταβολῆς ἀναλύων τὰ\n\n\n\nσοὶ δεδογμένα;\nὧν χάριν ἡ πόλις διὰ τὴν προσδοκίαν ὀχλεῖ·\nκαὶ πληθύουσα συστροφαῖς ἤδη καὶ κινδυνεύει πολλάκις διαρπασθῆναι.\nὍθευ ὁ κατὰ πάντα Φάλαρις βασιλεὺς ἐνπληθυνθεὶς\nἀλογιστίας, καὶ τὰς γινομένας πρὸς ἐπισκοπὴν τῶν\nἸουδαίων ἐν αὐτῷ μεταβολὰς τῆς ψυχῆς παρʼ οὐδὲν ἡγούμενος,\nἀτελέστατον βεβαίως ὅρκον ὁρισάμενος τούτους μὲν ἀνυπερθέτως\nπέμψειν εἰς ᾅδην ἐν γόνασιν καὶ ποσὶν θηρίων ᾐκισμένους,\nἐπιστρατεύσαντα\nδὲ ἐπὶ τὴν Ἰουδαίαν, ἰσόπεδον πυρὶ καὶ δόρατι στήσεσθαι\nδιὰ τάχους, καὶ τὸν ἄβατον ἡμῖν αὐτῶν ναὸν πυρὶ πρήσαντα\nἐν τάχει τῶν συντελούντων ἐκεῖ θυσίαν εἰς τὸν ἅπαντα χρόνον\nκαταστήσειν.\nτότε περιχαρεῖς ἀναλύσαντες οἱ φίλοι καὶ συγγενεῖς\nμετὰ πίστεως, διέτασσον τὰς δυνάμεις ἐπὶ τοὺς εὐκαιροτάτους\nτόπους τῆς πόλεως πρὸς τὴν τήρησιν.\nὁ δὲ ἐλεφαντάρχης τὰ\nθηρία σχεδόν, ὡς εἶπεν, εἰς κατάστεμα μανιῶδες ἀγιοχὼς εὐωδεστάτοις\nπόμασιν οἴνῳ λελιβανωμένῳ, φοβερῶς κεκοσμημένα κατασκευαῖς,\nπερὶ τὴν ἕω, τῆς πόλεως ἤδη πλήθεσιν ἀναριθμήτοις κατὰ τοῦ\nἱπποδρόμου καταμεμεστωμένης, εἰσελθὼν εἰς τὴν αὐλὴν ἐπὶ τὸ\nπροκείμενον ὤτρυνε τὸν βασιλέα.\nὁ δὲ ὀργῇ βαρείᾳ γεμίσας\nδυσσεβῆ φρένα, παντὶ τῷ βάρει σὺν τοῖς θηρίοις ἐξώρμησε, βουλόμενος\nἀτρώτῳ καρδίᾳ καὶ κόραις ὀφθαλμῶν θεάσασθαι τὴν ἐπίπονον\nκαὶ ταλαίπωρον τῶν προσεσημαμμένων καταστροφήν.\nὡς\nδὲ τῶν ἐλεφάντων ἐξιόντων ἐπὶ πύλην, καὶ τῆς ἑπομένης ἐνόπλου\nδυνάμεως τῆς τε τοῦ πλήθους πορίας κονιορτὸν ἰδόντες, καὶ βαρυηχῆ\nθόρυβον ἀκούσαντες οἱ Ἰουδαῖοι,\nὑστάτην βίου ῥοπὴν αὐτοῖς\nἐκείνην δόξαντες εἶναι τὸ τέλος τῆς ἀθλιωτάτης προσδοκίας,\nεἰς οἶκτον καὶ γόους τραπέντες, κατεφίλουν ἀλλήλους, περιπλεκόμενοι\nτοῖς συγγενέσιν, ἐπὶ τοὺς τραχήλους ἐπιπίπτοντες, γονεῖς παισὶν\nκαὶ μητέρες νεάνισιν· ἕτεραι δὲ νεογνὰ πρὸς μαστοὺς ἔχουσαι\nβρέφη τελευταῖον ἕλκοντα γάλα.\nοὐ μὴν δὲ ἀλλὰ καὶ τὰς ἔμπροσθεν\nαὐτῶν γεγενημένας ἀντιλήμψεις ἐξ οὐρανοῦ συνιδόντες,\n\n\n\nπρηνεῖς ὁμοθυμαδὸν ῥίψαντες ἑαυτούς, καὶ τὰ νήπια χωρίσαντες\nτῶν μαστῶν,\nἀνεβόησαν φωνῇ μεγάλῃ σφόδρα, τὸν τῆς ἁπάσης\nδυνάστην ἱκετεύοντες, οἰκτεῖραι μετὰ ἐπιφανείας αὐτοὺς ἤδη πρὸς\nπύλαις ᾅδου καθεστῶτας.\nἘλεάζαρος δέ τις ἀνὴρ ἐπίσημος τῶν ἀπὸ τῆς χώρας Ἰουδαίων ἐν\nπρεσβείῳ τὴν ἡλικίαν ἤδη λελογχὼς καὶ πάσῃ τῇ κατὰ τὸν βίον ἀρετῇ\nκεκοσμημίνος, τοὺς περὶ αὐτὸν καταστείλας πρεσβυτέρους ἐπικαλεῖσθαι\nτὸν ἅγιον θεόν, καὶ προσηύξατο τάδε\nΒασιλεῦ μεγαλοκράτωρ,\nὕψιστε, παντοκράτωρ θεέ, τὴν πᾶσαν διακυβερνῶν ἐν οἰκτιρμοῖς\nκτίσιν,\nἔπιδε ἐπὶ Ἀβραὰμ σπέρμα, ἐφʼ ἡγιασμένου τέκνα Ἰακώβ,\nμερίδος ἡγιασμένης σου λαὸν ἐν ξένῃ γῇ ξένον ἀδίκως ἀπολλύμενον.\nπάτερ, σὺ Φαραὼ πληθύνοντα ἅρμασιν τὸν πρὶν Αἰγύπτου ταύτης\nδυνάστην ἐπαρθέντα ἀνόμῳ θράσει καὶ γλώσσῃ μεγαλορήμονι σὺν\nτῇ ὑπερηφάνῳ στρατίᾷ ποντοβρόχους ἀπώλεσας, φέγγος ἐπιφάνας\nἐλέους Ἰσραὴλ γένει.\nσὺ τὸν ἀναριθμήτοις δυνάμεσιν γαυρωθέντα\nΣενναχηρεὶμ βαρὺν Ἀσσυρίων βασιλέα, δόρατι τὴν πᾶσαν ὑποχείριον\nἤδη λαβόντα γῆν καὶ μετεωρισθέντα ἐπὶ τὴν ἁγίαν σου πόλιν, βαρέα\nλαλοῦντα κόμπῳ καὶ θράσει, σύ, δέσποτα, ἔθραυσας, ἔκδηλον δεικνὺς\nἔθνεσιν πολλοῖς τὸ σὸν κράτος.\nσὺ τοὺς κατὰ τὴν Βαβυλωνίαν\nτρεῖς ἑταίρους πυρὶ τὴν ψυχὴν αὐθαιρέτως δεδωκότας εἰς τὸ μὴ\nλατρεῦσαι τοῖς κενοῖς, διάπυρον δροσίσας κάμινον, ἐρρύσω μέχρι\nτριχὸς ἀπημάντους, φλόγα πᾶσιν ἐπιπέμψας τοῖς ὑπεναντίοις.\nσὺ\nτὸν διαβολαῖς φθόνου λέουσι κατὰ γῆς ῥιφέντα θηρσὶν βορὰν Δανιὴλ\nεἰς φῶς ἀνήγαγες ἀσινῆ·\nτόν τε βυθοτρεφοῦς ἐν γαστρὶ κήτους\nἸωνᾶν τηκόμενον ἀφιδὼν ἀπήμαντον πᾶσιν οἰκείοις ἀναδείξας,\nπάτερ.\nκαὶ νῦν, μισούβρι, πολυέλεε, τῶν ὅλων δικαστά, τάχος\nἐπιφάνηθι τοῖς ἁγίοις Ἰσραὴλ γένους, ὑπὸ ἐβδελυγμένων ἀνόμων\n\n\n\nἐθνῶν ὑβριζομένοις.\nεἰ δὲ ἀσεβείαις κατὰ τὴν ἀποικίαν ὁ βίος\nἡμῶν ἐνέσχηται, ῥυσάμενος ἡμᾶς ἀπὸ ἐχθρῶν χειρός, ᾧ προαιρῇ,\nδέσποτα, ἀπόλεσον ἡμᾶς μόρῳ.\nμὴ τοῖς ματαίοις οἱ ματαιόφρονες\nεὐλογησάτωσαν ἐπὶ τῇ τῶν ἠγαπημένων σου ἀπωλείᾳ, λέγοντες Οὐδὲ\nὁ θεὸς αὐτῶν ἐρύσατο αὐτούς.\nσὺ δὲ ὁ πᾶσαν ἀλκὴν καὶ δυναστείαν\nἔχων ἅπασαν, αἰώνιε, νῦν ἔπιδε· ἐλέησον ἡμᾶς τοὺς καθʼ ὕβριν\nἀνόμων ἀλόγιστον ἐκ τοῦ ζῇν μεθισταμένους ἐν ἐπιβούλων τρόπῳ.\nπτηξάτω δὲ ἔθνη σὴν δύναμιν ἀνίκητον σήμερον, ἔντιμε, δυνάμεις\nἔχων ἐπὶ σωτηρίαν Ἰακὼβ γένους.\nἱκετεύει σε τὸ πᾶν πλῆθος τῶν\nνηπίων καὶ οἱ τούτων γονεῖς μετὰ δακρύων.\nδειχθήτω πᾶσιν\nἔθνεσιν, ὅτι μεθʼ ἡμῶν εἶ, κύριε, καὶ οὐκ ἀπέστρεψας τὸ πρόσωπόν\nσου ἀφʼ ἡμῶν· ἀλλὰ καθὼς εἶπας Οὐδὲ ἐν τῇ γῇ τῶν ἐχθρῶν αὐτῶν\nὄντων ὑπέριδον αὐτούς, οὕτως ἐπιτέλεσον, κύριε.\nΤοῦ δὲ\nἘλεαζάρου λήγοντος ἄρτι τῆς προσευχῆς, ὁ βασιλεὺς σὺν τοῖς θηρίοις\nκαὶ παντὶ τῷ τῆς δυνάμεως φρυάγματι κατὰ τὸν ἱππόδρομον παρῆγεν.\nκαὶ θεωρήσαντες οἱ Ἰουδαῖοι, μέγα εἰς οὐρανὸν ἀνέκραξαν, ὥστε\nκαὶ τοὺς παρακειμένους αὐλῶνας συνηχήσαντας ἀκατάσχετον πτοὴν\nποιῆσαι παντὶ τῷ στρατοπέδῳ.\nτότε ὁ μεγαλόδοξος καὶ παντοκράτωρ\nκαὶ ἀληθινὸς θεός, ἐπιφάνας τὸ ἅγιον αὐτοῦ πρόσωπον,\nἠνέῳξεν τὰς οὐρανίους πύλας, ἐξ ὧν δεδοξασμένοι δύο φοβεροειδεῖς\nἄγγελοι κατέβησαν φανεροὶ πᾶσιν πλὴν τοῖς Ἰουδαίοις,\nκαὶ ἀντέστησαν,\nκαὶ τὴν δύναμιν τῶν ὑπεναντίων ἐπλήρωσαν ταραχῆς καὶ\nδειλίας καὶ ἀκινήτοις ἔδησαν πέδαις.\nκαὶ ὑπόφρικον καὶ τὸ τοῦ\nβασιλέως σῶμα ἐγενήθη, καὶ λήθη τὸ θράσος αὐτοῦ τὸ βαρύθυμον\nἔλαβεν.\nκαὶ ἀπέστρεψαν τὰ θηρία ἐπὶ τὰς συνεπομένας ἐνόπλους\nδυνάμεις, καὶ κατεπάτουν αὐτοὺς καὶ ὠλέθρευον.\nΚαὶ μετεστράφη\nτοῦ βασιλέως ἡ ὀργὴ εἰς οἶκτον καὶ δάκρυα ὑπὲρ τῶν ἔμπροσθεν\nαὐτῷ μεμηχανευμένων.\nἀκούσας γὰρ τῆς κραυγῆς, καὶ συνιδὼν\nπρηνεῖς ἅπαντας εἰς τὴν ἀπώλειαν, δακρύσας μετ᾿ ὀργῆς τοῖς φίλοις\nδιηπειλεῖτο, λέγων\nΠαραβασιλεύετε, καὶ τυράννους ὑπερβεβηκότες\nὠμότητι· καὶ ἐμέ αὐτὸν τὸν ὑμῶν εὐεργέτην ἐπιχειρεῖτε τῆς ἀρχῆς ἤδη\nκαὶ τοῦ πνεύματος μεθιστᾷν, λάθρα μηχανώμενοι τὰ μὴ συμφέροντα\n\n\n\nτῇ βασιλείᾳ.\nτίς τοὺς κρατήσαντας ἡμῶν ἐν πίστει τὰ τῆς χώρας\nὀχυρώματα τῆς οἰκίας ἀποστήσας, ἕκαστον ἀλόγως ἤθροισεν ἐνθάδε;\nτίς τοὺς ἐξ ἀρχῆς εὐνοίᾳ πρὸς ἡμᾶς κατὰ πάντα διαφέροντας πάντων\nἐθνῶν, καὶ τοὺς χειρίστους πλεονάκις ἀνθρώπων ἐπιδεδιγμένους\nκινδύνους, οὕτως ἀθέσμως περιέβαλεν αἰκίαις;\nλύσατε, ἐκλύσατε\nἄδικα δεσμά· εἰς τὰ ἴδια μετ᾿ εἰρήνης ἐξαποστείλατε, τὰ προστεταγμένα\nπαραιτησάμενοι.\nἀπολύσατε τοὺς υἱοὺς τοῦ παντοκράτορος ἐπουρανίου\nθεοῦ ζῶντος, ὃς ἀφʼ ἡμετέρων μέχρι τοῦ νῦν προγόνων ἀπαραπόδιστον\nεὐστάθειαν μετὰ δόξης προφέρει τοῖς ἡμετέροις πράγμασιν.\nὁ μἐν οὖν ταῦτα ἐξέλεξεν· οἱ δὲ ἐν ἀμερεῖ χρόνῳ λυθέντες,\nτὸν ἅγιον σωτῆρα θεὸν αὐτῶν ηὐλόγουν, ἄρτι τὸν θάνατον ἐκπεφυγότες.\nΕἶτα ὁ βασιλεὺς εἰς τὴν πόλιν τὸν ἐπὶ τῶν προσόδων\nπροσκαλεσάμενος, ἐκέλευσεν οἴνους τε καὶ τὰ λοιπὰ πρὸς εὐωχίαν\nἐπιτήδεια τοῖς Ἰουδαίοις χορηγεῖν ἐπὶ ἡμέρας ἑπτά, κρίνας αὐτούς,\nἐν ᾧ τόπῳ ἔδοξαν τὸν ὄλεθρον ἀναλαμβάνειν, ἐν τούτῳ ἐν εὐφροσύνῃ\nπάσῃ σωτήρια ἀγαγεῖν.\nτότε οἱ τὸ πρὶν ἐπονείδιστοι καὶ πλησίον\nτοῦ ἄδου, μᾶλλον δὲ ἐπʼ αὐτῷ βεβηκότες, ἀντὶ πικροῦ καὶ δυσατάκτου\nμόρου κώθωνα σωτήριον συστησάμενοι, τὸν εἰς πτῶσιν αὐτοῖς καὶ\nτάφον ἡτοιμασμένον τόπον κλισίας κατεμερίσαντο πλήρεις χαρμονῆς.\nκαταλήξαντες δέ θρήνων πανόδυρτον μέλος, ἀνέλαβον ᾠδὴν πάτριον,\nτὸν Ἰσραὴλ σωτῆρα καὶ τερατοποιὸν αἰνοῦντες θεόν· οἰμωγὴν δὲ\nπᾶσαν καὶ κωκυτὸν ἀπωσάμενοι, χοροὺς συνίσταντο εὐφροσύνης\nεἰρηνικῆς σημεῖον.\nὡσαύτως δὲ καὶ ὁ βασιλεὺς περὶ τούτων συμπόσιον\nβαρὺ συνάγων, ἀδιαλείπτως εἰς οὐρανὸν ἀνθωμολογεῖτο μεγαλομερῶς\nἐπὶ τῇ παραδόξῳ γενηθείσῃ αὐτῶν σωτηρίᾳ.\nοἵ τε πρὶν εἰς\nὄλεθρον καὶ οἰωνοβρώτους αὐτοὺς ἔσεσθαι τιθέμενοι καὶ μετὰ χαρᾶς\nἀπογραψάμενοι, κατεστέναξαν αἰσχύνην ἐφʼ ἑαυτοῖς περιβαλόμενοι,\nκαὶ πυρόπνουν τόλμαν ἀκμαίως ἐσβεσμένοι.\nοἴ τε Ἰουδαῖοι, καθὼς\nπροειρήκαμεν, συστησάμενοι τὸν προειρημένον χορόν, μετ᾿ εὐωχίας\n\n\n\nἐν ἐξομολογήσεσιν ἱλαραῖς καὶ ψαλμοῖς διῆγον.\nκαὶ κοινὸν ὁρισάμενοι\nπερὶ τούτων θεσμὸν, ἐπὶ πᾶσαν τὴν παροικίαν αὐτῶν εἰς γενεάς,\nτὰς προειρημένας ἡμέρας ἅγειν ἔστησαν εὐφροσύνους, οὐ πότου χάριν\nκαὶ λιχνείας, σωτηρίας δὲ τῆς διὰ θεὸν γενομένης αὐτοῖς.\nἐνέτυχον\nδὲ τῷ βασιλεῖ, τὴν ἀπόλυσιν αὐτῶν εἰς τὰ ἴδια αἰτούμενοι.\nἈπογράφονται δὲ αὐτοὺς ἀπὸ πέμπτης καὶ εἰκάδος τοῦ Παχὼν\nἕως τῆς τετάρτης τοῦ Ἐπιφί, ἐπὶ ἡμέρας τεσσαράκοντα· συνίστανται\nδὲ αὐτῶν τὴν ἀπώλειαν ἀπὸ πέμπτης τοῦ Ἐπιφὶ ἕως ἑβδόμης, ἡμέραις\nτρισίν.\nἐν αἷς καὶ μεγαλοδόξως ἐπιφάνας τὸ ἔλεος αὐτοῦ ὁ τῶν\nπάντων δυνάστης ἀπταίστους αὐτοὺς ἐρρύσατο ὁμοθυμαδόν.\nΕὐωχοῦντο δὲ πάνθʼ ὑπὸ τοῦ βασιλέως χορηγούμενοι μέχρι\nτῆς τεσσαρεσκαιδεκάτης, ἐν ἧ καὶ τὴν ἐντυχίαν ἐποιήσαντο περὶ τῆς\nἀπολύσεως αὐτῶν.\nσυναινέσας δὲ αὐτοῖς ὁ βασιλεὺς ἔγραψεν\nαὐτοῖς τὴν ὑπογεγραμμένην ἐπιστολὴν πρὸς τοὺς κατὰ πόλιν στρατηγοὺς\nμεγαλοψύχως τὴν ἐκτενίαν ἔχουσαν\nΒασιλεὺς Πτολεμαῖος\nΦιλοπάτωρ τοῖς κατʼ Aἴγυπτον στρατηγοῖς καὶ πᾶσιν τοῖς τεταγμένοις\nἐπὶ πραγμάτων χαίρειν καὶ ἐρρῶσθαι.\nἐρρώμεθα δὲ καὶ\nαὐτοὶ καὶ τὰ τέκνα ἡμῶν, κατευθύνοντος ἡμῖν τοῦ μεγάλου θεοῦ\nτὰ προστάγματα, καθὼς προαιρούμεθα.\nτῶν φίλων τινὲς κατὰ\nκακοήθειαν πυκνότερον ἡμῖν παρακείμενοι, συνέπεισαν ἡμᾶς εἰς\nτὸ τοὺς ὑπὸ τὴν βασιλείαν Ἰουδαίους συναθροίσαντας τὰ σνστήματα\nκολάζεσθαι ξενιζούσαις ἀποστάντων τιμωρίαις·\nπροφερόμενοι\nμηδέποτε εὐσταθήσειν τὰ πράγματα ἡμῶν, δι᾿ ἣν ἔχουσιν\nοὗτοι πρὸς τὰ ἔθνη δυσμενίαν, μέχρι ἄν συντελεσθῇ τοῦτο.\nοἴ καὶ\nδεσμίους καταγαγόντες αὐτοὺς μετὰ σκυλμῶν ὡς ἀνδράποδα, μᾶλλον\nδὲ ὡς ἐπιβούλους, ἄνευ πάσης ἀνακρίσεως καὶ ἐξετάσεως ἐπεχείρησαν\nἀνελεῖν, νόμου Σκυθῶν ἀγριοτέραν ἐνπεπηρμένοι ὠμότητα.\nἡμεῖς δὲ\nἐπὶ τούτοις σκληρότερον διαπειλησάμενοι, καθʼ ἣν ἔχομεν πρὸς\nἄπαντας ἀνθρώπους ἐπιεικίαν, μόγις τὸ ζῆν αὐτοῖς χαριζόμενοι, καὶ\nτὸν ἐπουράνιον θεὸν ἐγνωκότες ἀσφαλῶς ὑπερησπικότα τῶν Ἰουδαίων,\n\n\n\nὡς πατέρα ὑπέρ υἱῶν διὰ παντὸς συμμαχοῦντα,\nτὴν τε τοῦ φίλου\nἣν ἔχουσιν βεβαίαν πρὸς ἡμᾶς καὶ τοὺς προγόνους ἡμῶν εὔνοιαν\nἀναλογισάμενοι, δικαίως ἀπολελύκαμεν πάσης καθʼ ὁντινοῦν αἰτίας\nτρόπον.\nκαὶ προστετάχαμεν ἑκάστῳ πάντας εἰς τὰ ἴδια ἐπιστρέφειν,\nἐν παντὶ τρόπῳ μηθενὸς αὐτοὺς τὸ σύνολον καταβλάπτοντος,\nμήτε ὀνειδίζοντος περὶ τῶν γεγενημένων παρὰ λόγον.\nγινώσκετε γὰρ\nὅτι κατὰ τούτων ἐάν τι κακοτεχνήσωμεν πονηρόν, ἢ ἐπιλυπήσωμεν\nαὐτοὺς τὸ σύνολον, οὐκ ἄνθρωπον, ἀλλὰ τὸν πάσης δεσπόζοντα\nδυνάρεως θεὸν ὕψιστον ἀντικείμενον ἡμῖν ἐπʼ ἐκδίκησιν τῶν πραγμάτων\nκατὰ πᾶν ἀφεύκτως διὰ παντὸς ἕξομεν. ἔρρωσθε.\nΔαβόντες\nδὲ·τὴν ἐπιστολὴν ταύτην, οὐκ ἐσπούδασαν εὐθέως περὶ τὴν\nἄφοδον, ἀλλὰ τὸν βασιλέα προσηξίωσαν τοὺς ἐκ τοῦ γένους τῶν\nἸουδαίων τὸν ἅγιον θεὸν αὐθαιρέτως παραβεβηκότας τοῦ θεοῦ τὸν\nνόμον, τυχεῖν δι᾿ αὐτῶν τῆς ὀφειλομένης κολάσεως·\nπροφερόμενοι\nτοὺς γαστρὸς ἕνεκεν τὰ θεῖα παραβεβηκότας προστάγματα μηδέποτε\nεὐνοήσειν μηδὲ τοῖς τοῦ βασιλέως προστάγμασιν.\nὁ δὲ τἀληθές αὐτοὺς\nλέγειν παραδεξάμενος καὶ παραινέσας, ἔδωκεν αὐτοῖς ἄδειαν πάντων,\nὅπως τοὺς παραβεβηκότας τοῦ θεοῦ τὸν νόμον ἐξολεθρεύσωσιν κατὰ\nπάντα τὸν ὑπὸ τῆς βασιλείας αὐτοῦ τόπον μετὰ παρρησίας, ἄνευ\nπάσης βασιλικῆς ἐξουσίας καὶ ἐπισκέψεως.\nτότε κατευφημήσαντες\nαὐτόν, ὡς πρέπον ἦν, οἱ τούτων ἱερεῖς καὶ πᾶν τὸ πλῆθος, ἐπιφωνήσαντες\nτὸ ἁλληλουιά, μετὰ χαρᾶς ἀνέλυσαν·\nοὗτοί τε τὸν ἐμπεσόντα\nτῶν μεμιαμμένων ὁμοεθνῆ κατὰ τὴν ὀδὸν ἀπέκτεννον, καὶ μετὰ παραδιγματισμῶν\nἀνήρουν.\nἐκείνῃ δὲ τῇ ἡμέρᾳ ἀνεῖλον ὑπέρ τοὺς\nτριακοσίους ἄνδρας, ἣν καὶ ἤγαγον εὐφροσύνην μετὰ χαρᾶς βεβήλους\nχειρωσάμενοι.\nαὐτοὶ δὲ οἱ μέχρι θανάτου τὸν θεὸν ἐσχηκότες,\nπαντελῆ σωτηρίαν ἀπόλυσιν ἐσχηκότες, ἀνέζευξαν ἐκ τῆς πόλεως\n\n\n\nβοῆς, ἐν αἴνοις καὶ πανμελέσιν ὕμνοις εὐχαριστοῦντες τῷ θεῷ τῶν\nπατέρων αὐτῶν ἁγίῳ σωτῆρι τοῦ Ἰσραήλ.\nΠαραγενηθέντες\nδὲ εἰς Πτολεμαίδα τὴν ὀνομαζομένην διὰ τὴν τοῦ τόπου ἰδιότητα\nῥοδοφόρον, ἐν ᾖ προσέμεινεν αὐτοὺς ὁ στόλος κατὰ κοινὴν αὐτῶν\nβουλὴν ἡμέρας ἑπτά,\nἐκεῖ ἐποίησαν πότον σωτηρίου, τοῦ βασιλέως\nχορηγήσαντος αὐτοῖς εὐψύχως τὰ πρὸς τὴν ἄφιξιν πάντα ἑκάστῳ ἕως\nἐπὶ τὴν ἰδίαν οἰκίαν.\nκαταχθέντες δέ μετʼ εἰρήνης ἐν ταῖς πρεπούσαις\nἐξομολογήσεσιν, ὡσαύτως κἀκεῖ ἔστησαν καὶ ταύτας ἄγειν τὰς\nἡμέρας ἐπὶ τὸν τῆς παροικίας αὐτῶν χρόνον εὐφροσύνους·\nἃς καὶ\nἀνιερώσαντες ἐν στήλῃ, κατὰ τὸν τῆς συμποσίας τόπον προσευχῆς\nκαθιδρύσαντες, ἀνέλυσαν ἀσινεῖς, ἐλεύθεροι, ὑπερχαρεῖς, διά τε γῆς\nκαὶ θαλάσσης καὶ ποταμοῦ ἀνασωζόμενοι τῇ τοῦ βασιλέως ἐπιταγῇ,\nἕκαστος εἰς τὴν\nἔμπροσθεν, ἐν τοῖς ἐχθροῖς ἐξουσίαν ἐσχηκότες\nμετὰ δόξης καὶ φόβου, τὸ σύνολον ὑπὸ μηδενὸς διασεισθέντες τῶν\nὑπαρχόντων.\nκαὶ πάντα τὰ ἑαυτῶν πάντες ἐκομίσαντο ἐξ ἀπογραφῆς,\nὥστε τοὺς ἔχοντάς τι μετὰ φόρου μεγίστου ἀποδοῦναι αὐτοῖς,\nτὰ μεγαλεῖα τοῦ μεγάλου θεοῦ ποιήσαντος τελέως ἐπὶ σωτηρίᾳ αὐτῶν.\nΕὐλογητὸς ὁ ῥύστης Ἰσραὴλ εἰς τοὺς ἀεὶ χρόνους. ἀμήν.\n"};
