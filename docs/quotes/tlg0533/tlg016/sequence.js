var sequence = {"name":"Callimachus. Hymn to Apollo","data":"οἷον ὁ τὠπόλλωνος ἐσείσατο δάφνινος ὅρπηξ,\nοἷα δʼ ὅλον τὸ μέλαθρον· ἑκὰς ἑκὰς ὅστις ἀλιτρός.\nκαὶ δή που τὰ θύρετρα καλῶι ποδὶ Φοῖβος ἀράσσει·\nοὐχ ὁράαις; ἐπένευσεν ὁ Δήλιος ἡδύ τι φοῖνιξ\nἐξαπίνης, ὁ δὲ κύκνος ἐν ἠέρι καλὸν ἀείδει.\nαὐτοὶ νῦν κατοχῆες ἀνακλίνεσθε πυλάων,\nαὐταὶ δὲ κληῖδες· ὁ γὰρ θεὸς οὐκ ἔτι μακρήν.\nοἱ δὲ νέοι μολπήν τε καὶ ἐς χορὸν ἐντύνεσθε.\nὡπόλλων οὐ παντὶ φαείνεται, ἀλλʼ ὅ τις ἐσθλός·\nὅς μιν ἴδηι, μέγας οὗτος, ὃς οὐκ ἴδε, λιτὸς ἐκεῖνος.\nὀψόμεθʼ, ὦ Ἑκάεργε, καὶ ἐσσόμεθʼ οὔποτε λιτοί.\nμήτε σιωπηλὴν κίθαριν μήτʼ ἄψοφον ἴχνος\nτοῦ Φοίβου τοὺς παῖδας ἔχειν ἐπιδημήσαντος,\nεἰ τελέειν μέλλουσι γάμον πολιήν τε κερεῖσθαι,\nἑστήξειν δὲ τὸ τεῖχος ἐπʼ ἀρχαίοισι θεμέθλοις.\nἠγασάμην τοὺς παῖδας, ἐπεὶ χέλυς οὐκέτʼ ἀεργός.\nεὐφημεῖτʼ ἀίοντες ἐπʼ Ἀπόλλωνος ἀοιδῆι.\nεὐφημεῖ καὶ πόντος, ὅτε κλείουσιν ἀοιδοί\nἢ κίθαριν ἢ τόξα, Λυκωρέος ἔντεα Φοίβου.\nοὐδὲ Θέτις Ἀχιλῆα κινύρεται αἴλινα μήτηρ,\nὁππόθʼ ἱὴ παιῆον ἱὴ παιῆον ἀκούσηι.\nκαὶ μὲν ὁ δακρυόεις ἀναβάλλεται ἄλγεα πέτρος,\nὅστις ἐνὶ Φρυγίηι διερὸς λίθος ἐστήρικται,\nμάρμαρον ἀντὶ γυναικὸς ὀιζυρόν τι χανούσης.\nἱὴ ἱὴ φθέγγεσθε· κακὸν μακάρεσσιν ἐρίζειν.\nὃς μάχεται μακάρεσσιν, ἐμῶι βασιλῆι μάχοιτο·\nὅστις ἐμῶι βασιλῆι, καὶ Ἀπόλλωνι μάχοιτο.\nτὸν χορὸν ὡπόλλων, ὅ τι οἱ κατὰ θυμὸν ἀείδει,\nτιμήσει· δύναται γάρ, ἐπεὶ Διὶ δεξιὸς ἧσται.\nοὐδʼ ὁ χορὸς τὸν Φοῖβον ἐφʼ ἓν μόνον ἦμαρ ἀείσει,\nἔστι γὰρ εὔυμνος· τίς ἂν οὐ ῥέα Φοῖβον ἀείδοι;\nχρύσεα τὠπόλλωνι τό τʼ ἐνδυτὸν ἥ τʼ ἐπιπορπίς\nἥ τε λύρη τό τʼ ἄεμμα τὸ Λύκτιον ἥ τε φαρέτρη,\nχρύσεα καὶ τὰ πέδιλα· πολύχρυσος γὰρ Ἀπόλλων.\nκαὶ δὲ πολυκτέανος· Πυθῶνί κε τεκμήραιο.\nκαὶ μὲν ἀεὶ καλὸς καὶ ἀεὶ νέος· οὔποτε Φοίβου\nθηλείηισʼ οὐδʼ ὅσσον ἐπὶ χνόος ἦλθε παρειαῖς.\nαἱ δὲ κόμαι θυόεντα πέδωι λείβουσιν ἔλαια.\nοὐ λίπος Ἀπόλλωνος ἀποστάζουσιν ἔθειραι,\nἀλλʼ αὐτὴν πανάκειαν· ἐν ἄστεϊ δʼ ὦι κεν ἐκεῖναι\nπρῶκες ἔραζε πέσωσιν ἀκήρια πάντʼ ἐγένοντο.\nτέχνηι δʼ ἀμφιλαφὴς οὔ τις τόσον ὅσσον Ἀπόλλων·\nκεῖνος ὀιστευτὴν ἔλαχʼ ἀνέρα, κεῖνος ἀοιδόν\n(Φοίβωι γὰρ καὶ τόξον ἐπιτρέπεται καὶ ἀοιδή),\nκείνου δὲ θριαὶ καὶ μάντιες· ἐκ δέ νυ Φοίβου\nἰητροὶ δεδάασιν ἀνάβλησιν θανάτοιο.\nΦοῖβον καὶ Νόμιον κικλήσκομεν ἐξέτι κείνου,\nἐξότʼ ἐπʼ Ἀμφρυσσῶι ζευγίτιδας ἔτρεφεν ἵππους\nἠιθέου ὑπʼ ἔρωτι κεκαυμένος Ἀδμήτοιο.\nῥεῖά κε βουβόσιον τελέθοι πλέον, οὐδέ κεν αἶγες\nδεύοιντο βρεφέων ἐπιμηλάδες ἧισιν Ἀπόλλων\nβοσκομένηισʼ ὀφθαλμὸν ἐπήγαγεν· οὐδʼ ἀγάλακτες\nοἴιες οὐδʼ ἄκυθοι, πᾶσαι δέ κεν εἶεν ὕπαρνοι,\nἡ δέ κε μουνοτόκος διδυμητόκος αἶψα γένοιτο.\nΦοίβωι δʼ ἑσπόμενοι πόλιας διεμετρήσαντο\nἄνθρωποι· Φοῖβος γὰρ ἀεὶ πολίεσσι φιληδεῖ\nκτιζομένηισʼ, αὐτὸς δὲ θεμείλια Φοῖβος ὑφαίνει.\nτετραέτης τὰ πρῶτα θεμείλια Φοῖβος ἔπηξε\nκαλῆι ἐν Ὀρτυγίηι περιηγέος ἐγγύθι λίμνης.\nἌρτεμις ἀγρώσσουσα καρήατα συνεχὲς αἰγῶν\nΚυνθιάδων φορέεσκεν, ὃ δʼ ἔπλεκε βωμὸν Ἀπόλλων.\nδείματο μὲν κεράεσσιν ἐδέθλια, πῆξε δὲ βωμὸν\nἐκ κεράων, κεραοὺς δὲ πέριξ ὑπεβάλλετο τοίχους.\nὧδʼ ἔμαθεν τὰ πρῶτα θεμείλια Φοῖβος ἐγείρειν.\nΦοῖβος καὶ βαθύγειον ἐμὴν πόλιν ἔφρασε Βάττωι\nκαὶ Λιβύην ἐσιόντι κόραξ ἡγήσατο λαῶι\nδεξιὸς οἰκιστῆρι καὶ ὤμοσε τείχεα δώσειν\nἡμετέροις βασιλεῦσιν· ἀεὶ δʼ εὔορκος Ἀπόλλων.\nὤπολλον, πολλοί σε Βοηδρόμιον καλέουσι,\nπολλοὶ δὲ Κλάριον, πάντη δέ τοι οὔνομα πουλύ·\nαὐτὰρ ἐγὼ Καρνεῖον· ἐμοὶ πατρώιον οὕτω.\nΣπάρτη τοι Καρνεῖε τὸ δὴ πρώτιστον ἔδεθλον,\nδεύτερον αὖ Θήρη, τρίτατόν γε μὲν ἄστυ Κυρήνης.\nἐκ μέν σε Σπάρτης ἕκτον γένος Οἰδιπόδαο\nἤγαγε Θηραίην ἐς ἀπόκτισιν· ἐκ δέ σε Θήρης\nοὖλος Ἀριστοτέλης Ἀσβυστίδι πάρθετο γαίηι,\nδεῖμε δέ τοι μάλα καλὸν ἀνάκτορον, ἐν δὲ πόληι\nθῆκε τελεσφορίην ἐπετήσιον, ἧι ἐνὶ πολλοί\nὑστάτιον πίπτουσιν ἐπʼ ἰσχίον, ὦ ἄνα, ταῦροι.\nἱὴ ἱὴ Καρνεῖε πολύλλιτε, σεῖο δὲ βωμοί\nἄνθεα μὲν φορέουσιν ἐν εἴαρι τόσσα περ Ὧραι\nποικίλʼ ἀγινεῦσι ζεφύρου πνείοντος ἐέρσην,\nχείματι δὲ κρόκον ἡδύν· ἀεὶ δέ τοι ἀέναον πῦρ,\nοὐδέ ποτε χθιζὸν περιβόσκεται ἄνθρακα τέφρη.\nἦ ῥʼ ἐχάρη μέγα Φοῖβος, ὅτε ζωστῆρες Ἐνυοῦς\nἀνέρες ὠρχήσαντο μετὰ ξανθῆισι Λιβύσσαις,\nτέθμιαι εὖτέ σφιν Καρνειάδες ἤλυθον ὧραι.\nοἳ δʼ οὔπω πηγῆισι Κύρης ἐδύναντο πελάσσαι\nΔωριέες, πυκινῆν δὲ νάπαις Ἄζιλιν ἔναιον.\nτοὺς μὲν ἄναξ ἴδεν αὐτός, ἑῆι δʼ ἐπεδείξατο νύμφηι\nστὰς ἐπὶ Μυρτούσσης κερατώδεος, ἧχι λέοντα\nὙψηὶς κατέπεφνε βοῶν σίνιν Εὐρυπύλοιο.\nοὐ κείνου χορὸν εἶδε θεώτερον ἄλλον Ἀπόλλων,\nοὐδὲ πόλει τόσʼ ἔνειμεν ὀφέλσιμα, τόσσα Κυρήνηι,\nμνωόμενος προτέρης ἁρπακτύος. οὐδὲ μὲν αὐτοί\nΒαττιάδαι Φοίβοιο πλέον θεὸν ἄλλον ἔτεισαν.\nἱὴ ἱὴ παιῆον ἀκούομεν, οὕνεκα τοῦτο\nΔελφός τοι πρώτιστον ἐφύμνιον εὕρετο λαός,\nἦμος ἑκηβολίην χρυσέων ἐπεδείκνυσο τόξων.\nΠυθώ τοι κατιόντι συνήντετο δαιμόνιος θήρ,\nαἰνὸς ὄφις. τὸν μὲν σὺ κατήναρες ἄλλον ἐπʼ ἄλλωι\nβάλλων ὠκὺν ὀιστόν, ἐπηύτησε δὲ λαός,\nἱὴ ἱὴ παιῆον, ἵει βέλος, εὐθύ σε μήτηρ\nγείνατʼ ἀοσσητῆρα· τὸ δʼ ἐξέτι κεῖθεν ἀείδηι.\nὁ Φθόνος Ἀπόλλωνος ἐπʼ οὔατα λάθριος εἶπεν\nοὐκ ἄγαμαι τὸν ἀοιδὸν ὃς οὐδʼ ὅσα πόντος ἀείδει.\nτὸν Φθόνον ὡπόλλων ποδί τʼ ἤλασεν ὧδέ τʼ ἔειπεν·\nἈσσυρίου ποταμοῖο μέγας ῥόος, ἀλλὰ τὰ πολλά\nλύματα γῆς καὶ πολλὸν ἐφʼ ὕδατι συρφετὸν ἕλκει.\nΔηοῖ δʼ οὐκ ἀπὸ παντὸς ὕδωρ φορέουσι μέλισσαι,\nἀλλʼ ἥτις καθαρή τε καὶ ἀχράαντος ἀνέρπει\nπίδακος ἐξ ἱερῆς ὀλίγη λιβὰς ἄκρον ἄωτον.\nχαῖρς ἄναξ· ὁ δὲ Μῶμος, ἵνʼ ὁ Φθόνος, ἔνθα νέοιτο.\n"};
