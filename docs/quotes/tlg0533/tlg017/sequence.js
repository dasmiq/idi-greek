var sequence = {"name":"Callimachus. Hymn to Artemis","data":"Ἄρτεμιν (οὐ γὰρ ἐλαφρὸν ἀειδόντεσσι λαθέσθαι)\nὑμνέομεν, τῆι τόξα λαγωβολίαι τε μέλονται\nκαὶ χορὸς ἀμφιλαφὴς καὶ ἐν οὔρεσιν ἑψιάασθαι,\nἄρχμενοι, ὡς ὅτε πατρὸς ἐφεζομένη γονάτεσσι\nπαῖς ἔτι κουρίζουσα τάδε προσέειπε γονῆα\nʼδός μοι παρθενίην αἰώνιον ἄππα φυλάσσειν,\nκαὶ πολυωνυμίην, ἵνα μή μοι Φοῖβος ἐρίζηι.\nδὸς δʼ ἰοὺς καὶ τόξα — ἔα πάτερ, οὔ σε φαρέτρην\nοὐδʼ αἰτέω μέγα τόξον· ἐμοὶ Κύκλωπες ὀιστοὺς\nαὐτίκα τεχνήσονται, ἐμοὶ δʼ εὐκαμπὲς ἄεμμα·\nἀλλὰ φαεσφορίην τε καὶ ἐς γόνυ μέχρι χιτῶνα\nζώννυσθαι λεγνωτόν, ἵνʼ ἄγρια θηρία καίνω.\nδὸς δέ μοι ἑξήκοντα χορίτιδας Ὠκεανίνας,\nπάσας εἰνέτεας, πάσας ἔτι παῖδας ἀμίτρους.\nδὸς δέ μοι ἀμφιπόλους Ἀμνισίδας εἴκοσι νύμφας,\nαἵ τέ μοι ἐνδρομίδας τε καί, ὁππότε μηκέτι λύγκας\nμήτʼ ἐλάφους βάλλοιμι, θοοὺς κύνας εὖ κομέοιεν,\nδὸς δέ μοι οὔρεα πάντα· πόλιν δέ μοι ἥντινα νεῖμον\nἥντινα λῆις· σπαρνὸν γὰρ ὅτʼ Ἄρτεμις ἄστυ κάτεισιν·\nοὔρεσιν οἰκήσω, πόλεσιν δʼ ἐπιμείξομαι ἀνδρῶν\nμοῦνον ὅτʼ ὀξείηισιν ὑπʼ ὠδίνεσσι γυναῖκες\nτειρόμεναι καλέουσι βοηθόον, ἧισί με Μοῖραι\nγεινομένην τὸ πρῶτον ἐπεκλήρωσαν ἀρήγειν,\nὅττι με καὶ τίκτουσα καὶ οὐκ ἤλγησε φέρουσα\nμήτηρ, ἀλλʼ ἀμογητὶ φίλων ἀπεθήκατο γυίωνʼ.\nὣς ἡ παῖς εἰποῦσα γενειάδος ἤθελε πατρὸς\nἅψασθαι, πολλὰς δὲ μάτην ἐτανύσσατο χεῖρας,\nμέχρις ἵνα ψαύσειε. πατὴρ δʼ ἐπένευσε γελάσσας,\nφῆ δὲ καταρρέζων ʼὅτε μοι τοιαῦτα θέαιναι\nτίκτοιεν, τυτθόν κεν ἐγὼ ζηλήμονος Ἥρης\nχωομένης ἀλέγοιμι. φέρευ τέκος ὅσσʼ ἐθελημός\nαἰτίζεις, καὶ δʼ ἄλλα πατὴρ ἔτι μείζονα δώσει.\nτρὶς δέκα τοι πτολίεθρα καὶ οὐχ ἕνα πύργον ὀπάσσω,\nτρὶς δέκα τοι πτολίεθρα, τὰ μὴ θεὸν ἄλλον ἀέξειν\nεἴσεται ἀλλὰ μόνην σὲ καὶ Ἀρτέμιδος καλέεσθαι·\nπολλὰς δὲ ξυνῆι πόλιας διαμετρήσασθαι\nμεσσόγεως νήσους τε· καὶ ἐν πάσηισιν ἔσονται\nἈρτέμιδος βωμοί τε καὶ ἄλσεα. καὶ μὲν ἀγυιαῖς\nἔσσηι καὶ λιμένεσσιν ἐπίσκοποσʼ. ὣς ὃ μὲν εἰπὼν\nμῦθον ἐπεκρήηνε καρήατι. βαῖνε δὲ κούρη\nλευκὸν ἐπὶ Κρηταῖον ὄρος κεκομημένον ὕληι·\nἔνθεν ἐπʼ Ὠκεανόν· πολέας δʼ ἐπελέξατο νύμφας,\nπάσας εἰνέτεας, πάσας ἔτι παῖδας ἀμίτρους.\nχαῖρε δὲ Καίρατος ποταμὸς μέγα, χαῖρε δὲ Τηθύς,\nοὕνεκα θυγατέρας Λητωίδι πέμπον ἀμορβούς.\nαὖθι δὲ Κύκλωπας μετεκίαθε· τοὺς μὲν ἔτετμε\nνήσωι ἐνὶ Λιπάρηι (Λιπάρη νέον, ἀλλὰ τότʼ ἔσκεν\nοὔνομά οἱ Μελιγουνίς) ἐπʼ ἄκμοσιν Ἡφαίστοιο\nἑσταότας περὶ μύδρον· ἐπείγετο γὰρ μέγα ἔργον·\nἱππείην τετύκοντο Ποσειδάωνι ποτίστρην.\nαἱ νύμφαι δʼ ἔδδεισαν, ὅπως ἴδον αἰνὰ πέλωρα\nπρηόσιν †ὀσσείοισιν ἐοικότα, πᾶσι δʼ ὑπʼ ὀφρύν\nφάεα μουνόγληνα σάκει ἴσα τετραβοείωι\nδεινὸν ὑπογλαύσσοντα, καὶ ὁππότε δοῦπον ἄκουσαν\nἄκμονος ἠχήσαντος ἐπὶ μέγα πουλύ τʼ ἄημα\nφυσάων αὐτῶν τε βαρὺν στόνον· αὖε γὰρ Αἴτνη,\nαὖε δὲ Τρινακίη, Σικανῶν ἕδος, αὖε δὲ γείτων\nἸταλίη, μεγάλην δὲ βοὴν ἐπὶ Κύρνος ἀύτει,\nεὖθʼ οἵ γε ρῥαιστῆρας ἀειράμενοι ὑπὲρ ὤμων\nἢ χαλκὸν ζείοντα καμινόθεν ἠὲ σίδηρον\nἀμβολαδὶς τετυπόντες ἐπὶ μέγα μοχθήσειαν.\nτῶι σφέας οὐκ ἐτάλασσαν ἀκηδέες Ὠκεανῖναι\nοὔτʼ ἄντην ἰδέειν οὔτε κτύπον οὔασι δέχθαι.\nοὐ νέμεσις· κείνους γε καὶ αἱ μάλα μηκέτι τυτθαί\nοὐδέποτʼ ἀφρικτὶ μακάρων ὁρόωσι θύγατρες.\nἀλλʼ ὅτε κουράων τις ἀπειθέα μητέρι τεύχοι,\nμήτηρ μὲν Κύκλωπας ἑῆι ἐπὶ παιδὶ καλιστρεῖ,\nἌργην ἢ Στερόπην· ὃ δὲ δώματος ἐκ μυχάτοιο\nἔρχεται Ἑρμείης σποδιῆι κεχριμένος αἰθῆι·\nαὐτίκα τὴν κούρην μορμύσσεται, ἣ δὲ τεκούσης\nδύνει ἔσω κόλπους θεμένη ἐπὶ φάεσι χεῖρας.\nκοῦρα σὺ δὲ προτέρω περ, ἔτι τριέτηρος ἐοῦσα,\nεὖτʼ ἔμολεν Λητώ σε μετʼ ἀγκαλίδεσσι φέρουσα,\nἩφαίστου καλέοντος ὅπως ὀπτήρια δοίη,\nΒρόντεώ σε στιβαροῖσιν ἐφεσσαμένου γονάτεσσι,\nστήθεος ἐκ μεγάλου λασίης ἐδράξαο χαίτης,\nὤλοψας δὲ βίηιφι· τὸ δʼ ἄτριχον εἰσέτι καὶ νῦν\nμεσσάτιον στέρνοιο μένει μέρος, ὡς ὅτε κόρσηι\nφωτὸς ἐνιδρυθεῖσα κόμην ἐπενείματʼ ἀλώπηξ.\nτῶι μάλα θαρσαλέη σφε τάδε προσελέξαο τῆμος\nʼΚύκλωπες κἠμοί τι Κυδώνιον εἰ δʼ ἄγε τόξον\nἠδʼ ἰοὺς κοίλην τε κατακληῖδα βελέμνων\nτεύξατε· καὶ γὰρ ἐγὼ Λητωιὰς ὥσπερ Ἀπόλλων.\nαἰ δέ κʼ ἐγὼ τόξοις μονιὸν δάκος ἤ τι πέλωρον\nθηρίον ἀγρεύσω, τὸ δέ κεν Κύκλωπες ἔδοιενʼ.\nἔννεπες· οἳ δʼ ἐτέλεσσαν· ἄφαρ δʼ ὡπλίσσαο δαῖμον.\nαἶψα δʼ ἐπὶ σκύλακας πάλιν ἤιες· ἵκεο δʼ αὖλιν\nἈρκαδικὴν ἔπι Πανός. ὃ δὲ κρέα λυγκὸς ἔταμνε\nΜαιναλίης, ἵνα οἱ τοκάδες κύνες εἶδαρ ἔδοιεν.\nτὶν δʼ ὁ γενειήτης δύο μὲν κύνας ἥμισυ πηγούς\nτρεῖς δὲ παρουαίους ἕνα δʼ αἰόλον, οἵ ῥα λέοντας\nαὐτοὺς αὖ ἐρύοντας, ὅτε δράξαιντο δεράων,\nεἷλκον ἔτι ζώοντας ἐπʼ αὐλίον, ἑπτὰ δʼ ἔδωκε\nθάσσονας αὐράων Κυνοσουρίδας, αἵ ῥα διῶξαι\nὤκισται νεβρούς τε καὶ οὐ μύοντα λαγωόν,\nκαὶ κοίτην ἐλάφοιο καὶ ὕστριχος ἔνθα καλιαί\nσημῆναι, καὶ ζορκὸς ἐπʼ ἴχνιον ἡγήσασθαι.\nἔνθεν ἀπερχομένη (μετὰ καὶ κύνες ἐσσεύοντο)\nεὗρες ἐπὶ προμολῆισʼ ὄρεος τοῦ Παρρασίοιο\nσκαιρούσας ἐλάφους, μέγα τι χρέος· αἳ μὲν ἐπʼ ὄχθηις\nαἰὲν ἐβουκολέοντο μελαμψήφιδος ἀναύρου,\nμάσσονες ἢ ταῦροι, κεράων δʼ ἀπελάμπετο χρυσός·\nἐξαπίνης δʼ ἔταφές τε καὶ ὃν ποτὶ θυμὸν ἔειπες\nʼτοῦτό κεν Ἀρτέμιδος πρωτάγριον ἄξιον εἴηʼ.\nπέντʼ ἔσαν αἱ πᾶσαι· πίσυρας δʼ ἕλες ὦκα θέουσα\nνόσφι κυνοδρομίης, ἵνα τοι θοὸν ἅρμα φέρωσι.\nτὴν δὲ μίαν Κελάδοντος ὑπὲρ ποταμοῖο φυγοῦσαν\nἭρης ἐννεσίηισιν, ἀέθλιον Ἡρακλῆι\nὕστερον ὅφρα γένοιτο, πάγος Κερύνειος ἔδεκτο.\nἌρτεμι Παρθενίη Τιτυοκτόνε, χρύσεα μέν τοι\nἔντεα καὶ ζώνη, χρύσεον δʼ ἐζεύξαο δίφρον,\nἐν δʼ ἐβάλευ χρύσεια θεὴ κεμάδεσσι χαλινά.\nποῦ δέ σε τὸ πρῶτον κερόεις ὄχος ἤρξατʼ ἀείρειν;\nΑἵμωι ἐπὶ Θρήικι, τόθεν βορέαο κατᾶιξ\nἔρχεται ἀχλαίνοισι δυσαέα κρυμὸν ἄγουσα.\nποῦ δʼ ἔταμες πεύκην, ἀπὸ δὲ φλογὸς ἥψαο ποίης;\nΜυσῶι ἐν Οὐλύμπωι, φάεος δʼ ἐνέηκας ἀυτμήν\nἀσβέστου, τό ῥα πατρὸς ἀποστάζουσι κεραυνοί.\nποσσάκι δʼ ἀργυρέοιο θεὴ πειρήσαο τόξου;\nπρῶτον ἐπὶ πτελέην, τὸ δὲ δεύτερον ἧκας ἐπὶ δρῦν,\nτὸ τρίτον αὖτʼ ἐπὶ θῆρα. τὸ τέτρατον οὐκέτʼ ἐπὶ δρῦν,\n\nἀλλά μιν εἰς ἀδίκων ἔβαλες πόλιν, οἵ τε περὶ σφέας\nοἵ τε περὶ ξείνους ἀλιτήμονα πολλὰ τέλεσκον,\nσχέτλιοι· οἷς τύνη χαλεπὴν ἐμμάξεαι ὀργήν·\nκτήνεά φιν λοιμὸς καταβόσκεται, ἔργα δὲ πάχνη,\nκείρονται δὲ γέροντες ἐφʼ υἱάσιν, αἱ δὲ γυναῖκες\nἢ βληταὶ θνήισκουσι λεχωίδες ἠὲ φυγοῦσαι\nτίκτουσιν τῶν οὐδὲν ἐπὶ σφυρὸν ὀρθὸν ἀνέστη.\nοἷς δέ κεν εὐμειδής τε καὶ ἵλαος αὐγάσσηαι,\nκείνοις εὖ μὲν ἄρουρα φέρει στάχυν, εὖ δὲ γενέθλη\nτετραπόδων, εὖ δʼ ὄλβος ἀέξεται· οὐδʼ ἐπὶ σῆμα\nἔρχονται πλὴν εὖτε πολυχρόνιόν τι φέρωσιν·\nοὐδὲ διχοστασίη τρώει γένος, ἥ τε καὶ εὖ περ\nοἴκους ἑστηῶτας ἐσίνατο· ταὶ δὲ θυωρόν\nεἰνάτερες γαλόωι τε μίαν πέρι δίφρα τίθενται.\nπότνια, τῶν εἴη μὲν ἐμοὶ φίλος ὅστις ἀληθής,\nεἴην δʼ αὐτός, ἄνασσα, μέλοι δέ μοι αἰὲν ἀοιδή·\nτῆι ἔνι μὲν Λητοῦς γάμος ἔσσεται, ἐν δὲ σὺ πολλή,\nἐν δὲ καὶ Ἀπόλλων, ἐν δʼ οἵ σεο πάντες ἄεθλοι,\nἐν δὲ κύνες καὶ τόξα καὶ ἄντυγες, αἵ τέ σε ῥεῖα\nθηητὴν φορέουσιν, ὅτʼ ἐς Διὸς οἶκον ἐλαύνεις.\nἔνθα τοι ἀντιόωντες ἐνὶ προμολῆισι δέχονται\nὅπλα μὲν Ἑρμείης Ἀκακήσιος, αὐτὰρ Ἀπόλλων\nθηρίον ὅττι φέρηισθα· πάροιθέ γέ, πρίν περ ἱκέσθαι\nκαρτερὸν Ἀλκεΐδην· νῦν δʼ οὐκέτι τοῦτον ἄεθλον\nΦοῖβος ἔχει, τοῖος γὰρ ἀεὶ Τιρύνθιος ἄκμων\nἕστηκε πρὸ πυλέων ποτιδέγμενος, εἴ τι φέρουσα\nνεῖαι πῖον ἔδεσμα· θεοὶ δʼ ἐπὶ πάντες ἐκείνωι\nἄλληκτον γελόωσι, μάλιστα δὲ πενθερὴ αὐτή,\nταῦρον ὅτʼ ἐκ δίφροιο μάλα μέγαν ἢ ὅ γε χλούνην\nκάπρον ὀπισθιδίοιο φέροι ποδὸς ἀσπαίροντα·\nκερδαλέωι μύθωι σε θεὴ μάλα τῶιδε πινύσκει\nβάλλε κακοὺς ἐπὶ θῆρας, ἵνα θνητοί σε βοηθόν\nὡς ἐμὲ κικλήσκωσιν. ἔα πρόκας ἠδὲ λαγωούς\nοὔρεα βόσκεσθαι· τί κέ μιν πρόκες ἠὲ λαγωοί\nῥέξειαν; σύες ἔργα, σύες φυτὰ λυμαίνονται.\nκαὶ βόες ἀνθρώποισι κακὸν μέγα· βάλλʼ ἐπὶ καὶ τούς.\nὣς ἔνεπεν, ταχινὸς δὲ μέγαν περὶ θῆρα πονεῖτο.\nοὐ γὰρ ὅ γε Φρυγίηι περ ὑπὸ δρυὶ γυῖα θεωθείς\nπαύσατʼ ἀδηφαγίης· ἔτι οἱ πάρα νηδὺς ἐκείνη,\nτῆι ποτʼ ἀροτριόωντι συνήντετο Θειοδάμαντι.\nσοὶ δʼ Ἀμνισιάδες μὲν ὑπὸ ζεύγληφι λυθείσας\nψήχουσιν κεμάδας, παρὰ δέ σφισι πουλὺ νέμεσθαι\nἭρης ἐκ λειμῶνος ἀμησάμεναι φορέουσιν\nὠκύθοον τριπέτηλον, ὃ καὶ Διὸς ἵπποι ἔδουσιν·\nἐν καὶ χρυσείας ὑποληνίδας ἐπλήσαντο\nὕδατος, ὄφρʼ ἐλάφοισι ποτὸν θυμάρμενον εἴη.\nαὐτὴ δʼ ἐς πατρὸς δόμον ἔρχεαι· οἳ δέ σʼ ἐφʼ ἕδρην\nπάντες ὁμῶς καλέουσι· σὺ δʼ Ἀπόλλωνι παρίζεις.\nἡνίκα δʼ αἱ νύμφαι σε χορῶι ἔνι κυκλώσονται\nἀγχόθι πηγάων Αἰγυπτίου Ἰνωποῖο\nἢ Πιτάνης (καὶ γὰρ Πιτάνη σέθεν) ἢ ἐνὶ Λίμναις,\nἢ ἵνα δαῖμον Ἀλὰς Ἀραφηνίδας οἰκήσουσα\nἦλθες ἀπὸ Σκυθίης, ἀπὸ δʼ εἴπαο τέθμια Ταύρων,\nμὴ νειὸν τημοῦτος ἐμαὶ βόες εἵνεκα μισθοῦ\nτετράγυον τέμνοιεν ὑπʼ ἀλλοτρίωι ἀροτῆρι·\nἦ γάρ κεν γυιαί τε καὶ αὐχένα κεκμηυῖαι\nκόπρον ἔπι προγένοιντο, καὶ εἰ Στυμφαιίδες εἶεν\nεἰναετιζόμεναι κεραελκέες, αἳ μέγʼ ἄρισται\nτέμνειν ὦλκα βαθεῖαν· ἐπεὶ θεὸς οὔποτʼ ἐκεῖνον\nἦλθε παρʼ Ἠέλιος καλὸν χορόν, ἀλλὰ θεῆται\nδίφρον ἐπιστήσας, τὰ δὲ φάεα μηκύνονται.\nτίς δέ νύ τοι νήσων, ποῖον δʼ ὄρος εὔαδε πλεῖστον,\nτίς δὲ λιμήν, ποίη δὲ πόλις; τίνα δʼ ἔξοχα νυμφέων\nφίλαο, καὶ ποίας ἡρωίδας ἔσχες ἑταίρας;\nεἰπὲ θεὴ σὺ μὲν ἄμμιν, ἐγὼ δʼ ἑτέροισιν ἀείσω.\nνήσων μὲν Δολίχη, πολίων δέ τοι εὔαδε Πέργη,\nΤηύγετον δʼ ὀρέων, λιμένες γε μὲν Εὐρίποιο.\nἔξοχα δʼ ἀλλάων Γορτυνίδα φίλαο νύμφην,\nἐλλοφόνον Βριτόμαρτιν ἐύσκοπον· ἧς ποτε Μίνως\nπτοιηθεὶς ὑπʼ ἔρωτι κατέδραμεν οὔρεα Κρήτης.\nἣ δʼ ὁτὲ μὲν λασίηισιν ὑπὸ δρυσὶ κρύπτετο νύμφη,\nἄλλοτε δʼ εἱαμενῆισιν· ὃ δʼ ἐννέα μῆνας ἐφοίτα\nπαίπαλά τε κρημνούς τε καὶ οὐκ ἀνέπαυσε διωκτύν,\nμέσφʼ ὅτε μαρπτομένη καὶ δὴ σχεδὸν ἥλατο πόντον\nπρηόνος ἐξ ὑπάτοιο καὶ ἔνθορεν εἰς ἁλιήων\nδίκτυα, τά σφʼ ἐσάωσαν· ὅθεν μετέπειτα Κύδωνες\nνύμφην μὲν Δίκτυναν, ὄρος δʼ ὅθεν ἥλατο νύμφη\nΔικταῖον καλέουσιν, ἀνεστήσαντο δὲ βωμούς\nἱερά τε ῥέζουσι· τὸ δὲ στέφος ἤματι κείνωι\nἢ πίτυς ἢ σχῖνος, μύρτοιο δὲ χεῖρες ἄθικτοι·\nδὴ τότε γὰρ πέπλοισιν ἐνέσχετο μύρσινος ὄζος\nτῆς κούρης, ὅτʼ ἔφευγεν· ὅθεν μέγα χώσατο μύρτωι.\nΟὖπι ἄνασσʼ εὐῶπι φαεσφόρε, καὶ δὲ σὲ κείνην\nΚρηταέες καλέουσιν ἐπωνυμίην ἀπὸ νύμφης.\nκαὶ μὴν Κυρήνην ἑταρίσσαο, τῆι ποτʼ ἔδωκας\nαὐτὴ θηρητῆρε δύω κύνε, τοῖς ἔνι κούρη\nὙψηὶς παρὰ τύμβον Ἰώλκιον ἔμμορʼ ἀέθλου.\nκαὶ Κεφάλου ξανθὴν ἄλοχον Δηιονίδαο\nπότνια σὴν ὁμόθηρον ἐθήκαο· καὶ δὲ σὲ φασί\nκαλὴν Ἀντίκλειαν ἴσον φαέεσσι φιλῆσαι,\nαἳ πρῶται θοὰ τόξα καὶ ἀμφʼ ὤμοισι φαρέτρας\nἰοδόκους ἐφόρησαν· ἀσύλλωτοι δέ φιν ὦμοι\nδεξιτεροὶ καὶ γυμνὸς ἀεὶ παρεφαίνετο μαζός.\nἤινησας δʼ ἔτι πάγχυ ποδορρώρην Ἀταλάντην,\nκούρην Ἰασίοιο συοκτόνον Ἀρκασίδαο,\nκαί ἑ κυνηλασίην τε καὶ εὐστοχίην ἐδίδαξας.\nοὔ μιν ἐπίκλητοι Καλυδωνίου ἀγρευτῆρες\nμέμφονται κάπροιο· τὰ γὰρ σημήια νίκης\nἈρκαδίην εἰσῆλθεν, ἔχει δʼ ἔτι θηρὸς ὀδόντας·\nοὐδὲ μὲν Ὑλαῖόν τε καὶ ἄφρονα Ῥοῖκον ἔολπα\nοὐδέ περ ἐχθαίροντας ἐν Ἄιδι μωμήσασθαι\nτοξότιν· οὐ γάρ σφιν λαγόνες συνεπιψεύσονται,\nτάων Μαιναλίη νᾶεν φόνωι ἀκρώρεια.\nπότνια πουλυμέλαθρε πολύπτολι χαῖρε Χιτώνη\nΜιλήτωι ἐπίδημε· σὲ γὰρ ποιήσατο Νηλεύς\nἡγεμόνην, ὅτε νηυσὶν ἀνήγετο Κεκροπίηθεν.\nΧησιὰς Ἰμβρασίη πρωτόθρονε, σοὶ δʼ Ἀγαμέμνων\nπηδάλιον νηὸς σφετέρης ἐγκάτθετο νηῶι\nμείλιον ἀπλοΐης, ὅτε οἱ κατέδησας ἀήτας,\nΤευκρῶν ἡνίκα νῆες Ἀχαιίδες ἄστεα κήδειν\nἔπλεον ἀμφʼ Ἑλένηι Ῥαμνουσίδι θυμωθεῖσαι.\nἦ μέν τοι Προῖτός γε δύω ἐκαθίσσατο νηούς,\nἄλλον μὲν Κορίης, ὅτι οἱ συνελέξαο κούρας\nοὔρεα πλαζομένας Ἀζήνια, τὸν δʼ ἐνὶ Λούσοις\nἩμέρηι, οὕνεκα θυμὸν ἀπʼ ἄγριον εἵλεο παίδων.\nσοὶ καὶ Ἀμαζονίδες πολέμου ἐπιθυμήτειραι\nἔν ποτε παρραλίηι Ἐφέσωι βρέτας ἱδρύσαντο\nφηγῶι ὑπὸ πρέμνωι, τέλεσεν δέ τοι ἱερὸν Ἱππώ·\nαὐταὶ δʼ, Οὖπι ἄνασσα, περὶ πρύλιν ὠρχήσαντο\nπρῶτα μὲν ἐν σακέεσσιν ἐνόπλιον, αὖθι δὲ κύκλωι\nστησάμεναι χορὸν εὐρύν· ὑπήεισαν δὲ λίγειαι\nλεπταλέον σύριγγες, ἵνα ῥήσσωσιν ὁμαρτῆι\n(οὐ γάρ πω νέβρεια διʼ ὀστέα τετρήναντο,\nἔργον Ἀθηναίης ἐλάφωι κακόν)· ἔδραμε δʼ ἠχώ\nΣάρδιας ἔς τε νομὸν Βερεκύνθιον. αἳ δὲ πόδεσσιν\nοὖλα κατεκροτάλιζον, ἐπεψόφεον δὲ φαρέτραι.\nκεῖνο δέ τοι μετέπειτα περὶ βρέτας εὐρὺ θέμειλον\nδωμήθη, τοῦ δʼ οὔτι θεώτερον ὄψεται ἠώς\nοὐδʼ ἀφνειότερον· ῥέα κεν Πυθῶνα παρέλθοι.\nτῶι ῥα καὶ ἠλαίνων ἀλαπαξέμεν ἠπείλησε\nΛύγδαμις ὑβριστής· ἐπὶ δὲ στρατὸν ἱππημολγῶν\nἤγαγε Κιμμερίων ψαμάθωι ἴσον, οἵ ῥα παρʼ αὐτόν\nκεκλιμένοι ναίουσι βοὸς πόρον Ἰναχιώνης.\nἆ δειλὸς βασιλέων, ὅσον ἤλιτεν· οὐ γὰρ ἔμελλεν\nοὔτʼ αὐτὸς Σκυθίηνδε παλιμπετὲς οὔτε τις ἄλλος\nὅσσων ἐν λειμῶνι Καϋστρίωι ἔσταν ἅμαζαι\nνοστήσειν· Ἐφέσου γὰρ ἀεὶ τεὰ τόξα πρόκειται.\nπότνια Μουνιχίη λιμενοσκόπε, χαῖρε Φεραίη.\nμή τις ἀτιμήσηι τὴν Ἄρτεμιν (οὐδὲ γὰρ Οἰνεῖ\nβωμὸν ἀτιμάσσαντι καλοὶ πόλιν ἦλθον ἀγῶνες),\nμηδʼ ἐλαφηβολίην μηδʼ εὐστοχίην ἐριδαίνειν\n(οὐδὲ γὰρ Ἀτρεΐδης ὀλίγωι ἔπι κόμπασε μισθῶι),\nμηδέ τινα μνᾶσθαι τὴν παρθένον (οὐδὲ γὰρ Ὦτος,\nοὐδὲ μὲν Ὠαρίων ἀγαθὸν γάμον ἐμνήστευσαν),\nμηδὲ χορὸν φεύγειν ἐνιαύσιον (οὐδὲ γὰρ Ἱππώ\nἀκλαυτεὶ περὶ βωμὸν ἀπείπατο κυκλώσασθαι)·\nχαῖρε μέγα κρείουσα καὶ εὐάντησον ἀοιδῆι.\n"};
