var sequence = {"name":"Callimachus. Hymn to Delos","data":"τὴν ἱερήν, ὦ θυμέ, τίνα χρόνον ἢ πότʼ ἀείσεις\nδῆλον, Ἀπόλλωνος κουροτρόφον; ἦ μὲν ἅπασαι\nΚυκλάδες, αἳ νήσων ἱερώταται εἰν ἁλὶ κεῖνται,\nεὔυμνοι· δῆλος δʼ ἐθέλει τὰ πρῶτα φέρεσθαι\nἐκ Μουσέων, ὅτι Φοῖβον ἀοιδάων μεδέοντα\nλοῦσέ τε καὶ σπείρωσε καὶ ὡς θεὸν ἤινεσε πρώτη.\nὡς Μοῦσαι τὸν ἀοιδὸν ὃ μὴ Πίμπλειαν ἀείσηι\nἔχθουσιν, τὼς Φοῖβος ὅτις Δήλοιο λάθηται.\nΔήλωι νῦν οἴμης ἀποδάσσομαι, ὡς ἂν Ἀπόλλων\nΚύνθιος αἰνήσηι με φίλης ἀλέγοντα τιθήνης.\nκείνη δʼ ἠνεμόεσσα καὶ ἄτροπος οἷά θʼ ἁλιπλήξ\nαἰθυίηις καὶ μᾶλλον ἐπίδρομος ἠέπερ ἵπποις\nπόντωι ἐνεστήρικται· ὃ δʼ ἀμφί ἑ πουλὺς ἑλίσσων\nἸκαρίου πολλὴν ἀπομάσσεται ὕδατος ἄχνην·\nτῶι σφε καὶ ἰχθυβολῆες ἁλίπλοοι ἐννάσσαντο.\nἀλλά οἱ οὐ νεμεσητὸν ἐνὶ πρώτηισι λέγεσθαι,\nὁππότʼ ἐς Ὠκεανόν τε καὶ ἐς Τιτηνίδα Τηθύν\nνῆσοι ἀολλίζονται, ἀεὶ δʼ ἔξαρχος ὁδεύει.\nἣ δʼ ὄπιθεν Φοίνισσα μετʼ ἴχνια Κύρνος ὀπηδεῖ\nοὐκ ὀνοτὴ καὶ Μάκρις Ἀβαντιὰς Ἐλλοπιήων\nΣαρδώ θʼ ἱμερόεσσα καὶ ἣν ἐπενήξατο Κύπρις\nἐξ ὕδατος τὰ πρῶτα, σαοῖ δέ μιν ἀντʼ ἐπιβάθρων.\nκεῖναι μὲν πύργοισι περισκεπέεσσιν ἐρυμναί,\nδῆλος δʼ Ἀπόλλωνι· τί δὲ στιβαρώτερον ἕρκος;\nτείχεα μὲν καὶ λᾶες ὑπαὶ ῥιπῆς κε πέσοιεν\nΣτρυμονίου βορέαο· θεὸς δʼ ἀεὶ ἀστυφέλικτος·\nΔῆλε φίλη, τοῖός σε βοηθόος ἀμφιβέβηκεν.\nεἰ δὲ λίην πολέες σε περιτροχόωσιν ἀοιδαί,\nποίηι ἐνιπλέξω σε; τί τοι θυμῆρες ἀκοῦσαι;\nἢ ὡς τὰ πρώτιστα μέγας θεὸς οὔρεα θείνων\nἄορι τριγλώχινι, τό οἱ Τελχῖνες ἔτευξαν,\nνήσους εἰναλίας εἰργάζετο, νέρθε δʼ ἐλάσσας\nἐκ νεάτων ὤχλισσε καὶ εἰσεκύλισε θαλάσσηι;\nκαὶ τὰς μὲν κατὰ βυσσόν, ἵνʼ ἠπείροιο λάθωνται,\nπρυμνόθεν ἐρρίζωσε· σὲ δʼ οὐκ ἔθλιψεν ἀνάγκη,\nἀλλʼ ἄφετος πελάγεσσιν ἐπέπλεες, οὔνομα δʼ ἦν τοι\nἈστερίη τὸ παλαιόν, ἐπεὶ βαθὺν ἥλαο τάφρον\nοὐρανόθεν φεύγουσα Διὸς γάμον ἀστέρι ἴση.\nτόφρα μὲν οὔπω τοι χρυσέη ἐπεμίσγετο Λητώ,\nτόφρα δʼ ἔτʼ Ἀστερίη σὺ καὶ οὐδέπω ἔκλεο Δῆλος.\nπολλάκι σε Τροιζῆνος ἀπὸ ξάνθοιο πολίχνης\nἐρχόμενοι Ἐφύρηνδε Σαρωνικοῦ ἔνδοθι κόλπου\nναῦται ἐπεσκέψαντο, καὶ ἐξ Ἐφύρης ἀνιόντες\nοἳ μὲν ἔτʼ οὐκ ἴδον αὖθι, σὺ δὲ στεινοῖο παρʼ ὀξύν\nἔδραμες Εὐρίποιο πόρον καναχηδὰ ῥέοντος,\nΧαλκιδικῆς δʼ αὐτῆμαρ ἀνηναμένη ἁλὸς ὕδωρ\nμέσφʼ ἐς Ἀθηναίων προσενήξαο Σούνιον ἄκρον\nἢ Χίον ἢ νήσοιο διάβροχον ὕδατι μαστόν\nπαρθενίης (οὔπω γὰρ ἔην Σάμος), ἧχί σε νύμφαι\nγείτονες Ἀγκαίου Μυκαλησσίδες ἐξείνισσαν.\nἡνίκα δʼ Ἀπόλλωνι γενέθλιον οὖδας ὑπέσχες,\nτοῦτό τοι ἀντημοιβὸν ἁλίπλοοι οὔνομʼ ἔθεντο,\nοὕνεκεν οὐκέτʼ ἄδηλος ἐπέπλεες, ἀλλʼ ἐνὶ πόντου\nκύμασιν Αἰγαίοιο ποδῶν ἐνεθήκαο ῥίζας.\nοὐδʼ Ἥρην κοτέουσαν ὑπέτρεσας· ἣ μὲν ἁπάσαις\nδεινὸν ἐπεβρωμᾶτο λεχωίσιν αἳ Διὶ παῖδας\nἐξέφερον, Λητοῖ δὲ διακριδόν, οὕνεκα μούνη\nΖηνὶ τεκεῖν ἤμελλε φιλαίτερον Ἄρεος υἷα.\nτῶι ῥα καὶ αὐτὴ μὲν σκοπιὴν ἔχεν αἰθέρος εἴσω\nσπερχομένη μέγα δή τι καὶ οὐ φατόν, εἶργε δὲ Λητώ\nτειρομένην ὠδῖσι· δύω δέ οἱ εἵατο φρουροί\nγαῖαν ἐποπτεύοντες, ὃ μὲν πέδον ἠπείροιο\nἥμενος ὑψηλῆς κορυφῆς ἔπι Θρήικος Αἵμου\nθοῦρος Ἄρης ἐφύλασσε σὺν ἔντεσι, τὼ δέ οἱ ἵππω\nἑπτάμυχον βορέαο παρὰ σπέος ηὐλίζοντο·\nἣ δʼ ἐπὶ νησάων ἑτέρη σκοπὸς εὐρειάων\nἧστο κόρη Θαύμαντος ἐπαΐξασα Μίμαντι.\nἔνθʼ οἳ μὲν πολίεσσιν ὅσαις ἐπεβάλλετο Λητώ\nμίμνον ἀπειλητῆρες, ἀπετρώπων δὲ δέχεσθαι.\nφεῦγε μὲν Ἀρκαδίη, φεῦγεν δʼ ὄρος ἱερὸν Αὔγης\nΠαρθένιον, φεῦγεν δʼ ὁ γέρων μετόπισθε Φενειός.\nφεῦγε δʼ ὅλη Πελοπηὶς ὅση παρακέκλιται Ἰσθμῶι,\nἔμπλην Αἰγιαλοῦ γε καὶ Ἄργεος· οὐ γὰρ ἐκείνας\nἀτραπιτοὺς ἐπάτησεν, ἐπεὶ λάχεν Ἴναχον Ἥρη.\nφεῦγε καὶ Ἀονίη τὸν ἕνα δρόμον, αἳ δʼ ἐφέποντο\nΔίρκη τε Στροφίη τε μελαμψήφιδος ἔχουσαι\nἸσμηνοῦ χέρα πατρός, ὃ δʼ εἵπετο πολλὸν ὄπισθεν\nἈσωπὸς βαρύγουνος, ἐπεὶ πεπάλακτο κεραυνῶι.\nἣ δʼ ὑποδινηθεῖσα χοροῦ ἀπεπαύσατο νύμφη\nαὐτόχθων Μελίη καὶ ὑπόχλοον ἔσχε παρειήν\nἥλικος ἀσθμαίνουσα περὶ δρυός, ὡς ἴδε χαίτην\nσειομένην Ἑλικῶνος. ἐμαὶ θεαί, εἴπατε Μοῦσαι,\nἦ ῥʼ ἐτεὸν ἐγένοντο τότε δρύες ἡνίκα Νύμφαι;\nνύμφαι μὲν χαίρουσιν, ὅτε δρύας ὄμβρος ἀέξει,\nνύμφαι δʼ αὖ κλαίουσιν, ὅτε δρυσὶν οὐκέτι φύλλα.\nταῖς μὲν ἔτʼ Ἀπόλλων ὑποκόλπιος αἰνὰ χολώθη,\nφθέγξατο δʼ οὐκ ἀτέλεστον ἀπειλήσας ἐπὶ Θήβηι·\nΘ̔ήβη τίπτε τάλαινα τὸν αὐτίκα πότμον ἐλέγχεις;\nμήπω μή μʼ ἀέκοντα βιάζεο μαντεύεσθαι.\nοὔπω μοι Πυθῶνι μέλει τριποδήιος ἕδρη,\nοὐδέ τί πω τέθνηκεν ὄφις μέγας, ἀλλʼ ἔτι κεῖνο\nθηρίον αἰνογένειον ἀπὸ Πλειστοῖο καθέρπον\nΠαρνησὸν νιφόεντα περιστέφει ἐννέα κύκλοις·\nἀλλʼ ἔμπης ἐρέω τι τορώτερον ἢ ἀπὸ δάφνης.\nφεῦγε πρόσω· ταχινός σε κιχήσομαι αἵματι λούσων\nτόξον ἐμόν· σὺ δὲ τέκνα κακογλώσσοιο γυναικός\nἔλλαχες. οὐ σύ γʼ ἐμεῖο φίλη τροφὸς οὐδὲ Κιθαιρών\nἔσσεται· εὐαγέων δὲ καὶ εὐαγέεσσι μελοίμηνʼ.\nὣς ἄρʼ ἔφη. Λητὼ δὲ μετάτροπος αὖτις ἐχώρει.\nἀλλʼ ὅτʼ Ἀχαιιάδες μιν ἀπηρνήσαντο πόληες\nἐρχομένην, Ἑλίκη τε Ποσειδάωνος ἑταίρη\nΒοῦρά τε Δεξαμενοῖο βοόστασις Οἰκιάδαο,\nἄψ δʼ ἐπὶ Θεσσαλίην πόδας ἔτρεπε, φεῦγε δʼ Ἄναυρος\nκαὶ μεγάλη Λάρισα καὶ αἱ Χειρωνίδες ἄκραι,\nφεῦγε δὲ καὶ Πηνειὸς ἑλισσόμενος διὰ Τεμπέων·\nΉρη σοὶ δʼ ἔτι τῆμος ἀνηλεὲς ἦτορ ἔκειτο\nοὐδὲ κατεκλάσθης τε καὶ ὤικτισας, ἡνίκα πήχεις\nἀμφοτέρους ὀρέγουσα μάτην ἐφθέγξατο τοῖα\nʼΝύμφαι Θεσσαλίδες, ποταμοῦ γένος, εἴπατε πατρί\nκοιμῆσαι μέγα χεῦμα· περιπλέξασθε γενείωι\nλισσόμεναι τὰ Ζηνὸς ἐν ὕδατι τέκνα τεκέσθαι.\nΠηνειὲ Φθιῶτα, τί νῦν ἀνέμοισιν ἐρίζεις;\nὦ πάτερ, οὐ μὴν ἵππον ἀέθλιον ἀμφιβέβηκας.\nἦ ῥά τοι ὧδʼ αἰεὶ ταχινοὶ πόδες, ἢ ἐπʼ ἐμεῖο\nμοῦνοι ἐλαφρίζουσι, πεποίησαι δὲ πέτεσθαι\nσήμερον ἐξαπίνης;ʼ ὃ δʼ ἀνήκοος. ʼὦ ἐμὸν ἄχθος,\nποῖ σε φέρω; μέλεοι γὰρ ἀπειρήκασι τένοντες.\nΠήλιον ὦ Φιλύρης νυμφήιον, ἀλλὰ σὺ μεῖνον,\nμεῖνον, ἐπεὶ καὶ θῆρες ἐν οὔρεσι πολλάκι σεῖο\nὠμοτόκους ὠδῖνας ἀπηρείσαντο λέαιναι.ʼ\nτὴν δʼ ἄρα καὶ Πηνειὸς ἀμείβετο δάκρυα λείβων\nʼλητοῖ, Ἀναγκαίη μεγάλη θεός. οὐ γὰρ ἔγωγε\nπότνια σὰς ὠδῖνας ἀναίνομαι (οἶδα καὶ ἄλλας\nλουσαμένας ἀπʼ ἐμεῖο λεχωίδας)· ἀλλά μοι Ἥρη\nδαψιλὲς ἠπείλησεν. ἀπαύγασαι, οἷος ἔφεδρος\nοὔρεος ἐξ ὑπάτου σκοπιὴν ἔχει, ὅς κέ με ῥεῖα\nβυσσόθεν ἐξερύσειε. τί μήσομαι; ἢ ἀπολέσθαι\nἡδύ τί τοι Πηνειόν; ἴτω πεπρωμένον ἦμαρ·\nτλήσομαι εἵνεκα σεῖο καὶ εἰ μέλλοιμι ῥοάων\nδιψαλέην ἄμπωτιν ἔχων αἰώνιον ἔρρειν\nκαὶ μόνος ἐν ποταμοῖσιν ἀτιμότατος καλέεσθαι.\nἠνίδʼ ἐγώ· τί περισσά; κάλει μόνον Εἰλήθυιαν.ʼ\nεἶπε καὶ ἠρώησε μέγαν ῥόον. ἀλλά οἱ Ἄρης\nΠαγγαίου προθέλυμνα καρήατα μέλλεν ἀείρας\nἐμβαλέειν δίνηισιν, ἀποκρύψαι δὲ ῥέεθρα·\nὑψόθε δʼ ἐσμαράγησε καὶ ἀσπίδα τύψεν ἀκωκῆι\nδούρατος· ἣ δʼ ἐλέλιξεν ἐνόπλιον· ἔτρεμε δʼ Ὄσσης\nοὔρεα καὶ πεδίον Κραννώνιον αἵ τε δυσαεῖς\nἐσχατιαὶ Πίνδοιο, φόβωι δʼ ὠρχήσατο πᾶσα\nΘεσσαλίη· τοῖος γὰρ ἀπʼ ἀσπίδος ἔβραμεν ἦχος.\nὡς δʼ ὁπότʼ Αἰτναίου ὄρεος πυρὶ τυφομένοιο\nσείονται μυχὰ πάντα κατουδαίοιο γίγαντος\nεἰς ἑτέρην Βριαρῆος ἐπωμίδα κινυμένοιο,\nθερμάστραι τε βρέμουσιν ὑφʼ Ἡφαίστοιο πυράγρης\nἔργα θʼ ὁμοῦ, δεινὸν δὲ πυρίκμητοί τε λέβητες\nκαὶ τρίποδες πίπτοντες ἐπʼ ἀλλήλοις ἰαχεῦσι·\nτῆμος ἔγεντʼ ἄραβος σάκεος τόσος εὐκύκλοιο·\nΠηνειὸς δʼ οὐκ αὖτις ἐχάζετο, μίμνε δʼ ὁμοίως\nκαρτερὸς ὡς τὰ πρῶτα, θοὰς δʼ ἐστήσατο δίνας,\nεἰσόκε οἱ Κοιηὶς ἐκέκλετο ʼσώιζεο χαίρων,\nσώιζεο· μὴ σύ γʼ ἐμεῖο πάθηις κακὸν εἵνεκα τῆσδε\nἀντʼ ἐλεημοσύνης, χάριτος δέ τοι ἔσσετʼ ἀμοιβήʼ.\nἦ καὶ πολλὰ πάροιθεν ἐπεὶ κάμεν ἔστιχε νήσους\nεἰναλίας· αἳ δʼ οὔ μιν ἐπερχομένην ἐδέχοντο,\nοὐ λιπαρὸν νήεσσιν Ἐχινάδες ὅρμον ἔχουσαι,\nοὐδʼ ἥτις Κέρκυρα φιλοξεινωτάτη ἄλλων,\nἾρις ἐπεὶ πάσηισιν ἐφʼ ὑψηλοῖο Μίμαντος\nσπερχομένη μάλα πολλὸν ἀπέτραπεν· αἳ δʼ ὑπʼ ὀμοκλῆς\nπανσυδίηι φοβέοντο κατὰ ρῥόον ἥντινα τέτμοι.\nὠγυγίην δἤπειτα Κόων, Μεροπηίδα νῆσον,\nἵκετο, Χαλκιόπης ἱερὸν μυχὸν ἡρωίνης.\nἀλλά ἑ παιδὸς ἔρυκεν ἔπος τόδε ʼμὴ σύ γε μῆτερ\nτῆι με τέκοις. οὔτʼ οὖν ἐπιμέμφομαι οὐδὲ μεγαίρω\nνῆσον, ἐπεὶ λιπαρή τε καὶ εὔβοτος, εἴ νύ τις ἄλλη·\nἀλλά οἱ ἐκ Μοιρέων τις ὀφειλόμενος θεὸς ἄλλος\nἐστί, Σαωτήρων ὕπατον γένος· ὧι ὑπὸ μίτρην\nἵξεται οὐκ ἀέκουσα Μακηδόνι κοιρανέεσθαι\nἀμφοτέρη μεσόγεια καὶ αἳ πελάγεσσι κάθηνται,\nμέχρις ὅπου περάτη τε καὶ ὁππόθεν ὠκέες ἵπποι\nἠέλιον φορέουσιν· ὃ δʼ εἴσεται ἤθεα πατρός.\nκαί νύ ποτε ξυνός τις ἐλεύσεται ἄμμιν ἄεθλος\nὕστερον, ὁππότʼ ἂν οἳ μὲν ἐφʼ Ἑλλήνεσσι μάχαιραν\nβαρβαρικὴν καὶ Κελτὸν ἀναστήσαντες Ἄρηα\nὀψίγονοι Τιτῆνες ἀφʼ ἑσπέρου ἐσχατόωντος\nῥώσωνται νιφάδεσσιν ἐοικότες ἢ ἰσάριθμοι\nτείρεσιν, ἡνίκα πλεῖστα κατʼ ἠέρα βουκολέονται,\nφρούρια καὶ\nκαὶ πεδία Κρισσαῖα καὶ ἤπειροι\nἀμφιπεριστείνωνται, ἴδωσι δὲ πίονα καπνὸν\nγείτονος αἰθομένοιο, καὶ οὐκέτι μοῦνον ἀκουῆι,\nἀλλʼ ἤδη παρὰ νηὸν ἀπαυγάζωνται † φάλαγγες\nδυσμενέων, ἤδη δὲ παρὰ τριπόδεσσιν ἐμεῖο\nφάσγανα καὶ ζωστῆρας ἀναιδέας ἐχθομένας τε\nἀσπίδας, αἳ Γαλάτηισι κακὴν ὁδὸν ἄφρονι φύλωι\nστήσονται· τέων αἳ μὲν ἐμοὶ γέρας, αἳ δʼ ἐπὶ Νείλωι\nἐν πυρὶ τοὺς φορέοντας ἀποπνεύσαντας ἰδοῦσαι\nκείσονται βασιλῆος ἀέθλια πολλὰ καμόντος.\nἐσσόμενε Πτολεμαῖε, τά τοι μαντήια φαίνω.\nαἰνήσεις μέγα δή τι τὸν εἰσέτι γαστέρι μάντιν\nὕστερον ἤματα πάντα· σὺ δὲ ξυμβάλλεο μῆτερ·\nἔστι διειδομένη τις ἐν ὕδατι νήσος ἀραιή,\nπλαζομένη πελάγεσσι· πόδες δέ οἱ οὐχ ἑνὶ χώρωι,\nἀλλὰ παλιρροίηι ἐπινήχεται ἀνθέρικος ὥς,\nἔνθα νότος, ἔνθʼ εὖρος, ὅπη φορέηισι θάλασσα.\nτῆι με φέροις· κείνην γὰρ ἐλεύσεαι εἰς ἐθέλουσαν.ʼ\nαἳ μὲν τόσσα λέγοντος ἀπέτρεχον εἰν ἁλὶ νῆσοι·\nἈστερίη φιλόμολπε, σὺ δʼ Εὐβοίηθε κατήιεις,\nΚυκλάδας ὀψομένη περιηγέας, οὔ τι παλαιόν,\nἀλλʼ ἔτι τοι μετόπισθε Γεραίστιον εἵπετο φῦκος·\n\nφλεξας ἐπεὶ περικαίεο πυρί,\nτλήμονʼ ὑπʼ ὠδίνεσσι βαρυνομένην ὁρόωσα·\nʼἭρη τοῦτό με ῥέξον ὅ τοι φίλον· οὐ γάρ ἀπειλὰς\nὑμετέρας ἐφύλαξα· πέρα, πέρα εἰς ἐμὲ Λητοῖʼ.\nἔννεπες· ἣ δʼ ἀρητὸν ἄλης ἀπεπαύσατο λυγρῆς,\nἕζετο δʼ Ἰνωποῖο παρὰ ρῥόον, ὅντε βάθιστον\nγαῖα τότʼ ἐξανίησιν, ὅτε πλήθοντι ῥεέθρωι\nΝεῖλος ἀπὸ κρημνοῖο κατέρχεται Αἰθιοπῆος·\nλύσατο δὲ ζώνην, ἀπὸ δʼ ἐκλίθη ἔμπαλιν ὤμοις\nφοίνικος ποτὶ πρέμνον ἀμηχανίης ὑπὸ λυγρῆς\nτειρομένη· νότιος δὲ διὰ χροὸς ἔρρεεν ἱδρώς.\nεἶπε δʼ ἀλυσθμαίνουσα ʼτί μητέρα κοῦρε βαρύνεις;\nαὕτη τοι φίλε νῆσος ἐπιπλώουσα θαλάσσηι.\nγείνεο, γείνεο κοῦρε καὶ ἤπιος ἔξιθι κόλπουʼ.\nνύμφα Διὸς βαρύθυμε, σὺ δʼ οὐκ ἄρʼ ἔμελλες ἄπυστος\nδὴν ἔμεναι· τοίη σε προσέδραμεν ἀγγελιῶτις,\nεἶπε δʼ ἔτʼ ἀσθμαίνουσα, φόβωι δʼ ἀνεμίσγετο μῦθος,\nʼἭρη τιμηέσσα, πολὺ προὔχουσα θεάων\nσὴ μὲν ἐγώ, σὰ δὲ πάντα, σὺ δὲ κρείουσα κάθησαι\nγνησίη Οὐλύμποιο, καὶ οὐ χέρα δείδιμεν ἄλλην\nθηλυτέρην, σὺ δʼ ἄνασσα τὸν αἴτιον εἴσεαι ὀργῆς.\nΛητώ τοι μίτρην ἀναλύεται ἔνδοθι νήσου.\nἄλλαι μὲν πᾶσαί μιν ἀπέστυγον οὐδʼ ἐδέχοντο·\nἈστερίη δʼ ὀνομαστὶ παρερχομένην ἐκάλεσσεν,\nἈστερίη, πόντοιο κακὸν σάρον· οἶσθα καὶ αὐτή.\nἀλλὰ φίλη, δύνασαι γάρ, ἀμύνειν πότνια δούλοις\nὑμετέροις, οἳ σεῖο πέδον πατέουσιν ἐφετμῆιʼ.\nἦ καὶ ὑπὸ χρύσειον ἐδέθλιον ἷζε κύων ὥς,\nἈρτέμιδος ἥτις τε, θοῆς ὅτε παύσεται ἄγρης,\nἵζει θηρήτειρα παρʼ ἴχνεσιν, οὔατα δʼ αὐτῆς\nὀρθὰ μάλʼ, αἰὲν ἑτοῖμα θεῆς ὑποδέχθαι ὀμοκλήν·\nτῆι ἰκέλη Θαύμαντος ὑπὸ θρόνον ἵζετο κούρη.\nκείνη δʼ οὐδέποτε σφετέρης ἐπιλήθεται ἕδρης,\nοὐδʼ ὅτε οἱ ληθαῖον ἐπὶ πτερὸν ὕπνος ἐρείσει,\nἀλλʼ αὐτοῦ μεγάλοιο ποτὶ γλωχῖνα θρόνοιο\nτυτθὸν ἀποκλίνασα καρήατα λέχριος εὕδει.\nοὐδέ ποτε ζώνην ἀναλύεται οὐδὲ ταχείας\nἐνδρομίδας, μή οἵ τι καὶ αἰφνίδιον ἔπος εἴπηι\nδεσπότις. ἣ δʼ ἀλεγεινὸν ἀλαστήσασα προσηύδα\nʼοὕτω νῦν, ὦ Ζηνὸς ὀνείδεα, καὶ γαμέοισθε\nλάθρια καὶ τίκτοιτε κεκρυμμένα, μηδʼ ὅθι δειλαί\nδυστοκέες μογέουσιν ἀλετρίδες, ἀλλʼ ὅθι φῶκαι\nεἰνάλιαι τίκτουσιν, ἐνὶ σπιλάδεσσιν ἐρήμοις.\nἈστερίηι δʼ οὐδέν τι βαρύνομαι εἵνεκα τῆσδε\nἀμπλακίης, οὐδʼ ἔστιν ὅπως ἀποθύμια ῥέξω·\nτόσσα δέω· μάλα γάρ τε κακῶς ἐχαρίσσατο Λητοῖ·\nἀλλά μιν ἔκπαγλόν τι σεβίζομαι, οὕνεκʼ ἐμεῖο\nδέμνιον οὐκ ἐπάτησε, Διὸς δʼ ἀνθείλετο πόντονʼ.\nἣ μὲν ἔφη· κύκνοι δὲ θεοῦ μέλποντες ἄοζοι\nΜηιόνιον Πακτωλὸν ἐκυκλώσαντο λιπόντες\nἑβδομάκις περὶ Δῆλον, ἐπήεισαν δὲ λοχείηι\nΜουσάων ὄρνιθες, ἀοιδότατοι πετεηνῶν·\nἔνθεν ὁ παῖς τοσσάσδε λύρηι ἐνεδήσατο χορδάς\nὕστερον, ὁσσάκι κύκνοι ἐπʼ ὠδίνεσσιν ἄεισαν.\nὄγδοον οὐκέτʼ ἄεισαν, ὃ δʼ ἔκθορεν, αἳ δʼ ἐπὶ μακρὸν\nνύμφαι Δηλιάδες, ποταμοῦ γένος ἀρχαίοιο,\nεἶπαν Ἐλειθυίης ἱερὸν μέλος, αὐτίκα δʼ αἰθήρ\nχάλκεος ἀντήχησε διαπρυσίην ὀλολυγήν,\nοὐδʼ Ἥρη νεμέσησεν, ἐπεὶ χόλον ἐξέλετο Ζεύς.\nχρύσεά τοι τότε πάντα θεμείλια γείνετο Δῆλε,\nχρυσῶι δὲ τροχόεσσα πανήμερος ἔρρεε λίμνη,\nχρύσειον δʼ ἐκόμησε γενέθλιον ἔρνος ἐλαίης,\nχρυσῶι δὲ πλήμυρε βαθὺς Ἰνωπὸς ἑλιχθείς.\nαὐτὴ δὲ χρυσέοιο ἀπʼ οὔδεος εἵλεο παῖδα,\nἐν δʼ ἐβάλευ κόλποισιν, ἔπος δʼ ἐφθέγξαο τοῖον\nὦ μεγάλη πολύβωμε πολύπτολι πολλὰ φέρουσα,\nπίονες ἤπειροί τε καὶ αἳ περιναίετε νῆσοι·\nαὕτη ἐγὼ τοιήδε· δυσήροτος, ἀλλʼ ἀπʼ ἐμεῖο\nΔήλιος Ἀπόλλων κεκλήσεται, οὐδέ τις ἄλλη\nγαιάων τοσσόνδε θεῶι πεφιλήσεται ἄλλωι,\nοὐ Κερχνὶς κρείοντι Ποσειδάωνι Λεχαίου,\nοὐ πάγος Ἑρμείηι Κυλλήνιος, οὐ Διὶ Κρήτη,\nὡς ἐγὼ Ἀπόλλωνι· καὶ ἔσσομαι οὐκέτι πλαγκτή.\nὧδε σὺ μὲν κατέλεξας· ὃ δὲ γλυκὺν ἔσπασε μαζόν.\nτῶι καὶ νησάων ἁγιωτάτη ἐξέτι κείνου\nκλήζηι, Ἀπόλλωνος κουροτρόφος· οὐδέ σʼ Ἐνυώ\nοὐδʼ Ἀίδης οὐδʼ ἵπποι ἐπιστείβουσιν Ἄρηος·\nἀλλά τοι ἀμφιετεῖς δεκατηφόροι αἰὲν ἀπαρχαί\nπέμπονται, πᾶσαι δὲ χοροὺς ἀνάγουσι πόληες,\nαἵ τε πρὸς ἠοίην αἵ θʼ ἕσπερον αἵ τʼ ἀνὰ μέσσην\nκλήρους ἐστήσαντο, καὶ οἳ καθύπερθε βορείης\nοἰκία θινὸς ἔχουσι, πολυχρονιώτατον αἷμα.\nοἳ μέν τοι καλάμην τε καὶ ἱερὰ δράγματα πρῶτοι\nἀσταχύων φορέουσιν· ἃ Δωδώνηθι Πελασγοί\nτηλόθεν ἐκβαίνοντα πολὺ πρώτιστα δέχονται,\nγηλεχέες θεράποντες ἀσιγήτοιο λέβητος·\nδεύτερον Ἱερὸν ἄστυ καὶ οὔρεα Μηλίδος αἴης\nἔρχονται· κεῖθεν δὲ διαπλώουσιν Ἀβάντων\nεἰς ἀγαθὸν πεδίον Ληλάντιον· οὐδʼ ἔτι μακρός\nὁ πλόος Εὐβοίηθεν, ἐπεὶ σέο γείτονες ὅρμοι.\nπρῶταί τοι τάδʼ ἔνεικαν ἀπὸ ξανθῶν Ἀριμασπῶν\nΟὖπίς τε Λοξώ τε καὶ εὐαίων Ἑκαέργη,\nθυγατέρες Βορέαο, καὶ ἄρσενες οἳ τότʼ ἄριστοι\nἠιθέων· οὐδʼ οἵ γε παλιμπετὲς οἴκαδʼ ἵκοντο,\nεὔμοιροι δʼ ἐγένοντο, καὶ ἀκλέες οὔποτʼ ἐκεῖνοι.\nἦ τοι Δηλιάδες μέν, ὅτʼ εὐήχης ὑμέναιος\nἤθεα κουράων μορμύσσεται, ἥλικα χαίτην\nπαρθενικαῖς, παῖδες δὲ θέρος τὸ πρῶτον ἰούλων\nἄρσενες ἠιθέοισιν ἀπαρχόμενοι φορέουσιν.\nἈστερίη θυόεσσα, σὲ μὲν περί τʼ ἀμφί τε νῆσοι\nκύκλον ἐποιήσαντο καὶ ὡς χορὸν ἀμφεβάλοντο·\nοὔτε σιωπηλὴν οὔτʼ ἄψοφον οὖλος ἐθείραις\nἕσπερος, ἀλλʼ αἰεί σε καταβλέπει ἀμφιβόητον.\nοἳ μὲν ὑπαείδουσι νόμον Λυκίοιο γέροντος,\nὅν τοι ἀπὸ Ξάνθοιο θεοπρόπος ἤγαγεν Ὠλήν·\nαἳ δὲ ποδὶ πλήσσουσι χορίτιδες ἀσφαλὲς οὖδας.\nδὴ τότε καὶ στεφάνοισι βαρύνεται ἱρὸν ἄγαλμα\nΚύπριδος ἀρχαίης ἀριήκοον, ἥν ποτε Θησεύς\nεἵσατο σὺν παίδεσσιν, ὅτε Κρήτηθεν ἀνέπλει.\nοἳ χαλεπὸν μύκημα καὶ ἄγριον υἷα φυγόντες\nΠασιφάης καὶ γναμπτὸν ἕδος σκολιοῦ λαβυρίνθου\nπότνια σὸν περὶ βωμὸν ἐγειρομένου κιθαρισμοῦ\nκύκλιον ὠρχήσαντο, χοροῦ δʼ ἡγήσατο Θησεύς.\nἔνθεν ἀειζώοντα θεωρίδος ἱερὰ Φοίβωι\nΚεκροπίδαι πέμπουσι, τοπήια νηὸς ἐκείνης.\nἈστερίη πολύβωμε πολύλλιτε, τίς δέ σε ναύτης\nἔμπορος Αἰγαίοιο παρήλυθε νηὶ θεούσηι;\nοὐχ ούτω μεγάλοι μιν ἐπιπνείουσιν ἀῆται,\nχρειὼ δʼ ὅττι τάχιστον ἄγει πλόον, ἀλλὰ τὰ λαίφη\nὠκέες ἐστείλαντο καὶ οὐ πάλιν αὖτις ἔβησαν,\nπρὶν μεγάλη σέο βωμὸν ὑπὸ πληγῆισιν ἑλίξαι\nῥησσόμενον καὶ πρέμνον ὀδακτάσαι ἁγνὸν ἐλαίης\nχεῖρας ἀποστρέψαντας· ἃ Δηλιὰς εὕρετο νύμφη\nπαίγνια κουρίζοντι καὶ Ἀπόλλωνι γελαστύν.\nἱστίη ὦ νήσων εὐέστιε χαῖρε μὲν αὐτή,\nχαίροι δʼ Ἀπόλλων τε καὶ ἣν ἐλοχεύσαο Λητώ.\n"};
