var sequence = {"name":"Callimachus. Hymn to Athena","data":"Όσσαι λωτροχόοι τᾶς Παλλάδος ἔξιτε πᾶσαι,\nἔξιτε· τᾶν ἵππων ἄρτι φρυασσομενᾶν\nτᾶν ἱερᾶν ἐσάκουσα, καὶ ἁ θεὸς εὔτυκος ἕρπειν·\nσοῦσθέ νυν, ὦ ξανθαί σοῦσθε Πελασγιάδες.\nοὔποκʼ Ἀθαναία μεγάλως ἀπενίψατο πάχεις\nπρὶν κόνιν ἱππειᾶν ἐξελάσαι λαγόνων,\nοὐδʼ ὅκα δὴ λύθρωι πεπαλαγμένα πάντα φέροισα\nτεύχεα τῶν ἀδίκων ἦνθʼ ἀπὸ γηγενέων,\nἀλλὰ πολὺ πράτιστον ὑφʼ ἅρματος αὐχένας ἵππων\nλυσαμένα παγαῖς ἔκλυσεν Ὠκεανῶ\nἱδρῶ καὶ ῥαθάμιγγας, ἐφοίβασεν δὲ παγέντα\nπάντα χαλινοφάγων ἀφρὸν ἀπὸ στομάτων.\nὦ ἴτʼ Ἀχαιιάδες, καὶ μὴ μύρα μηδʼ ἀλαβάστρως\n(συρίγγων ἀίω φθόγγον ὑπαξονίων),\nμὴ μύρα λωτροχόοι τᾶι Παλλάδι μηδʼ ἀλαβάστρως\n(οὐ γὰρ Ἀθαναία χρίματα μεικτὰ φιλεῖ)\nοἴσετε μηδὲ κάτοπτρον· ἀεὶ καλὸν ὄμμα τὸ τήνας\nοὐδʼ ὅκα τὰν Ἴδαι Φρὺξ ἐδίκαζεν ἔριν,\nοὔτʼ ἐς ὀρείχαλκον μεγάλα θεὸς οὔτε Σιμοῦντος\nἔβλεψεν δίναν ἐς διαφαινομέναν·\nοὐδʼ Ήρα· Κύπρις δὲ διαυγέα χαλκὸν ἑλοῖσα\nπολλάκι τὰν αὐτὰν δὶς μετέθηκε κόμαν·\nἃ δέ, δὶς ἑξήκοντα διαθρέξασα διαύλως,\nοἷα παρʼ Εὐρώται τοὶ Λακεδαιμόνιοι\nἀστέρες, ἐμπεράμως ἐνετρίψατο λιτὰ βαλοῖσα\nχρίματα, τᾶς ἰδίας ἔκγονα φυταλιᾶς·\nὦ κῶραι, τὸ δʼ ἔρευθος ἀνέδραμε, πρώιον οἵαν\nἢ ῥόδον ἢ σίβδας κόκκος ἔχει χροΐαν.\nτῶι καὶ νῦν ἄρσεν τι κομίξατε μῶνον ἔλαιον,\nὧι Κάστωρ, ὧι καὶ χρίεται Ἡρακλέης·\nοἴσετε καὶ κτένα οἱ παγχρύσεον, ὡς ἀπὸ χαίταν\nπέξηται, λιπαρὸν σμασαμένα πλόκαμον.\nἔξιθʼ Ἀθαναία· πάρα τοι καταθύμιος ἴλα,\nπαρθενικαὶ μεγάλων παῖδες Ἀρεστοριδᾶν·\nὠθάνα, φέρεται δὲ καὶ ἁ Διομήδεος ἀσπίς,\nὡς ἔθος Ἀργείων τοῦτο παλαιότερον·\n\n\nΕὐμήδης ἐδίδαξε, τεὶν κεχαρισμένος ἱρεύς·\nὅς ποκα βωλευτὸν γνοὺς ἐπί οἱ θάνατον\nδᾶμον ἑτοιμάζοντα φυγᾶι τεὸν ἱρὸν ἄγαλμα\nὤιχετʼ ἔχων, Κρεῖον δʼ εἰς ὄρος ὠικίσατο·\nκρεῖον ὄρος· σὲ δὲ δαῖμον ἀπορρώγεσσιν ἔθηκεν\nἐν πέτραις, αἷς νῦν οὔνομα Παλλατίδες.\nἔξιθʼ Ἀθαναία περσέπτολι χρυσεοπήληξ,\nἵππων καὶ σακέων ἁδομένα πατάγωι.\nσάμερον ὑδροφόροι μὴ βάπτετε — σάμερον Ἄργος\nπίνετʼ ἀπὸ κρανᾶν μηδʼ ἀπὸ τῶ ποταμῶ,\nσάμερον αἱ δῶλαι τὰς κάλπιδας ἢ ʼς Φυσάδειαν\nἢ ἐς Ἀμυμώναν οἴσετε τὰν Δαναῶ.\nκαὶ γὰρ δὴ χρυσῶι τε καὶ ἄνθεσιν ὕδατα μείξας\nἡξεῖ φορβαίων Ἴναχος ἐξ ὀρέων\nτἀθάναι τὸ λοετρὸν ἄγων καλόν. ἀλλὰ Πελασγέ\nφράζεο μὴ οὐκ ἐθέλων τὰν βασίλειαν ἴδηις.\nὅς κεν ἴδηι γυμνὰν τὰν Παλλάδα τὰν πολιοῦχον,\nτὦργος ἐσοψεῖται τοῦτο πανυστάτιον.\nπότνιʼ Ἀθαναία τὺ μὲν ἔξιθι· μέσφα δʼ ἐγώ τι\nταῖσδʼ ἐρέω. μῦθος δʼ οὐκ ἐμός, ἀλλʼ ἑτέρων.\nπαῖδες, Ἀθαναία νύμφαν μίαν ἔν ποκα Θήβαις\nπουλύ τι καὶ πέρι δὴ φίλατο τᾶν ἑταρᾶν,\nματέρα Τειρεσίαο, καὶ οὔποκα χωρὶς ἔγεντο·\nἀλλὰ καὶ ἀρχαίων εὖτʼ ἐπὶ Θεσπιέων\n¯˘˘¯˘˘¯˘; ἢ εἰς Ἁλίαρτον ἐλαύνοι\nἵππως, Βοιωτῶν ἔργα διερχομένα,\nἢ ʼπὶ Κορωνείας, ἵνα οἱ τεθυωμένον ἄλσος\nκαὶ βωμοὶ ποταμῶι κεῖντʼ ἐπὶ Κουραλίωι·\nπολλάκις ἁ δαίμων νιν ἑῶ ἐπεβάσατο δίφρω,\nοὐδʼ ὄαροι νυμφᾶν οὐδὲ χοροστασίαι\nἁδεῖαι τελέθεσκον, ὅκʼ οὐχ ἁγεῖτο Χαρικλώ·\nἀλλʼ ἔτι καὶ τήναν δάκρυα πόλλʼ ἔμενεν,\nκαίπερ Ἀθαναίαι καταθύμιον ἔσσαν ἑταίραν.\nδή ποκα γὰρ πέπλων λυσομένα περόνας\nἵππω ἐπὶ κράναι Ἑλικωνίδι καλὰ ῥεοίσαι\nλῶντο· μεσαμβρινὰ δʼ εἶχʼ ὄρος ἁσυχία.\nἀμφότεραι λώοντο, μεσαμβριναὶ δʼ ἔσαν ὧραι,\nπολλὰ δʼ ἁσυχία τῆνο κατεῖχεν ὄρος.\nΤειρεσίας δʼ ἔτι μῶνος ἁμᾶ κυσὶν ἄρτι γένεια\nπερκάζων ἱερὸν χῶρον ἀνεστρέφετο·\nδιψάσας δʼ ἄφατόν τι ποτὶ ρῥόον ἤλυθε κράνας,\nσχέτλιος· οὐκ ἐθέλων δʼ εἶδε τὰ μὴ θεμιτά·\nτὸν δὲ χολωσαμένα περ ὅμως προσέφασεν Ἀθάνα\nτίς σε, τὸν ὀφθαλμὼς οὐκέτʼ ἀποισόμενον,\nὦ Εὐηρείδα, χαλεπὰν ὁδὸν ἄγαγε δαίμων;\nἃ μὲν ἔφα, παιδὸς δʼ ὄμματα νὺξ ἔλαβεν.\nἑστάκη δʼ ἄφθογγος, ἐκόλλασαν γὰρ ἀνῖαι\nγώνατα καὶ φωνὰν ἔσχεν ἀμηχανία.\nἁ νύμφα δʼ ἐβόασε τί μοι τὸν κῶρον ἔρεξας\nπότνια; τοιαῦται δαίμονες ἐστἐ φίλαι;\nὄμματά μοι τῶ παιδὸς ἀφείλεο. τέκνον ἄλαστε\nεἶδες Ἀθαναίας στήθεα καὶ λαγόνας,\nἀλλʼ οὐκ ἀέλιον πάλιν ὄψεαι. ὦ ἐμὲ δειλάν,\nὦ ὄρος, ὦ Ἑλικὼν οὐκέτι μοι παριτέ,\nἦ μεγάλʼ ἀντʼ ὀλίγων ἐπράξαο· δόρκας ὀλέσσας\nκαὶ πρόκας οὐ πολλὰς φάεα παιδὸς ἔχεις.\n† ἁ μὲν ἀμφοτέραισι φίλον περὶ παῖδα λαβοῖσα\n† μάτηρ μὲν γοερᾶν οἶτον ἀηδονίδων\nἆγε βαρὺ κλαίοισα, θεὰ δʼ ἐλέησεν ἑταίραν\nκαί νιν Ἀθαναία πρὸς τόδʼ ἔλεξεν ἔπος\nδῖα γύναι μετὰ πάντα βαλεῦ πάλιν ὅσσα διʼ ὀργάν\nεἶπας· ἐγὼ δʼ οὔ τοι τέκνον ἔθηκʼ ἀλαόν.\nοὐ γὰρ Ἀθαναίαι γλυκερὸν πέλει ὄμματα παίδων\nἁρπάζειν· Κρόνιοι δʼ ὧδε λέγοντι νόμοι·\nὅς κε τινʼ ἀθανάτων, ὅκα μὴ θεὸς αὐτὸς ἕληται,\nἀθρήσηι, μισθῶ τοῦτον ἰδεῖν μεγάλω.\nδῖα γύναι, τὸ μὲν οὐ παλινάγρετον αὖθι γένοιτο\nἔργον· ἐπεὶ μοιρᾶν ὧδʼ ἐπένησε λίνα,\nἁνίκα τὸ πρᾶτόν νιν ἐγείναο· νῦν δὲ κομίζευ,\nὦ Εὐηρείδα, τέλθος ὀφειλόμενον.\nπόσσα μὲν ἁ Καδμηὶς ἐς ὕστερον ἔμπυρα καυσεῖ,\nπόσσα δʼ Ἀρισταῖος, τὸν μόνον εὐχόμενοι\nπαῖδα, τὸν ἁβατὰν Ἀκταίονα, τυφλὸν ἰδέσθαι.\nκαὶ τῆνος μεγάλας σύνδρομος Ἀτέμιδος\nἐσσεῖτʼ· ἀλλʼ οὐκ αὐτὸν ὅ τε δρόμος αἵ τʼ ἐν ὄρεσσι\nῥυσεῦνται ξυναὶ τᾶμος ἑκαβολίαι,\nὁπ πόκα κοὐκ ἐθέλων περ ἴδηι χαρίεντα λοετρά\nδαίμονος· ἀλλʼ αὐταὶ τὸν πρὶν ἄνακτα κύνες\nτουτάκι δειπνησεῦντι· τὰ δʼ υἱέος ὀστέα μάτηρ\nλεξεῖται δρυμὼς πάντας ἐπερχομένα·\nὀλβίσταν ἐρέει σε καὶ εὐαίωνα γενέσθαι,\nἐξ ὀρέων ἀλαὸν παῖδʼ ἀποδεξαμέναν.\nὦ ἑτάρα, τῶι μή τι μινύρεο· τῶιδε γὰρ ἄλλα\nτεῦ χάριν ἐξ ἐμέθεν πολλὰ μενεῦντι γέρα.\nμάντιν ἐπεὶ θησῶ νιν ἀοίδιμον ἐσσομένοισιν,\nἦ μέγα τῶν ἄλλων δή τι περισσότερον,\nγνωσεῖται δʼ ὄρνιχας, ὃς αἴσιος οἵ τε πέτονται\nἤλιθα καὶ ποίων οὐκ ἀγαθαὶ πτέρυγες.\nπολλὰ δὲ Βοιωτοῖσι θεοπρόπα, πολλὰ δὲ Κάδμωι\nχρησεῖ, καὶ μεγάλοις ὕστερα Λαβδακίδαις.\nδωσῶ καὶ μέγα βάκτρον, ὅ οἱ πόδας ἐς δέον ἀξεῖ,\nδωσῶ καὶ βιότω τέρμα πολυχρόνιον.\nκαὶ μόνος, εὖτε θάνηι, πεπνυμένος ἐν νεκύεσσι\nφοιτασεῖ, μεγάλωι τίμιος Ἁγεσίλαι.\nὣς φαμένα κατένευσε· τὸ δʼ ἐντελές ὧι κʼ ἔπι νεύσηι\nΠαλλάς, ἐπεὶ μώναι Ζεὺς τό γε θυγατέρων\nδῶκεν Ἀθαναίαι, πατρώια πάντα φέρεσθαι,\nλωτροχόοι, μάτηρ δʼ οὔτις ἔτικτε θεάν,\nἀλλὰ Διὸς κορυφά. κορυφὰ Διὸς οὐκ ἐπινεύει\nψεύδεα αι θυγάτηρ.\nἔρχετʼ Ἀθαναία νῦν ἀτρεκές· ἀλλὰ δέχεσθε\nτὰν θεόν, ὦ κῶραι, τὦργον ὅσαις μέλεται,\nσύν τʼ εὐαγορίαι σύν τʼ εὔγμασι σύν τʼ ὀλολυγαῖς.\nχαῖρε θεά, κάδευ δʼ Ἄργεος Ἰναχίω.\nχαῖρε καὶ ἐξελάοισα, καὶ ἐς πάλιν αὖτις ἐλάσσαις\nἵππως, καὶ Δαναῶν κλᾶρον ἅπαντα σάω.\n"};
