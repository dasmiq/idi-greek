var sequence = {"name":"Callimachus. Hymn to Demeter","data":"τῶ καλάθω κατιόντος ἐπιφθέγξασθε γυναῖκες\nΔάματερ μέγα χαῖρε πολύτροφε πουλυμέδιμνε.\nτὸν κάλαθον κατιόντα χαμαὶ θασεῖσθε βέβαλοι,\nμηδʼ ἀπὸ τῶ τέγεος μηδʼ ὑψόθεν αὐγάσσησθε\nμὴ παῖς μηδὲ γυνὰ μηδʼ ἃ κατεχεύατο χαίταν,\nμηδʼ ὅκʼ ἀφʼ αὑαλέων στομάτων πτύωμες ἄπαστοι.\nἕσπερος ἐκ νεφέων ἐσκέψατο (πανίκα νεῖται;),\nἕσπερος, ὅστε πιεῖν Δαμάτερα μῶνος ἔπεισεν,\nἁρπαγίμας ὅκʼ ἄπυστα μετέστιχεν ἴχνια κώρας.\nπότνια πῶς σε δύναντο πόδες φέρεν ἔστʼ ἐπὶ δυθμάς,\nἔστʼ ἐπὶ τὼς μέλανας καὶ ὅπα τὰ χρύσεα μᾶλα;\nοὐ πίες οὐδʼ ἄρʼ ἔδες τῆνον χρόνον οὐδὲ λοέσσα.\nτρὶς μὲν δὴ διέβας Ἀχελώιον ἀργυροδίναν,\nτοσσάκι δʼ ἀενάων ποταμῶν ἐπέρασας ἕκαστον,\nτρὶς δʼ ἐπὶ Καλλιχόρωι χαμάδις ἐκαθίσσαο φρητί\nαὐσταλέα ἄποτός τε καὶ οὐ φάγες οὐδὲ λοέσσα.\nμὴ μὴ ταῦτα λέγωμες ἃ δάκρυον ἄγαγε Δηοῖ·\nκάλλιον, ὡς πολίεσσιν ἑαδότα τέθμια δῶκε·\nκάλλιον, ὡς καλάμαν τε καὶ ἱερὰ δράγματα πράτα\nἀσταχύων ἀπέκοψε καὶ ἐν βόας ἧκε πατῆσαι,\nἁνίκα Τριπτόλεμος ἀγαθὰν ἐδιδάσκετο τέχναν·\nκάλλιον, ὡς (ἵνα καί τις ὑπερβασίας ἀλέηται)\nÏ€\nοὔπω τὰν Κνιδίαν, ἔτι Δώτιον ἱρὸν ἔναιον,\nτεῖ δʼ αὐτᾶι καλὸν ἄλσος ἐποιήσαντο Πελασγοί\nδένδρεσιν ἀμφιλαφές· διά κεν μόλις ἦνθεν ὀιστός·\nἐν πίτυς, ἐν μεγάλαι πτελέαι ἔσαν, ἐν δὲ καὶ ὄχναι,\nἐν δὲ καλὰ γλυκύμαλα· τὸ δʼ ὥστʼ ἀλέκτρινον ὕδωρ\nἐξ ἀμαρᾶν ἀνέθυε. θεὰ δʼ ἐπεμαίνετο χώρωι\nὅσσον Ἐλευσῖνι, Τριόπαι θʼ ὅσον ὁκκόσον Ἔνναι.\nἀλλʼ ὅκα Τριοπίδαισιν ὁ δεξιὸς ἄχθετο δαίμων,\nτουτάκις ἁ χείρων Ἐρυσίχθονος ἅψατο βωλά·\nσεύατʼ ἔχων θεράποντας ἐείκοσι, πάντας ἐν ἀκμᾶι,\nπάντας δʼ ἀνδρογίγαντας ὅλαν πόλιν ἀρκίος ἆραι,\nἀμφότερον πελέκεσσι καὶ ἀξίναισιν ὁπλίσσας\nἐς δὲ τὸ τᾶς Δάματρος ἀναιδέες ἔδραμον ἄλσος.\nἦς δέ τις αἴγειρος, μέγα δένδρεον αἰθέρι κῦρον,\nτῶι ἔπι ταὶ νύμφαι ποτὶ τὤνδιον ἑψιόωντο,\nἃ πράτα πλαγεῖσα κακὸν μέλος ἴαχεν ἄλλαις.\nἄισθετο Δαμάτηρ ὅτι οἱ ξύλον ἱερὸν ἄλγει,\nεἶπε δὲ χωσαμένα τίς μοι καλὰ δένδρεα κόπτει;\nαὐτίκα Νικίππαι, τὰν οἱ πόλις ἀράτειραν\nδαμοσίαν ἔστασαν, ἐείσατο, γέντο δὲ χειρί\nστέμματα καὶ μάκωνα, κατωμαδίαν δʼ ἔχε κλαῖδα.\nφᾶ δὲ παραψύχοισα κακὸν καὶ ἀναιδέα φῶτα\nτέκνον, ὅτις τὰ θεοῖσιν ἀνειμένα δένδρεα κόπτεις,\nτέκνον ἐλίνυσον, τέκνον πολύθεστε τοκεῦσι,\nπαύεο καὶ θεράποντας ἀπότρεπε, μή τι χαλεφθῆι\nπότνια Δαμάτηρ, τᾶς ἱερὸν ἐκκεραΐζεις.\nτὰν δʼ ἄρʼ ὑποβλέψας χαλεπώτερον ἠὲ κυναγὸν\nὤρεσιν ἐν Τμαρίοισιν ὑποβλέπει ἄνδρα λέαινα\nὠμοτόκος, τᾶς φαντὶ πέλειν βλοσυρώτατον ὄμμα,\nχάζευ ἔφα μή τοι πέλεκυν μέγαν ἐν χροῒ παξῶ.\nταῦτα δʼ ἐμὸν θησεῖ στεγανὸν δόμον, ὧι ἔνι δαῖτας\nαἰὲν ἐμοῖς ἑτάροισιν ἄδην θυμαρέας ἀξῶ.\nεἷπεν ὁ παῖς, Νέμεσις δὲ κακὰν ἐγράψατο φωνάν.\nΔαμάτηρ δʼ ἄφατόν τι κοτέσσατο, εἴσατο δʼ ἁ θεύς·\nἴθματα μὲν χέρσω, κεφαλὰ δέ οἱ ἅψατʼ Ὀλύμπω.\nοἳ μὲν ἄρʼ ἡμιθνῆτες, ἐπεὶ τὰν πότνιαν εἶδον,\nἐξαπίνας ἀπόρουσαν ἐνὶ δρυσὶ χαλκὸν ἀφέντες.\nἃ δʼ ἄλλως μὲν ἔασεν, ἀναγκαίαι γὰρ ἕποντο\nδεσποτικὰν ὑπὸ χεῖρα, βαρὺν δʼ ἀπαμείψατʼ ἄνακτα\nναὶ ναί, τεύχεο δῶμα κύον κύον ὧι ἔνι δαῖτας\nποιησεῖς· θαμιναὶ γὰρ ἐς ὕστερον εἰλαπίναι τοι.\nἃ μὲν τόσσʼ εἰποῖσʼ Ἐρυσίχθονι τεῦχε πονηρά.\nαὐτίκα οἱ χαλεπόν τε καὶ ἄγριον ἔμβαλε λιμόν\nαἴθωνα κρατερόν, μεγάλαι δʼ ἐστρεύγετο νούσωι.\nσχέτλιος, ὅσσα πάσαιτο τόσων ἔχεν ἵμερος αὖτις.\nεἴκατι δαῖτα πένοντο, δυώδεκα δʼ οἶνον ἄφυσσον·\nτόσσα Διώνυσον γὰρ ἃ καὶ Δάματρα χαλέπτει·\n† καὶ γὰρ τᾶι Δάματρι συνωργίσθη Διόνυσος.\nοὔτε νιν εἰς ἐράνως οὔτε ξυνδείπνια πέμπον\nαἰδόμενοι γονέες, προχανὰ δʼ εὑρίσκετο πᾶσα.\nἦνθον Ἰτωνιάδος νιν Ἀθαναίας ἐπʼ ἄεθλα\nὈρμενίδαι καλέοντες· ἀπʼ ὦν ἀρνήσατο μάτηρ\nοὐκ ἔνδοι, χθιζὸς γὰρ ἐπὶ Κραννῶνα βέβακε\nτέλθος ἀπαιτησῶν ἑκατὸν βόας. ἦνθε Πολυξώ,\nμάτηρ Ἀκτορίωνος, ἐπεὶ γάμον ἄρτυε παιδί,\nἀμφότερον Τριόπαν τε καὶ υἱέα κικλήσκοισα.\nτὰν δὲ γυνὰ βαρύθυμος ἀμείβετο δάκρυ χέοισα\nνεῖταί τοι Τριόπας, Ἐρυσίχθονα δʼ ἤλασε κάπρος\nΠίνδον ἀνʼ εὐάγκειαν, δ δʼ ἐννέα φάεα κεῖται.\nδειλαία φιλότεκνε, τί δʼ οὐκ ἐψεύσαο, μᾶτερ;\nδαίνυεν εἰλαπίναν τις· ἐν ἀλλοτρίοις Ἐρυσίχθων.\nἄγετό τις νύμφαν· Ἐρυσίχθονα δίσκος ἔτυψεν,\nἢ ἔπεσʼ ἐξ ἵππων, ἢ ἐν Ὄθρυϊ ποίμνιʼ ἀμιθρεῖ.\nἐνδόμυχος δἤπειτα πανάμερος εἰλαπιναστάς\nἤσθιε μυρία πάντα· κακὰ δʼ ἐξάλλετο γαστήρ\nαἰεὶ μᾶλλον ἔδοντι, τὰ δʼ ἐς βυθὸν οἷα θαλάσσας\nἀλεμάτως ἀχάριστα κατέρρεεν εἴδατα πάντα.\nὡς δὲ Μίμαντι χιών, ὡς ἀελίωι ἔνι πλαγγών,\nκαὶ τούτων † ἔτι μεῖζον ἐτάκετο μέσφʼ ἐπὶ νευράς·\nδειλαίωι ἶνές τε καὶ ὀστέα μῶνον ἔλειφθεν.\nκλαῖε μὲν ἁ μάτηρ, βαρὺ δʼ ἔστενον αἱ δύʼ ἀδελφαί\nχὡ μαστὸς τὸν ἔπωνε καὶ αἱ δέκα πολλάκι δῶλαι.\nκαὶ δʼ αὐτὸς Τριόπας πολιαῖς ἐπὶ χεῖρας ἔβαλλε,\nτοῖα τὸν οὐκ ἀίοντα Ποσειδάωνα καλιστρέων·\nψευδοπάτωρ ἰδὲ τόνδε τεοῦ τρίτον, εἴπερ ἐγὼ μέν\nσεῦ τε καὶ Αἰολίδος Κανάκας γένος, αὐτὰρ ἐμεῖο\nτοῦτο τὸ δείλαιον γένετο βρέφος· αἴθε γὰρ αὐτόν\nβλητὸν ὑπʼ Ἀπόλλωνος ἐμαὶ χέρες ἐκτερέιξαν·\nνῦν δὲ κακὰ βούβρωστις ἐν ὀφθαλμοῖσι κάθηται.\nἤ οἱ ἀπόστασον χαλεπὰν νόσον ἠέ νιν αὐτός\nβόσκε λαβών· ἁμαὶ γὰρ ἀπειρήκαντι τράπεζαι.\nχῆραι μὲν μάνδραι, κενεαὶ δέ μοι αὔλιες ἤδη\nτετραπόδων, ἤδη γὰρ ἀπαρνήσαντο μάγειροι.\nἀλλὰ καὶ οὐρῆας μεγαλᾶν ὑπέλυσαν ἁμαξᾶν,\nκαὶ τὰν βῶν ἔφαγεν, τὰν Ἑστίαι ἔτρεφε μάτηρ,\nκαὶ τὸν ἀεθλοφόρον καὶ τὸν πολεμήιον ἵππον,\nκαὶ τὰν αἴλουρον, τὰν ἔτρεμε θηρία μικκά.\nμέσφʼ ὅκα μὲν Τριόπαο δόμοις ἔνι χρήματα κεῖτο,\nμῶνοι ἄρʼ οἰκεῖοι θάλαμοι κακὸν ἠπίσταντο.\nἀλλʼ ὅκα τὸν βαθὺν οἶκον ἀνεξήραναν ὀδόντες,\nκαὶ τόχʼ ὁ τῶ βασιλῆος ἐνὶ τριόδοισι καθῆστο\nαἰτίζων ἀκόλως τε καὶ ἔκβολα λύματα δαιτός.\nΔάματερ, μὴ τῆνος ἐμὶν φίλος, ὅς τοι ἀπεχθής,\nεἴη μηδʼ ὁμότοιχος· ἐμοὶ κακογείτονες ἐχθροί.\nἄισατε παρθενικαί, καὶ ἐπιφθέγξασθε τεκοῖσαι\nΔάματερ μέγα χαῖρε πολύτροφε πουλυμέδιμνε.\nχὠς αἱ τὸν κάλαθον λευκότριχες ἵπποι ἄγοντι\nτέσσαρες, ὣς ἁμὶν μεγάλα θεὸς εὐρυάνασσα\nλευκὸν ἔαρ, λευκὸν δὲ θέρος καὶ χεῖμα φέροισα\nἡξεῖ καὶ φθινόπωρον, ἔτος δʼ εἰς ἄλλο φυλαξεῖ.\nὡς δʼ ἀπεδίλωτοι καὶ ἀνάμπυκες ἄστυ πατεῦμες,\nὣς πόδας, ὣς κεφαλὰς παναπηρέας ἕξομες αἰεί.\nὡς δʼ αἱ λικνοφόροι χρυσῶ πλέα λίκνα φέροντι,\nὣς ἁμὲς τὸν χρυσὸν ἀφειδέα πασαίμεσθα.\nμέσφα τὰ τᾶς πόλιος πρυτανήια τὰς ἀτελέστως,\nτὰς δὲ τελεσφορέας ποτὶ τὰν θεὸν ἄχρις ὁμαρτεῖν,\nαἵτινες ἑξήκοντα κατώτεραι· αἱ δὲ βαρεῖαι\nχἄτις Ἐλειθυίαι τείνει χέρα χἄτις ἐν ἄλγει,\nὣς ἅλις, ὡς αὐτᾶν ἱκανὸν γόνυ· ταῖσι δὲ Δηώ\nδωσεῖ πάντʼ ἐπίμεστα καὶ ὡς ποτὶ ναὸν ἵκωνται.\nχαῖρε θεὰ καὶ τάνδε σάω πόλιν ἔν θʼ ὁμονοίαι\nἔν τʼ εὐηπελίαι, φέρε δʼ ἀγρόθι νόστιμα πάντα·\nφέρβε βόας, φέρε μᾶλα, φέρε στάχυν, οἶσε θερισμόν,\nφέρβε καὶ εἰράναν, ἵνʼ ὃς ἄροσε τῆνος ἀμάσηι.\nἵλαθί μοι τρίλλιστε μέγα κρείοισα θεάων.\n"};
