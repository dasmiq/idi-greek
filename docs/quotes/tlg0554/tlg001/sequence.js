var sequence = {"name":"Chariton of Aphrodisias. De Chaerea et Callirhoe","data":"Χαρίτων Ἀφροδισιεύς, Ἀθηναγόρου τοῦ ῥήτορος\nὑπογραφεύς, πάθος ἐρωτικὸν ἐν Συρακούσαις γενόμενον διηγήσομαι.\nἙρμοκράτης, ὁ Συρακουσίων στρατηγός, οὗτος\nὁ νικήσας Ἀθηναίους, εἶχε θυγατέρα Καλλιρρόην\nτοὔνομα, θαυμαστόν τι χρῆμα παρθένου καὶ ἄγαλμα\nτῆς ὅλης Σικελίας·\nἦν γὰρ τὸ κάλλος οὐκ ἀνθρώπινον\nἀλλὰ θεῖον, οὐδὲ Νηρηίδος ἢ Νύμφης τῶν ὀρειῶν\nἀλλ’ αὐτῆς Ἀφροδίτης. Φήμη δὲ τοῦ παραδόξου θεάματος\nπανταχοῦ διέτρεχε καὶ μνηστῆρες κατέρρεον\nεἰς Συρακούσας, δυνασταί τε καὶ παῖδες τυράννων,\nοὐκ ἐκ Σικελίας μόνον, ἀλλὰ καὶ ἐξ Ἰταλίας καὶ Ἠπείρου\nκαὶ νήσων τῶν ἐν Ἠπείρῳ.\nὉ δ’ Ἔρως ζεῦγος\nἴδιον ἠθέλησε συμπλέξαι. Χαιρέας γάρ τις ἦν μειράκιον\nεὔμορφον, πάντων ὑπερέχον, οἷον Ἀχιλλέα καὶ\nΝιρέα καὶ Ἱππόλυτον καὶ Ἀλκιβιάδην πλάσται καὶ\nγραφεῖς δεικνύουσι, πατρὸς Ἀρίστωνος, τὰ δεύτερα\nἐν Συρακούσαις μετὰ Ἑρμοκράτην φερομένου. Καί\nτις ἦν ἐν αὐτοῖς πολιτικὸς φθόνος, ὥστε θᾶττον\nἂν πᾶσιν ἢ ἀλλήλοις ἐκήδευσαν.\nΦιλόνεικος δ’ ἐστὶν\nὁ Ἔρως καὶ χαίρει τοῖς παραδόξοις κατορθώμασιν·\nἐζήτησε δὲ τοιόνδε τὸν καιρόν.\nἈφροδίτης ἑορτὴ δημοτελής, καὶ πᾶσαι σχεδὸν αἱ\n\nγυναῖκες ἀπῆλθον εἰς τὸν νεών.\nΤέως δὲ μὴ προϊοῦσαν\nτὴν Καλλιρρόην προήγαγεν ἡ μήτηρ, τοῦ Ἑρμοκράτους\nκελεύσαντος προσκυνῆσαι τὴν θεόν. Τότε\nδὲ Χαιρέας ἀπὸ τῶν γυμνασίων ἐβάδιζεν οἴκαδε στίλβων\nὥσπερ ἀστήρ· ἐπήνθει γὰρ αὐτοῦ τῷ λαμπρῷ\nτοῦ προσώπου τὸ ἐρύθημα τῆς παλαίστρας ὥσπερ ἀργύρῳ\nχρυσός.\nἘκ τύχης οὖν περί τινα καμπὴν στενωτέραν\nσυναντῶντες περιέπεσον ἀλλήλοις, τοῦ θεοῦ\nπολιτευσαμένου τήνδε τὴν συνοδίαν, ἵν’ ἑκάτερος\nτῷ ἑτέρῳ ὀφθῇ. Ταχέως οὖν πάθος ἐρωτικὸν\nἀντέδωκαν ἀλλήλοις...\nὉ μὲν οὖν Χαιρέας οἴκαδε μετὰ τοῦ τραύματος\nμόλις ἀπῄει καὶ ὥσπερ τις ἀρις1τεὺς ἐν πολέμῳ τρωθεὶς\nκαιρίαν, τοῦ κάλλους τῇ εὐγενείᾳ συνελθόντος,\nκαὶ καταπεσεῖν μὲν αἰδούμενος, στῆναι δὲ μὴ\nδυνάμενος· ἡ δὲ παρθένος τῆς Ἀφροδίτης τοῖς ποσὶ\nπροσέπεσε καὶ καταφιλοῦσα “σύ μοι, δέσποινα,” εἷπεν\n“δὸς ἄνδρα τοῦτον ὃν ἔδειξας.” Νὺξ ἐπῆλθεν ἀμφοτέροις\nδεινή· τὸ γὰρ πῦρ ἐξεκάετο. Δεινότερα δ᾽\nἔπασχεν ἡ παρθένος διὰ τὴν σιωπήν, αἰδουμένη κατάφωρος\nγενέσθαι· Χαιρέας δὲ νεανίας εὐφυὴς καὶ\nμεγαλόφρων, ἤδη τοῦ σώματος αὐτῷ φθίνοντος, ἀπετόλμησεν\nεἰπεῖν πρὸς τοὺς γονεῖς ὅτι ἐρᾷ καὶ οὐ βιώσεται\nτοῦ Καλλιρρόης γάμου μὴ τυχών.\nἘστέναξεν\nὁ πατὴρ ἀκούσας καὶ “οἴχῃ δή μοι, τέκνον· δῆλον γάρ\nἐστιν ὅτι Ἑρμοκράτης οὐκ ἂν δοίη σοὶ τὴν αὑτοῦ θυγατέρα\nτοσούτους ἔχων μνηστῆρας πλουσίους καὶ βασιλεῖς.\nΟὔκουν οὐδὲ πειρᾶσαι σε δεῖ, μὴ φανερῶς\nὑβρισθῶμεν.” Εἶθ’ ὁ μὲν πατὴρ παρεμυθεῖτο τὸν\nπαῖδα, τῷ δ’ ηὔξετο τὸ κακόν, ὥστε μηδ’ ἐπὶ τὰς συνήθεις\nπροϊέναι διατριβάς.\nἘπόθει δὲ τὸ γυμνάσιον\nΧαιρέαν καὶ ὥσπερ ἔρημον ἦν· ἐφίλει γὰρ αὐτὸν ἡ\n\nνεολαία. Πολυπραγμονοῦντες δὲ τὴν αἰτίαν ἔμαθον\nτῆς νόσου, καὶ ἔλεος πάντας εἰσῄει μειρακίου καλοῦ\nκινδυνεύοντος ἀπολέσθαι διὰ πάθος ψυχῆς εὐφυοῦς.\nἘνέστη νόμιμος ἐκκλησία. Συγκαθεσθεὶς οὖν ὁ\nδῆμος τοῦτο πρῶτον καὶ μόνον ἐβόα “καλὸς Ἑρμοκράτης\nμέγας στρατηγός, σῶζε Χαιρέαν. Τοῦτο πρῶτον\nτῶν τροπαίων. Ἡ πόλις μνηστεύεται τοὺς γάμους\nσήμερον ἀλλήλων ἀξίων.” Τίς ἂν μηνύσειε τὴν ἐκκλησίαν\nἐκείνην, ἧς ὁ Ἔρως ἦν ὁ δημαγωγός; Ἀνὴρ\nδὲ φιλόπατρις Ἑρμοκράτης ἀντειπεῖν οὐκ ἐδυνήθη\nτῇ πόλει δεομένῃ. Κατανεύσαντος δ’ αὐτοῦ πᾶς ὁ\nδῆμος ἐξεπήδησε τοῦ θεάτρου, καὶ οἱ μὲν νέοι ἀπῄεσαν\nἐπὶ Χαιρέαν, ἡ βουλὴ δὲ καὶ οἱ ἄρχοντες ἠκολούθουν\nἙρμοκράτει·\nπαρῆσαν δὲ καὶ αἱ γυναῖκες αἱ\nΣυρακουσίων ἐπὶ τὴν οἰκίαν νυμφαγωγοῦσαι. Ὑμέναιος\nᾔδετο κατὰ πᾶσαν τὴν πόλιν· μεσταὶ δὲ αἱ\nῥύμαι στεφάνων, λαμπάδων· ἐρραίνετο τὰ πρόθυρα\nοἴνῳ καὶ μύροις. Ἡδίονα ταύτην τὴν ἡμέραν ἤγαγον\nοἱ Συρακούσιοι τῆς τῶν ἐπινικίων.\nἩ δὲ παρθένος\nοὐδὲν εἰδυῖα τούτων ἔρριπτο ἐπὶ τῆς κοίτης ἐγκεκαλυμμένη,\nκλάουσα καὶ σιωπῶσα. Προσελθοῦσα δὲ ἡ\nτροφὸς τῇ κλίνῃ “τέκνον,” εἶπεν, “ἐξανίστασο, πάρεστι\nγὰρ ἡ εὐκταιοτάτη πασῶν ἡμῖν ἡμέρα· ἡ πόλις\nσε νυμφαγωγεῖ.” Τῆς δ’ αὐτοῦ λύτο γούνατα καὶ φίλον ἦτορ·\nοὐ γὰρ ᾔδει, τίνι γαμεῖται. Ἄφωνος εὐθὺς ἦν καὶ\nσκότος αὐτῆς τῶν ὀφθαλμῶν κατεχύθη καὶ ὀλίγου\nδεῖν ἐξέπνευσεν· ἐδόκει δὲ τοῦτο τοῖς ὁρῶσιν αἰδώς.\nἘπεὶ δὲ ταχέως ἐκόσμησαν αὐτὴν αἱ θεραπαινίδες,\nτὸ πλῆθος ἐπὶ τῶν θυρῶν ἀπέλιπον· οἱ δὲ γονεῖς\nτὸν νυμφίον εἰσήγαγον πρὸς τὴν παρθένον. Ὁ μὲν\nοὖν Χαιρέας προσδραμὼν αὐτὴν κατεφίλει, Καλλιρρόη\n\nδὲ γνωρίσασα τὸν ἐρώμενον, ὥσπερ τι λύχνου\nφῶς ἤδη σβεννύμενον ἐπιχυθέντος ἐλαίου πάλιν ἀνέλαμψε\nκαὶ μείζων ἐγένετο καὶ κρείττων.\nἘπεὶ δὲ προῆλθεν\nεἰς τὸ δημόσιον, θάμβος ὅλον τὸ πλῆθος κατέλαβεν,\nὥσπερ Ἀρτέμιδος ἐν ἐρημίᾳ κυνηγέταις ἐπιστάσης·\nπολλοὶ δὲ τῶν παρόντων καὶ προσεκύνησαν.\nΠάντες δὲ Καλλιρρόην μὲν ἐθαύμαζον, Χαιρέαν δὲ\nἐμακάριζον. Τοιοῦτον ὑμνοῦσι ποιηταὶ τὸν Θέτιδος\nγάμον ἐν Πηλίῳ γεγονέναι. Πλὴν καὶ ἐνταῦθά τις\nεὑρέθη βάσκανος δαίμων, ὥσπερ ἐκεῖ φασὶ τὴν Ἔριν.\nΟἱ γὰρ μνηστῆρες ἀποτυχόντες τοῦ γάμου λύπην\nἐλάμβανον μετ’ ὀργῆς. Τέως οὖν μαχόμενοι\nπρὸς ἀλλήλους ὡμονόησαν τότε, διὰ δὲ τὴν ὁμόνοιαν,\nὑβρίσθαι δοκοῦντες, συνῆλθον εἰς βουλευτήριον κοινόν·\nἐστρατολόγει δὲ αὐτοὺς ἐπὶ τὸν κατὰ Χαιρέου\nπόλεμον ὁ φθόνος.\nΚαὶ πρῶτος ἀναστὰς νεανίας τις\nἸταλιώτης, υἱὸς τοῦ Ῥηγίνων τυράννσυ, τοιαῦτα ἔλεγεν “Εἰ μέν τις ἐξ ἡμῶν ἔγημεν, οὐκ ἂν ὠργίσθην,\nὥσπερ ἐν τοῖς γυμνικοῖς ἀγῶσιν ἕνα δεῖ νικῆσαι τῶν\nἀγωνισαμένων· ἐπεὶ δὲ παρευδοκίμησεν ἡμᾶς ὁ μηδὲν\nὑπὲρ τοῦ γάμου πονήσας, οὐ φέρω τὴν ὕβριν.\nἩμεῖς δὲ παρετάθημεν αὐλείοις θύραις προσαγρυπνοῦντες,\nκαὶ κολακεύοντες τίτθας καὶ θεραπαινίδας\nκαὶ δῶρα πέμποντες τροφοῖς πόσον χρόνον δεδουλεύκαμεν\nκαί, τὸ πάντων χαλεπώτατον, ὡς ἀντεραστὰς\nἀλλήλους ἐμισήσαμεν· ὁ δὲ πόρνος καὶ πένης καὶ μηδενὸς\nκρείττων βασιλέων ἀγωνισαμένων αὐτὸς ἀκονιτὶ\nτὸν στέφανον ἤρατο.\nἈλλὰ ἀνόνητον αὐτῷ γενέσθω\nτὸ ἆθλον καὶ τὸν γάμον θάνατον τῷ νυμφίῳ ποιήσωμεν.” Πάντες οὖν ἐπῄνεσαν, μόνος δὲ ὁ Ἀκραγαντίνων\n\nτύραννος ἀντεῖπεν. “Οὐκ εὐνοίᾳ δὲ” εἶπε “τῇ πρὸς\nΧαιρέαν κωλύω τὴν ἐπιβουλήν, ἀλλὰ ἀσφαλεστέρῳ\nτῷ λογισμῷ· μέμνησθε γὰρ ὅτι Ἑρμοκράτης οὐκ\nἔστιν εὐκαταφρόνητος· ὥστε ἀδύνατος ἡμῖν πρὸς αὐτὸν\nἡ ἐκ τοῦ φανεροῦ μάχη, κρείττων δὲ ἡ μετὰ τέχνης·\nκαὶ γὰρ τὰς τυραννίδας πανουργίᾳ μᾶλλον ἢ\nβίᾳ κτώμεθα. Χειροτονήσατέ με τοῦ πρὸς Χαιρέαν\nπολέμου στρατηγόν. Ἐπαγγέλλομαι διαλύσειν τὸν\nγάμον· ἐφοπλιῶ γὰρ αὐτῷ ζηλοτυπίαν, ἥτις σύμμαχον\nλαβοῦσα τὸν ἔρωτα μέγα τι κακὸν διαπράξεται.\nΚαλλιρρόη μὲν οὖν εὐσταθὴς καὶ ἄπειρος κακοήθους\nὑποψίας, ὁ δὲ Χαιρέας, οἷα δὴ γυμνασίοις ἐντραφεὶς\nκαὶ νεωτερικῶν ἁμαρτημάτων οὐκ ἄπειρος, δύναται\nῥᾳδίως ὑποπτεύσας ἐμπεσεῖν εἰς ἐρωτικὴν ζηλοτυπίαν·\nἔστι δὲ καὶ προσελθεῖν ἐκείνῳ ῥᾷον καὶ λαλῆσαι.” Πάντες ἔτι λέγοντος αὐτοῦ τὴν γνώμην ἐπεψηφίσαντο\nκαὶ τὸ ἔργον ἐνεχείρισαν ὡς ἀνδρὶ πᾶν ἱκανῷ\nμηχανήσασθαι. Τοιαύτης οὖν ἐπινοίας ἐκεῖνος\nἤρξατο.\nἙσπέρα μὲν ἦν, ἧκε δὲ ἀγγέλλων τις ὅτι Ἀρίστων\nὁ πατὴρ Χαιρέου πεσὼν ἀπὸ κλίμακος ἐν ἀγρῷ πάνυ\nὀλίγας ἔχει τοῦ ζῆν τὰς ἐλπίδας. Ὁ δὲ Χαιρέας ἀκούσας,\nκαίτοι φιλοπάτωρ ὤν, ὅμως ἐλυπήθη, ὅτι ἔμελλεν\nἀπελεύσεσθαι μόνος· οὐ γὰρ οἷόν τε ἦν ἐξάγειν\nἤδη τὴν κόρην.\nἘν δὲ τῇ νυκτὶ ταύτῃ φανερῶς μὲν\nοὐδεὶς ἐτόλμησεν ἐπικωμάσαι, κρύφα δὲ καὶ ἀδήλως\nἐπελθόντες σημεῖα κώμου ᾖσαν καὶ κατέλιπον· ἐστεφάνωσαν\nτὰ πρόθυρα, μύροις ἔρραναν, οἴνου πηλὸν\nἐποίησαν, δᾷδας ἔρριψαν ἡμικαύτους.\nΔιέλαμψεν ἡμέρα, καὶ πᾶς ὁ παριὼν ἐφειστήκει\nκοινῷ τινὶ πολυπραγμοσύνης πάθει· Χαιρέας δὲ τοῦ\nπατρὸς αὐτοῦ ῥᾷον ἐσχηκότος ἔσπευδε πρὸς τὴν γυναῖκα.\nἸδὼν δὲ τὸν ὄχλον πρὸ τῶν θυρῶν τὸ μὲν\nπρῶτον ἐθαύμασεν· ἐπεὶ δὲ ἔμαθε τὴν αἰτίαν, ἐνθουσιῶν\nεἰστρέχει·\nκαταλαβὼν δὲ τὸν θάλαμον ἔτι κεκλεισμένον,\nἤρασσε μετὰ σπουδῆς. Ἐπεὶ δ’ ἀνέῳγεν\nἡ θεραπαινίς, ἐπιπεσὼν τῇ Καλλιρρόῃ, τὴν ὀργὴν\nμετέβαλεν εἰς λύπην καὶ περιρρηξάμενος ἔκλαε. Πυνθανομένης\nδὲ τί γέγονεν, ἄφωνος ἦν, οὔτε ἀπιστεῖν\nοἷς εἶδεν οὔτε πιστεύειν οἷς οὐκ ἤθελε δυνάμενος.\nἈπορουμένου δὲ αὐτοῦ καὶ τρέμοντος ἡ γυνὴ μηδὲν\nὑπονοοῦσα τῶν γεγονότων ἱκέτευεν εἰπεῖν τὴν αἰτίαν\nτοῦ ὁ δ’ ὑφαίμοις τοῖς ὀφθαλμοῖς καὶ τραχεῖ τῷ\nφθέγματι “κλάω” φησὶ “τὴν ἐμαυτοῦ τύχην, ὅτι μου\nταχέως ἐπελάθου,” καὶ τὸν κῶμον ὠνείδισεν.\nἩ δὲ\nοἷα θυγάτηρ στρατηγοῦ καὶ φρονήματος πλήρης πρὸς\nτὴν ἄδικον διαβολὴν παρωξύνθη καὶ “οὐδεὶς ἐπὶ τὴν\nπατρῴαν οἰκίαν ἐκώμασεν” εἶπε, “τὰ δὲ σὰ πρόθυρα\nσυνήθη τυχόν ἐστι τοῖς κώμοις, καὶ τὸ γεγαμηκέναι\nσε λυπεῖ τοὺς ἐραστάς.” Ταῦτα εἰποῦσα ἀπεστράφη\nκαὶ ἐγκαλυψαμένη δακρύων ἀφῆκε πηγάς.\nΕὔκολοι\nδὲ τοῖς ἐρῶσιν αἱ διαλλαγαὶ καὶ πᾶσαν ἀπολογίαν\nἡδέως ἀλλήλων προσδέχονται. Μεταβαλλόμενος οὖν\nὁ Χαιρέας ἤρξατο κολακεύειν, καὶ ἡ γυνὴ ταχέως αὐτοῦ\nτὴν μετάνοιαν ἠσπάζετο. Ταῦτα μᾶλλον ἐξέκαυσε\nτὸν ἔρωτα, καὶ οἱ ἀμφοτέρων αὐτῶν γονεῖς μακαρίους\nαὑτοὺς ὑπελάμβανον τὴν τῶν τέκνων ὁρῶντες ὁμόνοιαν.\nὉ δ’ Ἀκραγαντῖνος διαπεπτωκυίας αὐτῷ τῆς\nπρώτης τέχνης ἥπτετο λοιπὸν ἐνεργεστέρας κατασκευῆς\nτι τοιοῦτον. Ἦν αὐτῷ παράσιτος στωμύλος\n\nκαὶ πάσης χάριτος ὁμιλητικῆς ἔμπλεως. Τοῦτον ἐκέλευσεν\nὑποκριτὴν ἔρωτος γενέσθαι. τὴν ἅβραν γὰρ\nτῆς Καλλιρρόης καὶ τιμιωτάτην τῶν θεραπαινίδων\nπροσπίπτων φιλεῖν ἐποίει.\nμόλις οὖν ἔκειτο, πλὴν\nὑπηγάγετο τὴν μείρακα μεγάλαις δωρεαῖς τῷ τε λέγειν\nἀπάγξεσθαι μὴ τυχὼν τῆς ἐπιθυμίας. Γυνὴ δὲ\nεὐάλωτόν ἐστιν, ὅταν ἐρᾶσθαι δοκῇ. Ταῦτα οὖν προκατασκευασάμενος\nὁ δημιουργὸς τοῦ δράματος, ὑποκριτὴν\nἕτερον ἐξεῦρεν, οὐκέτι ὁμοίως εὔχαριν, ἀλλὰ\nπανοῦργον καὶ ἀξιόπιστον λαλῆσαι.\nΤοῦτον προδιδάξας\nἃ χρὴ πράττειν καὶ λέγειν, ὑπέπεμψεν ἀγνῶτα\nτῷ Χαιρέᾳ. Προσελθὼν δὲ ἐκεῖνος αὐτῷ περὶ τὰς\nπαλαίστρας ἀλύοντι “κἀμοὶ” φησὶν “υἱὸς ἦν, ὦ Χαιρέα,\nσὸς ἡλικιώτης, πάνυ σε θαυμάζων καὶ φιλῶν,\nὅτε ἔζη. Τελευτήσαντος δὲ αὐτοῦ σὲ υἱὸν ἐμαυτοῦ νομίζω,\nκαὶ γὰρ εἶ κοινὸν ἀγαθὸν πάσης Σικελίας\nεὐτυχῶν.\nΔὸς οὖν μοι σχολάζοντα σεαυτὸν καὶ\nἀκούσῃ μεγάλα πράγματα ὅλῳ τῷ βίῳ σου διαφέροντα.” Τοιούτοις ῥήμασιν ὁ μιαρὸς ἐκεῖνος ἄνθρωπος\nτοῦ μειρακίου τὴν ψυχὴν ἀνακουφίσας καὶ μεστὸν\nποιήσας ἐλπίδος καὶ φόβου καὶ πολυπραγμοσύνης,\nδεομένου λέγειν ὤκνει καὶ προυφασίζετο μὴ εἶναι\nτὸν καιρὸν ἐπιτήδειον τὸν παρόντα, δεῖν δὲ ἀναβολῆς\nκαὶ σχολῆς μακροτέρας.\nἘνέκειτο μᾶλλον ὁ Χαιρέας,\nἤδη τι προσδοκῶν βαρύτερον· ὁ δ’ ἐμβαλὼν\nαὐτῷ τὴν δεξιὰν ἀπῆγεν εἴς τι χωρίον ἠρεμαῖον, εἶτα\nσυναγαγὼν τὰς ὀφρῦς καὶ ὅμοιος γενόμενος λυπουμένῳ,\nμικρὸν δέ τι καὶ δακρύσας “ἀηδῶς μὲν” εἶπεν “ὦ Χαιρέα, σκυθρωπόν σοι πρᾶγμα μηνύω καὶ πάλαι\nβουλόμενος εἰπεῖν ὤκνουν· ἐπεὶ δὲ ἤδη φανερῶς\nὑβρίζῃ καὶ θρυλεῖται πανταχοῦ τὸ δεινόν, οὐχ ὑπομένω\n\nσιωπᾶν· φύσει τε γὰρ μισοπόνηρός εἰμι καὶ σοὶ\nμάλιστα εὔνους.\nΓίνωσκε τοίνυν μοιχευομένην σου\nτὴν γυναῖκα, καὶ ἵνα τούτῳ πιστεύσῃς, ἕτοιμος ἐπ̓\nαὐτοφώρῳ τὸν μοιχὸν δεικνύειν.” Ὣς φάτο· τὸν δ’ ἄχεος νεφέλη ἐκάλυψε μέλαινα,\nἀμφοτέρῃσι δὲ χερσὶν ἑλὼν κόνιν αἰθαλόεσσαν\nχεύατο κὰκ κεφαλῆς, χάριεν δ’ ᾔσχυνε πρόσωπον.\nἘπὶ πολὺ μὲν οὖν ἀχανὴς ἔκειτο, μήτε τὸ στόμα μήτε\nτοὺς ὀφθαλμοὺς ἐπᾶραι δυνάμενος· ἐπεὶ δὲ φωνὴν\nοὐχ ὁμοίαν μὲν ὀλίγην δὲ συνελέξατο, “δυστυχῆ μὲν” εἶπεν “αἰτῶ παρὰ σοῦ χάριν αὐτόπτης γενέσθαι τῶν\nἐμῶν κακῶν· ὅμως δὲ δεῖξον, ὅπως εὐλογώτερον\nἐμαυτὸν ἀνέλω· Καλλιρρόης γὰρ καὶ ἀδικούσης φείσομαι.”\n“Προσποίησαι” φησὶν “ὡς εἰς ἀγρὸν ἀπιέναι,\nβαθείας δὲ ἑσπέρας παραφύλαττε τὴν οἰκίαν·\nὄψει γὰρ εἰσιόντα τὸν μοιχόν.” Συνέθεντο ταῦτα, καὶ ὁ μὲν Χαιρέας πέμψας ʽοὐ\nγὰρ αὐτὸς ὑπέμεινεν οὐδὲ εἰσελθεῖν’ “ἄπειμι” φησὶν “εἰς ἀγρόν·” ὁ δὲ κακοήθης ἐκεῖνος καὶ διάβολος\nσυνέταττε τὴν σκηνήν.\nἙσπέρας οὖν ἐπιστάσης ὁ\nμὲν ἐπὶ τὴν κατασκοπὴν ἦλθεν, ὁ δὲ τὴν ἅβραν τῆς\nΚαλλιρρόης διαφθείρας ἐνέβαλεν εἰς τὸν στενωπόν,\nὑποκρινόμενος μὲν τὸν λαθραίοις ἔργοις ἐπιχειρεῖν\nπροαιρούμενον, πάντα δὲ μηχανώμενος ἵνα μὴ λάθοι·\nκόμην εἶχε λιπαρὰν καὶ βοστρύχους μύρων ἀποπνέοντας,\nὀφθαλμοὺς ὑπογεγραμμένους, ἱμάτιον μαλακόν,\nὑπόδημα λεπτόν· δακτύλιοι βαρεῖς ὑπέστιλβον.\nΕἶτα πολὺ περιβλεψάμενος τῇ θύρᾳ προσῆλθε, κρούσας\nδὲ ἐλαφρῶς τὸ εἰωθὸς ἔδωκε σημεῖον.\nἩ δὲ θεράπαινα\nκαὶ αὐτὴ περίφοβος ἠρέμα παρανοίξασα καὶ\nλαβομένη τῆς χειρὸς εἰσήγαγε. Ταῦτα θεασάμενος\nΧαιρέας οὐκέτι κατέσχεν ἀλλὰ εἰσέδραμεν ἐπ’ αὐτοφώρῳ\n\nτὸν μοιχὸν ἀναιρήσων.\nὉ μὲν οὖν παρὰ τὴν\nαὔλειον θύραν ὑποστὰς εὐθὺς ἐξῆλθεν, ἡ δὲ Καλλιρρόη\nκαθῆστο ἐπὶ τῆς κλίνης ζητοῦσα Χαιρέαν καὶ\nμηδὲ λύχνον ἅψασα διὰ τὴν λύπην· ψόφου δὲ ποδῶν\nγενομένου πρώτη τοῦ ἀνδρὸς ᾔσθετο τὴν ἀναπνοὴν\nκαὶ χαίρουσα αὐτῷ προσέδραμεν.\nὉ δὲ φωνὴν μὲν\nοὐκ ἔσχεν ὥστε λοιδορήσασθαι, κρατούμενος δὲ ὑπὸ\nτῆς ὀργῆς ἐλάκτισε προσιοῦσαν. Εὐστόχως οὖν ὁ\nποῦς κατὰ τοῦ διαφράγματος ἐνεχθεὶς ἐπέσχε τῆς\nπαιδὸς τὴν ἀναπνοήν, ἐρριμμένην δὲ αὐτὴν αἱ θεραπαινίδες\nβαστάσασαι κατέκλιναν ἐπὶ τὴν κοίτην.\nΚαλλιρρόη μὲν οὖν ἄφωνος καὶ ἄπνους ἔκειτο\nνεκρᾶς εἰκόνα πᾶσι παρέχουσα, Φήμη δὲ ἄγγελος\nτοῦ πάθους καθ’ ὅλην τὴν πόλιν διέτρεχεν, οἰμωγὴν\nἐγείρουσα διὰ τῶν στενωπῶν ἄχρι τῆς θαλάττης· καὶ\nπανταχόθεν ὁ θρῆνος ἠκούετο, καὶ τὸ πρᾶγμα ἐῴκει\nπόλεως ἁλώσει. Χαιρέας δὲ ἔτι τῷ θυμῷ ζέων δι᾽\nὅλης τῆς νυκτὸς ἀποκλείσας ἑαυτὸν ἐβασάνιζε τὰς\nθεραπαινίδας, πρώτην δὲ καὶ τελευταίαν τὴν ἅβραν.\nἜτι δὲ καομένων καὶ τεμνομένων αὐτῶν ἔμαθε τὴν\nἀλήθειαν. Τότε ἔλεος αὐτὸν εἰσῆλθε τῆς ἀποθανούσης\nκαὶ ἀποκτεῖναι μὲν ἑαυτὸν ἐπεθύμει, Πολύχαρμος\nδ’ ἐκώλυε, φίλος ἐξαίρετος τοιοῦτος, οἷον\nὍμηρος ἐποίησε Πάτροκλον Ἀχιλλέως. Ἡμέρας δὲ\nγενομένης οἱ ἄρχοντες ἐκλήρουν δικαστήριον τῷ φονεῖ,\nδιὰ τὴν πρὸς Ἑρμοκράτην τιμὴν ἐπισπεύδοντες\nτὴν κρίσιν.\nἈλλὰ καὶ ὁ δῆμος ἅπας εἰς τὴν ἀγορὰν\nσυνέτρεχεν, ἄλλων ἄλλα κεκραγότων· ἐδημοκόπουν\nδὲ οἱ τῆς μνηστείας ἀποτυχόντες καὶ ὁ Ἀκραγαντῖνος\nὑπὲρ ἅπαντας, λαμπρός τε καὶ σοβαρός, οἷον διαπραξάμενος\nἔργον ὃ μηδεὶς ἂν προσεδόκησε.\nΣυνέβη\nδὲ πρᾶγμα καινὸν καὶ ἐν δικαστηρίῳ μηδεπώποτε\n\nπραχθέν· ῥηθείσης γὰρ τῆς κατηγορίας ὁ φονεὺς\nμετρηθέντος αὐτῷ τοῦ ὕδατος ἀντὶ τῆς ἀπολογίας\nαὐτοῦ κατηγόρησε πικρότερον καὶ πρῶτος τὴν καταδικάζουσαν\nψῆφον ἤνεγκεν, οὐδὲν εἰπὼν τῶν πρὸς\nτὴν ἀπολογίαν δικαίων, οὐ τὴν διαβολήν, οὖ τὴν ζηλοτυπίαν,\nοὐ τὸ ἀκούσιον, ἀλλ’ ἐδεῖτο πάντων “δημοσίᾳ\nμε καταλεύσατε· ἀπεστεφάνωσα τὸν δῆμον.\nΦιλάνθρωπόν ἐστιν ἂν παραδῶτέ με δημίῳ. Τοῦτο\nὤφειλον ἂν παθεῖν, εἰ καὶ θεραπαινίδα Ἑρμοκράτους\nἀπέκτεινα. Τρόπον ζητήσατε κολάσεως ἀπόρρητον.\nΧείρονα δέδρακα ἱεροσύλων καὶ πατροκτόνων. Μὴ\nθάψητέ με, μὴ μιάνητε τὴν γῆν, ἀλλὰ τὸ ἀσεβὲς καταποντώσατε σῶμα.”\nΤαῦτα λέγοντος θρῆνος ἐξερράγη, καὶ πάντες\nἀφέντες τὴν νεκρὰν τὸν ζῶντα ἐπένθουν. Ἑρμοκράτης\nσυνηγόρησε Χαιρέᾳ πρῶτος. “Ἐγὼ” φησὶν “ἐπίσταμαι τὸ συμβὰν ἀκούσιον ὄν. Βλέπω τοὺς ἐπιβουλεύοντας\nἡμῖν. Οὐκ ἐφησθήσονται δυσὶ νεκροῖς,\nοὐδὲ λυπήσω τεθνεῶσαν τὴν θυγατέρα. Ἤκουσα\nλεγούσης αὐτῆς πολλάκις ὅτι αὑτῆς μᾶλλον θέλει\nΧαιρέαν ζῆν. Παύσαντες οὖν τὸ περισσὸν δικαστήριον\nἐπὶ τὸν ἀναγκαῖον ἀπίωμεν τάφον. Μὴ παραδῶμεν\nχρόνῳ τὴν νεκράν, μηδὲ ἄμορφον τῇ παρολκῇ\nποιήσωμεν τὸ σῶμα. Θάψωμεν Καλλιρρόην ἔτι\nκαλήν.”\nΟἱ μὲν οὖν δικασταὶ τὴν ἀπολύουσαν ψῆφον ἔθεσαν,\nΧαιρέας δὲ οὐκ ἀπέλυεν ἑαυτόν, ἀλλ’ ἐπεθύμει\nθανάτου καὶ πάσας ὁδοὺς ἐμηχανᾶτο τῆς τελευτῆς.\nΠολύχαρμος δὲ ὁρῶν ἄλλως ἀδύνατον ἑαυτῷ τὴν σωτηρίαν “προδότα” φησὶ “τῆς νεκρᾶς, οὐδὲ θάψαι\nΚαλλιρρόην ὑπομενεῖς; ἀλλοτρίαις χερσὶ τὸ σῶμα\nπιστεύεις; Καιρός ἐστί σοι νῦν ἐνταφίων ἐπιμελεῖσθαι\n\nπολυτελείας καὶ τὴν ἐκκομιδὴν κατασκευάσαι\nβασιλικήν.” Ἔπεισεν οὗτος ὁ λόγος·\nἐνέβαλε γὰρ\nφιλοτιμίαν καὶ φροντίδα. Τίς ἂν οὖν ἀπαγγεῖλαι\nδύναιτο κατ’ ἀξίαν τὴν ἐκκομιδὴν ἐκείνην; Κατέκειτο\nμὲν Καλλιρρόη νυμφικὴν ἐσθῆτα περικειμένη καὶ\nἐπὶ χρυσηλάτου κλίνης μείζων τε καὶ κρείττων, ὥστε\nπάντες εἴκαζον αὐτὴν Ἀριάδνῃ καθευδούσῃ.\nΠροῄεσαν\nδὲ τῆς κλίνης πρῶτοι μὲν οἱ Συρακουσίων ἱππεῖς\nαὐτοῖς ἵπποις κεκοσμημένοι, μετὰ τούτους ὁπλῖται\nφέροντες τὰ σημεῖα τῶν Ἑρμοκράτους τροπαίων,\nεἶτα ἡ βουλή, καὶ ἐν μέσῳ τῷ δήμῳ πάντες οἱ Ἑρμοκράτην\nδορυφοροῦντες· ἐφέρετο δὲ καὶ Ἀρίστων,\nἔτι νοσῶν, θυγατέρα καὶ κυρίαν Καλλιρρόην ἀποκαλῶν.\nἘπὶ τούτοις αἱ γυναῖκες τῶν πολιτῶν μελανείμονες,\nεἶτα πλοῦτος ἐνταφίων βασιλικός· πρῶτος\nμὲν ὁ τῆς φερνῆς χρυσός τε καὶ ἄργυρος καὶ ἐσθήτων\nκάλλος καὶ κόσμος ʽσυνέπεμψε δὲ Ἑρμοκράτης\nπολλὰ ἐκ τῶν λαφύρων’ συγγενῶν τε δωρεαὶ καὶ φίλων,\nτελευταῖος δὲ ὁ Χαιρέου πλοῦτος· ἐπεθύμει γάρ,\nεἰ δυνατὸν ἦν, πᾶσαν τὴν οὐσίαν συγκαταφλέξαι τῇ\nγυναικί.\nἜφερον δὲ τὴν κλίνην οἱ Συρακουσίων\nἔφηβοι, καὶ ἐπηκολούθει τὸ πλῆθος. Πάντων δὲ\nθρηνούντων μάλιστα Χαιρέας ἠκούετο. Ἦν δὲ τάφος\nμεγαλοπρεπὴς Ἑρμοκράτους πλησίον τῆς θαλάσσης,\nὥστε καὶ τοῖς πόρρωθεν πλέουσι περίβλεπτος εἶναι·\nτοῦτον ὥσπερ θησαυρὸν ἐπλήρωσεν ἡ τῶν ἐνταφίων\nπολυτέλεια. Τὸ δὲ δοκοῦν εἰς τιμὴν τῆς νεκρᾶς γεγονέναι\nμειζόνων πραγμάτων ἐκίνησεν ἀρχήν.\nΘήρων γάρ τις ἦν, πανοῦργος ἄνθρωπος, ἐξ ἀδικίας\nπλέων τὴν θάλασσαν καὶ λῃστὰς ἔχων ἐφορμοῦντας\n\nτοῖς λιμέσιν. Ὀνόματι πορθμείου πειρατήριον\nσυγκροτῶν οὗτος, τῇ ἐκκομιδῇ παρατυχὼν\nἐπωφθαλμίασε τῷ χρυσῷ καὶ νύκτωρ κατὰ κλίνης\nοὐκ ἐκοιμᾶτο λέγων πρὸς ἑαυτὸν “ἀλλ’ ἐγὼ κινδυνεύω\nμαχόμενος τῇ θαλάσσῃ καὶ τοὺς ζῶντας ἀποκτείνων\nἕνεκα λημμάτων μικρῶν, ἐξὸν πλουτῆσαι\nπαρὰ μιᾶς νεκρᾶς. Ἀνερρίφθω κύβος· οὐκ ἀφήσω τὸ\nκέρδος. Τίνας δ’ οὖν ἐπὶ τὴν πρᾶξιν στρατολογήσω;\nΣκέψαι, Θήρων, τίς ἐπιτήδειος ὧν οἶδας. Ζηνοφάνης\nὁ Θούριος; Συνετὸς μὲν ἀλλὰ δειλός. Μένων\nὁ Μεσσήνιος; Τολμηρὸς μὲν ἀλλὰ προδότης.” Ἐπεξιὼν\nδὲ τῷ λογισμῷ καθέκαστον, ὥσπερ ἀργυρογνώμων,\nπολλοὺς ἀποδοκιμάσας, ὅμως ἔδοξε τινὰς ἐπιτηδείους.\nἝωθεν οὖν διατρέχων εἰς τὸν λιμένα,\nἕκαστον αὐτῶν ἀνεζήτει. Εὗρε δ’ ἐνίους μὲν ἐν πορνείοις,\nτοὺς δ’ ἐν καπηλείοις, οἰκεῖον στρατὸν τοιούτῳ\nστρατηγῷ. Φήσας οὖν ἔχειν τι διαλεχθῆναι πρὸς αὐτοὺς\nἀναγκαῖον, κατόπιν τοῦ λιμένος ἀπήγαγε καὶ\nτούτων ἤρξατο τῶν λόγων “ἐγὼ θησαυρὸν εὑρὼν\nὑμᾶς κοινωνοὺς εἱλόμην ἐξ ἁπάντων· οὐ γάρ ἐστιν\nἑνὸς τὸ κέρδος, οὐδὲ πόνου πολλοῦ δεόμενον, ἀλλὰ\nμία νὺξ δύναται ποιῆσαι πάντας ἡμᾶς πλουσίους. Οὐκ\nἄπειροι δ’ ἐσμὲν τοιούτων ἐπιτηδευμάτων, ἃ παρὰ\nμὲν τοῖς ἀνοήτοις ἀνθρώποις ἔχει διαβολήν, ὠφέλειαν\nδὲ τοῖς φρονίμοις δίδωσι.” Συνῆκαν εὐθὺς ὅτι λῃστείαν\nἢ τυμβωρυχίαν ἢ ἱεροσυλίαν καταγγέλλει, καὶ “παῦσαι” ἔφασαν “πείθων τοὺς πεπεισμένους ἤδη\nκαὶ μόνον μήνυε τὴν πρᾶξιν, καὶ τὸν καιρὸν μὴ παραπολλύωμεν.” Ὁ δὲ. Θήρων ἔνθεν ἑλὼν “ἑωράκατε” φησὶ “τὸν χρυσὸν καὶ ἄργυρον τῆς νεκρᾶς.\nΟὗτος ἡμῶν τῶν ζώντων δικαιότερον γένοιτ’ ἄν. Δοκεῖ\nδή μοι νυκτὸς ἀνοῖξαι τὸν τάφον, εἶτα ἐνθεμένους\n\nτῷ κέλητι, πλεύσαντας ὅποι ποτ’ ἂν φέρῃ τὸ πνεῦμα\nδιαπωλῆσαι τὸν φόρτον ἐπὶ ξένης.” Ἤρεσε. “Νῦν\nμὲν οὖν” φησὶ “τρέπεσθε ἐπὶ τὰς συνήθεις διατριβάς·\nβαθείας δὲ ἑσπέρας ἕκαστος ἐπὶ τὸν κέλητα κατίτω\nκομίζων οἰκοδομικὸν ὄργανον.”\nΟὗτοι μὲν δὴ ταῦτα ἔπραττον· τὰ δὲ περὶ Καλλιρρόην\nδευτέραν ἄλλην ἐλάμβανε παλιγγενεσίαν,\nκαί τινος ἀνέσεως ταῖς ἀποληφθείσαις ἀναπνοαῖς ἐκ\nτῆς ἀσιτίας ἐγγενομένης μόλις καὶ κατ’ ὀλίγον ἀνέπνευσεν·\nἔπειτα κινεῖν ἤρξατο κατὰ μέλη τὸ σῶμα,\nδιανοίγουσα δὲ τοὺς ὀφθαλμοὺς αἴσθησιν ἐλάμβανεν\nἐγειρομένης ἐξ ὕπνου καὶ ὡς συγκαθεύδοντα Χαιρέαν\nἐκάλεσεν.\nἘπεὶ δὲ οὔτε ὁ ἀνὴρ οὔτε αἱ θεραπαινίδες\nἤκουον, πάντα δὲ ἦν ἐρημία καὶ σκότος,\nφρίκη καὶ τρόμος τὴν παῖδα κατελάμβανεν οὐ δυναμένην\nτῷ λογισμῷ συμβαλεῖν τὴν ἀλήθειαν, μόλις\nδὲ ἀνεγειρομένη στεφάνων προσήψατο καὶ ταινιῶν\nκαὶ ψόφον ἐποίει χρυσοῦ τε καὶ ἀργύρου· πολλὴ\nδὲ ἦν ἀρωμάτων εὐωδία.\nΤότ’ οὖν ἀνεμνήσθη τοῦ λακτίσματος\nκαὶ τοῦ δι’ ἐκεῖνο πτώματος, μόλις τε τὸν\nἐκ τῆς ἀγωνίας ἐνόησε τάφον. Ἔρρηξεν οὖν φωνήν,\nὅσην ἐδύνατο “σώζετε, βοηθεῖτε.” Ἐπεὶ δὲ πολλάκις\nαὐτῆς κεκραγυίας οὐδὲν ἐγίνετο πλέον, ἀπήλπισεν\nἤδη τὴν σωτηρίαν καὶ ἐνθεῖσα τοῖς γόνασι τὴν κεφαλὴν\nἐθρήνει λέγουσα “οἴμοι τῶν κακῶν· ζῶσα κατορώρυγμαι\nμηδὲν ἀδικοῦσα καὶ ἀποθνήσκω θάνατον\nμακρόν.\nὙγιαίνουσάν με πενθοῦσι. Τίνα τίς ἄγγελον\nπέμψει; Ἄδικε Χαιρέα, μέμφομαί σε οὐχ ὅτι με\nἀπέκτεινας, ἀλλ’ ὅτι με ἔσπευσας ἐκβαλεῖν τῆς οἰκίας.\nΟὐκ ἔδει σε ταχέως θάψαι Καλλιρρόην οὐδ’ ἀληθῶς\nἀποθανοῦσαν. Ἀλλ’ ἤδη τάχατι βουλεύῃ περὶ γάμου.”\nΚἀκείνη μὲν ἐν ποικίλοις ἦν ὀδυρμοῖς· ὁ δὲ Θήρων\n\nφυλάξας αὐτὸ τὸ μεσονύκτιον ἀψοφητὶ προσῄει\nτῷ τάφῳ, κούφως ταῖς κώπαις ἁπτόμενος τῆς θαλάσσης.\nἘκβαίνων δὲ πρῶτον ἐπέταξε τὴν ὑπηρεσίαν\nτὸν τρόπον τοῦτον.\nΤέσσαρας μὲν ἀπέστειλεν ἐπὶ\nκατασκοπήν, εἴ τινες προσίοιεν εἰς τὸν τόπον, εἰ μὲν\nδύναιντο, φονεύειν· εἰ δὲ μή, συνθήματι μηνύειν\nτὴν ἄφιξιν αὐτῶν· πέμπτος δὲ αὐτὸς προσῄει τῷ\nτάφῳ. Τοὺς δὲ λοιποὺς ʽἦσαν γὰρ οἱ σύμπαντες ἑκκαίδεκἀ\nμένειν ἐπὶ τοῦ κέλητος ἐκέλευσε καὶ τὰς\nκώπας ἔχειν ἐπτερωμένας, ἵνα, ἐάν τι αἰφνίδιον συμβαίνῃ,\nταχέως τοὺς ἀπὸ γῆς ἁρπάσαντες ἀποπλεύσωσιν.\nἘπεὶ δὲ μοχλοὶ προσηνέχθησαν καὶ σφοδροτέρα\nπληγὴ πρὸς τὴν ἀνάρρηξιν τοῦ τάφου, τὴν Καλλιρρόην\nκατελάμβανεν ὁμοῦ πάντα, φόβος, χαρά, λύπη,\nθαυμασμός, ἐλπίς, ἀπιστία. “Πόθεν ὁ ψόφος; Ἆρά\nτις δαίμων κατὰ νόμον κοινὸν τῶν ἀποθνησκόντων\nἐπ’ ἐμὲ παραγίνεται τὴν ἀθλίαν; Ἢψόφος οὐκ ἔστιν,\nἀλλὰ φωνὴ καλούντων με τῶν ὑποχθονίων πρὸς αὑτούς;\nΤυμβωρύχους μᾶλλον εἰκὸς εἶναι· καὶ γὰρ τοῦτό\nμου ταῖς συμφοραῖς προσετέθη· πλοῦτος ἄχρηστος\nνεκρῷ.” Ταῦτα ἔτι λογιζομένης αὐτῆς προύβαλε τὴν\nκεφαλὴν ὁ λῃστὴς καὶ κατὰ μικρὸν εἰσεδύετο. Καλλιρρόη\nδ’ αὐτῷ προσέπεσε, βουλομένη δεηθῆναι· κἀκεῖνος\nφοβηθεὶς ἐξεπήδησε, τρέμων δὲ πρὸς τοὺς\nἑταίρους ἐφθέγξατο “φεύγωμεν ἐντεῦθεν· δαίμων\nγάρ τις φυλάττει τὰ ἔνδον καὶ εἰσελθεῖν ἡμῖν οὐκ\nἐπιτρέπει.” Κατεγέλασε Θήρων,\nδειλὸν εἰπὼν καὶ\nνεκρότερον τῆς τεθνεώσης, εἶτα ἐκέλευσε ἄλλον εἰσελθεῖν.\nἘπεὶ δὲ οὐδεὶς ὑπέμενεν, αὐτὸς εἰσῆλθε προβαλλόμενος\nτὸ ξίφος. Λάμψαντος δὲ τοῦ σιδήρου, δείσασα\nἡ Καλλιρρόη, μὴ φονευθῇ, πρὸς τὴν γωνίαν\nἐξέτεινεν ἑαυτὴν κἀκεῖθεν ἱκέτευε, λεπτὴν ἀφιεῖσα\n\nφωνήν “ἐλέησον, ὅστις ποτ’ εἶ, τὴν οὐκ ἐλεηθεῖσαν\nὑπ’ ἀνδρὸς οὐδὲ γονέων· μὴ ἀποκτείνῃς ἣν σέσωκας.”\nΜᾶλλον ἐθάρρησεν ὁ Θήρων καὶ οἷα δεινὸς\nἀνὴρ ἐνόησε τὴν ἀλήθειαν· ἔστη δὲ σύννους καὶ τὸ\nμὲν πρῶτον ἐβουλεύσατο κτεῖναι τὴν γυναῖκα, νομίζων\nἐμπόδιον ἔσεσθαι τῆς ὅλης πράξεως· ταχεῖα δὲ\nδιὰ τὸ κέρδος ἐγένετο μετάνοια καὶ πρὸς αὑτὸν εἶπεν “ἔστω καὶ αὐτὴ τῶν ἐνταφίων μέρος· πολὺς μὲν\nἄργυρος ἐνταῦθα πολὺς δὲ χρυσός, τούτων δὲ πάντων\nτὸ τῆς γυναικὸς τιμιώτερον κάλλος.” Λαβόμενος\nοὖν τῆς χειρὸς ἐξήγαγεν αὐτήν, εἶτα καλέσας τὸν\nσυνεργὸν “ἰδοὺ” φησὶν “ὁ δαίμων, ὃν ἐφοβοῦ· καλός\nγε λῃστὴς φοβηθεὶς γυναῖκα. Σὺ μὲν οὖν φύλαττε\nταύτην· θέλω γὰρ αὐτὴν ἀποδοῦναι τοῖς γονεῦσιν·\nἡμεῖς δὲ ἐκφέρωμεν τὰ ἔνδον ἀποκείμενα,\nμηκέτι μηδὲ τῆς νεκρᾶς αὐτὰ τηρούσης.”\nἘπεὶ δὲ ἐνέπλησαν τὸν κέλητα τῶν λαφύρων,\nἐκέλευσεν ὁ Θήρων τὸν φύλακα μικρὸν ἀποστῆναι\nμετὰ τῆς γυναικός· εἶτα βουλὴν προύθηκε περὶ αὐτῆς.\nἘγένοντο δὲ αἱ γνῶμαι διάφοροι καὶ ἀλλήλαις\nὑπεναντίαι.\nΠρῶτος γάρ τις εἶπεν “ἐφ’ ἕτερα μὲν\nἤλθομεν, ὦ συστρατιῶται, βέλτιον δὲ τὸ παρὰ τῆς\nτύχης ἀποβέβηκε· χρησώμεθα αὐτῷ· δυνάμεθα γὰρ\nἀκινδύνως εἰργάσθαι. Δοκεῖ δή μοι τὰ μὲν ἐντάφια\nκατὰ χώραν ἐᾶν, ἀποδοῦναι δὲ τὴν Καλλιρρόην ἀνδρὶ\nκαὶ πατρί, φήσαντας ὅτι προσωρμίσθημεν τῷ\nτόπῳ κατὰ συνήθειαν ἁλιευτικήν, ἀκούσαντες δὲ\nφωνὴν ἠνοίξαμεν κατὰ φιλανθρωπίαν, ἵνα σώσωμεν\nτὴν ἔνδον ἀποκεκλεισμένην.\nὉρκίσωμεν δὲ τὴν\nγυναῖκα πάντα ἡμῖν μαρτυρεῖν. Ἡδέως δὲ ποιήσει.\nχάριν ὀφείλουσα τοῖς εὐεργέταις, δι’ ὧν ἐσώθη. Πόσης\nοἴεσθε χαρᾶς ἐμπλήσομεν τὴν ὅλην Σικελίαν;\n\nπόσας ληψόμεθα δωρεάς; ἅμα δὲ καὶ πρὸς ἀνθρώπους\nδίκαια καὶ πρὸς θεοὺς ὅσια ταῦτα ποιήσομεν.”\nἜτι δὲ αὐτοῦ λέγοντος ἕτερος ἀντεῖπεν “ἄκαιρε\nκαὶ ἀνόητε, νῦν ἡμᾶς κελεύεις φιλοσοφεῖν; ἆρά γε\nτὸ τυμβωρυχεῖν ἡμᾶς ἐποίησε χρηστούς; ἐλεήσομεν\nἣν οὐκ ἠλέησεν ἴδιος ἀνὴρ ἀλλ’ ἀπέκτεινεν; οὐδὲν\nγὰρ ἠδίκηκεν ἡμᾶς·\nἀλλ’ ἀδικήσει τὰ μέγιστα. Πρῶτον\nμὲν γάρ, ἂν ἀποδῶμεν αὐτὴν τοῖς προσήκουσιν,\nἄδηλον ἣν ἕξουσι γνώμην περὶ τοῦ γεγονότος, καὶ\nἀδύνατον μὴ ὑποπτευθῆναι τὴν αἰτίαν, δι’ ἣν ἤλθομεν\nἐπὶ τὸν τάφον. Ἐὰν δὲ καὶ χαρίσωνται τὴν τιμωρίαν\nἡμῖν οἱ τῆς γυναικὸς συγγενεῖς, ἀλλ’ οἱ ἄρχοντες\nκαὶ ὁ δῆμος αὐτὸς οὐκ ἀφήσει τυμβωρύχους\nἄγοντας καθ’ αὑτῶν τὸ φορτίον.\nΤάχα δέ τις ἐρεῖ\nλυσιτελέστερον εἶναι πωλῆσαι τὴν γυναῖκα· τιμὴν\nγὰρ εὑρήσειν διὰ τὸ κάλλος. Ἔχει δὲ καὶ τοῦτο κίνδυνον.\nὉ μὲν γὰρ χρυσὸς οὐκ ἔχει φωνήν, οὐδὲ ὁ\nἄργυρος ἐρεῖ πόθεν αὐτὸν εἰλήφαμεν. Ἔξεστιν ἐπὶ\nτούτοις πλάσασθαι καὶ διήγημα.\nΦορτίον δὲ ἔχον\nὀφθαλμούς τε καὶ ὦτα καὶ γλῶσσαν τίς ἂν ἀποκρύψαι\nδύναιτο; καὶ γὰρ οὐδὲ ἀνθρώπινον τὸ κάλλος, ἵνα\nλάθωμεν. Ὅτε δούλην ἐροῦμεν τίς αὐτὴν ἰδὼν τούτῳ\nπιστεύσει; Φονεύσωμεν οὖν αὐτὴν ἐνθάδε, καὶ μὴ\nπεριαγάγωμεν καθ’ αὑτῶν τὸν κατήγορον.”\nΠολλῶν δὲ τούτοις συντιθεμένων οὐδετέρᾳ\nγνώμῃ Θήρων ἐπεψήφισε. “Σὺ μὲν γὰρ” εἶπε “κίνδυνον\nἐπάγεις, σὺ δὲ κέρδος ἀπολλύεις. Ἐγὼ δὲ\nἀποδώσομαι τὴν γυναῖκα μᾶλλον ἢ ἀπολῶ· πωλουμένη\nμὲν γὰρ σιγήσει διὰ τὸν φόβον, πραθεῖσα δὲ\nκατηγορείτω τῶν μὴ παρόντων. Ἀλλ’ ἐμβαίνετε·\nπλέωμεν· ἤδη γάρ ἐστι πρὸς ἡμέραν.”\nἈναχθεῖσα δὲ ἡ ναῦς ἐφέρετο λαμπρῶς· οὐδὲ\nγὰρ ἐβιάζοντο πρὸς κῦμα καὶ πνεῦμα τῷ μὴ προκεῖσθαί\nτινα πλοῦν ἴδιον αὐτοῖς, ἀλλὰ πᾶς ἄνεμος οὔριος\nαὐτοῖς ἐδόκει καὶ κατὰ πρύμναν εἱστήκει. Καλλιρρόην\nδὲ παρεμυθεῖτο Θήρων, ποικίλαις ἐπινοίαις πειρώμενος\nἀπατᾶν.\nἘκείνη δὲ ᾐσθάνετο τὰ καθ’ ἑαυτὴν\nκαὶ ὅτι ἄλλως ἐσώθη· προσεποιεῖτο δὲ μὴ νοεῖν,\nἀλλὰ πιστεύειν, δεδοικυῖα μὴ ἄρα καὶ ἀνέλωσιν αὐτὴν\nὡς ὀργιζομένην. Εἰποῦσα δὲ μὴ φέρειν τὴν θάλασσαν,\nἐγκαλυψαμένη καὶ δακρύσασα “σὺ μὲν” ἔφη, “πάτερ, ἐν ταύτῃ τῇ θαλάσσῃ τριακοσίας ναῦς\nἈθηναίων κατεναυμάχησας, ἥρπασε δέ σου τὴν θυγατέρα\nκέλης μικρὸς καὶ οὐδέν μοι βοηθεῖς.\nἘπὶ\nξένην ἄγομαι γῆν καὶ δουλεύειν με δεῖ τὴν εὐγενῆ·\nτάχα δὲ ἀγοράσει τις τὴν Ἑρμοκράτους θυγατέρα\nδεσπότης Ἀθηναῖος. Πόσῳ μοι κρεῖττον ἦν ἐν\nτάφῳ κεῖσθαι νεκράν· πάντως ἂν μετ’ ἐμοῦ Χαιρέας\nἐκηδεύθη· νῦν δὲ καὶ ζῶντες καὶ ἀποθανόντες διεζεύχθημεν.”\nἩ μὲν οὖν ἐν τοιούτοις ἦν ὀδυρμοῖς, οἱ δὲ λῃσταὶ\nνήσους μικρὰς καὶ πόλεις παρέπλεον· οὐ γὰρ ἦν τὰ\nφορτία πενήτων, ἐζήτουν δὲ πλουσίους ἄνδρας. Ὡρμίσαντο\nδὴ καταντικρὺ τῆς Ἀττικῆς ὑπό τινα χηλήν·\nπηγὴ δ’ ἦν αὐτόθι πολλοῦ καὶ καθαροῦ νάματος καὶ\nλειμὼν εὐφυής.\nἜνθα τὴν Καλλιρρόην προαγαγόντες\nφαιδρύνεσθαι καὶ ἀναπαύσασθαι κατὰ μικρὸν\nἀπὸ τῆς θαλάσσης ἠξίωσαν, διασώζειν θέλοντες αὐτῆς\nτὸ κάλλος· μόνοι δὲ ἐβουλεύοντο ὅποι χρὴ τὸν\nστόλον ποιεῖσθαι. καί τις εἶπεν “Ἀθῆναι πλησίον,\nμεγάλη καὶ εὐδαίμων πόλις. Ἐκεῖ πλῆθος μὲν ἐμπόρων\nεὑρήσομεν, πλῆθος δὲ πλουσίων. Ὥσπερ γὰρ ἐν\n\n\nεὑρήσομεν, πλῆθος δὲ\nπλουσίων. ὥσπερ γὰρ ἐν ἀγορᾷ τοὺς ἄνδρας οὕτως ἐν Ἀθήναις τὰς\nπόλεις ἔστιν ἰδεῖν.” ἐδόκει δὴ πᾶσι καταπλεῖν εἰς Ἀθήνας,\nοὐκ\nἤρεσκε δὲ Θήρωνι τῆς πόλεως ἡ περιεργία· “μόνοι γὰρ ὑμεῖς οὐκ\nἀκούετε τὴν πολυπραγμοσύνην τῶν Ἀθηναίων; δῆμός ἐστι λάλος\nκαὶ φιλόδικος, ἐν δὲ τῷ λιμένι μυρίοι συκοφάνται πεύσονται τίνες\nἐσμὲν καὶ πόθεν ταῦτα φέρομεν τὰ φορτία. ὑποψία καταλήψεται\nπονηρὰ τοὺς κακοήθεις.\nἌρειος πάγος εὐθὺς ἐκεῖ καὶ ἄρχοντες\nτυράννων βαρύτεροι. μᾶλλον Συρακουσίων Ἀθηναίους φοβηθῶμεν.\nχωρίον ἡμῖν ἐπιτήδειόν ἐστιν Ἰωνία, καὶ γὰρ πλοῦτος ἐκεῖ βασιλικὸς\nἐκ τῆς μεγάλης Ἀσίας ἄνωθεν ἐπιρρέων καὶ ἄνθρωποι τρυφῶντες\nκαὶ ἀπράγμονες· ἐλπίζω δέ τινας αὐτόθεν εὑρήσειν καὶ γνωρίμους.”\nὑδρευσάμενοι δὴ καὶ λαβόντες ἀπὸ τῶν παρουσῶν ὁλκάδων ἐπισιτισμὸν ἔπλεον εὐθὺ Μιλήτου, τριταῖοι δὲ κατήχθησαν εἰς ὅρμον\nἀπέχοντα τῆς πόλεως σταδίους ὀγδοήκοντα, εὐφυέστατον εἰς\nὑποδοχήν.\nἜνθα δὴ Θήρων κώπας ἐκέλευσεν ἐκφέρειν καὶ μονὴν ποιεῖν τῇ\nΚαλλιρόῃ καὶ πάντα παρέχειν εἰς τρυφήν. ταῦτα δὲ οὐκ ἐκ φιλανθρωπίας ἔπραττεν ἀλλʼ ἐκ φιλοκερδίας, ὡς ἔμπορος μᾶλλον ἢ\nλῃστής. αὐτὸς δὲ διέδραμεν εἰς ἄστυ παραλαβὼν δύο τῶν ἐπιτηδείων.\nεἶτα φανερῶς μὲν οὐκ ἐβουλεύετο ζητεῖν τὸν ὠνητὴν οὐδὲ περιβόητον τὸ πρᾶγμα ποιεῖν, κρύφα δὲ καὶ διὰ χειρὸς ἔσπευδε τὴν πρᾶσιν.\nδυσδιάθετον δὲ ἀπέβαινεν· οὐ γὰρ ἦν τὸ κτῆμα πολλῶν οὐδὲ ἑνὸς\nτῶν ἐπιτυχόντων, ἀλλὰ πλουσίου τινὸς καὶ βασιλέως, τοῖς δὲ\nτοιούτοις ἐφοβεῖτο προσιέναι.\nγινομένης οὖν διατριβῆς μακροτέρας\nοὐκέτι φέρειν ὑπέμενε τὴν παρολκήν· νυκτὸς δὲ ἐπελθούσης καθεύδειν μὲν οὐκ ἐδύνατο, ἔφη δὲ πρὸς αὑτὸν “ἀνόητος, ὦ Θήρων, εἶ·\n\nἀπολέλοιπας γὰρ ἤδη τοσαύταις ἡμέραις ἄργυρον καὶ χρυσὸν ἐν\nἐρημίᾳ, ὡς μόνος λῃστής.\nοὐκ οἶδας ὅτι τὴν θάλασσαν καὶ ἄλλοι\nπλέουσι πειραταί; ἐγὼ δὲ καὶ τοὺς ἡμετέρους φοβοῦμαι μὴ καταλιπόντες ἡμᾶς ἀποπλεύσωσιν· οὐ δήπου γὰρ τοὺς δικαιοτάτους ἐστρατολόγησας, ἵνα σοι τὴν πίστιν φυλάττωσιν, ἀλλὰ τοὺς πονηροτάτους\nἄνδρας ὧν ᾔδεις.\nνῦν μὲν οὖν” εἶπεν “ἐξ ἀνάγκης κάθευδε, ἡμέρας\nδὲ ἐπιστάσης διαδραμὼν ἐπὶ τὸν κέλητα ῥῖψον εἰς θάλασσαν τὴν\nἄκαιρον καὶ περιττήν σοι γυναῖκα καὶ μηκέτι φορτίον ἐπάγου\nδυσδιάθετον.” κοιμηθεὶς δὲ ἐνύπνιον εἶδε κεκλεισμένας τὰς θύρας.\nἔδοξεν\nοὖν αὐτῷ τὴν ἡμέραν ἐκείνην ἐπισχεῖν. οἷα δὲ ἀλύων ἐπί τινος\nἐργαστηρίου καθῆστο, ταραχώδης παντάπασι τὴν ψυχήν.\nἐν δὲ τῷ\nμεταξὺ παρῄει πλῆθος ἀνθρώπων ἐλευθέρων τε καὶ δούλων, ἐν μέσοις\nδὲ αὐτοῖς ἀνὴρ ἡλικίᾳ καθεστώς, μελανειμονῶν καὶ σκυθρωπός.\nἀναστὰς οὖν ὁ Θήρων ʽπερίεργον γὰρ ἀνθρώπου φύσισ̓ ἐπυνθάνετο\nἑνὸς τῶν ἐπακολουθούντων “τίς οὗτος;” ὁ δὲ ἀπεκρίνατο “ξένος\nεἶναί μοι δοκεῖς ἢ μακρόθεν ἥκειν, ὃς ἀγνοεῖς Διονύσιον πλούτῳ καὶ\nγένει καὶ παιδείᾳ τῶν ἄλλων Ἰώνων ὑπερέχοντα, φίλον τοῦ μεγάλου\nβασιλέως.” “διατί τοίνυν μελανειμονεῖ;” “τέθνηκε γὰρ αὐτοῦ ἡ\nγυνὴ ἧς ἤρα.” ἔτι μᾶλλον εἴχετο τῆς ὁμιλίας ὁ Θήρων, εὑρηκὼς\nἄνδρα πλούσιον καὶ φιλογύναιον. οὐκέτʼ οὖν ἀνῆκε τὸν ἄνδρα ἀλλʼ\nἐπυνθάνετο “τίνα χώραν ἔχεις παρʼ αὐτῷ;” κἀκεῖνος ἀπεκρίνατο “διοικητής εἰμι τῶν ὅλων, τρέφω δὲ αὐτῷ καὶ τὴν θυγατέρα, παιδίον\nνήπιον, μητρὸς ἀθλίας πρὸ ὥρας ὀρφανόν.” Θήρων “τί σὺ καλῇ;” “Λεωνᾶς.” “Εὐκαίρωσ” φησίν, “ὦ Λεωνᾶ, συνέβαλον. Ἔμπορός\nεἰμι καὶ πλέω νῦν ἐξ Ἰταλίας, ὅθεν οὐδὲν\nοἶδα τῶν ἐν Ἰωνίᾳ. Γυνὴ δὲ Συβαρῖτις, εὐδαιμονεστάτη\nτῶν ἐκεῖ, καλλίστην ἅβραν ἔχουσα διὰ ζηλοτυπίαν\nἐπώλησεν, ἐγὼ δὲ αὐτὴν ἐπριάμην.\nΣοὶ οὖν\nγενέσθω τὸ κέρδος, εἴτε σεαυτῷ θέλεις τροφὸν κατασχεῖν\nτοῦ παιδίου ʽπεπαίδευται γὰρ ἱκανῶσ̓ εἴτε\nκαὶ ἀξίαν ὑπολαμβάνεις χαρίσασθαι τῷ δεσπότῃ.\nΛυσιτελεῖ δέ σοι μᾶλλον ἀργυρώνητον ἔχειν αὐτόν,\nἵνα μὴ τῇ τροφίμῃ σου μητρυιὰν ἐπαγάγηται.” Τούτων\nὁ Λεωνᾶς ἤκουσεν ἄσμενος καὶ “θεός μοί τισ” εἶπεν “εὐεργέτην σε κατέπεμψεν· ἃ γὰρ ὠνειροπόλουν\nὕπαρ μοι δεικνύεις· ἐλθὲ τοίνυν εἰς τὴν οἰκίαν\nκαὶ φίλος ἤδη γενοῦ καὶ ξένος· τὴν δὲ περὶ τῆς γυναικὸς\nαἵρεσιν ἡ ὄψις κρινεῖ, πότερον δεσποτικόν\nἐστι τὸ κτῆμα ἢ καθ’ ἡμᾶς.”\nἘπεὶ δὲ ἧκον εἰς τὴν οἰκίαν, ὁ μὲν Θήρων ἐθαύμαζε\nτὸ μέγεθος καὶ τὴν πολυτέλειαν̔ἦν γὰρ εἰς ὑποδοχὴν\nτοῦ Περσῶν βασιλέως παρεσκευασμένἠ, Λεωνᾶς\nδὲ ἐκέλευσε περιμένειν αὐτὸν περὶ τὴν θεραπείαν\nτοῦ δεσπότου πρῶτον Ἔπειτα ἐκεῖνον λαβὼν\nἀνήγαγεν εἰς τὴν οἴκησιν τὴν ἑαυτοῦ σφόδρα ἐλευθέριον\nοὖσαν, ἐκέλευσε δὲ παραθεῖναι τράπεζαν. Καὶ\nὁ Θήρων, οἷα πανοῦργος ἄνθρωπος καὶ πρὸς πάντα\nκαιρὸν ἁρμόσασθαι δεινός, ἥπτετο τροφῆς καὶ ἐφιλοφρονεῖτο\nταῖς προπόσεσι τὸν Λεωνᾶν, τὰ μὲν ἁπλότητος.\nἐνδείξει, τὸ δὲ πλέον κοινωνίας. πίστει. Μεταξὺ\nδὲ ὁμιλία περὶ τῆς γυναικὸς ἐγίνετο πολλή, καὶ\nὁ Θήρων ἐπῄνει τὸν τρόπον μᾶλλον τῆς γυναικὸς ἢ\nτὸ κάλλος, εἰδὼς ὅτι τὸ μὲν ἄδηλον συνηγορίας ἔχει\nχρείαν, ἡ δὲ ὄψις αὑτὴν συνίστησιν. “Ἀπίωμεν οὖν”\nἔφη Λεωνᾶς, “καὶ δεῖξον αὐτήν.” Ὁ δὲ “οὐκ ἐνταῦθά\n\nἐστιν” ἀπεκρίνατο, “διὰ γὰρ τοὺς τελώνας περιέστημεν\nτὴν πόλιν, ἀπὸ ὀγδοήκοντα δὲ σταδίων τὸ πλοῖον\nὁρμεῖ,” καὶ τὸν τόπον ἔφραζεν. “Ἐν τοῖς ἡμετέροισ” φησὶ “χωρίοις ὡρμίσασθε· καὶ τοῦτο βέλτιον, ἤδη\nτῆς τύχης ὑμᾶς ἀγσύσης ἐπὶ Διονύσιον.\nἈπίωμεν\nοὖν εἰς τὸν ἀγρόν, ἵνα καὶ ἐκ τῆς θαλάσσης αὑτοὺς\nἀναλάβητε· ἡ γὰρ πλησίον ἔπαυλις κατεσκεύασται\nπολυτελῶς.” Ἥσθη μᾶλλον ὁ Θήρων,\nεὐκολωτέραν\nἔσεσθαι τὴν πρᾶσιν οὐκ ἐν ἀγορᾷ νομίζων ἀλλ’ ἐν\nἐρημίᾳ, καὶ “ἕωθεν” φησὶν “ἀπίωμεν, σὺ μὲν εἰς τὴν\nἔπαυλιν, ἐγὼ δ’ εἰς τὴν ναῦν, κἀκεῖθεν ἄξω τὴν γυναῖκα\nπρὸς σέ.” Συνέθεντο ταῦτα καὶ δεξιὰς ἀλλήλοις\nἐμβαλόντες ἀπηλλάγησαν. Ἀμφοτέροις δὲ ἡ νὺξ\nἐδόκει μακρά, τοῦ μὲν δὴ σπεύδοντος ἀγοράσαι, τοῦ\nδὲ πωλῆσαι.\nΤῇ δὲ ὑστεραίᾳ ὁ μὲν Λεωνᾶς παρέπλευσεν εἰς\nτὴν ἔπαυλιν, ἅμα καὶ ἀργύριον κομίζων ἵνα προκαταλάβῃ\nτὸν ἔμπορον· ὁ δὲ Θήρων ἐπὶ τὴν ἀκτὴν καὶ\nσφόδρα ποθοῦσιν ἐπέστη τοῖς συνεργοῖς, διηγησάμενος\nδὲ τὴν πρᾶξιν αὐτοῖς Καλλιρρόην κολακεύειν\nἤρξατο.\n“Κἀγὼ” φησί, “θύγατερ, εὐθὺς μὲν ἤθελόν\nσε πρὸς τοὺς σοὺς ἀπαγαγεῖν· ἐναντίου δὲ ἀνέμου\nγενομένου διεκωλύθην ὑπὸ τῆς θαλάσσης· ἐπίστασαι\nδὲ πόσην σου πεποίημαι πρόνοιαν· καὶ τὸ μέγιστον,\nκαθαρὰν ἐτηρήσαμεν· ἀνύβριστον ἀπολήψεταί σε\nΧαιρέας, ὡς ἐκ θαλάμου τοῦ τάφου σωθεῖσαν δι᾽\nἡμᾶς.\nΝῦν μὲν οὖν ἀναγκαῖόν ἐστιν ἡμῖν μέχρι Λυκίας\nδιαδραμεῖν, οὐκ ἀναγκαῖον δὲ καὶ σὲ μάτην ταλαιπωρεῖν\nκαὶ ταῦτα χαλεπῶς ναυτιῶσαν· ἐνταῦθα\nδὲ δὴ παραθήσομαί σε φίλοις πιστοῖς, ἐπανιὼν δὲ\nπαραλήψομαι καὶ μετὰ πολλῆς ἐπιμελείας ἄξω λοιπὸν\n\nεἰς Συρακούσας. Λάβε τῶν σῶν ὅ τι ἂν θέλῃς·\nσοὶ γὰρ καὶ τὰ λοιπὰ τηροῦμεν.”\nἘπὶ τούτῳ πρὸς αὑτὴν ἐγέλασε Καλλιρρόη, καίτοι\nσφόδρα λυπουμένη ὅτι παντελῶς αὐτὴν ἀνόητον\nὑπελάμβανεν· ἤδη γὰρ πωλουμένη ἠπίστατο, τῆς\nδὲ πάλαι εὐγενείας τὴν πρᾶσιν εὐτυχεστέραν ὑπελάμβανεν,\nἀπαλλαγῆναι θέλουσα λῃστῶν. Καὶ “χάριν\nσοι” φησὶν “ἔχω, πάτερ, ὑπὲρ τῆς εἰς ἐμὲ φιλανθρωπίας·\nἀποδοῖεν δὲ” ἔφη “πᾶσιν ὑμῖν οἱ θεοὶ τὰς\nἀξίας ἀμοιβάς.\nΧρήσασθαι δὲ τοῖς ἐνταφίοις δυσοιώνιστον\nὑπολαμβάνω. Πάντα μοι φυλάξατε καλῶς·\nἐμοὶ δὲ ἀρκεῖ δακτυλίδιον μικρόν, ὃ εἶχον καὶ νεκρά.” Εἶτα συγκαλυψαμένη τὴν κεφαλὴν “ἄγε με” φησίν, “ὦ Θήρων, ὅποι ποτὲ θέλεις· πᾶς γὰρ τόπος θαλάσσης\nκαὶ τάφου κρείσσων.”\nὩς δὲ πλησίον ἐγένετο τῆς ἐπαύλεως ὁ Θήρων,\nἐστρατήγησέ τι τοιοῦτον. Ἀποκαλύψας τὴν Καλλιρρόην\nκαὶ λύσας αὐτῆς τὴν κόμην, διανοίξας τὴν θύραν,\nπρώτην ἐκέλευσεν εἰσελθεῖν. Ὁ δὲ Λεωνᾶς καὶ\nπάντες οἱ ἔνδον ἐπιστάσης αἰφνίδιον κατεπλάγησαν,\nδοκοῦντες θεὰν ἑωρακέναι· καὶ γὰρ ἦν τις λόγος ἐν\nτοῖς ἀγροῖς Ἀφροδίτην ἐπιφαίνεσθαι.\nΚαταπεπληγμένων\nδὲ αὐτῶν κατόπιν ὁ Θήρων ἑπόμενος προσῆλθε\nτῷ Λεωνᾷ καὶ “ἀνάστα” φησὶ “καὶ γενοῦ περὶ\nτὴν ὑποδοχὴν τῆς γυναικός· αὕτη γάρ ἐστιν ἣν θέλεις\nἀγοράσαι.” Χαρὰ καὶ θαυμασμὸς ἐπηκολούθησε\nπάντων.\nΤὴν μὲν οὖν Καλλιρρόην ἐν τῷ καλλίστῳ\nτῶν οἰκημάτων κατακλίναντες εἴασαν ἡσυχάζειν· καὶ\nγὰρ ἐδεῖτο πολλῆς ἀναπαύσεως ἐκ λύπης καὶ καμάτου\nκαὶ φόβου· Θήρων δὲ τῆς δεξιᾶς λαβόμενος τοῦ Λεωνᾶ\n“τὰ μὲν παρ’ ἐμοῦ σοι” φησὶ “πιστῶς πεπλήρωται,\nσὺ δὲ ἔχε μὲν ἤδη τὴν γυναῖκα ʽφίλος γὰρ εἶ\nλοιπόν̓, ἧκε δὲ εἰς ἄστυ καὶ λάμβανε τὰς καταγραφὰς\nκαὶ τότε μοι τιμήν,\nἣν θέλεις, ἀποδώσεις.” Ἀμείψασθαι\nδὲ θέλων ὁ Λεωνᾶς “οὐ μὲν οὖν” φησὶν “ἀλλὰ\nκἀγώ σοι τὸ ἀργύριον ἤδη πιστεύω πρὸ τῆς καταγραφῆς,” ἅμα δὲ καὶ προκαταλαβεῖν ἤθελε, δεδιὼς\nμὴ ἄρα μετάθηται· πολλοὺς γὰρ ἂν ἐν τῇ πόλει γενέσθαι\nτοὺς ἐθέλοντας ὠνεῖσθαι.\nΤάλαντον οὖν ἀργυρίου\nπροκομίσας ἠνάγκαζε λαβεῖν, ὁ δὲ Θήρων ἀκκισάμενος\nλαμβάνει. Κατέχοντος δὲ ἐπὶ δεῖπνον αὐτὸν\nτοῦ Λεωνᾶ ʽκαὶ γὰρ ἦν ὀψὲ τῆς ὥρασ̓ “βούλομαι” φησὶν “ἀφ’ ἑσπέρας εἰς τὴν πόλιν πλεῦσαι, τῇ δ᾽\nὑστεραίᾳ ἐπὶ τῷ λιμένι συμβαλοῦμεν.”\nἘπὶ τούτοις ἀπηλλάγησαν. Ἐλθὼν δ’ ἐπὶ τὴν\nναῦν ὁ Θήρων ἐκέλευσεν ἀραμένους τὰς ἀγκύρας ἀνάγεσθαι\nτὴν ταχίστην, πρὶν ἐκπύστους γενέσθαι. Καὶ\nοἱ μὲν ἀπεδίδρασκον ἔνθα τὸ πνεῦμα ἔφερε, μόνη δὲ\nΚαλλιρρόη γενομένη ἤδη μετ’ ἐξουσίας τὴν ἰδίαν\nἀπωδύρετο τύχην. “Ἰδοὺ” φησὶν “ἄλλος τάφος, ἐν\nᾧ Θήρων με κατέκλεισεν, ἐρημότερος ἐκείνου μᾶλλον·\nπατὴρ γάρ μοι ἂν ἐκεῖ προσῆλθε καὶ μήτηρ, καὶ\nΧαιρέας ἐπέσπεισε δακρύων· ᾐσθόμην ἂν καὶ τεθυεῶσα.\nΤίνα δὲ ἐνταῦθα καλέσω; Γινώσκεις. Τύχη\nβάσκανε, διὰ γῆς καὶ θαλάσσης τῶν ἐμῶν κακῶν οὐκ\nἐπληρώθης, ἀλλὰ πρῶτον μὲν τὸν ἐραστήν μου σὺ\nφονέα ἐποίησας ʽΧαιρέας, ὁ μηδὲ δοῦλον μηδέποτε\nπλήξας, ἐλάκτισε καιρίως ἐμὲ τὴν φιλοῦσαν̓·\nεἶτά\nμε τυμβωρύχων χερσὶ παρέδωκας καὶ ἐκ τάφου προήγαγες\nεἰς θάλασσαν καὶ τῶν κυμάτων τοὺς πειρατὰς\nφοβερωτέρους ἐπέστησας. Τὸ δὲ περιβόητον κάλλος\nεἰς τοῦτο ἐκτησάμην, ἵν’ ὑπὲρ ἐμοῦ Θήρων ὁ λῃστ̔??ʼ\n\nμεγάλην λάβῃ τιμήν.\nἘν ἐρημίᾳ πέπραμαι καὶ οὐδὲ\nεἰς πόλιν ἠνέχθην, ὡς ἄλλη τις τῶν ἀργυρωνήτων·\nἐφοβήθης γάρ, ὦ Τύχη, μή τις ἰδὼν εὐγενῆ δόξῃ.\nΔιὰ τοῦτο ὡς σκεῦος παρεδόθην οὐκ οἶδα τίσιν, Ἕλλησιν\nἢ βαρβάροις ἢ πάλιν λῃσταῖς.” Κόπτουσα δὲ\nτῇ χειρὶ τὸ στῆθος εἶδεν ἐν τῷ δακτυλίῳ τὴν εἰκόνα\nτὴν Χαιρέου καὶ καταφιλοῦσα “ἀληθῶς ἀπόλωλα,\nὦ Χαιρέα” φησί, “τοσούτῳ διαζευχθεῖσα πάθει. Καὶ\nσὺ μὲν πενθεῖς καὶ μετανοεῖς καὶ τάφῳ κενῷ παρακάθησαι,\nμετὰ θάνατόν μοι τὴν σωφροσύνην μαρτυρῶν,\nἐγὼ δὲ ἡ Ἑρμοκράτους θυγάτηρ, ἡ σὴ γυνή, δεσπότῃ\nσήμερον ἐπράθην.” Τοιαῦτα ὀδυρομένῃ μόλις\nὕπνος ἐπῆλθεν αὐτῇ.\nΛεωνᾶς δὲ κελεύσας Φωκᾷ τῷ οἰκονόμῳ πολλὴν\nἐπιμέλειαν ἔχειν τῆς γυναικὸς αὐτὸς ἔτι νυκτὸς ἐξῆλθεν\nεἰς τὴν Μίλητον, σπεύδων εὐαγγελίσασθαι τῷ\nδεσπότῃ τὰ περὶ τῆς νεωνήτου, μεγάλην οἰόμενος\nαὐτῷ φέρειν τοῦ πένθους παραμυθίαν. Εὗρε δὲ ἔτι\nκατακείμενον τὸν Διονύσιον· ἀλύων γὰρ ὑπὸ τῆς λύπης\nοὐδὲ προῄει τὰ πολλά, καίτοι ποθούσης αὐτὸν\nτῆς πατρίδος, ἀλλὰ διέτριβεν ἐν τῷ θαλάμῳ, ὡς ἔτι\nπαρούσης αὐτῷ τῆς γυναικός.\nἸδὼν δὲ τὸν Λεωνᾶν\nἔφη πρὸς αὐτὸν “μίαν ταύτην ἐγὼ νύκτα μετὰ τὸν\nθάνατον τῆς ἀθλίας ἡδέως κεκοίμημαι· καὶ γὰρ εἶδον\nαὐτὴν ἐναργῶς μείζονά τε καὶ κρείττονα γεγενημένην,\nκαὶ ὡς ὕπαρ μοι συνῆν. Ἔδοξα δὲ εἶναι τὴν πρώτην\n\nἡμέραν τῶν γάμων καὶ ἀπὸ τῶν χωρίων μου τῶν παραθαλαττίων\nαὐτὴν νυμφαγωγεῖν, σοῦ μοι τὸν ὑμέναιον\nᾅδοντος.” Ἔτι δὲ αὐτοῦ διηγουμένου,\nΛεωνᾶς\nἀνεβόησεν “εὐτυχὴς εἶ, δέσποτα, καὶ ὄναρ καὶ ὕπαρ.\nΜέλλεις ἀκούειν ταῦτα, ἃ τεθέασαι.” Καὶ ἀρξάμενος\nαὐτῷ διηγεῖται “προσῆλθέ μοί τις ἔμπορος πιπράσκων\nγυναῖκα καλλίστην, διὰ δὲ τοὺς τελώνας ἔξω τῆς πόλεως\nὥρμισε τὴν ναῦν πλησίον τῶν σῶν χωρίων.\nΚἀγὼ συνταξάμενος ἀπῆλθον εἰς ἀγρόν. Ἐκεῖ δὲ συμβαλόντες\nἀλλήλοις ἔργῳ μὲν τὴν πρᾶσιν ἀπηρτίκαμεν·\nἐγὼ γὰρ ἐκείνῳ τάλαντον δέδωκα· δεῖ δὲ ἐνταῦθα\nγενέσθαι νομίμως τὴν καταγραφήν.” Ὁ δὲ\nΔιονύσιος τὸ μὲν κάλλος ἡδέως ἤκουσε τῆς γυναικὸς\nʽἦν γὰρ φιλογύνης ἀληθῶσ̓, τὴν δὲ δουλείαν ἀηδῶς·\nἀνὴρ γὰρ βασιλικός, διαφέρων ἀξιώματι καὶ παιδείᾳ\nτῆς ὅλης Ἰωνίας, ἀπηξίου κοίτην θεραπαινίδος, καὶ “ἀδύνατον” εἶπεν, “ὦ Λεωνᾶ, καλὸν εἶναι σῶμα μὴ\nπεφυκὸς ἐλεύθερον. Οὐκ ἀκούεις τῶν ποιητῶν ὅτι\nθεῶν παῖδές εἰσιν οἱ καλοί, πολὺ δὲ πρότερον ἀνθρώπων\nεὐγενῶν; σοὶ δὲ ἤρεσεν ἐπ’ ἐρημίας· συνέκρινας\nγὰρ αὐτὴν ταῖς ἀγροίκοις.\nἈλλ’ ἐπείπερ\nἐπρίω, βάδιζε εἰς τὴν ἀγοράν· Ἄδραστος δὲ ὁ ἐμπειρότατος\nτῶν νόμων διοικήσει τὰς καταγραφάς.” Ἔχαιρεν\nὁ Λεωνᾶς ἀπιστούμενος· τὸ γὰρ ἀπροσδόκητον\nἔμελλε τὸν δεσπότην μᾶλλον ἐκπλήσσειν. Περιιὼν δὲ\nτοὺς Μιλησίων λιμένας ἅπαντας καὶ τὰς τραπέζας καὶ\nτὴν πόλιν ὅλην οὐδαμοῦ Θήρωνα εὑρεῖν ἐδύνατο.\nἘμπόρους ἐξήταζε καὶ πορθμεῖς, ἐγνώριζε δὲ οὐδείς.\nἘν πολλῇ τοίνυν ἀπορίᾳ γενόμενος κωπήρεις λαβὼν\nπαρέπλευσεν ἐπὶ τὴν ἀκτὴν κἀκεῖθεν ἐπὶ τὸ χωρίον·\nοὐκ ἔμελλε δὲ εὑρήσειν τὸν ἤδη πλέοντα. Μόλις οὖν\nκαὶ βραδέως ἀπῆλθε πρὸς τὸν δεσπότην.\nἸδὼν δ’ αὐτὸν\n\nὁ Διονύσιος σκυθρωπὸν ἤρετο τί πέπονθεν· ὁ δέ\nφησιν “ἀπολώλεκά σοι, ὦ δέσποτα, τάλαντον.” “Συμβαῖνον” εἶπεν ὁ Διονύσιος “ἀσφαλέστερόν σε τοῦτο\nπρὸς τὰ λοιπὰ ποιήσει. Τί δ’ ὅμως συμβέβηκε; μή\nτι ἡ νεώνητος ἀποδέδρακεν;” “Οὐκ ἐκείνη” φησὶν “ἀλλ’ ὁ πωλήσας.” “Ἀνδραποδιστὴς ἄρα ἦν, καὶ ἀλλοτρίαν\nσοι πέπρακε δούλην διὰ τοῦτο ἐπ’ ἐρημίας.\nΠόθεν δὲ ἔλεγε τὴν ἄνθρωπον εἶναι;” “Συβαρῖτιν\nἐξ Ἰταλίας, πραθεῖσαν ὑπὸ δεσποίνης κατὰ ζηλοτυπίαν.” “Ζήτησον Συβαριτῶν εἴ τινες ἐπιδημοῦσιν·\nἐν δὲ τῷ μεταξὺ ἐκεῖ κατάλιπε τὴν γυναῖκα.” Τότε μὲν οὖν ὁ Λεωνᾶς ἀπῆλθε λυπούμενος, ὡς\nοὐκ εὐτυχοῦς τῆς πραγματείας αὐτῷ γεγενημένης·\nἐπετήρει δὲ καιρὸν ἀναπεῖσαι τὸν δεσπότην ἐξελθεῖν\nεἰς τὰ χωρία, λοιπὸν μίαν ἔχων ἐλπίδα τὴν ὄψιν τῆς γυναικός.\nΠρὸς δὲ τὴν Καλλιρρόην εἰσῆλθον αἱ ἄγροικοι\nγυναῖκες καὶ εὐθὺς ὡς δέσποιναν ἤρξαντο κολακεύειν.\nΠλαγγὼν δέ, ἡ τοῦ οἰκονόμου γυνή, ζῶον οὐκ ἄπρακτον,\nἔφη πρὸς αὐτὴν “ζητεῖς μέν, ὦ τέκνον, πάντως\nτοὺς σεαυτῆς· ἀλλὰ καλῶς καὶ τοὺς ἐνθάδε νόμιζε\nσούς· Διονύσιος γάρ, ὁ δεσπότης ἡμῶν, χρηστός ἐστι\nκαὶ φιλάνθρωπος. Εὐτυχῶς σε ἤγαγεν εἰς ἀγαθὴν ὁ\nθεὸς οἰκίαν.\nὭσπερ ἐν πατρίδι διάξεις. Ἐκ μακρᾶς\nοὖν θαλάσσης ἀπόλουσαι τὴν ἄσιν· ἔχεις θεραπαινίδας.” Μόλις μὲν καὶ μὴ βουλομένην, προήγαγε δ᾽\nὅμως εἰς τὸ βαλανεῖον. Εἰσελθοῦσαν δὲ ἤλειψάν τε\nκαὶ ἀπέσμηξαν ἐπιμελῶς καὶ μᾶλλον ἀποδυσαμένης\nκατεπλάγησαν· ὥστε ἐνδεδυμένης αὐτῆς θαυμάζουσαι\nτὸ πρόσωπον θεῖον πρόσωπον ἔδοξαν ἰδοῦσαι·\nὁ χρὼς γὰρ λευκὸς ἔστιλψεν εὐθὺς μαρμαρυγῇ τινι\nὅμοιον ἀπολάμπων· τρυφερὰ δὲ σάρξ, ὥστε δεδοικέναι\n\nμὴ καὶ ἡ τῶν δακτύλων ἐπαφὴ μέγα τραῦμα ποιήσῃ.\nἩσυχῆ δὲ διελάλουν πρὸς ἀλλήλας “καλὴ μὲν\nἡ δέσποινα ἡμῶν καὶ περιβόητος· ταύτης δὲ ἂν θεραπαινὶς\nἔδοξεν.” Ἐλύπει τὴν Καλλιρρόην ὁ ἔπαινος\nκαὶ τοῦ μέλλοντος οὐκ ἀμάντευτος ἦν. Ἐπεὶ δὲ ἐλέλουτο\nκαὶ τὴν κόμην συνεδέσμουν, καθαρὰς αὐτῇ\nπροσήνεγκαν ἐσθῆτας· ἡ δὲ οὐ πρέπειν ἔλεγε ταῦτα\nτῇ νεωνήτῳ.\n“Χιτῶνά μοι δότε δουλικόν· καὶ γὰρ\nὑμεῖς ἐστέ μου κρείττονες.” Ἐνεδύσατο μὲν οὖν τι\nτῶν ἐπιτυχόντων· κἀκεῖνο δὲ ἔπρεπεν αὐτῇ καὶ πολυτελὲς\nἔδοξε καταλαμπόμενον ὑπὸ κάλλους.\nἘπεὶ\nδὲ ἠρίστησαν αἱ γυναῖκες, λέγει ἡ Πλαγγὼν “ἐλθὲ\nπρὸς τὴν Ἀφροδίτην καὶ εὖξαι περὶ σαυτῆς· ἐπιφανὴς\nδέ ἐστιν ἐνθάδε ἡ θεός, καὶ οὐ μόνον οἱ γείτονες,\nἀλλὰ καὶ οἱ ἐξ ἄστεος παραγινόμενοι θύουσιν αὐτῇ.\nΜάλιστα δὲ ἐπήκοος Διονυσίῳ· ἐκεῖνος οὐδέποτε\nπαρῆλθεν αὐτήν.” Εἶτα διηγοῦντο τῆς θεοῦ τὰς ἐπιφανείας\nκαί τις εἶπε τῶν ἀγροίκων “δόξεις, ὦ γύναι,\nθεασαμένη τὴν Ἀφροδίτην εἰκόνα βλέπειν σεαυτῆς.” Ἀκούσασα δὲ ἡ Καλλιρρόη δακρύων ἐνεπλήσθη καὶ\nλέγει πρὸς ἑαυτὴν “Οἴμοι τῆς συμφορᾶς, κἀνταῦθά\nἐστιν Ἀφροδίτη θεὸς ἡ ἐμοὶ τῶν πάντων κακῶν αἰτία.\nΠλὴν ἄπειμι, θέλω γὰρ αὐτὴν πολλὰ μέμψασθαι.”\nΤὸ δὲ ἱερὸν πλησίον ἦν τῆς ἐπαύλεως παρ’ αὐτὴν\nτὴν λεωφόρον. Προσκυνήσασα δὲ ἡ Καλλιρρόη καὶ\nτῶν ποδῶν λαβομένη τῆς Ἀφροδίτης “σύ μοι” φησὶ “πρώτη Χαιρέαν ἔδειξας, συναρμόσασα δὲ καλὸν ζεῦγος\nοὐκ ἐτήρησας· καίτοιγε ἡμεῖς σε ἐκοσμοῦμεν.\nἘπεὶ δὲ οὕτως ἐβουλήθης, μίαν αἰτοῦμαι παρὰ σοῦ\nχάριν· μηδενί με ποιήσῃς μετ’ ἐκεῖνον ἀρέσαι.” Πρὸς\nτοῦτο ἀνένευσεν ἡ Ἀφροδίτη· μήτηρ γάρ ἐστι τοῦ\n\nἜρωτος, καὶ πάλιν ἄλλον ἐπολιτεύετο γάμον, ὃν\nοὐδὲ αὐτὸν ἔμελλε τηρήσειν.\nἈπαλλαγεῖσα δὲ ἡ Καλλιρρόη λῃστῶν καὶ θαλάσσης\nτὸ ἴδιον κάλλος ἀνελάμβανεν, ὥστε θαυμάζειν\nτοὺς ἀγροίκους καθ’ ἡμέραν εὐμορφοτέρας αὐτῆς βλεπομένης.\nὉ δὲ Λεωνᾶς, καιρὸν ἐπιτήδειον εὑρών, Διονυσίῳ\nλόγους προσήνεγκε τοιούτους “ἐν τοῖς παραθαλασσίοις,\nὦ δέσποτα, χωρίοις οὐ γέγονας ἤδη χρόνῳ\nπολλῷ καὶ ποθεῖ τὰ ἐκεῖ τὴν σὴν ἐπιδημίαν. Ἀγέλας\nσε δεῖ καὶ φυτείας θεάσασθαι, καὶ ἡ συγκομιδὴ τῶν\nκαρπῶν ἐπείγει.\nΧρῆσαι καὶ τῇ πολυτελείᾳ τῶν οἰκιῶν,\nἅς σοῦ κελεύσαντος ᾠκοδομήσαμεν· οἴσεις δὲ\nκαὶ τὸ πένθος ἐλαφρότερον ἐκεῖ, περισπώμενος ὑπὸ\nτῆς τῶν ἀγρῶν ἀπολαύσεως καὶ διοικήσεως. Ἐὰν δέ\nτινα ἐπαινέσῃς ἢ βουκόλον ἢ ποιμένα, δώσεις αὐτῷ\nτὴν νεώνητον γυναῖκα.” Ἤρεσε τῷ Διονυσίῳ ταῦτα\nκαὶ προεῖπε τὴν ἔξοδον εἰς ην ἡμέραν.\nΠαραγγελίας\nδὲ γενομένης παρεσκεύαζον ἡνίοχοι μὲν ὀχήματα,\nἱπποκόμοι δὲ ἵππους, ναῦται δὲ πορθμεῖα· φίλοι παρεκαλοῦντο\nσυνοδεύειν καὶ πλῆθος ἀπελευθέρων· φύσει\nγὰρ ἦν ὁ Διονύσιος μεγαλοπρεπής.\nἘπεὶ δὲ πάντα\nεὐτρέπιστο, τὴν μὲν παρασκευὴν καὶ τοὺς πολλοὺς\nἐκέλευσε διὰ θαλάσσης κομίζεσθαι, τὰ δὲ ὀχήματα\nἐπακολουθεῖν, ὅταν αὐτὸς προέλθῃ, πενθοῦντι γὰρ\nμὴ πρέπειν πομπήν. Ἅμα δὲ τῇ ἕῳ, πρὶν αἰσθέσθαι\nτοὺς πολλούς, ἵππου ἐπέβη, πέμπτος δέ εἷς ἦν ἐν\nαὐτοῖς καὶ ὁ Λεωνᾶς.\nὉ μὲν οὖν Διονύσιος ἐξήλαυνεν εἰς τοὺς ἀγρούς,\nἡ δὲ Καλλιρρόη τῆς νυκτὸς ἐκείνης θεασαμένη τὴν\nἈφροδίτην ἐβουλήθη καὶ πάλιν αὐτὴν προσκυνῆσαι·\nκαὶ ἡ μὲν ἑστῶσα εὔχετο, Διονύσιος δὲ ἀποπηδήσας\n\nἀπὸ τοῦ ἵππου πρῶτος εἰσῆλθεν εἰς τὸν νεών. Ψόφου\nδὲ ποδῶν αἰσθομένη Καλλιρρόη πρὸς αὐτὸν ἐπεστράφη.\nΘεασάμενος οὖν ὁ Διονύσιος ἀνεβόησεν “ἵλεως εἴης, ὦ Ἀφροδίτη, καὶ ἐπ’ ἀγαθῷ μοι φανείης.” Καταπίπτοντα δὲ αὐτὸν ἤδη Λεωνᾶς ὑπέλαβε\nκαὶ “αὕτη” φησίν, “ὦ δέσποτα, ἡ νεώνητος· μηδὲν\nταραχθῇς. Καὶ σὺ δέ, ὦ γύναι, πρόσελθε τῷ κυρίῳ.” Καλλιρρόη μὲν οὖν πρὸς τοὔνομα τοῦ κυρίου πηγὴν\nἀφῆκε δακρύων, κάτω κύψασα, ὀψὲ μεταμανθάνουσα\nτὴν ἐλευθερίαν· ὁ δὲ Διονύσιος, πλήξας τὸν Λεωνᾶν “ἀσεβέστατε” εἶπεν, “ὡς ἀνθρώποις διαλέγῃ\nτοῖς θεοῖς;\nΣὺ ταύτην λέγεις ἀργυρώνητον καὶ ὡς\nοὐχ εὗρες τὸν πιπράσκοντα; οὐκ ἤκουσας οὐδὲ Ὁμήρου\nδιδάσκοντος ἡμᾶς\nκαί τε θεοὶ ξείνοισιν ἐοικότες ἀλλοδαποῖσιν\nἀνθρώπων ὕβριν τε καὶ εὐνομίην ἐφορῶσι.\n” “τὸ γοῦν λοιπὸν παῦσαί μου καταγελῶν καὶ θεὸν\nεἶναι νομίζων τὴν οὐδὲ ἄνθρωπον εὐτυχῆ.” Λαλούσης\nδὲ αὐτῆς ἡ φωνὴ τῷ Διονυσίῳ θεία τις ἐφάνη· μουσικὸν\nγὰρ ἐφθέγγετο καὶ ὥσπερ κιθάρας ἀπεδίδου\nτὸν ἦχον. Ἀπορηθεὶς οὖν καὶ ἐπὶ πλέον ὁμιλεῖν καταιδεσθεὶς\nἀπῆλθεν εἰς τὴν ἔπαυλιν, φλεγόμενος ἤδη\nτῷ ἔρωτι. Μετ’ οὐ πολὺ δὲ ἧκεν ἐξ ἄστεος ἡ παρασκευή,\nκαὶ ταχεῖα φήμη διέδραμε τοῦ γεγονότος.\nἜσπευδον οὖν πάντες τὴν γυναῖκα ἰδεῖν, προσεποιοῦντο\nδὲ πάντες τὴν Ἀφροδίτην προσκυνεῖν. Αἰδουμένη\nδὲ ἡ Καλλιρρόη τὸ πλῆθος οὐκ εἶχεν ὅ τι πράξειε·\nπάντα γὰρ ἦν αὐτῇ ξένα καὶ οὐκ ἔβλεπεν οὐδὲ\nτὴν συνήθη Πλαγγόνα, ἀλλ’ ἐκείνη περὶ τὴν ὑποδοχὴν\nἐγίνετο τοῦ δεσπότου.\nΠροκοπτούσης δὲ τῆς\nὥρας καὶ μηδενὸς ἥκοντος εἰς τὴν ἔπαυλιν, ἀλλὰ\n\nπάντων ἑστώτων ἐκεῖ ὡς κεκηλημένων, συνῆκε Λεωνᾶς\nτὸ γεγονὸς καὶ ἀφικόμενος εἰς τὸ τέμενος ἐξήγαγε\nτὴν Καλλιρρόην. Τότε δὲ ἦν ἰδεῖν ὅτι φύσει γίνονται\nβασιλεῖς, ὥσπερ ἐν τῷ σμήνει τῶν μελισσῶν· ἠκολούθουν\nγὰρ ἅπαντες καθάπερ ὑπὸ τοῦ κάλλους δεσποίνῃ κεχειροτονημένῃ.\nἩ μὲν οὖν ἀπῆλθεν εἰς τὴν οἴκησιν τὴν συνήθη·\nΔιονύσιος δὲ ἐτέτρωτο μέν, τὸ δὲ τραῦμα περιστέλλειν\nἐπειρᾶτο. Οἷα δὲ πεπαιδευμένος ἀνὴρ καὶ ἐξαιρέτως\nἀρετῆς ἀντιποιούμενος, μήτε τοῖς οἰκέταις ἐθέλων\nεὐκαταφρόνητος δοκεῖν μήτε μειρακιώδης τοῖς\nφίλοις, διεκαρτέρει παρ’ ὅλην τὴν ἑσπέραν, οἰόμενος\nμὲν λανθάνειν, κατάδηλος δὲ γινόμενος ἐκ τῆς σιωπῆς.\nΜοῖραν δέ τινα λαβόμενος ἀπὸ τοῦ δείπνου “ταύτην” φησὶ “κομισάτω τις τῇ ξένῃ. Μὴ εἴπητε δὲ\nὅτι παρὰ τοῦ κυρίου, ἀλλ’ ὅτι παρὰ Διονυσίου.” Τὸν μὲν οὖν πότον προήγαγεν ἐπὶ πλεῖστον· ἠπίστατο\nγὰρ ὅτι οὐ μέλλει καθεύδειν. Ἀγρυπνεῖν οὖν\nἐβούλετο μετὰ τῶν φίλων.\nἘπεὶ δὲ προύκοπτε τὰ τῆς\nνυκτός, ἀναλύσας ὕπνου μὲν οὐκ ἐλάγχανεν, ὅλος δὲ\nἦν ἐν τῷ τῆς Ἀφροδίτης ἱερῷ καὶ πάντων ἀνεμιμνήσκετο,\nτοῦ προσώπου, τῆς κόμης, πῶς ἐστράφη, πῶς\nἐνέβλεψε, τῆς φωνῆς, τοῦ σχήματος, τῶν ῥημάτων· ἐξέκαε\nδὲ αὐτὸν καὶ τὰ δάκρυα.\nΤότ’ ἦν ἰδεῖν ἀγῶνα λογισμοῦ\nκαὶ πάθους. Καίτοι γὰρ βαπτιζόμενος ὑπὸ τῆς\nἐπιθυμίας γενναῖος ἀνὴρ ἐπειρᾶτο ἀντέχεσθαι, καθάπερ\nδὲ ἐκ κύματος ἀνέκυπτε λέγων πρὸς ἑαυτὸν “οὐκ\nαἰσχύνῃ, Διονύσιε, ἀνὴρ ὁ πρῶτος τῆς Ἰωνίας ἕνεκεν\nἀρετῆς τε καὶ δόξης, ὃν θαυμάζουσι σατράπαι καὶ βασιλεῖς\nκαὶ πόλεις, παιδαρίου πράγματα πάσχων; ἅπαξ\nἰδὼν ἐρᾷς, καὶ ταῦτα πενθῶν, πρὶν ἀφοσιώσασθαι\nτοὺς τῆς ἀθλίας δαίμονας.\nΤούτου γε ἧκες εἰς\n\nἀγρὸν ἵνα μελανείμων γάμους θύσῃς, καὶ γάμους δούλης,\nτάχα δὲ καὶ ἀλλοτρίας; οὐκ ἔχεις γὰρ αὐτῆς οὐδὲ\nτὴν καταγραφήν.” Ἐφιλονείκει δὲ ὁ Ἔρως βουλευομένου\nκαλῶς καὶ ὕβριν ἐδόκει τὴν σωφροσύνην τὴν\nἐκείνου· διὰ τοῦτο ἐπυρπόλει σφοδρότερον ψυχὴν ἐν\nἔρωτι φιλοσοφοῦσαν.\nΜηκέτ’ οὖν φέρων μόνος αὑτῷ\nδιαλέγεσθαι, Λεωνᾶν μετεπέμψατο, κληθεὶς δὲ ἐκεῖνος\nσυνῆκε μὲν τὴν αἰτίαν, προσεποιεῖτο δὲ ἀγνοεῖν\nκαὶ ὥσπερ τεταραγμένος “τί” φησὶν “ἀγρυπνεῖς, ὦ\nδέσποτα; μή τις πάλιν σε λύπη κατείληφε τῆς τεθνηκυίας\nγυναικός;” “Γυναικὸς μὲν” εἶπεν ὁ Διονύσιος, “ἀλλ’ οὐ τῆς τεθνηκυίας. Οὐδὲν δὲ ἀπόρρητόν ἐστί\nμοι πρὸς σὲ δι’ εὔνοιάν τε καὶ πίστιν.\nἈπολώλεκας,\nὦ Λεωνᾶ. Σύ μοι τῶν κακῶν αἴτιος. Πῦρ ἐκόμισας\nεἰς τὴν οἰκίαν, μᾶλλον δὲ εἰς τὴν ἐμὴν ψυχήν. Ταράσσει\nδέ με τὸ ἄδηλον τὸ περὶ τῆς γυναικός. Μῦθόν\nμοι διηγῇ ἔμπορον πτηνόν, ὃν οὐκ οἶδας οὔτ’ ὁπόθεν\nἦλθεν οὔθ’ ὅποι πάλιν ἀπῆλθεν. Ἔχων δὲ τίς\nτοιοῦτον κάλλος ἐν ἐρημίᾳ πιπράσκει ταλάντου τὴν\nτῶν βασιλέως χρημάτων ἀξίαν; δαίμων σέ τις ἐξηπάτησεν.\nἘπίστησον οὖν καὶ ἀναμνήσθητι τῶν γενομένων.\nΤίνα εἶδες; τίνι ἐλάλησας; εἰπέ μοι τἀληθές.\nΟὐ πλοῖον ἐθεάσω.” “Οὐκ εἶδον, δέσποτα, ἀλλὰ\nἤκουσα.” “Τοῦτο ἐκεῖνο· μία Νυμφῶν ἢ Νηρηίδων\nἐκ θαλάσσης ἀνελήλυθε. Καταλαμβάνουσι δὲ καὶ δαίμονας\nκαιροί τινες εἱμαρμένης ἀνάγκην φέροντες ὁμιλίας\nμετ’ ἀνθρώπων· ταῦτα ἡμῖν ἱστοροῦσι ποιηταί\nτε καὶ συγγραφεῖς.” Ἡδέως ἀνέπειθεν αὑτὸν ὁ Διονύσιος\nἀποσεμνύνειν τὴν γυναῖκα καὶ σεβασμιωτέραν\nἀποφαίνειν ἢ κατ’ ἀνθρώπων ὁμιλίαν. Λεωνᾶς δὲ\nχαρίσασθαι τῷ δεσπότῃ βουλόμενος εἶπε “τίς μὲν\nἐστί, δέσποτα, μὴ πολυπραγμονῶμεν· ἄξω δὲ αὐτήν,\n\nεἰ θέλεις, πρὸς σέ, καὶ μὴ ἔχε λύπην. Ἀποτυγχάνεις\nἐν ἔρωτος ἐξουσίᾳ;” “Οὐκ ἂν ποιήσαιμι” φησὶν\nὁ Διονύσιος, “πρὶν μαθεῖν τίς ἡ γυνὴ καὶ πόθεν.\nἝωθεν οὖν πυθώμεθα παρ’ αὐτῆς τὴν ἀλήθειαν. Μεταπέμψομαι\nδ’ αὐτὴν οὐκ ἐνθάδε, μὴ καί τινος βιαιοτέρου\nλάβωμεν ὑποψίαν, ἀλλ’ ὅπου πρῶτον αὐτὴν\nἐθεασάμην, ἐπὶ τῆς Ἀφροδίτης γενέσθωσαν ἡμῖν οἱ λόγοι.”\nΤαῦτα ἔδοξε, καὶ τῇ ὑστεραίᾳ ὁ μὲν Διονύσιος\nπαραλαβὼν φίλους τε καὶ ἀπελευθέρους καὶ τῶν οἰκετῶν\nτοὺς πιστοτάτους, ἵνα ἔχῃ καὶ μάρτυρας, ἧκεν\nεἰς τὸ τέμενος, οὐκ ἀμελῶς σχηματίσας ἑαυτόν, ἀλλὰ\nκοσμήσας ἠρέμα τὸ σῶμα, ὡς ἂν ἐρωμένῃ μέλλων ὁμιλεῖν.\nἮν δὲ καὶ φύσει καλός τε καὶ μέγας καὶ μάλιστα\nπάντων σεμνὸς ὀφθῆναι. Λεωνᾶς δὲ παραλαβὼν τὴν\nΠλαγγόνα καὶ μετ’ αὐτῆς τὰς συνήθεις τῇ Καλλιρρόῃ\nθεραπαινίδας ἧκε πρὸς αὐτὴν καὶ λέγει “Διονύσιος\nἀνὴρ δικαιότατός ἐστι καὶ νομιμώτατος.\nἯκε τοίνυν\nεἰς τὸ ἱερόν, ὦ γύναι, καὶ πρὸς αὐτὸν εἰπὲ τὴν ἀλήθειαν,\nτίς οὖσα τυγχάνεις· οὐ γὰρ ἀτυχήσεις οὐδεμιᾶς\nδικαίας βοηθείας. Ἀλλὰ μόνον ἁπλῶς αὐτῷ διαλέγου,\nκαὶ μηδὲν ἀποκρύψῃς τῶν ἀληθῶν· τοῦτο γὰρ\nαὐτοῦ ἐκκαλέσεται μᾶλλον τὴν εἴς σε φιλανθρωπίαν.” Ἄκουσα μὲν οὖν ἐβάδιζεν ἡ Καλλιρρόη, θαρροῦσα δ᾽\nὅμως διὰ τὸ ἐν ἱερῷ γενήσεσθαι τὴν ὁμιλίαν αὐτοῖς.\nἘπεὶ δὲ ἧκεν, ἔτι μᾶλλον αὐτὴν ἐθαύμασαν ἅπαντες.\nΚαταπλαγεὶς οὖν ὁ Διονύσιος ἄφωνος ἦν. Οὔσης δὲ\nἐπὶ τὸ πλεῖστον σιωπῆς ὀψέ ποτε καὶ μόλις ἐφθέγξατο “τὰ μὲν ἐμὰ δῆλά σοι, γύναι, πάντα. Διονύσιός\nεἰμι, Μιλησίων πρῶτος, σχεδὸν δὲ καὶ τῆς ὅλης\nἸωνίας, ἐπ’ εὐσεβείᾳ καὶ φιλανθρωπίᾳ διαβόητος.\nΔίκαιόν ἐστι καὶ σὲ περὶ σεαυτῆς εἰπεῖν ἡμῖν τὴν ἀλήθειαν·\n\nοἱ μὲν γὰρ πωλήσαντές· σε Συβαρῖτιν ἔφασαν\nκατὰ ζηλοτυπίαν ἐκεῖθεν πραθεῖσαν ὑπὸ δεσποίνης.” Ἠρυθρίασεν ἡ Καλλιρρόη καὶ κάτω κύψασα ἠρέμα\nεἶπεν “ἐγὼ νῦν πρῶτον πέπραμαι· Σύβαριν δὲ οὐκ\nεἶδον.” “Ἔλεγόν σοι” φησὶ Διονύσιος ἀποβλέψας\nπρὸς τὸν Λεωνᾶν “ὅτι οὐκ ἔστι δούλη· μαντεύομαι\nδὲ ὅτι καὶ εὐγενής.” “Εἶπόν μοι, γύναι, πάντα, καὶ\nπρῶτόν γε τοὔνομα τὸ σόν.” “Καλλιρρόη” φησίν\nʽἤρεσε Διονυσίῳ καὶ τοὔνομἀ, τὰ δὲ λοιπὰ ἐσιώπα.\nΠυνθανομένου δὲ λιπαρῶς “δέομαί σου” φησίν, “ὦ\nδέσποτα, συγχώρησόν μοι τὴν ἐμαυτῆς τύχην σιωπᾶν.\nὌνειρος ἦν τὰ πρῶτα καὶ μῦθος, εἰμὶ δὲ νῦν\nὃ γέγονα, δούλη καὶ ξένη.” Ταῦτα λέγουσα ἐπειρᾶτο\nμὲν λανθάνειν, ἐλείβετο δὲ αὐτῆς τὰ δάκρυα κατὰ\nτῶν παρειῶν· προήχθη δὲ καὶ ὁ Διονύσιος κλάειν\nκαὶ πάντες οἱ περιεστηκότες· ἔδοξε δ’ ἄν τις καὶ τὴν\nἈφροδίτην αὐτὴν σκυθρωποτέραν γεγονέναι. Διονύσιος\nδὲ ἐνέκειτο ἔτι μᾶλλον πολυπραγμονῶν καὶ “ταύτην αἰτοῦμαι παρά σου χάριν πρώτην.\nΔιήγησαί\nμοι, Καλλιρρόη, τὰ σεαυτῆς. Οὐ πρὸς ἀλλότριον\nἐρεῖς· ἔστι γάρ τις καὶ τρόπου συγγένεια. Μηδὲν\nφοβηθῇς, μηδ’ εἰ πέπρακταί σοί τι δεινόν.” Ἠγανάκτησεν\nἡ Καλλιρρόη πρὸς τοῦτο καὶ “μή με ὕβριζε”\nεἶπεν, “οὐδὲν γὰρ σύνοιδα ἐμαυτῇ φαῦλον. Ἀλλ̓\nἐπεὶ σεμνότερα τἀμὰ τῆς τύχης ἐστὶ τῆς παρούσης,\nοὐ θέλω δοκεῖν ἀλαζὼν οὐδὲ λέγειν διηγήματα ἄπιστα\nτοῖς ἀγνοοῦσιν· οὐ γὰρ μαρτυρεῖ τὰ προτοῦ τοῖς νῦν.” Ἐθαύμασεν ὁ Διονύσιος τὸ φρόνημα τῆς γυναικὸς καὶ “συνίημι” φησὶν “ἤδη, κἂν μὴ λέγῃς· εἰπὲ δ’ ὅμως·\nοὐδὲν γάρ%5περὶ σεαυτῆς ἐρεῖς τηλικοῦτον, ἡλίκον ὁρῶμεν.\nΠᾶν ἐστί σου σμικρότερον λαμπρὸν διήγημα.” Μόλις οὖν ἐκείνη τὰ καθ’ ἑαυτὴν ἤρξατο λέγειν “Ἑρμοκράτους\n\nεἰμὶ θυγάτηρ, τοῦ Συρακουσίων στρατηγοῦ.\nΓενομένην δέ με ἄφωνον ἐξ αἰφνιδίου πτώματος\nἔθαψαν οἱ γονεῖς πολυτελῶς. Ἤνοιξαν τυμβωρύχοι\nτὸν τάφον· εὗρον κἀμὲ πάλιν ἐμπνέουσαν· ἤνεγκαν\nἐνθάδε καὶ Λεωνᾷ με τούτῳ παρέδωκε Θήρων ἐπ̓\nἐρημίας.” Πάντα εἰποῦσα μόνον Χαιρέαν ἐσίγησεν.\n“Ἀλλὰ δέομαί σου, Διονύσιε ʽἝλλην γὰρ εἶ καὶ πόλεως\nφιλανθρώπου καὶ παιδείας μετείληφασ̓, μὴ γένῃ\nτοῖς τυμβωρύχοις ὅμοιος μηδὲ ἀποστερήσῃς με πατρίδος\nκαὶ συγγενῶν. Μικρόν ἐστί σοι πλουτοῦντι\nσῶμα ἐᾶσαι· τὴν τιμὴν οὐκ ἀπολεῖς, ἐὰν ἀποδῷς\nμε τῷ πατρί· Ἑρμοκράτης οὐκ ἔστιν ἀχάριστος. Τὸν\nἈλκίνοον ἀγάμεθα δὴ καὶ πάντες φιλοῦμεν ὅτι εἰς\nτὴν πατρίδα ἀνέπεμψε τὸν ἱκέτην. Ἱκετεύω δὲ κἀγώ.\nΣῶσον αἰχμάλωτον ὀρφανήν. Εἰ δὲ μὲ μὴ δύναμαι ζῆν\nὡς εὐγενής, αἱροῦμαι θάνατον ἐλεύθερον.” Τούτων\nἀκούων ἔκλαε προφάσει μὲν Καλλιρρόην, τὸ δὲ ἀληθὲς\nἑαυτόν· ᾐσθάνετο γὰρ ἀποτυγχάνων τῆς ἐπιθυμίας. “Θάρρει δὲ” ἔφη, “Καλλιρρόη, καὶ ψυχὴν ἔχε\nἀγαθήν· οὐ γὰρ ἀτυχήσεις ὧν ἀξιοῖς· μάρτυν καλῶ\nτήνδε τὴν Ἀφροδίτην. Ἐν δὲ τῷ μεταξὺ θεραπείαν\nἕξεις παρ’ ἡμῖν δεσποίνης μᾶλλον ἢ δούλης.”\nΚαὶ ἡ μὲν ἀπῄει πεπεισμένη μηδὲν ἄκουσα δύνασθαι\nπαθεῖν, ὁ δὲ Διονύσιος λυπούμενος ἧκεν εἰς\nοἶκον τὸν ἴδιον καὶ μόνον καλέσας Λεωνᾶν “κατὰ\nπάντα” φησὶν “ἐγὼ δυστυχής εἰμι καὶ μισούμενος ὑπὸ\nτοῦ Ἔρωτος. Τὴν μὲν γαμετὴν ἔθαψα, φεύγει δὲ ἡ\nνεώνητος, ἣν ἤλπιζον ἐξ Ἀφροδίτης εἶναί μοι τὸ δῶρον,\nκαὶ ἀνέπλαττον ἐμαυτῷ βίον μακάριον ὑπὲρ Μενέλεων\nτὸν τῆς Λακεδαιμονίας γυναικός· οὐδὲ γὰρ\nτὴν Ἑλένην εὔμορφον οὕτως ὑπολαμβάνω γεγονέναι.\nΠρόσεστι δὲ αὐτῇ καὶ ἡ τῶν λόγων πειθώ. Βεβίωταί\n\nμοι. Τῆς αὐτῆς ἡμέρας ἀπαλλαγήσεται Καλλιρρόη\nμὲν ἐντεῦθεν, ἐγὼ δὲ τοῦ ζῆν.” Πρὸς τοῦτο ἀνέκραγεν\nὁ Λεωνᾶς “μὴ σύ γε, ὦ δέσποτα, μὴ καταράσῃ\nσεαυτῷ· κύριος γὰρ εἶ καὶ ἐξουσίαν ἔχεις αὐτῆς,\nὥστε καὶ ἑκοῦσα καὶ ἄκουσα ποιήσει τὸ σοὶ δοκοῦν·\nταλάντου γὰρ αὐτὴν ἐπριάμην.” “Ἐπρίω σύ,\nτρισάθλιε, τὴν εὐγενῆ; οὐκ ἀκούεις Ἑρμοκράτην τὸν\nστρατηγὸν τῆς ὅλης Σικελίας ἐγκεχαραγμένον μεγάλως,\nὃν βασιλεὺς ὁ Περσῶν θαυμάζει καὶ φιλεῖ,\nπέμπει δὲ αὐτῷ κατ’ ἔτος δωρεάς, ὅτι Ἀθηναίους\nκατεναυμάχησε τοὺς Περσῶν πολεμίους; ἐγὼ τυραννήσω\nσώματος ἐλευθέρου, καὶ Διονύσιος ὁ ἐπὶ σωφροσύνῃ\nπεριβόητος ἄκουσαν ὑβριῶ, ἣν οὐκ ἂν\nὕβρισεν οὐδὲ Θήρων ὁ λῃστής;”\nΤαῦτα μὲν οὖν εἶπε πρὸς τὸν Λεωνᾶν, οὐ μὴν\nοὐδ’ ἀπεγίνωσκε πείσειν ʽφύσει γὰρ εὔελπίς ἐστιν ὁ\nἔρωσ̓, ἐθάρρει δὲ τῇ θεραπείᾳ κατεργάσασθαι τὴν\nἐπιθυμίαν. Καλέσας οὖν τὴν Πλαγγόνα “δέδωκάς\nμοι” φησὶν “ἤδη πεῖραν ἱκανὴν τῆς ἐπιμελείας. Ἐγχειρίζω\nδέ σοι τὸ μέγιστον καὶ τιμιώτατόν μου τῶν\nκτημάτων, τὴν ξένην. Βούλομαι δὲ αὐτὴν μηδενὸς\nσπανίζειν, ἀλλὰ προϊέναι μέχρι τρυφῆς.\nΚυρίαν\nὑπολάμβανε, θεράπευε καὶ κόσμει καὶ ποίει φίλην\nἡμῖν· ἐπαίνει με παρ’ αὐτῇ πολλάκις καὶ οἷον ἐπίστασαι\nδιηγοῦ. Βλέπε μὴ δεσπότην εἴπῃς.” Συνῆκεν\nἡ Πλαγγὼν τῆς ἐντολῆς, φύσει γὰρ ἦν ἐντρεχής·\nαἴφνης δὲ βαλοῦσα πρὸς τὸ πρᾶγμα τὴν διάνοιαν,\nᾤχετο πρὸς τοῦτο. Παραγενομένη τοίνυν πρὸς τὴν\nΚαλλιρρόην, ὅτι μὲν κεκέλευσται θεραπεύειν αὐτὴν\nοὐκ ἐμήνυσεν, ἰδίαν δὲ εὔνοιαν ἐπεδείκνυτο· καὶ τὸ\nἀξιόπιστον ὡς σύμβουλον ἤθελεν ἔχειν.\nΣυνέβη δέ τι τοιόνδε. Διονύσιος ἐνδιέτριβε τὁ??ʼ\n\nχωρίοις, προφάσεσι μὲν ἄλλοτε ἄλλαις, τὸ δὲ δὴ\nἀληθές, οὔτε ἀπαλλαγῆναι τῆς Καλλιρρόης δυνάμενος\nοὔτε ἐπάγεσθαι θέλων αὐτήν· ἔμελλε γὰρ περιβόητος\nὀφθεῖσα ἔσεσθαι καὶ τὸ κάλλος ὅλην τὴν Ἰωνίαν\nδουλαγωγήσειν, ἀναβήσεσθαί τε τὴν φήμην καὶ μέχρι\nτοῦ μεγάλου βασιλέως.\nἘν δὲ τῇ μονῇ πολυπραγμονῶν\nἀκριβέστερον τὰ περὶ τὴν κτῆσιν, ἐμέμψατό που\nκαὶ τὰ περὶ τὸν οἰκονόμον Φωκᾶν· τὸ δὲ τῆς μέμψεως\nοὐ περαιτέρω προῆλθεν, ἀλλὰ μέχρι ῥημάτων. Εὗρε\nδὲ καιρὸν ἡ Πλαγγών, καὶ περίφοβος εἰσέδραμε πρὸς\nτὴν Καλλιρρόην, σπαράσσουσα τὴν κόμην ἑαυτῆς·\nλαβομένη δὲ τῶν γονάτων αὐτῆς “δέομαί σου” φησίν, “κυρία, σῶσον ἡμᾶς· τῷ γὰρ ἀνδρί μου χαλεπαίνει\nΔιονύσιος· φύσει δέ ἐστι βαρύθυμος, ὥσπερ καὶ φιλάνθρωπος.\nΟὐδεὶς ἂν ῥύσαιτο ἡμᾶς ἢ μόνη σύ· παρέξει\nγάρ σοι Διονύσιος ἡδέως αἰτουμένῃ χάριν πρώτην.” Ὤκνει μὲν οὖν ἡ Καλλιρρόη βαδίσαι πρὸς αὐτόν,\nλιπαρούσης δὲ καὶ δεομένης ἀντειπεῖν οὐκ ἐδυνήθη,\nπροηνεχυριασμένη ταῖς εὐεργεσίαις ὑπ’ αὐτῆς.\nἽν’ οὖν μὴ ἀχάριστος δοκῇ “κἀγὼ μὲν” φησὶν “εἰμὶ\nδούλη καὶ οὐδεμίαν ἔχω παρρησίαν, εἰ δὲ ὑπολαμβάνεις\nδυνήσεσθαί τι κἀμέ, συνικετεύειν ἑτοίμη· γένοιτο\nδὲ ἡμᾶς τυχεῖν.” Ἐπεὶ δὲ ἦλθον,\nἐκέλευσεν ἡ\nΠλαγγὼν τὸν ἐπὶ ταῖς θύραις εἰσαγγεῖλαι πρὸς τὸν\nδεσπότην ὅτι Καλλιρρόη πάρεστιν. Ἐτύγχανε δὲ Διονύσιος\nἐρριμμένος ὑπὸ λύπης, ἐτετήκει δὲ αὐτῷ καὶ\nτὸ σῶμα. Ἀκούσας οὖν ὅτι Καλλιρρόη πάρεστιν,\nἄφωνος ἐγένετο, καί τις ἀχλὺς αὐτοῦ κατεχύθη πρὸς\nτὸ ἀνέλπιστον, μόλις δὲ ἀνενεγκὼν “ἡκέτω” φησί.\nΣτᾶσα δὲ ἡ Καλλιρρόη πλησίον καὶ κάτω κύψασα\nπρῶτον μὲν ἐρυθήματος ἐνεπλήσθη, μόλις δ’ ὅμως\nἐφθέγξατο “ἐγὼ Πλαγγόνι ταύτῃ χάριν ἐπίσταμαι·\n\nφιλεῖ γάρ με ὡς θυγατέρα. Δέομαι δή σου, κύριε,\nμὴ ὀργίζου τῷ ἀνδρὶ αὐτῆς, ἀλλὰ χάρισαι τὴν σωτηρίαν.”\nἜτι δὲ βουλομένη λέγειν οὐκ ἐδυνήθη. Συνεὶς\nοὖν ὁ Διονύσιος τὸ στρατήγημα τῆς Πλαγγόνος “ὀργίζομαι μὲν” εἶπε, “καὶ οὐδεὶς ἂν ἀνθρώπων\nἐρρύσατο μὴ ἀπολέσθαι Φωκᾶν καὶ τὴν Πλαγγόνα\nτοιαῦτα πεπραχότας· χαρίζομαι δὲ αὐτοὺς ἡδέως σοί,\nκαὶ γινώσκετε ὑμεῖς ὅτι διὰ Καλλιρρόην ἐσώθητε.” Προσέπεσεν αὐτοῦ τοῖς γόνασιν ἡ Πλαγγών, καὶ Διονύσιος\nἔφη “τοῖς Καλλιρρόης προσπίπτετε γόνασιν,\nαὕτη γὰρ ὑμᾶς ἔσωσεν.” Ἐπεὶ δὲ ἡ Πλαγγὼν ἐθεάσατο\nτὴν Καλλιρρόην χαίρουσαν καὶ σφόδρα ἡδομένην\nἐπὶ τῇ δωρεᾷ “σὺ οὖν” εἶπε “χάριν ὁμολόγησον\nὑπὲρ ἡμῶν Διονυσίῳ” καὶ ἅμα ὤθησεν αὐτήν. Ἡ δὲ\nτρόπον τινὰ καταπεσοῦσα περιέπεσε τῇ δεξιᾷ τοῦ\nΔιονυσίου, κἀκεῖνος, ὡς δῆθεν ἀπαξιῶν τὴν χεῖρα\nδοῦναι, προσαγόμενος αὐτὴν κατεφίλησεν, εἶτα εὐθὺς\nἀφῆκε, μὴ καί τις ὑποψία γένηται τῆς τέχνης.\nΑἱ μὲν οὖν γυναῖκες ἀπῄεσαν, τὸ δὲ φίλημα καθάπερ\nἰὸς εἰς τὰ σπλάγχνα Διονυσίου κατεδύετο καὶ\nοὔτε ὁρᾷν ἔτι οὔτε ἀκούειν ἐδύνατο, πανταχόθεν δὲ\nἦν ἐκπεπολιορκημένος, οὐδεμίαν εὑρίσκων θεραπείαν\nτοῦ ἔρωτος· οὔτε διὰ δώρων, ἑώρα γὰρ τῆς\nγυναικὸς τὸ μεγαλόφρον· οὔτε δι’ ἀπειλῆς ἢ βίας,\nπεπεισμένος ὅτι θάνατον αἱρήσεται θᾶττον ἢ βιασθήσεται.\nΜίαν οὖν βοήθειαν ὑπελάμβανεν τὴν Πλαγγόνα\nκαὶ μεταπεμψάμενος αὐτὴν “τὰ μὲν πρῶτά σοι” φησὶν “ἐστρατήγηται, καὶ χάριν ἔχω τοῦ φιλήματος·\nἐκεῖνο δέ με σέσωκεν ἢ ἀπολώλεκε. Σκόπει οὖν πῶς\nγυνὴ γυναικὸς περιγένῃ, σύμμαχον ἔχουσα κἀμέ. Γίνωσκε\nδὲ ἐλευθερίαν σοι προκειμένην τὸ ἆθλον καὶ\nὃ πέπεισμαί σοι πολὺ ἥδιον εἶναι τῆς ἐλευθερίας, τὸ\n\nζῆν Διονύσιον.” Κελευσθεῖσα δὲ ἡ Πλαγγὼν πᾶσαν\nπεῖραν καὶ τέχνην προσέφερεν· ἀλλ’ ἡ Καλλιρρόη\nπανταχόθεν ἀήττητος ἦν καὶ ἔμενε Χαιρέᾳ μόνῳ πιστή.\nΚατεστρατηγήθη δ᾽ ὑπὸ τῆς τύχης, πρὸς ἣν\nμόνην οὐδὲν ἰσχύει λογισμὸς ἀνθρώπου· φιλόνεικος\nγὰρ ἡ δαίμων, καὶ οὐδὲν ἀνέλπιστον παρ’ αὐτῇ. Καὶ\nτότ’ οὖν πρᾶγμα παράδοξον, μᾶλλον δὲ ἄπιστον κατώρθωκεν·\nἄξιον δὲ ἀκοῦσαι τὸν τρόπον.\nἘπεβούλευσεν ἡ τύχη τῇ σωφροσύνῃ τῆς γυναικός·\nἐρωτικὴν γὰρ ποιησάμενοι τὴν πρώτην σύνοδον\nτοῦ γάμου Χαιρέας καὶ Καλλιρρόη, παραπλησίαν\nἔσχον ὁρμὴν πρὸς τὴν ἀπόλαυσιν ἀλλήλων, ἰσόρροπος\nδὲ ἐπιθυμία τὴν συνουσίαν ἐποίησεν οὐκ ἀργήν.\nὈλίγον οὖν πρὸ τοῦ πτώματος ἡ γυνὴ συνέλαβεν.\nἈλλὰ διὰ τοὺς κινδύνους καὶ τὴν ταλαιπωρίαν τὴν\nὕστερον οὐ ταχέως συνῆκεν ἐγκύμων ʼγενομένη· τρίτου\nδὲ μηνὸς ἀρχομένου, προύκοπτεν ἡ γαστήρ· ἐν δὲ\nτῷ λουτρῷ συνῆκεν ἡ Πλαγγών, ὡς ἂν ἤδη πεῖραν\nἔχουσα τῶν γυναικείων.\nΕὐθὺς μὲν οὖν ἐσίγησε διὰ\nτὸ πλῆθος τῶν θεραπαινίδων· περὶ δὲ τὴν ἑσπέραν\nσχολῆς γενομένης, παρακαθίσασα ἐπὶ τῆς κλίνης “ἴσθι” φησίν, “ὦ τέκνον, ὅτι ἐγκύμων ὑπάρχεις.” Ἀνέκλαυσεν ἡ Καλλιρρόη καὶ ὀλολύζουσα καὶ τίλλουσα\nτὴν κεφαλὴν “ἔτι καὶ τοῦτό μου” φησὶ “ταῖς\nσυμφοραῖς, ὦ Τύχη, προστέθεικας, ἵνα καὶ τέκω\nδοῦλον.” Τύπτουσα δὲ τὴν γαστέρα εἶπεν “ἄθλιον\nπρὸ τοῦ γεννηθῆναι γέγονας· ἐν τάφῳ καὶ χερσὶ λῃστῶν\nπαρεδόθης. Εἰς ποῖον παρέρχῃ βίον; ἐπὶ ποίαις\nἐλπίσι μέλλω σε κυοφορεῖν, ὀρφανὲ καὶ ἄπολι καὶ\nδοῦλε; Πρὸ τῆς γενέσεως πειράθητι θανάτου.” Κατέσχε\nδὲ αὐτῆς τὰς χεῖρας ἡ Πλαγγών, ἐπαγγειλαμένη\n\nτῆς ὑστεραίας εὐκολωτέραν αὐτῇ ἔκτρωσιν παρασκευάσειν.\nΓενομένη δὲ καθ’ ἑαυτὴν ἑκατέρα τῶν γυναικῶν\nἰδίους ἐλάμβανε λογισμούς· ἡ μὲν Πλαγγών, ὅτι καιρὸς\nἐπιτήδειος πέφηνεν εἰς τὸ κατεργάσασθαι τὸν\nἔρωτα τῷ δεσπότῃ, συνήγορον ἔχουσα τὸ κατὰ γαστρός· “εὕρηται πειθοῦς ἐνέχυρον· νικήσει σωφροσύνην\nγυναικὸς μητρὸς φιλοστοργία.” Καὶ ἡ μὲν πιθανῶς\nτὴν πρᾶξιν συνετίθει·\nΚαλλιρρόη δὲ τὸ\nτέκνον ἐβουλεύετο φθεῖραι, λέγουσα πρὸς ἑαυτὴν “ἀλλ’ ἐγὼ τέκω δεσπότῃ τὸν Ἑρμοκράτους ἔγγονον\nκαὶ προενέγκω παιδίον, οὗ μηδεὶς οἶδε πατέρα. Τάχα\nδὲ ἐρεῖ τις τῶν φθονούντων ʽἐν τῷ λῃστηρίῳ Καλλιρρόη\nσυνέλαβεν.ʼ Ἀρκεῖ μόνην ἐμὲ δυστυχεῖν.\nΟὐ\nσυμφέρει σοι, παιδίον, εἰς βίον ἄθλιον παρελθεῖν,\nὃν ἔδει καὶ γεννώμενον φυγεῖν. Ἄπιθι ἐλεύθερος,\nἀπαθὴς κακῶν. Μηδὲν ἀκούσῃς τῶν περὶ τῆς μητρὸς\nδιηγημάτων.” Πάλιν δὲ μετενόει καί πως ἔλεος αὐτὴν\nτοῦ κατὰ γαστρὸς εἰσῄει. “Βουλεύῃ τεκνοκτονῆσαι,\nπασῶν ἀσεβεστάτη, καὶ Μηδείας λαμβάνεις λογισμούς;\nἈλλὰ καὶ τῆς Σκυθίδος ἀγριωτέρα δόξεις·\nἐκείνη μὲν γὰρ ἐχθρὸν εἶχε τὸν ἄνδρα, σὺ δὲ τὸ Χαιρέου\nτέκνον θέλεις ἀποκτεῖναι καὶ μηδὲ ὑπόμνημα\nτοῦ περιβοήτου γάμου καταλιπεῖν. Τί δ’ ἂν υἱὸς ᾖ;\nτί δ’ ἂν ὅμοιος τῷ πατρί; τί δ’ ἂν εὐτυχέστερος\nἐμοῦ; Μήτηρ ἀποκτείνῃ τὸν ἐκ τάφου σωθέντα καὶ\nλῃστῶν;\nΠόσων ἀκούομεν θεῶν παῖδας καὶ βασιλέων\nἐν δουλείᾳ γεννηθέντας ὕστερον ἀπολαβόντας τὸ τῶν\nπατέρων ἀξίωμα, τὸν Ζῆθον καὶ τὸν Ἀμφίονα καὶ Κῦρον;\nΠλεύσῃ μοι καὶ σύ, τέκνον, εἰς Σικελίαν· ζητήσεις\nπατέρα καὶ πάππον καὶ τὰ τῆς μητρὸς αὐτοῖς\nδιηγήσῃ. Ἀναχθήσεται στόλος ἐκεῖθεν ἐμοὶ βοηθῶν\n\nΣύ,\nτέκνον, ἀλλήλοις ἀποδώσεις τοὺς γονεῖς.” Ταῦτα\nλογιζομένῃ δι’ ὅλης τῆς νυκτὸς ὕπνος ἐπῆλθε πρὸς\nὀλίγον. Ἐπέστη δὲ αὐτῇ εἰκὼν Χαιρέου\nπάντ’ αὐτῷ μέγεθός τε καὶ ὄμματα κάλ’ εἰκυῖα,\nκαὶ φωνήν, καὶ τοῖα περὶ χροῒ εἵματα ἕστο.\nἙστὼς δὲ “παρατίθεμαί σοι” φησίν, “ὦ γύναι, τὸν\nυἱόν.” Ἔτι δὲ βουλομένου λέγειν ἀνέθορεν ἡ Καλλιρρόη,\nθέλουσα αὐτῷ περιπλακῆναι. Σύμβουλον\nοὖν τὸν ἄνδρα νομίσασα θρέψαι τὸ παιδίον ἔκρινε.\nΤῆς δὲ ὑστεραίας ἐλθούσῃ Πλαγγόνι τὴν αὑτῆς\nγνώμην ἐδήλωσεν. Ἡ δὲ τὸ ἄκαιρον τῆς βουλῆς οὐ\nπαρέλαβεν, ἀλλ’ “ἀδύνατόν ἐστί σοι” φησίν, “ὦ\nγύναι, τὸ τέκνον θρέψαι παρ’ ἡμῖν· ὁ γὰρ δεσπότης\nἡμῶν ἐρωτικῶς σου διακείμενος ἄκουσαν μὲν οὐ βιάσεται\nδι’ αἰδῶ καὶ σωφροσύνην, θρέψαι δὲ τὸ παιδίον\nοὐκ ἐπιτρέψει διὰ ζηλοτυπίαν, ὑβρίζεσθαι δοκῶν εἰ\nτὸν μὲν ἀπόντα περισπούδαστον ὑπολαμβανεις, ὑπερορᾷς\nδὲ παρόντος αὐτοῦ,\nΚρεῖττον οὖν μοι δοκεῖ\nπρὸ τοῦ γεννηθῆναι τὸ παιδίον ἢ γεννηθὲν ἀπολέσθαι·\nκερδανεῖς γὰρ ὠδῖνας ματαίας καὶ κυοφορίαν\nἄχρηστον. Ἐγὼ δέ σε φιλοῦσα συμβουλεύω τἀληθῆ.” Βαρέως ἤκουσεν ἡ Καλλιρρόη καὶ προσπεσοῦσα τοῖς\nγόνασιν αὐτῆς ἱκέτευεν ὅπως συνεξεύρῃ τινὰ τέχνην,\nδι’ ἧς τὸ παιδίον θρέψει. Πολλὰ τοίνυν ἀρνησαμένη,\nδύο καὶ τρεῖς ἡμέρας ὑπερθεμένη τὴν ἀπόκρισιν,\nἐπειδὴ μᾶλλον ἐξέκαυσεν αὐτὴν πρὸς τὰς δεήσεις,\nἀξιοπιστοτέρα γενομένη πρῶτον μὲν αὐτὴν\nἐξώρκισε μηδενὶ κατειπεῖν τὴν τέχνην, ἔπειτα συναγαγοῦσα\nτὰς ὀφρῦς καὶ τρίψασα τὰς χεῖρας “τὰ μεγάλα” φησὶ “τῶν πραγμάτων, ὦ γύναι, μεγάλαις\n\nἐπινοίαις κατορθοῦται· κἀγὼ διὰ τὴν εὔνοιαν τὴν\nπρὸς σὲ προδίδωμι τὸν δεσπότην.\nἼσθι τοίνυν ὅτι\nδεήσει δυοῖν θάτερον, ἢ παντάπασιν ἀπολέσθαι τὸ\nπαιδίον ἢ γεννηθῆναι πλουσιώτατον Ἰώνων, κληρονόμον\nτῆς λαμπροτάτης οἰκίας. Καὶ σὲ τὴν μητέρα\nποιήσει μακαρίαν. Ἑλοῦ δέ, πότερον θέλεις.” “Καὶ\nτίς οὕτωσ” εἶπεν “ἀνόητος, ἵνα τεκνοκτονίαν ἀντ̓\nεὐδαιμονίας ἕληται; δοκεῖς δέ μοί τι ἀδύνατον καὶ\nἄπιστον λέγειν, ὥστε σαφέστερον αὐτὸ δήλωσον.”\nἬρετο οὖν ἡ Πλαγγὼν “πόσον δοκεῖς χρόνον ἔχειν\nτῆς συλλήψεως;” Ἡ δὲ “δύο μῆνασ” εἶπεν. “Ὁ χρόνος\nοὖν ἡμῖν βοηθεῖ· δύνασαι γὰρ δοκεῖν ἑπταμηνιαῖον\nἐκ Διονυσίου τετοκέναι.” Πρὸς τοῦτο ἀνέκραγεν\nἡ Καλλιρρόη “μᾶλλον ἀπολέσθω.” Καὶ ἡ\nΠλαγγὼν κατειρωνεύσατο αὐτῆς “καλῶς, ὦ γύναι,\nφρονεῖς, βουλομένη μᾶλλον ἐκτρῶσαι. Τοῦτο πράττωμεν·\nἀκινδυνότερον γὰρ ἢ ἐξαπατᾶν δεσπότην.\nΠανταχόθεν ἀπόκοψόν σου τὰ τῆς εὐγενείας ὑπομνήματα,\nμηδ’ ἐλπὶς ἔστω σοι πατρίδος. Συνάρμοσαι\nτῇ παρούσῃ τύχῃ καὶ ἀκριβῶς γενοῦ δούλη.” Ταῦτα\nτῆς Πλαγγόνος παραινούσης οὐδὲν ὑπώπτευε Καλλιρρόη,\nμείραξ εὐγενὴς καὶ πανουργίας ἄπειρος δουλικῆς·\nἀλλ’ ὅσῳ μᾶλλον ἐκείνη τὴν φθορὰν ἔσπευδε,\nτοσούτῳ μᾶλλον αὐτὴ τὸ κατὰ γαστρὸς ἠλέει καὶ “δός\nμοι” φησὶ “καιρὸν εἰς σκέψιν· περὶ τῶν μεγίστων\nγάρ ἐστιν ἡ αἵρεσις,\nἢ σωφροσύνης ἢ τέκνου.” Πάλιν\nτοῦτο ἐπῄνεσεν ἡ Πλαγγών, ὅτι μὴ προπετῶς αἱρεῖται\nτὸ ἕτερον· “πιθανὴ γὰρ εἰς ἑκάτερον ἡ ῥοπή· τὸ\nμὲν γὰρ ἔχει πίστιν γυναικός, τὸ δὲ μητρὸς φιλοστοργίαν.\nΚαιρὸς δ’ οὐκ ἔστιν ὅμως μακρᾶς ἀναβολῆς,\nἀλλὰ τῆς ὑστεραίας δεῖ πάντως θατέρου ἔχεσθαι,\n\nπρὶν ἔκπυστόν σου τὴν γαστέρα γενέσθαι.” Συνέθεντο\nταῦτα καὶ ἀπηλλάγησαν ἀλλήλων.\nἈνελθοῦσα δὲ εἰς τὸ ὑπερῷον ἡ Καλλιρρόη καὶ\nσυγκλείσασα τὰς θύρας τὴν εἰκόνα Χαιρέου τῇ γαστρὶ\nπροσέθηκε καὶ “ἰδοὺ” φησὶ “τρεῖς γεγόναμεν,\nἀνὴρ καὶ γυνὴ καὶ τέκνον. Βουλευσώμεθα περὶ τοῦ\nκοινῇ συμφέροντος. Ἐγὼ μὲν οὖν πρώτη τὴν ἐμὴν\nγνώμην ἀποφαίνομαι· θέλω γὰρ ἀποθανεῖν Χαιρέου\nμόνου γυνή. Τοῦτό μοι καὶ γονέων ἥδιον καὶ πατρίδος\nκαὶ τέκνου, πεῖραν ἑτέρου ἀνδρὸς μὴ λαβεῖν.\nΣὺ\nδέ, παιδίον, ὑπὲρ σεαυτοῦ τί αἱρῇ; φαρμάκῳ τελευτῆσαι,\nπρὶν τὸν ἥλιον ἰδεῖν, καὶ μετὰ τῆς μητρὸς ἐρρῖφθαι,\nτάχα δὲ μηδὲ ταφῆς ἀξιωθῆναι, ἢ ζῆν καὶ\nδύο πατέρας ἔχειν, τὸν μὲν Σικελίας τὸν δὲ Ἰωνίας\nπρῶτον; Ἀνὴρ δὲ γενόμενος γνωρισθήσῃ ῥᾳδίως ὑπὸ\nτῶν συγγενῶν· πέπεισμαι γὰρ ὅτι ὅμοιόν σε τέξομαι\nτῷ πατρί· καὶ καταπλεύσεις λαμπρῶς ἐπὶ τριήρους\nΜιλησίας, ἡδέως δὲ Ἑρμοκράτης ἔγγονον ἀπολήψεται,\nστρατηγεῖν ἤδη δυνάμενον. Ἐναντίαν μοι φέρεις,\nτέκνον, ψῆφον καὶ οὐκ ἐπιτρέπεις ἡμῖν ἀποθανεῖν.\nΠυθώμεθά σου καὶ τοῦ πατρός. Μᾶλλον δὲ εἴρηκεν·\nαὐτὸς γάρ μοι παραστὰς ἐν τοῖς ὀνείροις ʽπαρατίθεμαί\nσοἰ φησὶ ʽτὸν υἱόν.ʼ Μαρτύρομαί σε, Χαιρέα, σύ\nμε Διονυσίῳ νυμφαγωγεῖς.” Ταύτην μὲν οὖν τὴν\nἡμέραν καὶ τὴν νύκτα ἐν τούτοις ἦν τοῖς λογισμοῖς καὶ\nοὐ δι’ αὑτὴν ἀλλὰ διὰ τὸ βρέφος ἐπείθετο ζῆν· τῆς\nδὲ ὑστεραίας ἐλθοῦσα ἡ Πλαγγὼν πρῶτον μὲν καθῆστο\nσκυθρωπὴ καὶ σχῆμα συμπαθὲς ἐπεδείξατο,\nσιγὴ δὲ ἦν ἀμφοτέρων. Ἐπεὶ δὲ μακρὸς ἐγίνετο χρόνος,\nἡ Πλαγγὼν ἐπύθετο “τί σοι δέδοκται; τί ποιῶμεν;\nκαιρὸς γὰρ οὐκ ἔστι τοῦ μέλλειν.” Καλλιρρόη\nδὲ ἀποκρίνασθαι μὲν ταχέως οὐκ ἐδύνατο κλάουσα\n\nκαὶ συγκεχυμένη, μόλις δὲ εἶπε “τὸ τέκνον με προδίδωσιν\nἀκούσης ἐμοῦ· σὺ πρᾶττε τὸ συμφέρον· δέδοικα\nδὲ μή, κἂν ὑπομείνω τὴν ὕβριν, Διονύσιός\nμου καταφρονήσῃ τῆς τύχης καὶ παλλακὴν μᾶλλον ἢ\nγυναῖκα νομίσας οὐ θρέψῃ τὸ ἐξ ἄλλου γεννώμενον\nκἀγὼ μάτην ἀπολέσω τὴν σωφροσύνην.” Ἔτι λεγούσης\nἡ Πλαγγὼν ὑπολαβοῦσα “ἔγωγε” φησὶ “περὶ\nτούτων προτέρα σοῦ βεβούλευμαι· δὲ γὰρ τοῦ δεσπότου\nμᾶλλον ἤδη φιλῶ. Πιστεύω μὲν οὖν Διονυσίου\nτῷ τρόπῳ, χρηστὸς γάρ ἐστιν· ἐξορκιῶ δ’ ὅμως\nαὐτόν, κἂν δεσπότης ᾖ· δεῖ πάντα ἡμᾶς ἀσφαλῶς\nπράττειν. Καὶ σύ, τέκνον, ὅπως μ̓ ἀντευποιήσεις.\nἌπειμι δὲ ἐγὼ τὴν πρεσβείαν κομιοῦσα.”\nΔιονύσιος δὲ ἀποτυγχάνων τοῦ Καλλιρρόης ἔρωτος,\nμηκέτι φέρων ἀποκαρτερεῖν ἐγνώκει καὶ διαθήκας\nἔγραφε τὰς τελευταίας, ἐπιστέλλων πῶς ταφῇ.\nΠαρεκάλει δὲ Καλλιρρόην ἐν τοῖς γράμμασιν ἵνα αὐτῷ\nπροσέλθῃ κἂν νεκρῷ. Πλαγγὼν δὲ ἐβούλετο μὲν εἰσελθεῖν\nπρὸς τὸν δεσπότην, διεκώλυσε δὲ αὐτὴν ὁ\nθεράπων κεκελευσμένος μηδένα δέχεσθαι.\nΜαχομένων\nδὲ αὐτῶν πρὸς ταῖς θύραις ἀκούσας ὁ Διονύσιος\nἤρετο τίς ἐνοχλοίη. Τοῦ δὲ θεράποντος εἰπόντος ὅτι\nΠλαγγών, “ἀκαίρως μὲν” εἶπε “πάρεστιν” ʽοὐκέτι\nγὰρ οὐδὲ ὑπόμνημα τῆς ἐπιθυμίας ἤθελεν ἰδεῖν’ “κάλεσον\nδ’ ὅμως.” Ἀνοίξασα δὲ ἐκείνη τὰς θύρας “τί\nκαταρύχῃ” φησίν, “ὦ δέσποτα, λυπῶν σεαυτὸν ὡς\n\nἀποτυγχάνων. Καλλιρρόη γάρ σε ἐπὶ τὸν γάμον παρακαλεῖ.\nΛαμπρειμόνει, θῦε, προσδέχου νύμφην,\nἧς ἐρᾷς.” Ἐξεπλάγη πρὸς τὸ ἀνέλπιστον ὁ Διονύσιος\nκαὶ ἀχλὺς αὐτοῦ τῶν ὀφθαλμῶν κατεχύθη, παντάπασι\nδὲ ὢν ἀσθενὴς φαντασίαν παρέσχε θανάτου·\nκωκύσασα δὲ ἡ Πλαγγὼν συνδρομὴν ἐποίησε, καὶ ἐφ̓\nὅλης τῆς οἰκίας ὡς τεθνεὼς ὁ δεσπότης ἐπενθεῖτο.\nΟὐδὲ Καλλιρρόη τοῦτο ἤκουσεν ἀδακρυτί. τοσαύτη\nἦν, ὥστε κἀκείνη Διονύσιον ἔκλαε τὸν ἄνδρα. Ὀψὲ\nδὲ καὶ μόλις ἐκεῖνος ἀνανήψας ἀσθενεῖ φωνῇ “τίς με\nδαιμόνων” φησὶν “ἀπατᾷ βουλόμενος ἀναστρέψαι τῆς\nπροκειμένης ὁδοῦ; ὕπαρ ἢ ὄναρ ταῦτα ἤκουσα; θέλει\nμοι Καλλιρρόη γαμηθῆναι, ἡ μὴ θέλουσα μηδὲ ὀφθῆναι;”\nΠαρεστῶσα δὲ ἡ Πλαγγὼν “παῦσαι” φησὶ “μάτην σεαυτὸν ὀδυνῶν καὶ τοῖς ἰδίοις ἀγαθοῖς ἀπιστῶν·\nοὐ γὰρ ἐξαπατῶ μου τὸν δεσπότην, ἀλλ’ ἔπεμψέ\nμε Καλλιρρόη πρεσβεῦσαι περὶ γάμων.” “Πρέσβευε\nτοίνυν” εἶπεν ὁ Διονύσιος “καὶ λέγε αὐτὰ τὰ ἐκείνης.\nῥήματα. Μηδὲν ἀφέλῃς μηδὲ προσθῇς, ἀλλ’ ἀκριβῶς\nμνημόνευσον.” “Ἐγὢ φησὶν ʽοἰκίας οὖσα τῆς πρώτης\nἐν Σικελίᾳ δεδυστύχηκα μέν, ἀλλ’ ἔτι τὸ φρόνημα\nτηρῶ· πατρίδος, γονέων ἐστέρημαι, μόνην οὐκ\nἀπολώλεκα τὴν εὐγένειαν. Εἰ μὲν οὖν ὡς παλλακὴν\nθέλει με Διονύσιος ἔχειν καὶ τῆς ἰδίας ἀπολαύειν ἐπιθυμίας,\nἀπάγξομαι μᾶλλον ἢ ὕβρει δουλικῇ παραδώσω\nτὸ σῶμα· εἰ δὲ γαμετὴν κατὰ νόμους, κἀγὼ γενέσθαι\nθέλω μήτηρ, ἵνα διάδοχον ἔχῃ τὸ Ἑρμοκράτους γένος.\nΒουλευσάσθω περὶ τούτου Διονύσιος μὴ μόνος μηδὲ\nταχέως, ἀλλὰ μετὰ φίλων καὶ συγγενῶν, ἵνα μή τις\nὕστερον εἴπῃ πρὸς αὐτὸν ʽσὺ θρέψεις παιδία ἐκ τῆς\nἀργυρωνήτου καὶ καταισχυνεῖς σου τὸν οἶκον;ʼ Εἰ\nμὴ θέλει πατὴρ γενέσθαι, μηδ’ ἀνὴρ ἔστω.” Ταῦτα\n\nτὰ ῥήματα μᾶλλον ἐξέκαυσε Διονύσιον καί τινα ἔσχεν\nἐλπίδα κούφην ἀντερᾶσθαι δοκῶν· ἀνατείνας δὲ τὰς\nχεῖρας εἰς τὸν οὐρανὸν “εἰ γὰρ ἴδοιμι” φησίν, “ὦ\nΖεῦ καὶ Ἥλιε, τέκνον ἐκ Καλλιρρόης· τότε μακαριώτερος\nδόξω τοῦ μεγάλου βασιλέως. Ἀπίωμεν πρὸς\nαὐτήν· ἄγε με, Πλαγγόνιον φιλοδέσποτον.”\nἈναδραμὼν δὲ εἰς τὰ ὑπερῷα τὸ μὲν πρῶτον\nὥρμησε τοῖς Καλλιρρόης γόνασι προσπεσεῖν, κατέσχε\nδ’ ὅμως ἑαυτὸν καὶ καθεσθεὶς εὐσταθῶς “ἦλθόν σοι” φησίν, “ὦ γύναι, χάριν γνῶναι περὶ τῆς ἐμαυτοῦ σωτηρίας·\nἄκουσαν μὲν γὰρ οὐκ ἔμελλόν σε βιάσεσθαι,\nμὴ τυχὼν δὲ ἀποθανεῖν διεγνώκειν. Ἀναβεβίωκα\nδιὰ σέ. Μεγίστην δέ σοι χάριν ἔχων ὅμως τι καὶ μέμφομαι·\nσὺ γὰρ ἠπίστησας ὅτι ἕξω σε γαμετὴν παίδων\nἐπ’ ἀρότῳ κατὰ νόμους Ἑλληνικούς. Εἰ γὰρ μὴ ἤρων,\nοὐκ ἂν εὐξάμην τοιούτου γάμου τυχεῖν. Σὺ δέ, ὡς\nἔοικε, μανίαν μου κατέγνωκας, εἰ δόξω δούλην τὴν\nεὐγενῆ καὶ ἀνάξιον υἱὸν ἐμαυτοῦ τὸν Ἑρμοκράτους\nἔγγονον.\nʽΒούλευσαἰ λέγεις. Βεβούλευμαι. Φοβῇ\nφίλους ἐμοὺς ἡ φιλτάτη πάντων. Τολμήσει δὲ τίς\nεἰπεῖν ἀνάξιον τὸν ἐξ ἐμοῦ γεννώμενον, κρείττονα\nτοῦ πατρὸς ἔχοντα τὸν πάππον;” Ταῦτα ἅμα λέγων\nκαὶ δακρύων προσῆλθεν αὐτῇ· ἡ δὲ ἐρυθριάσασα\nἠρέμα κατεφίλησεν αὐτὸν καὶ “σοὶ μὲν” εἶπε “πιστεύω,\nΔιονύσιε, ἀπιστῶ δὲ τῇ ἐμῇ τύχῃ, καὶ γὰρ\nπρότερον ἐκ μειζόνων ἀγαθῶν δι’ αὐτὴν κατέπεσον.\nΦοβοῦμαι μὴ οὐδέπω μοι διήλλακται. Σὺ τοίνυν,\nκαίπερ ὢν χρηστὸς καὶ δίκαιος, μάρτυρας ποίησαι\nτοὺς θεοὺς οὐ διὰ σαυτόν, ἀλλὰ διὰ τοὺς πολίτας καὶ\nσυγγενεῖς, ἵνα μή τις ἔτι κακοηθέστερον εἰς ἐμέ τι\nσυμβουλεῦσαι δυνηθῇ, γινώσκων ὅτι ὀμώμοκας. Εὐκαταφρόνητόν\nἐστι γυνὴ μόνη καὶ ξένη.” “Ποίουσ”\nφησὶ “θέλεις ὅρκους θεῶν; ἕτοιμος γὰρ ὀμνύναι, εἰ\nδυνατόν, εἰς τὸν οὐρανὸν ἀναβὰς καὶ ἁψάμενος αὐτοῦ\nτοῦ Διός.” “Ὄμοσόν μοι” φησὶ “τὴν θάλασσαν\nτὴν κομίσασάν με πρός σε καὶ τὴν Ἀφροδίτην τὴν δείξασαν\nμέ σοι καὶ τὸν Ἔρωτα τὸν νυμφαγωγόν.” Ἤρεσε\nταῦτα καὶ ταχέως ὤμοσεν.\nἘγένετο μὲν οὖν ἐρωτικὸν πάθος· ἔσπευδε δὲ καὶ\nἀναβολὴν οὐκ ἐπέτρεπε τοῖς γάμοις· ταμιεύεσθαι\nγὰρ δύσκολον ἐξουσίαν ἐπιθυμίας. Διονύσιος δὲ ἀνὴρ\nπεπαιδευμένος κατείληπτο μὲν ὑπὸ χειμῶνος καὶ τὴν\nψυχὴν ἐβαπτίζετο, ὅμως δ’ ἀνακύπτειν ἐβιάζετο καθάπερ\nἐκ τρικυμίας τοῦ πάθους.\nΚαὶ τότε οὖν ἐπέστησε\nτοιούτοις λογισμοῖς “ἐν ἐρημίᾳ μέλλω γαμεῖν\nὡς ἀληθῶς ἀργυρώνητον. Οὐχ οὕτως εἰμὶ ἀχάριστος,\nἴνα μὴ ἑορτάσω τοὺς Καλλιρρόης γάμους. Ἐν τούτῳ\nπρώτῳ τιμῆσαί με δεῖ τὴν γυναῖκα. Φέρει δέ μοι\nἀσφάλειαν καὶ πρὸς τὰ μέλλοντα· πάντων γὰρ πραγμάτων\nὀξύτατόν ἐστιν ἡ φήμη· δι’ ἀέρος ἄπεισιν\nἀκωλύτους ἔχουσα τὰς ὁδούς· διὰ ταύτην οὐδὲν δύναται\nπαράδοξον λαθεῖν· ἤδη τρέχει φέρουσα τὸ καινὸν\nεἰς Σικελίαν διήγημα ʽζῇ Καλλιρρόη, καὶ τυμβωρύχοι\nδιορύξαντες τὸν τάφον ἔκλεψαν αὐτήν, καὶ\nἐν Μιλήτῳ πέπραται.ʼ Καταπλεύσουσιν ἤδη τριήρεις\nΣυρακουσίων καὶ Ἑρμοκράτης στρατηγὸς ἀπαιτῶν\nτὴν θυγατέρα. Τί μέλλω λέγειν; ʽΘήρων μοι πέπρακε.\nʼΘήρων δὲ ποῦ; Κἂν πιστευθῶ τὴν ἀλήθειαν,\nὑποδοχεύς εἰμι λῃστοῦ. Μελέτα, Διονύσιε, τὴν δίκην.\nΤάχα δὲ ἐρεῖς αὐτὴν ἐπὶ τοῦ μεγάλου βασιλέως.\nἌριστον οὖν τότε λέγειν ʽἐγὼ γυναῖκα ἐλευθέραν\nἐπιδημήσασαν οὐκ οἶδ’ ὅπως ἤκουσα· ἐκδομένην\nἑαυτὴν ἐν τῇ πόλει φανερῶς κατὰ νόμους ἔγημα.ʼ\nΠείσω δὲ ταύτῃ μᾶλλον καὶ τὸν πενθερὸν ὡς οὐκ ἀνάξιός\n\nεἰμι τῶν γάμων. Καρτέρησον, ψυχή, προθεσμίαν\nσύντομον, ἵνα τὸν πλείω χρόνον ἀπολαύσῃς\nἀσφαλοῦς ἡδονῆς. Ἰσχυρότερος γενήσομαι πρὸς τὴν\nκρίσιν, ἀνδρός, οὐ δεσπότου νόμῳ χρώμενος.”\nἜδοξεν οὕτως καὶ καλέσας Λεωνᾶν “ἄπιθι” φησὶν “εἰς τὴν πόλιν καὶ μεγαλοπρεπῶς ἑτοίμασον τὰ\nπρὸς τὸν γάμον. Ἐλαυνέσθωσαν ἀγέλαι· σῖτος καὶ\nοἶνος διὰ γῆς καὶ θαλάσσης κομιζέσθω· δημοσίᾳ τὴν\nπόλιν εὐωχῆσαι προῄρημαι.” Πάντα διατάξας ἐπιμελῶς\nτῆς ὑστεραίας αὐτὸς μὲν ἐπὶ ὀχήματος ἐποιεῖτο\nτὴν πορείαν, τὴν δὲ Καλλιρρόην ʽοὐδέπω γὰρ ἐβούλετο\nδεικνύναι τοῖς πολλοῖσ̓ ἐκέλευσε περὶ τὴν\nἑσπέραν διὰ πορθμείου κομισθῆναι μέχρι τῆς οἰκίας,\nἥτις ἦν ἐπ’ αὐτοῦ τοῦ λιμένος τοῦ Δοκίμου λεγομένου·\nΠλαγγόνι δὲ τὴν ἐπιμέλειαν αὐτῆς ἐνεχείρισε.\nΜέλλουσα τοίνυν ἀπαλλάσσεσθαι τῶν ἀγρῶν ἡ Καλλιρρόη\nτῇ Ἀφροδίτῃ πρῶτον ἐπεύξατο καὶ εἰσελθοῦσα\nεἰς τὸν νεὼν πάντας ἐκβαλοῦσα ταῦτα εἶπε\nπρὸς τὴν θεὸν “δέσποινα Ἀφροδίτη, μέμψωμαί σοι\nδικαίως ἢ χάριν γνῶ; σύ με οὖσαν παρθένον ἔζευξας\nΧαιρέᾳ καὶ νῦν μετ’ ἐκεῖνον ἄλλῳ με νυμφαγωγεῖς.\nΟὐκ ἂν ἐπείσθην σὲ ὀμόσαι καὶ τὸν σὸν υἱόν, εἰ μή\nμε προύδωκε τοῦτο τὸ βρέφος,” δείξασα τὴν γαστέρα. “Ἱκετεύω δέ σε” φησὶν “οὐχ ὑπὲρ ἐμαυτῆς, ἀλλ̓\nὑπὲρ τούτου. Ποίησόν μου λαθεῖν τὴν τέχνην. Ἐπεὶ\nτὸν ἀληθῆ τοῦτο πατέρα οὐκ ἔχει, δοξάτω Διονυσίου\nπαιδίον,\nτραφὲν γὰρ κἀκεῖνον εὑρήσει.” Βαδίζουσαν\nδὲ αὐτὴν ἀπὸ τοῦ τεμένους ἐπὶ τὴν θάλασσαν ἰδόντες\nοἱ ναῦται δείματι κατεσχέθησαν, ὡς τῆς Ἀφροδίτης\nαὐτῆς ἐρχομένης ἵνα ἐμβῇ, καὶ ὥρμησαν ἀθρόοι\nπροσκυνῆσαι· προθυμίᾳ δὲ τῶν ἐρεσσόντων λόγου\nθᾶττον ἡ ναῦς κατέπλευσεν εἰς τὸν λιμένα. Ἅμα δὲ\n\nτῇ ἕῳ πᾶσα ἦν ἡ πόλις ἐστεφανωμένη.\nἜθυεν ἕκαστος\nπρὸ τῆς ἰδίας οἰκίας, οὐκ ἐν μόνοις τοῖς ἱεροῖς.\nΛογοποιίαι δὲ ἦσαν τίς ἡ νύμφη· τὸ δὲ δημωδέστερον\nπλῆθος ἀνεπείθετο διὰ τὸ κάλλος καὶ τὸ ἄγνωστον\nτῆς γυναικὸς ὅτι Νηρηὶς ἐκ θαλάσσης ἀναβέβηκεν\nἢ ὅτι θεὰ πάρεστιν ἐκ τῶν Διονυσίου κτημάτων·\nτοῦτο γὰρ οἱ ναῦται διελάλουν. Μία δὲ πάντων ἦν\nἐπιθυμία Καλλιρρόην θεάσασθαι, καὶ περὶ τὸ ἱερὸν\nτῆς Ὁμονοίας ἠθροίσθη τὸ πλῆθος, ὅπου πάτριον ἦν\nτοῖς γαμοῦσι τὰς νύμφας παραλαμβάνειν. Τότε πρῶτον\nἐκοσμήσατο μετὰ τὸν τάφον· κρίνασα γὰρ ἅπαξ\nγαμηθῆναι καὶ πατρίδα καὶ γένος τὸ κάλλος ἐνόμισεν.\nἘπεὶ δὲ ἔλαβε Μιλησίαν στολὴν καὶ στέφανον νυμφικόν,\nἀπέβλεψεν εἰς τὸ πλῆθος. Πάντες οὖν ἀνεβόησαν “ἡ Ἀφροδίτη γαμεῖ.” Πορφυρίδας ὑπεστρώννυον\nκαὶ ῥόδα καὶ ἴα, μύρον ἔρραινον βαδιζούσης,\nοὐκ ἀπελείφθη ἐν ταῖς οἰκίαις οὐ παιδίον, οὐ γέρων,\nἀλλ’ οὐδ’ ἐν αὐτοῖς τοῖς λιμέσι· μέχρι κεράμων\nἀνέβη τὸ πλῆθος στενοχωρούμενον. Ἀλλ’ ἐνεμέσησε\nκαὶ ταύτῃ τῇ ἡμέρᾳ πάλιν ὁ βάσκανος δαίμων ἐκεῖνος·\nὅπως δέ, μικρὸν ὕστερον ἐρῶ. Βούλομαι δὲ εἰπεῖν\nπρῶτον τὰ γενόμενα ἐν Συρακούσαις κατὰ τὸν\nαὐτὸν χρόνον.\nΟἱ μὲν γὰρ τυμβωρύχοι τὸν τάφον περιέκλεισαν\nἀμελῶς, οἷα δὴ σπεύδοντες ἐν νυκτί· Χαιρέας δὲ φυλάξας\nαὐτὸ τὸ περίορθρον ἧκεν ἐπὶ τὸν τάφον προφάσει\nμὲν στεφάνους καὶ χοὰς ἐπιφέρων, τὸ δὲ ἀληθὲς\nγνώμην ἔχων ἑαυτὸν ἀνελεῖν· οὐ γὰρ ὑπέμενε\nΚαλλιρρόης ἀπεζεῦχθαι, μόνον δὲ τὸν θάνατον τοῦ\nπένθους ἰατρὸν ἐνόμιζε· παραγενόμενος δὲ εὗρε τοὺς\nλίθους κεκινημένους καὶ φανερὰν τὴν εἴσοδον.\nὉ\nμὲν οὖν ἰδὼν ἐξεπλάγη καὶ ὑπὸ δεινῆς ἀπορίας κατείχετο\n\nτοῦ γεγονότος χάριν· ἄγγελος δὲ φήμη ταχεῖα\nΣυρακουσίοις ἐμήνυσε τὸ παράδοξον. Πάντες οὖν\nσυνέτρεχον ἐπὶ τὸν τάφον, ἐτόλμα δὲ οὐδεὶς ἔνδον\nπαρελθεῖν, πρὶν ἐκέλευσεν Ἑρμοκράτης.\nὉ δ’ εἰσπεμφθεὶς\nπάντα ἀκριβῶς ἐμήνυσεν. Ἄπιστον ἐδόκει\nτὸ μηδὲ τὴν νεκρὰν κεῖσθαι. Τότ’ οὖν ἠξίωσε Χαιρέας\nαὐτὸς ἐπιθυμίᾳ τοῦ πάλιν Καλλιρρόην ἰδεῖν\nκἂν νεκράν· ἐρευνῶν δὲ τὸν τάφον οὐδὲν εὑρεῖν\nἐδύνατο.\nΠολλοὶ μετ’ αὐτὸν εἰσῆλθον ὑπ’ ἀπιστίας·\nἀμηχανία δὲ κατέλαβε πάντας, καί τις εἶπεν\nἑστὼς “τὰ ἐντάφια σεσύληται, τυμβωρύχων τὸ ἔργον·\nἡ νεκρὰ δὲ ποῦ;” Λογοποιίαι πολλαὶ καὶ διάφοροι\nτὸ πλῆθος κατεῖχον. Χαιρέας δὲ ἀναβλέψας εἰς τὸν\nοὐρανὸν καὶ τὰς χεῖρας ἀνατείνας “τίς ἄρα θεῶν ἀντεραστής\nμου γενόμενος Καλλιρρόην ἀπενήνοχε καὶ\nνῦν ἔχει μεθ’ αὑτοῦ μὴ θέλουσαν, ἀλλὰ βιαζομένην\nὑπὸ κρείττονος μοίρας;·\nΔιὰ τοῦτο καὶ αἰφνίδιον\nἀπέθανεν, ἵνα μὴ νοήσῃ. Οὕτω καὶ Θησέως Ἀριάδνην\nἀφείλετο Διόνυσος καὶ Σεμέλην ὁ Ζεύς. Μὴ\nγὰρ οὐκ ᾔδειν ὅτι θεὰν εἶχον γυναῖκα καὶ κρείττων\nἦν ἢ καθ’ ἡμᾶς. Ἀλλ’ οὐκ ἔδει ταχέως αὐτὴν οὐδὲ\nμετὰ τοιαύτης προφάσεως ἐξ ἀνθρώπων ἀπελθεῖν.\nἩ Θέτις θεὰ μὲν ἦν, ἀλλὰ Πηλεῖ παρέμεινε καὶ υἱὸν\nἔσχεν ἐκεῖνος ἐξ αὐτῆς, ἐγὼ δὲ ἐν ἀκμῇ τοῦ ἔρωτος\nἀπελείφθην. Τί πάθω; τί γένωμαι ὁ δυστυχής;\nἐμαυτὸν ἀνέλω; καὶ μετὰ τίνος ταφῶ; ταύτην γὰρ\nεἶχον ἐλπίδα τῆς συμφορᾶς· εἰ θάλαμον μετὰ Καλλιρρόης\nκοινὸν οὐκ ἐτήρησα, τάφον αὐτῇ κοινὸν εὑρήσω.\nἈπολογοῦμαί σοι, δέσποινα, τῆς ἐμῆς ψυχῆς.\nΣύ με ζῆν ἀναγκάζεις· ζητήσω γάρ σε διὰ γῆς καὶ\nθαλάσσης, κἂν εἰς αὐτὸν ἀναβῆναι τὸν ἀέρα δύνωμαι.\nΤοῦτο δέομαί σου; γύναι, σύ με μὴ φύγῃς.”\nΘρῆνον τὸ πλῆθος ἐξέρρηξεν ἐπὶ τούτοις καὶ πάντες\nὡς ἄρτι τεθνεῶσαν Καλλιρρόην ἤρξαντο θρηνεῖν.\nΤριήρεις εὐθὺς κατεσπῶντο καὶ τὴν ζήτησιν πολλοὶ\nδιενέμοντο· Σικελίαν μὲν γὰρ αὐτὸς Ἑρμοκράτης\nἠρεύνα, Χαιρέας δὲ Λιβύην· εἰς Ἰταλίαν τινὲς\nἐξεπέμποντο, καὶ ἄλλοι περαιοῦσθαι τὸν Ἰόνιον ἐκελεύσθησαν.\nἩ μὲν οὖν ἀνθρωπίνη βοήθεια παντάπασιν\nἦν ἀσθενής, ἡ τύχη δὲ ἐφώτισε τὴν ἀλήθειαν,\nἧς χωρὶς ἔργον οὐδὲν τέλειον· μάθοι δ’ ἄν τις ἐκ\nτῶν γενομένων.\nΠωλήσαντες γὰρ οἱ τυμβωρύχοι τὸ\nδυσδιάθετον φορτίον, τὴν γυναῖκα, Μίλητον μὲν\nἀπέλιπον, ἐπὶ Κρήτης δὲ τὸν πλοῦν ἐποιοῦντο, νῆσον\nἀκούοντες εὐδαίμονα καὶ μεγάλην, ἐν ᾗ τὴν διάπρασιν\nτῶν φορτίων ἤλπισαν ἔσεσθαι ῥᾳδίαν.\nὙπολαβὼν\nδὲ αὐτοὺς ἄνεμος σφοδρὸς εἰς τὸν Ἰόνιον ἐξέωσεν,\nκἀκεῖ λοιπὸν ἐπλανῶντο ἐν ἐρήμῳ θαλάσσῃ. Βρονταὶ\nδὲ καὶ ἀστραπαὶ καὶ νὺξ μακρὰ κατελάμβανε τοὺς ἀνοσίους,\nἐπιδεικνυμένης τῆς προνοίας ὅτι τότε διὰ Καλλιρρόην\nεὐπλόουν. Ἐγγὺς γινομένους ἑκάστοτε τοῦ\nθανάτου ταχέως οὐκ ἀπήλλαττεν ὁ θεὸς τοῦ φόβου,\nμακρὸν αὐτοῖς ποιῶν τὸ ναυάγιον. Γῆ μὲν οὖν τοὺς\nἀνοσίους οὐκ ἐδέχετο, θαλαττεύοντες δὲ πολὺν χρόνον\nἐν ἀπορίᾳ κατέστησαν τῶν ἀναγκαίων, μάλιστα\nδὲ τοῦ ποτοῦ, καὶ οὐδὲν αὐτοὺς ὠφέλει πλοῦτος ἄδικος,\nἀλλὰ διψῶντες ἀπέθνησκον ἐν χρυσῷ. Βραδέως\nμὲν οὖν μετενόουν ἐφ’ οἷς ἐτόλμησαν, ὅτε οὐδὲν\nὄφελος ἐγκαλοῦντες ἀλλήλοις.\nΟἱ μὲν οὖν ἄλλοι\nπάντες ἔθνησκον ὑπὸ δίψους, Θήρων δὲ καὶ ἐν ἐκείνῳ\nτῷ καιρῷ πανοῦργος ἦν· ὑποκλέπτων γὰρ τοῦ ποτοῦ\nκαὶ τοὺς συλλῃστὰς ἐλῄστευεν. ᾬετο μὲν οὖν τεχνικόν\nτι πεποιηκέναι, τὸ δὲ ἄρα τῆς προνοίας ἔργον ἦν\nβασάνοις καὶ σταυρῷ τὸν ἄνδρα τηρούσης.\nἩ γὰρ\n\nτριήρης ἡ Χαιρέαν κομίζουσα πλανωμένῳ τῷ κέλητι\nπεριπίπτει καὶ τὸ μὲν πρῶτον ὡς πειρατικὸν ἐξένευσεν.\nἘπεὶ δ’ ἀκυβέρνητος ἐφάνη, πρὸς τὰς τῶν κυμάτων\nἐμβολὰς εἰκῆ φερόμενος, ἐκ τῆς τριήρους τις\nἀνέκραγεν “οὐκ ἔχει τοὺς ἐμπλέοντας, μὴ φοβηθῶμεν,\nἀλλὰ πλησιάσαντες ἱστορήσωμεν τὸ παράδοξον.”\nἬρεσε τῷ κυβερνήτῃ· Χαιρέας γὰρ ἐν κοίλῃ νηὶ\nἐγκεκαλυμμένος ἔκλαεν. Ἐπεὶ δὲ ἐπλησίασαν, τὸ μὲν\nπρῶτον τοὺς ἔνδον ἐκάλουν· ὡς δὲ ὑπήκουεν οὐδείς,\nἀνέβη τις ἀπὸ τῆς τριήρους, εἶδε δὲ οὐδὲν ἕτερον ἢ\nχρυσὸν καὶ νεκρούς. Ἐμήνυσε τοῖς ναύταις· ἔχαιρον,\nεὐτυχεῖς ἐνόμιζον ἑαυτούς, ὡς ἐν θαλάσσῃ θησαυρὸν\nεὑρόντες.\nΘορύβου δὲ γενομένου Χαιρέας ἤρετο τίς\nἡ αἰτία. Μαθὼν οὖν καὶ αὐτὸς ἐβουλήθη τὸ καινὸν\nθεάσασθαι. γνωρίσας δὲ τὰ ἐντάφια περιερρήξατο\nκαὶ μέγα καὶ διωλύγιον ἀνεβόησεν “οἴμοι, Καλλιρρόη·\nταῦτά ἐστι τὰ σά. Στέφανος οὗτος, ὃν ἐγώ σοι\nπεριέθηκα· τοῦτο ὁ πατήρ σοι δέδωκε, τοῦτο ἡ μήτηρ·\nαὕτη στολὴ νυμφική. Τάφος σοι γέγονεν ἡ ναῦς.\nἈλλὰ τὰ μὲν σὰ βλέπω, σὺ δὲ ποῦ; μόνη τοῖς ἐνταφίοις\nἡ νεκρὰ λείπει.” Τούτων ἀκούσας ὁ Θήρων\nἔκειτο ὅμοιος τοῖς νεκροῖς, καὶ γὰρ ἦν ἡμιθνής. Πολλὰ\nμὲν οὖν ἐβουλεύσατο τὸ μηδ’ ὅλως φωνὴν ἀφιέναι\nμηδὲ κινεῖσθαι· τὸ γὰρ μέλλον οὐκ ἦν ἀπροόρατον\nαὐτῷ· φύσει δὲ φιλόζωόν ἐστιν ἄνθρωπος καὶ οὐδὲ\nἐν ταῖς ἐσχάταις συμφοραῖς ἀπελπίζει τὴν πρὸς τὸ\nβέλτιον μεταβολήν, τοῦ δημιουργήσαντος θεοῦ τὸ σόφισμα\nτοῦτο πᾶσιν ἐγκατασπείραντος, ἵνα μὴ φύγωσι\nβίον ταλαίπωρον.\nΚατεχόμενος οὖν τῷ δίψει ταύτην\nπρώτην ἀφῆκε φωνὴν “ποτόν” . Ἐπεὶ δὲ αὐτῷ προσηνέχθη\nκαὶ πάσης ἔτυχεν ἐπιμελείας, παρακαθεσθεὶς\nαὐτῷ ὁ Χαιρέας ἤρετο “τίνες ἐστέ; καὶ ποῖ πλεῖτε;\n\nκαὶ πόθεν ταῦτα; καὶ τί τὴν κυρίαν αὐτῶν πεποιήκατε;” Θήρων δὲ ἐμνημόνευεν ἑαυτοῦ πανοῦργος ἄνθρωπος\nκαὶ “Κρὴσ” εἶπεν “εἰμί, πλέω δὲ εἰς Ἰωνίαν·\nἀδελφὸν ἐμαυτοῦ ζητῶ στρατευόμενον. Κατελείφθην\nὑπὸ τῶν ἐπὶ τῆς νεὼς ἐν Κεφαλληνίᾳ· ταχείας δὲ τῆς\nἀναγωγῆς γενομένης ἐκεῖθεν ἐπέβην τοῦδε τοῦ κέλητος\nπαραπλέοντος εὐκαίρως. Ἐξαισίοις δὲ πνεύμασιν\nἐξεώσθημεν εἰς ταύτην τὴν θάλασσαν, εἶτα γαλήνης\nμακρᾶς γενομένης δίψει πάντες ἀνῃρέθησαν, ἐγὼ δὲ\nμόνος ἐσώθην ὑπὸ τῆς ἐμῆς εὐσεβείας.” Ἀκούσας οὖν\nὁ Χαιρέας ἐκέλευσεν ἐξάψαι τὸν κέλητα τῆς τριήρους,\nἕως ἂν εἰς τοὺς Συρακουσίων λιμένας καταπλεύσῃ.\nΠροεπεδήμησε δὲ ἡ φήμη φύσει μὲν οὖσα ταχεῖα,\nτότε δὲ μᾶλλον σπεύσασα μηνῦσαι πολλὰ παράδοξα\nκαὶ καινά. Πάντες οὖν ἐπὶ τὴν θάλασσαν συνέτρεχον,\nκαὶ ἦν ὁμοῦ πάθη ποικίλα κλαόντων, θαυμαζόντων,\nπυνθανομένων, ἀπιστούντων· ἐξέπληττε\nγὰρ αὐτοὺς τὸ καινὸν διήγημα.\nἸδοῦσα δὲ ἡ μήτηρ\nτὰ ἐντάφια τῆς θυγατρὸς ἀνεκώκυσεν “ἐπιγινώσκω\nπάντα· σύ, τέκνον, μόνη λείπεις. Ὢ καινῶν τυμβωρύχων·\nτὴν ἐσθῆτα καὶ τὸν χρυσὸν φυλάξαντες μόνην\nἔκλεψάν μου τὴν θυγατέρα.” Συνήχησαν δὲ\nαἰγιαλοὶ καὶ λιμένες κοπτομέναις ταῖς γυναιξί, καὶ\nγῆν καὶ θάλασσαν ἐνέπλησαν οἰμωγῆς.\nἙρμοκράτης\nδὲ ἔφη, στρατηγικὸς ἀνὴρ καὶ πραγμάτων ἐπιστήμων “οὐκ ἐνταῦθα χρὴ ζητεῖν, ἀλλὰ νομιμωτέραν ποιεῖσθαι\nτὴν ἀνάκρισιν. Ἀπίωμεν εἰς τὴν ἐκκλησίαν.\nΤίς οἶδεν εἰ χρεία γένοιτο καὶ δικαστῶν.”\nΟὔτω πᾶν εἴρητο ἔπος καὶ ἤδη μεστὸν ἦν τὸ\nθέατρον. Ἐκείνην τὴν ἐκκλησίαν ἤγαγον καὶ γυναῖκες.\nὉ μὲν οὖν δῆμος μετέωρος καθῆστο, Χαιρέας\nδὲ πρῶτος εἰσῆλθε μελανείμων, ὠχρός, αὐχμῶν, οἷος\n\nἐπὶ τὸν τάφον ἠκολούθησε τῇ γυναικί, καὶ ἐπὶ μὲν τὸ\nβῆμα οὐκ ἠθέλησεν ἀναβῆναι, κάτω δέ που στὰς τὸ\nμὲν πρῶτον ἐπὶ πολὺν ἔκλαε χρόνον καὶ φθέγξασθαι\nθέλων οὐκ ἐδύνατο· τὸ δὲ πλῆθος ἐβόα “θάρρει καὶ\nλέγε.” Μόλις οὖν ἀναβλέψας “ὁ μὲν παρὼν” εἶπε “καιρὸς οὐκ ἦν δημηγοροῦντος ἀλλὰ πενθοῦντος, ἐγὼ\nδὲ ὑπὸ τῆς ἀνάγκης καὶ λέγω καὶ ζῶ, μέχρις ἂν ἐξεύρω\nΚαλλιρρόης τὴν ἀναίρεσιν. Διὰ τοῦτο δὲ ἐντεῦθεν\nἐκπλεύσας οὐκ οἶδα πότερον εὐτυχῆ τὸν πλοῦν ἢ δυστυχῆ\nπεποίημαι.\nΠλοῖον γὰρ. ἐθεασάμην ἐν εὐδίᾳ\nπλανώμενον, ἰδίου χειμῶνος γέμον καὶ βαπτιζόμενον\nἐν γαλήνῃ. Θαυμάσαντες ἤλθομεν πλησίον. Ἔδοξα\nτὸν τῆς ἀθλίας μου γυναικὸς τάφον ἰδεῖν, πάντα\nἔχοντα τὰ ἐκείνης, πλὴν ἐκείνης. Νεκρῶν μὲν ἦν\nπλῆθος, ἀλλοτρίων δὲ πάντων, ὅδε δέ τις ἐν αὐτοῖς\nἡμιθνὴς εὑρέθη. Τοῦτον ἐγὼ μετὰ πάσης ἐπιμελείας\nἀνεκτησάμην καὶ ὑμῖν ἐτήρησα.”\nΜεταξὺ δὲ οἰκέται δημόσιοι τὸν Θήρωνα δεδεμένον\nεἰς τὸ θέατρον ἦγον μετὰ πομπῆς ἐκείνῳ πρεπούσης·\nἐπηκολούθει γὰρ αὐτῷ τροχὸς καὶ καταπέλτης καὶ\nπῦρ καὶ μάστιγες, ἀποδιδούσης αὐτῷ τῆς προνοίας\nτὰ ἔπαθλα τῶν ἀγώνων.\nἘπεὶ δὲ ἐν μέσῳ ἔστη, τῶν\nἀρχόντων εἷς ἀνέκρινεν αὐτὸν “τίς εἶ;” “Δημήτριος.” “Εἰπὲ πόθεν;” “Κρής.” “Τί οἶδας; εἰπέ.” “πρὸς ἐμαυτοῦ ἀδελφὸν πλέων εἰς Ἰωνίαν ἀπελείφθην\nνεώς, εἶτα κέλητος ἐπέβην παραπλέοντος. Τότε\nμὲν οὖν ὑπελάμβανον ἐμπόρους εἶναι, νῦν δὲ τυμβωρύχους.\nΘαλαττεύοντες δὲ χρόνον μακρὸν οἱ μὲν ἄλλοι\nπάντες διεφθάρησαν ἀπορίᾳ τοῦ ποτοῦ, μόνος δὲ\nἐγὼ σέσωσμαι διὰ τὸ μηδὲν ἐν τῷ βίῳ δεδρακέναι\nπονηρόν. Μὴ οὖν ὑμεῖς, ὦ Συρακούσιοι, δῆμος ἐπὶ\n\nφιλανθρωπίᾳ περιβόητος, γένεσθέ μοι καὶ δίψους\nκαὶ θαλάσσης ἀγριώτεροι.”\nΤαῦτα λέγοντος οἰκτρῶς ἔλεος εἰσῆλθε τὰ πλήθη,\nκαὶ τάχ’ ἂν ἔπεισεν, ὥστε κἂν ἐφοδίων τυχεῖν, εἰ μὴ\nδαίμων τις τιμωρὸς Καλλιρρόης ἐνεμέσησεν αὐτῷ\nτῆς ἀδίκου πειθοῦς· ἔμελλε γὰρ τὸ σχετλιώτατον ἔσεσθαι\nπάντων πραγμάτων, πεισθῆναι Συρακουσίους\nὅτι μόνος ἐσώθη διὰ εὐσέβειαν ὁ μόνος σωθεὶς δι᾽\nἀσέβειαν, ἵνα ἐπὶ πλέον κολασθῇ.\nΚαθεζόμενος οὖν\nἐν τῷ πλήθει τις ἁλιεὺς ἐγνώρισεν αὐτὸν καὶ ἡσυχῆ\nπρὸς τοὺς καθεζομένους εἶπε “τοῦτον ἐγὼ καὶ πρότερον\nεἶδον περὶ τὸν λιμένα τὸν ἡμέτερον στρεφόμενον.” Ταχέως οὖν ὁ λόγος εἰς πλείονας διεδόθη, καί\nτις ἐξεβόησε “ψεύδεται.” Πᾶς οὖν ὁ δῆμος ἐπεστράφη,\nκαὶ προσέταξαν οἱ ἄρχοντες καταβῆναι τὸν πρῶτον\nεἰπόντα· ἀρνουμένου δὲ Θήρωνος ὁ ἁλιεὺς μᾶλλον\nἐπιστεύθη. Βασανιστὰς εὐθὺς ἐκάλουν καὶ μάστιγες\nπροσεφέροντο τῷ δυσσεβεῖ· καόμενος δὲ καὶ τεμνόμενος\nἀντεῖχεν ἐπὶ πλέον καὶ μικροῦ δεῖν ἐνίκησε\nτὰς βασάνους.\nἈλλὰ μέγα τὸ συνειδὸς ἑκάστῳ καὶ παγκρατὴς\nἡ ἀλήθεια· μόλις μὲν γὰρ καὶ βραδέως ἀλλ̓\nὡμολόγησεν ὁ Θήρων. Ἤρξατο οὖν διηγεῖσθαι “πλοῦτον\nθαπτόμενον ἰδὼν συνήγαγον λῃστάς.\nἨνοίξαμεν\nτὸν τάφον· εὕρομεν ζῶσαν τὴν νεκράν· πάντα συλήσαντες\nἐνεθήκαμεν τῷ κέλητι· πλεύσαντες εἰς Μίλητον\nμόνην ἐπωλήσαμεν τὴν γυναῖκα, τὰ δὲ λοιπὰ\nδιεκομίζομεν εἰς Κρήτην· ἐξωσθέντες δὲ εἰς τὸν Ἰόνιον\nὑπὸ ἀνέμων ἃ πεπόνθαμεν καὶ ὑμεῖς ἑωράκατε.” Πάντα εἰπὼν μόνον τοὔνομα οὐκ ἐμνημόνευσε τοῦ\nπριαμένου.\nῬηθέντων δὲ τούτων χαρὰ καὶ λύπη πάντας εἰσῆλθε·\nχαρὰ μὲν ὅτι ζῇ Καλλιρρόη, λύπη δὲ ὅτι πέπραται.\n\nΘήρωνι μὲν οὖν θανάτου ψῆφος ἠνέχθη,\nΧαιρέας δὲ ἱκέτευε μηδέπω θνήσκειν τὸν ἄνθρωπον, “ἵνα μοι” φησὶν “ἐλθὼν μηνύσῃ τοὺς ἀγοράσαντας.\nΛογίσασθέ μου τὴν ἀνάγκην· συνηγορῶ τῷ πωλήσαντί\nμου τὴν γυναῖκα.” Τοῦτο Ἑρμοκράτης ἐκώλυσε\nγενέσθαι “βέλτιον” εἰπὼν “ποιήσασθαι τὴν ζήτησιν\nἐπιπονωτέραν ἢ λυθῆναι τοὺς νόμους. Δέομαι\nδὲ ὑμῶν, ἄνδρες Συρακούσιοι, μνησθέντας στρατηγίας\nτῆς ἐμῆς καὶ τροπαίων ἀποδοῦναί μοι ταύτην\nτὴν χάριν εἰς τὴν θυγατέρα. Πέμψατε πρεσβείαν\nὑπὲρ αὐτῆς·\nτὴν ἐλευθέραν ἀπολάβωμεν.” Ἔτι λέγοντος\nὁ δῆμος ἀνεβόησε “πάντες πλεύσωμεν,” ἐκ δὲ\nτῆς βουλῆς ὑπέστησαν ἐθελονταὶ τὸ πλεῖστον μέρος·\nὁ δὲ Ἑρμοκράτης “τῆς μὲν τιμῆσ” ἔφη “χάριν ἐπίσταμαι\nπᾶσιν, ἀρκοῦσι δὲ πρεσβευταὶ δύο μὲν ἀπὸ\nτοῦ δήμου, δύο δὲ ἀπὸ τῆς βουλῆς· πλεύσεται δὲ\nΧαιρέας πέμπτος αὐτός.”\nἜδοξε ταῦτα καὶ ἐκυρώθη, διέλυσέ τε ἐπὶ τούτοις\nτὴν ἐκκλησίαν. Ἀπαγομένῳ δὲ Θήρωνι μέγα μέρος\nτοῦ πλήθους ἐπηκολούθησεν. Ἀνεσκολοπίσθη δὲ πρὸ\nτοῦ Καλλιρρόης τάφου καὶ ἔβλεπεν ἀπὸ τοῦ σταυροῦ\nτὴν θάλασσαν ἐκείνην, δι’ ἧς αἰχμάλωτον ἔφερε τὴν\nἙρμοκράτους θυγατέρα, ἣν οὐκ ἔλαβον οὐδὲ Ἀθηναῖοι.\nΤοῖς μὲν οὖν ἄλλοις ἅπασιν ἐδόκει περιμένειν\nτὴν ὥραν τοῦ πλοῦ καὶ ἔαρος ὑπολάμψαντος ἀνάγεσθαι·\nτότε γὰρ ἔτι χειμὼν εἱστήκει καὶ παντάπασιν\nἀδύνατον ἐδόκει τὸν Ἰόνιον περαιοῦσθαι· Χαιρέας\nδὲ ἔσπευδεν, ἕτοιμος ὢν διὰ τὸν ἔρωτα, ζεύξας σχεδίαν\nεἰς τὸ πέλαγος ἑαυτὸν ἀφεῖναι τοῖς ἀνέμοις φέρεσθαι.\nΟὔκουν οὐδὲ οἱ πρέσβεις ἤθελον βραδύνειν\nὑπ’ αἰδοῦς τῆς τε πρὸς ἐκεῖνον καὶ μάλιστα πρὸς Ἑρμοκράτην,\n\nἀλλ’ ἡτοιμάζοντο πλεῖν. Συρακούσιοι δὲ\nδημοσίᾳ τὸν στόλον ἐξέπεμψαν, ἵνα καὶ τοῦτο εἰς\nἀξίωμα προστεθῇ τῆς πρεσβείας.\nΚαθείλκυσαν οὖν\nἐκείνην τὴν τριήρη τὴν στρατηγικήν, ἔχουσαν ἔτι τὰ\nσημεῖα τῆς νίκης. Ἐπεὶ δὲ ἧκεν ἡ κυρία τῆς ἀναγωγῆς\nἡμέρα, τὸ πλῆθος εἰς τὸν λιμένα συνέδραμεν,\nοὐκ ἄνδρες μόνον, ἀλλὰ καὶ γυναῖκες καὶ παῖδες, καὶ\nἦσαν ὁμοῦ εὐχαί, δάκρυα, στεναγμοί, παραμυθία,\nφόβος, θάρσος, ἀπόγνωσις, ἐλπίς. Ἀρίστων δέ, ὁ\nΧαιρέου πατήρ, ἐσχατογήρως καὶ νοσῷ παρειμένος,\nπεριέφυ τῷ τραχήλῳ τοῦ παιδὸς καὶ ἀνακρεμάμενος\nαὐτοῦ κλάων ἔλεγε “τίνι με καταλείπεις, ὦ τέκνον,\nἡμιθνῆτα πρεσβύτην; ὅτι μὲν γὰρ οὐκέτι σε ὄψομαι\nδῆλον.\nΠερίμεινον δὲ κἂν ὀλίγας ἡμέρας, ὅπως ἐν\nταῖς χερσὶ ταῖς σαῖς ἀποθάνω· θάψον δέ με καὶ\nἄπιθι.” Ἡ δὲ μήτηρ τῶν γονάτων αὐτοῦ λαβομένη “ἐγὼ δὲ σου δέομαι” φησίν, “ὦ τέκνον, μή με ἐνταῦθα\nκαταλίπῃς ἔρημον, ἀλλ’ ἐμβαλοῦ τριήρει φορτίον\nκοῦφον· ἂν δὲ ὦ βαρεῖα καὶ περιττή, ῥίψατέ με\nεἰς τὴν θάλασσαν,\nἣν σὺ πλεῖς.” Ταῦτα λέγουσα\nπεριέρρηξε τὸ στῆθος καὶ προτείνουσα τὰς θηλὰς· “τέκνον” φησί,\nτάδ’ αἴδεο καί μ’ ἐλέησον\nαὐτήν, εἴ ποτέ τοι λαθικηδέα μαζὸν ἐπέσχον.\n\nΚατεκλάσθη Χαιρέας πρὸς τὰς τῶν γονέων ἱκεσίας\nκαὶ ἔρριψεν ἑαυτὸν ἀπὸ τῆς νεὼς εἰς τὴν θάλασσαν,\nἀποθανεῖν θέλων, ἵνα φύγῃ δυοῖν θάτερον, ἢ τὸ μὴ\nζητεῖν Καλλιρρόην ἢ τὸ λυπῆσαι τοὺς γονεῖς· ταχέως\nδὲ ἀπορρίψαντες οἱ ναῦται μόλις αὐτὸν ἀνεκούφισαν.\nἘνταῦθα Ἑρμοκράτης ἀπεσκέδασε τὸ πλῆθος καὶ ἐκέλευσε\n\nτῷ κυβερνήτῃ λοιπὸν ἀνάγεσθαι. Συνέβη δέ\nτι καὶ ἄλλο φιλίας ἔργον οὐκ ἀγεννές. Πολύχαρμος\nγάρ, ὁ ἑταῖρος τοῦ Χαιρέου, παραυτὰ μὲν οὐκ ὤφθη\nἐν τῷ μέσῳ, ἀλλὰ καὶ πρὸς τοὺς γονεῖς ἔφη “φίλος\nμέν, φίλος Χαιρέας, οὐ μὴν ἄχρι τούτου γε ὥστε καὶ\nπερὶ τῶν ἐσχάτων αὐτῷ συγκινδυνεύειν.\nΔιόπερ, ἕως\nἀποπλεῖ, ὑπεκστήσομαι.” Ἡνίκα δὲ ἀπεσάλευσε τῆς\nγῆς τὸ πλοῖον, ἀπὸ τῆς πρύμνης αὐτοὺς ἀπησπάσατο,\nἵνα μηκέτι αὐτὸν δύνωνται κατασχεῖν.\nἘξελθὼν δὲ τοῦ λιμένος Χαιρέας καὶ ἀποβλέψας\nεἰς τὸ πέλαγος “ἄγε με” φησίν, “ὦ θάλασσα, τὸν\nαὐτὸν δρόμον, ὃν καὶ Καλλιρρόην ἤγαγες. Εὔχομαί\nσοι, Πόσειδον, ἢ κἀκείνην μεθ’ ἡμῶν ἢ μηδὲ ἐμὲ\nχωρὶς ἐκείνης ἐνταῦθα. Εἰ μὴ γὰρ δύναμαι τὴν γυναῖκα\nτὴν ἐμὴν ἀπολαβεῖν, θέλω κἂν δουλεύειν μετ’ αὐτῆς.”\nΠνεῦμα δὲ φορὸν ὑπέλαβε τὴν τριήρη καὶ ὥσπερ\nκατ’ ἴχνος τοῦ κέλητος ἔτρεχεν. Ἐν δὲ ταῖς ἴσαις\nἡμέραις εἰς Ἰωνίαν ἧκον καὶ ὡρμίσαντο ἐπὶ τῆς αὐτῆς\nἀκτῆς ἐν τοῖς Διονυσίου χωρίοις.\nΟἱ μὲν οὖν ἄλλοι\nκεκμηκότες ἐκβάντες εἰς τὴν γῆν περὶ τὴν ἀνάληψιν\nἠπείγοντο τὴν ἑαυτῶν, σκηνάς τε πηγνύμενοι\nκαὶ παρασκευάζοντες εὐωχίαν, Χαιρέας δὲ μετὰ Πολυχάρμου\nπερινοστῶν “πῶς νῦν” φησὶ “Καλλιρρόην\nεὑρεῖν δυνάμεθα; μάλιστα μὲν γὰρ φοβοῦμαι μὴ\nΘήρων ἡμᾶς διεψεύσατο καὶ τέθνηκεν ἡ δυστυχής.\nΕἰ δ’ ἄρα καὶ ἀληθῶς πέπραται, τίς οἶδεν ὅποι·\nπολλὴ γὰρ ἡ Ἀσία.” Μεταξὺ δὲ ἀλύοντες περιέπεσον\nτῷ νεῷ τῆς Ἀφροδίτης. Ἔδοξεν οὐν αὐτοῖς προσκυνῆσαι\nτὴν θεόν, καὶ προσδραμὼν τοῖς γόνασιν αὐτῆς\nΧαιρέας “σύ μοι, δέσποινα, πρώτη Καλλιρρόην ἔδειξας\nἐν τῇ σῇ ἑορτῇ· σὺ καὶ νῦν ἀπόδος, ἣν ἐχαρίσω·”\nμεταξὺ δ᾽ ἀνακύψας εἶδε παρὰ τὴν θεὸν εἰκόνα\nΚαλλιρρόης χρυσῆν, ἀνάθημα Διονυσίου.\nΤοῦ δ’ αὐτοῦ λύτο γούνατα καὶ φίλον ἦτορ.\nΚατέπεσεν οὖν σκοτοδινιάσας· θεασαμένη δὲ αὐτὸν\nἡ ζάκορος ὕδωρ προσήνεγκε καὶ ἀνακτωμένη τὸν ἄνθρωπον\nεἶπε “θάρρει, τέκνον, καὶ ἄλλους πολλοὺς\nἡ θεὸς ἐξέπληξεν· ἐπιφανὴς γάρ ἐστι καὶ δείκνυσιν\nἑαυτὴν ἐναργῶς. Ἀλλ’ ἀγαθοῦ μεγάλου τοῦτ’ ἔστι\nσημεῖον. Ὁρᾷς εἰκόνα τὴν χρυσῆν; αὕτη δούλη μὲν\nἦν, ἡ δὲ Ἀφροδίτη πάντων ἡμῶν κυρίαν πεποίηκεν\nαὐτήν.” “Τίς γάρ ἐστιν” ὁ Χαιρέας εἶπεν “αὕτη;” “Ἡ δέσποινα τῶν χωρίων τούτων, ὦ τέκνον, Διονυσίου\nγυνή, τοῦ πρώτου τῶν Ἰώνων.” Ἀκούσας ὁ Πολύχαρμος,\nοἷα δὴ σωφρονῶν αὐτός, οὐδὲν εἴασεν ἔτι\nτὸν Χαιρέαν εἰπεῖν, ἀλλ’ ὑποβαστάσας ἐξήγαγεν ἐκεῖθεν,\nοὐ βουλόμενος ἐκπύστους γενέσθαι τίνες εἰσί,\nπρὶν ἅπαντα βουλεύσασθαι καλῶς καὶ συντάξαι πρὸς\nἀλλήλους.\nὉ δὲ Χαιρέας τῆς ζακόρου παρούσης οὐδὲν\nεἶπεν ἀλλ’ ἐσίγησεν ἐγκρατῶς, πλὴν ὅσον αὐτομάτως\nἐξεπήδησεν αὐτοῦ τὰ δάκρυα· πόρρω δὲ ἀπελθὼν\nἐπὶ γῆς μόνος ἔρριψεν ἑαυτὸν καὶ “ὦ θάλασσα” φησὶ “φιλάνθρωπε, τί με διέσωσας; ἢ ἵνα εὐπλοήσας ἴδω\nΚαλλιρρόην ἄλλου γυναῖκα; τοῦτο οὐκ ἤλπισα γενέσθαι\nποτὲ οὐδὲ ἀποθανόντος Χαιρέου.\nΤί ποιήσω\nὁ δυστυχής; παρὰ δεσπότου μὲν γὰρ ἤλπιζόν σε\nκομιεῖσθαι καὶ τοῖς λύτροις ἐπίστευον ὅτι πείσω τὸν\nἀγοράσαντα· νῦν δὲ εὕρηκά σε πλουσίαν, τάχα καὶ\nβασιλίδα. Πόσῳ δ’ ἂν εὐτυχέστερος ὑπῆρχον, εἴ σε\nπτωχεύουσαν εὑρήκειν. Εἴπω Διονυσίῳ προσελθὼν\nʽἀπόδος μοι τὴν γυναῖκα;ʼ τοῦτο δὲ λέγει τίς γεγαμηκότι;\nἈλλ’ οὐδ᾽, ἂν ἀπαντήσω, δύναμαί σοι προσελθεῖν,\nἀλλ’ οὐδέ, τὸ κοινότατον, ὡς πολίτης ἀσπάσασθαι.\nΚινδυνεύω τάχα καὶ ὡς μοιχὸς τῆς ἐμῆς γυναικὸς\nἀπολέσθαι.” Ταῦτα ὀδυρόμενον παρεμυθεῖτο\nΠολύχαρμος.\nἘν δὲ τῷ μεταξὺ Φωκᾶς, ὁ οἰκονόμος Διονυσίου,\nθεασάμενος τριήρη ναύμαχον, οὐκ ἀδεὴς καθειστήκει·\nναύτην δέ τινα ὑποκορισάμενος μανθάνει παῤ\nαὐτοῦ τὴν ἀλήθειαν, τίνες εἰσὶ καὶ πόθεν καὶ διὰ\nτίνα πλέουσι. Συνῆκεν οὖν ὅτι μεγάλην συμφορὰν ἡ\nτριήρης αὕτη κομίζει Διονυσίῳ καὶ οὐ βιώσεται Καλλιρρόης\nἀποσπασθείς.\nΟἷα δὲ φιλοδέσποτος ἐθελήσας\nπρολαβεῖν τὸ δεινὸν καὶ σβέσαι πόλεμον μέγαν\nμέν, οὐ κοινὸν δέ, ἀλλὰ τῆς Διονυσίου μόνης οἰκίας,\nδιὰ τοῦτο ἀφιππευσάμενος εἴς τι φρουρίον βαρβάρων,\nἀνήγγειλεν ὅτι τριήρης πολεμία λανθάνει\nτάχα μὲν ἐπὶ κατασκοπὴν τάχα δὲ καὶ διὰ λῃστείαν\nὑφορμοῦσα, συμφέρει δὲ τοῖς βασιλέως πράγμασιν\nἀνάρπαστον αὐτὴν γενέσθαι πρὶν ἀδικεῖν.\nἜπεισε\nτοὺς βαρβάρους καὶ συντεταγμένους ἤγαγεν. Ἐπιπεσόντες\nοὖν μέσῃ νυκτὶ καὶ πῦρ ἐμβαλόντες τὴν μὲν\nτριήρη κατέφλεξαν, ὅσους δὲ ζῶντας ἔλαβον, δήσαντες\nεἰς τὸ φρουρίον ἀνήγαγον. Νεμήσεως δὲ τῶν\nαἰχμαλώτων γενομένης ἱκέτευσαν Χαιρέας καὶ Πολύχαρμος\nἑνὶ δεσπότῃ πραθῆναι. Καὶ ὁ λαβὼν αὐτοὺς\nἐπώλησεν εἰς Καρίαν. Ἐκεῖ δὲ πέδας σύροντες παχείας\nεἰργάζοντο τὰ Μιθριδάτου.\nΚαλλιρρόῃ δὲ ὄναρ ἐπέστη Χαιρέας δεδεμένος\nκαὶ θέλων αὐτῇ προσελθεῖν, ἀλλὰ μὴ δυνάμενος·\nἀνεκώκυσε δὲ μέγα καὶ διωλύγιον ἐν τοῖς ὕπνοις “Χαιρέα, δεῦρο.” Τότε πρῶτον Διονύσιος ἤκουσεν\nὄνομα Χαιρέου. Τῆς γυναικὸς οὖν ταραχθείσης ἐπύθετο\n“τίς, ὃν ἐκάλεις;” Προύδωκε δὲ αὐτὴν τὰ δάκρυα\nκαὶ τὴν λύπην οὐκ ἐδυνήθη κατασχεῖν, ἀλλ̓\nἔδωκε παρρησίαν τῷ πάθει.\n“Δυστυχὴσ” φησὶν “ἄνθρωπος,\nἐμὸς ἀνὴρ ἐκ παρθενίας, οὐδὲ ἐν τοῖς ὀνείροις\nεὐτυχής· εἶδον γὰρ αὐτὸν δεδεμένον. Ἀλλὰ σὺ\nμέν, ἄθλιε, τέθνηκας ζητῶν ἐμὲ ʽδηλοῖ γὰρ θάνατόν\nσου τὰ δεσμἄ, ἐγὼ δὲ ζῶ καὶ τρυφῶ, κατάκειμαι δὲ\nἐπὶ χρυσηλάτου κλίνης μετὰ ἀνδρὸς ἑτέρου. Πλὴν\nοὐκ εἰς μακρὰν ἀφίξομαι πρὸς σέ.\nΕἰ καὶ ζῶντες ἀλλήλων\nοὐκ ἀπελαύσαμεν, ἀποθανόντες ἀλλήλους ἕξομεν.” Τούτων τῶν λόγων ἀκούσας ὁ Διονύσιος ποικίλας\nἐλάμβανε γνώμας· ἥπτετο μὲν γὰρ αὐτοῦ ζηλοτυπία\nδιότι καὶ νεκρὸν ἐφίλει Χαιρέαν, ἥπτετο\nδὲ καὶ φόβος μὴ ἑαυτὴν ἀποκτείνῃ· ἐθάρρει δ’ ὅμως\nὅτι ὁ πρῶτος ἀνὴρ ἐδόκει τεθνηκέναι τῇ γυναικί· μὴ\nγὰρ ἀπολείψειν αὐτὴν Διονύσιον, οὐκ ὄντος ἔτι Χαιρέου.\nΠαρεμυθεῖτο τοίνυν ὡς δυνατὸν μάλιστα τὴν\nγυναῖκα καὶ ἐπὶ πολλὰς ἡμέρας παρεφύλαττε, μὴ ἄρα\nτι δεινὸν ἑαυτὴν ἐργάσηται. Περιέσπασε δὲ τὸ πένθος\nἐλπὶς τοῦ τάχα ζῆν ἐκεῖνον καὶ ψευδόνειρον αὐτὴν\nγεγονέναι· τὸ δὲ πλέον ἡ γαστήρ· ἑβδόμῳ γὰρ\nμηνὶ μετὰ τοὺς γάμους υἱὸν ἔτεκε τῷ μὲν δοκεῖν ἐκ\nΔιονυσίου, Χαιρέου δὲ ταῖς ἀληθείαις. Ἑορτὴν μεγίστην\nἤγαγεν ἡ πόλις καὶ πρεσβεῖαι ἀφίκοντο πανταχόθεν\nΜιλησίοις συνηδομένων ὅτι τὸ γένος αὔξει\nτὸ Διονυσίου. Κἀκεῖνος ὑπὸ τῆς χαρᾶς πάντων\nπαρεχώρησε τῇ γυναικὶ καὶ δέσποιναν αὐτὴν ἀπέδειξε\nτῆς οἰκίας. Ἀναθημάτων ἐνέπλησε τοὺς νεώς,\nπανδημεὶ τὴν πόλιν εἱστία θυσίαις.\nἈγωνιῶσα δὲ Καλλιρρόη μὴ προδοθῇ τὸ ἀπόρρητον\nαὐτῆς, ἠξίωσεν ἐλευθερωθῆναι Πλαγγόνα, τὴν\nμόνην αὐτῇ συνειδυῖαν ὅτι πρὸς Διονύσιον ἦλθεν\n\nἐγκύμων, ἵνα μὴ μόνον ἐκ τῆς γνώμης ἀλλὰ καὶ ἐκ\nτῆς τύχης ἔχῃ τὸ πιστὸν παρ’ αὐτῆς. “Ἄσμενοσ” εἶπεν\nὁ Διονύσιος “ἀμείβομαι Πλαγγόνα διακονίας\nἐρωτικῆς.\nἌδικον δὲ ποιοῦμεν εἰ τὴν θεραπαινίδα\nτετιμήκαμεν, οὐκ ἀποδώσομεν δὲ τὴν χάριν τῇ Ἀφροδίτῃ,\nπαρ’ ᾗ πρῶτον ἀλλήλους εἴδομεν.” “Κἀγὼ” φησὶν ἡ Καλλιρρόη “σοῦ θέλω μᾶλλον· ἔχω γὰρ αὐτῇ\nμείζονα χάριν. Νῦν μὲν οὖν λεχὼ ἔτι εἰμί, περιμείναντες\nδὲ ὀλίγας ἡμέρας ἀσφαλέστερον ἄπιμεν εἰς\nτοὺς ἀγρούς.”\nΤαχέως δὲ αὑτὴν ἀνέλαβεν ἐκ τοῦ τόκου καὶ κρείττων\nἐγένετο καὶ μείζων, οὐκέτι κόρη, ἀλλὰ γυναικὸς\nἀκμὴν προσλαβοῦσα. Παραγενομένων δὲ αὐτῶν εἰς\nτὸν ἀγρὸν μεγαλοπρεπεῖς θυσίας παρεσκεύασε Φωκᾶς·\nκαὶ γὰρ πλῆθος ἐπηκολούθησεν ἐξ ἄστεος. Καταρχόμενος\nοὖν ὁ Διονύσιος ἑκατόμβης “δέσποινα” φησὶν “Ἀφροδίτη, σύ μοι πάντων ἀγαθῶν αἰτία.\nΠαρὰ σοῦ Καλλιρρόην ἔχω, παρὰ σοῦ τὸν υἱόν, καὶ\nἀνήρ εἰμι διὰ σὲ καὶ πατήρ. Ἐμοὶ μὲν ἤρκει Καλλιρρόη\nκαὶ πατρίδος μοι καὶ γονέων γλυκυτέρα, φιλῶ\nδὲ τὸ τέκνον ὅτι μοι τὴν μητέρα βεβαιοτέραν πεποίηκεν.\nὍμηρον ἔχω τῆς εὐνοίας τῆς πρὸς αὐτήν. Ἱκετεύω\nσε, δέσποινα, σῶζε ἐμοὶ μὲν Καλλιρρόην, Καλλιρρόῃ\nδὲ τὸν υἱόν.” Ἐπευφήμησε τὸ πλῆθος τῶν\nπεριεστηκότων καὶ οἱ μὲν ῥόδοις οἱ δὲ ἴοις οἱ δὲ αὐτοῖς\nστεφάνοις ἐφυλλοβόλησαν αὐτούς, ὥστε πλησθῆναι\nτὸ τέμενος ἀνθέων. Διονύσιος μὲν οὖν πάντων\nἀκουόντων εἶπε τὴν εὐχήν, Καλλιρρόη δὲ μόνη\nἠθέλησε πρὸς τὴν Ἀφροδίτην λαλῆσαι.\nΠρῶτον μὲν\nοὖν τὸν υἱὸν εἰς τὰς αὑτῆς ἀγκάλας ἐνέθηκε, καὶ\nὤφθη θέαμα κάλλιστον, οἷον οὔτε ζωγράφος ἔγραψεν\nοὔτε πλάστης ἔπλασεν οὔτε ποιητὴς ἱστόρησε μέχρι\n\nνῦν· οὐδεὶς γὰρ αὐτῶν ἐποίησεν Ἄρτεμιν ἢ Ἀθηνᾶν\nβρέφος ἐν ἀγκάλαις κομίζουσαν ʽἔκλαυσεν ὑφ̓\nἡδονῆς Διονύσιος ἰδὼν καὶ ἡσυχῆ τὴν Νέμεσιν προσεκύνησἐ·\nμόνην δὲ Πλαγγόνα προσμεῖναι κελεύσασα\nτοὺς λοιποὺς προύπεμψεν εἰς τὴν ἔπαυλιν.\nἘπεὶ δὲ\nἀπηλλάγησαν, στᾶσα πλησίον τῆς Ἀφροδίτης καὶ\nἀνατείνασα χερσὶ τὸ βρέφος “ὑπὲρ τούτου σοι” φησίν, “ὦ δέσποινα, γινώσκω τὴν χάριν· ὑπὲρ ἐμαυτῆς\nγὰρ οὐκ οἶδα. Τότ’ ἄν σοι καὶ περὶ ἐμαυτῆς ἠπιστάμην\nχάριν, εἴ μοι Χαιρέαν ἐτήρησας. Πλὴν εἰκόνα\nμοι δέδωκας ἀνδρὸς φιλτάτου καὶ ὅλον οὐκ ἀφείλου\nμου Χαιρέαν.\nΔὸς δή μοι γενέσθαι τὸν υἱὸν εὐτυχέστερον\nμὲν τῶν γονέων, ὅμοιον δὲ τῷ πάππῳ· πλεύσειε\nδὲ καὶ οὗτος ἐπὶ τριήρους στρατηγικῆς, καί τις\nεἴποι, ναυμαχοῦντος αὐτοῦ ʽκρείττων Ἑρμοκράτους\nὁ ἔγγονος·̓ ἡσθήσεται μὲν γὰρ καὶ ὁ πατὴρ ἔχων τῆς\nἀρετῆς διάδοχον, ἡσθησόμεθα δὲ οἱ γονεῖς αὐτοῦ καὶ\nτεθνεῶτες.\nἹκετεύω σε, δέσποινα, διαλλάγηθί μοι\nλοιπόν· ἱκανῶς γάρ μοι δεδυστύχηται. Τέθνηκα,\nἀνέζησα, λελῄστευμαι, πέφευγα, πέπραμαι, δεδούλευκα·\nτίθημι δὲ καὶ τὸν δεύτερον γάμον ἔτι μοι τούτων\nβαρύτερον. Ἀλλὰ μίαν ἀντὶ πάντων αἰτοῦμαι\nχάριν παρὰ σοῦ καὶ διὰ σοῦ παρὰ τῶν ἄλλων θεῶν·\nσῶζέ μου τὸν ὀρφανόν.” Ἔτι βουλομένην λέγειν ἐπέσχε\nτὰ δάκρυα.\nΜικρὸν οὖν διαλιποῦσα καλεῖ τὴν ἰέρειαν· ἡ δὲ\nπρεσβῦτις ὑπακούσασα “τί κλάεισ” εἶπεν, “ὦ παιδίον,\nἐν ἀγαθοῖς τηλικούτοις; ἤδη γὰρ καί σε ὡς\nθεὰν οἱ ξένοι προσκυνοῦσι. Πρῴην ἦλθον ἐνθάδε\nδύο νεανίσκοι καλοὶ παραπλέοντες· ὁ δὲ ἕτερος αὐτῶν\nθεασάμενός σου τὴν εἰκόνα, μικροῦ δεῖν ἐξέπνευσεν.\nΟὕτως ἐπιφανῆ σε ἡ Ἀφροδίτη πεποίηκεν.”\nἜπληξε τὴν καρδίαν τῆς Καλλιρρόης τοῦτο καὶ\nὥσπερ ἐμμανὴς γενομένη, στήσασα τοὺς ὀφθαλμοὺς\nἀνέκραγε “τίνες ἦσαν οἱ ξένοι; πόθεν ἔπλεον; τί σοι\nδιηγοῦντο;” Δείσασα δὲ ἡ πρεσβῦτις τὸ μὲν πρῶτον\nἄφωνος εἱστήκει, μόλις δὲ ἐφθέγξατο “μόνον εἶδον\nαὐτούς, οὐδὲν ἤκουσα.” “Ποταποὺς εἶδες;\nἀναμνήσθητι\nτὸν χαρακτῆρα αὐτῶν.” Ἔφρασεν ἡ γραῦς οὐκ\nἀκριβῶς μέν, ὑπώπτευσε δ’ ὅμως ἐκείνη τὴν ἀλήθειαν·\nὃ γὰρ βούλεται τοῦθ’ ἕκαστος καὶ οἴεται. Βλέψασα\nδὲ πρὸς Πλαγγόνα “δύναται” φησὶν “ὁ δυστυχὴς\nΧαιρέας πλανώμενος ἐνθάδε παρεῖναι. Τί οὖν\nἐγένετο; ζητήσωμεν αὐτόν, ἀλλὰ σιγῶσαι.”\nἈφικομένη τοίνυν πρὸς Διονύσιον τοῦτο μόνον\nεἶπεν, ὅπερ ἤκουσε παρὰ τῆς ἱερείας· ἠπίστατο γὰρ\nὅτι φύσει περίεργόν ἐστιν ἔρως κἀκεῖνος δι’ ἑαυτὸν\nπολυπραγμονήσει περὶ τῶν γεγονότων. Ὅπερ\nοὖν καὶ συνέβη. Πυθόμενος γὰρ ὁ Διονύσιος εὐθὺς\nἐνεπλήσθη ζηλοτυπίας καὶ πόρρω μὲν ἦν τοῦ Χαιρέαν\nὑποπτεύειν, ἔδεισε δὲ ἄρα μή τις λανθάνῃ κατὰ\nτοὺς ἀγροὺς ἐπιβουλὴ μοιχική· πάντα γὰρ ὑποπτεύειν\nαὐτὸν καὶ δεδιέναι τὸ κάλλος ἀνέπειθε τῆς γυναικός.\nἘφοβεῖτο δὲ οὐ μόνον τὰς παρὰ ἀνθρώπων\nἐπιβουλάς, ἀλλὰ προσεδόκα τάχα αὐτῷ καταβήσεσθαι\nκαὶ θεὸν ἐξ οὐρανοῦ ἀντεραστήν. Καλέσας τοίνυν\nΦωκᾶν διηρεύνα “τίνες εἰσὶν οἱ νεανίσκοι καὶ\nπόθεν; ἆρά γε πλούσιοι καὶ καλοί; διὰ τί δὲ τὴν\nἐμὴν Ἀφροδίτην προσεκύνουν; τίς ἐμήνυσεν αὐτοῖς;\nτίς ἐπέτρεψεν;” Ὁ δὲ Φωκᾶς ἀπέκρυπτε τὴν ἀλήθειαν,\nοὐ Διονύσιον δεδοικώς, γινώσκων δὲ ὅτι Καλλιρρόη\nκαὶ αὐτὸν ἀπολεῖ καὶ τὸ γένος αὐτοῦ, πυθομένη\nπερὶ τῶν γεγονότων. Ἐπεὶ οὖν ἔξαρνος ἦν ἐπιδεδημηκέναι\nτινάς, οὐκ εἰδὼς ὁ Διονύσιος τὴν αἰτίαν\n\nὑπώπτευσε βαρυτέραν ἐπιβουλὴν καθ’ ἑαυτοῦ\nσυνίστασθαι.\nΔιοργισθεὶς οὖν μάστιγας ᾔτει καὶ\nτροχὸν ἐπὶ Φωκᾶν, καὶ οὐ μόνον ἐκεῖνον ἀλλὰ καὶ\nτοὺς ἐν τοῖς ἀγροῖς ἅπαντας συνεκάλει μοιχείαν πεπεισμένος\nζητεῖν. Αἰσθόμενος δὲ Φωκᾶς οἷ καθέστηκε\nδεινοῦ καὶ λέγων καὶ σιωπῶν “σοὶ” φησί, “δέσποτα,\nἐρῶ μόνῳ τὴν ἀλήθειαν.” Ὁ δὲ Διονύσιος\nπάντας ἀποπέμψας “ἰδοὺ” φησὶ “μόνοι γεγόναμεν.\nΜηδὲν· ἔτι ψεύσῃ, λέγε τἀληθὲς κἂν φαῦλον ᾖ.” “Φαῦλον μὲν” εἶπεν “οὐδέν ἐστιν, ὦ δέσποτα, μεγάλων\nγὰρ ἀγαθῶν φέρω σοι διηγήματα· εἰ δὲ σκυθρωπότερά\nἐστιν αὐτῶν τὰ πρῶτα, διὰ τοῦτο μηδὲν\nἀγωνιάσῃς μηδὲ λυπηθῇς, ἀλλὰ περίμεινον, ἕως οὗ\nπάντα ἀκούσῃς·\nχρηστὸν γὰρ ἔχει τὸ τέλος.” Μετέωρος\nοὖν ὁ Διονύσιος πρὸς τὴν ἐπαγγελίαν γενόμενος\nκαὶ ἀναρτήσας ἑαυτὸν τῆς ἀκροάσεως “μὴ βράδυνε” φησὶν “ἀλλ’ ἤδη διηγοῦ.” Τότ’ οὖν ἤρξατο λέγειν “τριήρης ἐνθάδε κατέπλευσεν ἐκ Σικελίας καὶ πρέσβεις\nΣυρακουσίων παρὰ σοῦ Καλλιρρόην ἀπαιτούντων.”\nἘξέθανεν ὁ Διονύσιος ἀκούσας καὶ νὺξ αὐτοῦ\nτῶν ὀφθαλμῶν κατεχύθη· φαντασίαν γὰρ ἔλαβεν ὡς\nἐφεστηκότος αὐτῷ Χαιρέου καὶ Καλλιρρόην ἀποσπῶντος.\nὉ μὲν οὖν ἔκειτο καὶ σχῆμα καὶ χρῶμα\nνεκροῦ παριστάς, Φωκᾶς δὲ ἐν ἀπορίᾳ καθειστήκει,\nκαλέσαι μὲν οὐδένα θέλων, ἵνα μή τις αὐτῷ μάρτυς\nγένηται τῶν ἀπορρήτων· μόλις δὲ καὶ κατ’ ὀλίγον\nαὐτὸς τὸν δεσπότην ἀνεκτήσατο “θάρρει” λέγων, “Χαιρέας τέθνηκεν· ἀπόλωλεν ἡ ναῦς· οὐδεὶς ἔτι\nφόβος.” Ταῦτα τὰ ῥήματα ψυχὴν ἐνέθηκε Διονυσίῳ,\nκαὶ κατ’ ὀλίγον πάλιν ἐν ἑαυτῷ γενόμενος ἀκριβῶς\nἐπυνθάνετο πάντα, καὶ Φωκᾶς διηγεῖτο τὸν ναύτην,\nτὸν μηνύσαντα, πόθεν ἡ τριήρης καὶ διὰ τίνα πλέουσι\n\nκαὶ τίνες οἱ παρόντες, τὸ στρατήγημα τὸ ἴδιον\nἐπὶ τοὺς βαρβάρους, τὴν νύκτα, τὸ πῦρ, τὸ ναυάγιον,\nτὸν φόνον, τὰ δεσμά. Καθάπερ οὖν νέφος ἢ\nσκότος ἀπεκάλυψε τῆς ψυχῆς Διονύσιον, καὶ περιπτυξάμενος\nΦωκᾶν “σὺ” φησὶν “εὐεργέτης ἐμός, σὺ\nκηδεμὼν ἀληθὴς καὶ πιστότατος ἐν τοῖς ἀπορρήτοις.\nΔιὰ σὲ Καλλιρρόην ἔχω καὶ τὸν υἱόν. Ἐγὼ μὲν οὐκ\nἄν σοι προσέταξα Χαιρέαν ἀποκτεῖναι, σοῦ δὲ ποιήσαντος\nοὐ μέμφομαι· τὸ γὰρ ἀδίκημα φιλοδέσποτον.\nΤοῦτο μόνον ἀμελῶς ἐποίησας ὅτι οὐκ ἐπολυπραγμόνησας\nπότερον ἐν τοῖς τεθνηκόσι Χαιρέας ἐστὶν ἢ\nἐν τοῖς δεδεμένοις. Καὶ ἔδει ζητῆσαι τὸν νεκρόν· καὶ\nγὰρ ἐκεῖνος ἂν ἔτυχε τάφου κἀγὼ βεβαιότερον ἔσχον\nτὸ θαρρεῖν. Οὐ δύναμαι δὲ νῦν ἀμερίμνως εὐτυχεῖν\nδιὰ τοὺς δεδεμένους· οὐδὲ γὰρ τοῦτο ἴσμεν, ὅποι τις\nαὐτῶν ἐπράθη.”\nΠροστάξας δὲ Φωκᾶν τὰ μὲν ἄλλα τῶν γεγονότων\nφανερῶς διηγεῖσθαι, δύο δὲ ταῦτα σιγᾶν, τὸ\nἴδιον στρατήγημα καὶ ὅτι ἐκ τῆς τριήρους τινὲς ἔτι\nζῶσι, παραγίνεται πρὸς Καλλιρρόην σκυθρωπός·\nεἶτα συγκαλέσας πεισθέντας τοὺς ἀγροίκους, ἵνα ἡ\nγυνὴ πυθομένη τὰ συμβάντα βεβαιοτέραν ἤδη λάβῃ\nπερὶ Χαιρέου τὴν ἀπόγνωσιν.\nἘλθόντες δὲ διηγοῦντο\nʽπάντες δὲ ᾔδεσαν’ ὅτι “βάρβαροί ποθεν λῃσταὶ\nνυκτὸς καταδραμόντες ἐνέπρησαν Ἑλληνικὴν\nτριήρη τῆς προτεραίας ὁρμισθεῖσαν ἐπὶ τῆς ἀκτῆς·\nκαὶ μεθ’ ἡμέραν εἴδομεν αἵματι μεμιγμένον ὕδωρ καὶ\nνεκροὺς ὑπὸ τῶν κυμάτων φερομένους.” Ἀκούσασα\nἡ γυνὴ τὴν ἐσθῆτα περιερρήξατο, κόπτουσα δὲ τοὺς\nὀφθαλμοὺς καὶ τὰς παρειὰς ἀνέδραμεν εἰς τὸν οἶκον,\nὅποι τὸ πρῶτον εἰσῆλθε πραθεῖσα. Διονύσιος δὲ\nἐξουσίαν ἔδωκε τῷ πάθει, φοβούμενος μὴ γένηται\n\nφορτικός, ἂν ἀκαίρως παρῇ. Πάντας οὖν ἐκέλευσεν\nἀπαλλαγῆναι, μόνην δὲ προσεδρεύειν Πλαγγόνα, μή\nτι ἄρα δεινὸν αὑτὴν ἐργάσηται.\nΚαλλιρρόη δὲ ἠρεμίας\nλαβομένη, χαμαὶ καθεσθεῖσα καὶ κόνιν τῆς κεφαλῆς\nκαταχέασα, τὰς κόμας σπαράξασα τοιούτων\nἤρξατο γόων “ἐγὼ μὲν προαποθανεῖν ἢ συναποθανεῖν\nεὐξάμην σοι, Χαιρέα· πάντως δέ μοι κἂν ἐπαποθανεῖν\nἀναγκαῖον· τίς γὰρ ἔτι λείπεται ἐλπὶς ἐν\nτῷ ζῆν με κατέχουσα;\nΔυστυχοῦσα μέχρι νῦν ἐλογιζόμην\nʽὄψομαί ποτε Χαιρέαν καὶ διηγήσομαι αὐτῷ\nπόσα πέπονθα δι’ ἐκεῖνον· ταῦτά με ποιήσει τιμιωτέραν\nαὐτῷ. Πόσης ἐμπλησθήσεται χαρᾶς, ὅταν ἴδῃ\nτὸν υἱόν.ʼ Ἀνόνητά μοι πάντα γέγονε, καὶ τὸ τέκνον\nἤδη περισσόν· προσετέθη γάρ μου τοῖς κακοῖς ὀρφανός.\nἌδικε Ἀφροδίτη, σὺ μόνη Χαιρέαν εἶδες, ἐμοὶ\nδὲ οὐκ ἔδειξας αὐτὸν ἐλθόντα· λῃστῶν χερσὶ παρέδωκας\nτὸ σῶμα τὸ καλόν· οὐκ ἠλέησας τὸν πλεύσαντα\nδιὰ σέ. Τοιαύτῃ θεῷ τίς ἄν προσεύχοιτο, ἥτις τὸν\nἴδιον ἱκέτην ἀπέκτεινας.\nΟὐκ ἐβοήθησας ἐν νυκτὶ\nφοβερᾷ φονευόμενον ἰδοῦσα πλησίον σου μειράκιον\nκαλόν, ἐρωτικόν· ἀφείλου μου τὸν ἡλικιώτην, τὸν\nπολίτην, τὸν ἐραστήν, τὸν ἐρώμενον, τὸν νυμφίον.\nἈπόδος αὐτοῦ μοι κἂν τὸν νεκρόν. Τίθημι ὅτι ἐγεννήθημεν\nἡμεῖς ἀτυχέστατοι πάντων· τί δὲ καὶ ἡ τριήρης\nἠδίκησεν, ὡς βάρβαροι κατέκαυσαν αὐτήν, ἧς οὐκ\nἐκράτησαν οὐδὲ Ἀθηναῖοι; Νῦν ἡμῶν ἀμφοτέρων οἱ\nγονεῖς τῇ θαλάσσῃ παρακάθηνται, τὸν ἡμέτερον κατάπλουν\nπεριμένοντες, καὶ ἥτις ἂν ναῦς πόρρωθενς1\nὀφθῇ, λέγουσι ʽΧαιρέας Καλλιρόην ἄγων ἔρχεται,ʼ\nτὴν κοίτην ἡμῖν εὐτρεπίζουσι τὴν νυμφικήν, κοσμεῖται\nδὲ θάλαμος οἷς ἴδιος οὐδὲ τάφος ὑπάρχει. Θάλασσα\n\nμιαρά, σὺ καὶ Χαιρέαν εἰς Μίλητον ἤγαγες\nφονευθῆναι καὶ ἐμὲ πραθῆναι.”\nΤαύτην μὲν οὖν τὴν νύκτα Καλλιρρόη διῆγεν ἐν\nθρήνοις, Χαιρέαν ἔτι ζῶντα πενθοῦσα· μικρὸν δὲ\nκαταδραθοῦσα ὄναρ ἑώρα λῃστήριον βαρβάρων πῦρ\nἐπιφέροντας, ἐμπιμπραμένην δὲ τριήρη, Χαιρέᾳ δὲ\nβοηθοῦσαν ἑαυτήν.\nὉ δὲ Διονύσιος ἐλυπεῖτο μὲν\nὁρῶν τρυχομένην τὴν γυναῖκα, μὴ ἄρα τι καὶ τοῦ κάλλους\nαὐτῇ παραπόληται, λυσιτελεῖν δὲ ὑπελάμβανε\nεἰς τὸν ἴδιον ἔρωτα, τὸν πρότερον ἄνδρα βεβαίως\nαὐτὴν ἀπογνῶναι.\nΘέλων οὖν ἐνδείξασθαι στοργὴν\nκαὶ μεγαλοψυχίαν ἔφη πρὸς αὐτὴν “ἀνάστηθι, ὦ\nγύναι, καὶ τάφον κατασκεύασον τῷ ταλαιπώρῳ. Τί\nτὰ μὲν ἀδύνατα σπεύδεις, ἀμελεῖς δὲ τῶν ἀναγκαίων;\nνόμιζε ἐφεστηκότα σοι λέγειν αὐτὸν\nʽθάπτε με, ὅττι τάχιστα πύλας Ἀίδαο περήσω.ʼ\nκαὶ γὰρ εἰ μὴ τὸ σῶμα εὕρηται τοῦ δυστυχοῦς, ἀλλὰ\nνόμος οὗτος ἀρχαῖος Ἑλλήνων, ὥστε καὶ τοὺς ἀφανεῖς\nτάφοις κοσμεῖν.”\nἜπεισε ταχέως, τὸ γὰρ πρὸς ἡδονὴν εἶχεν ἡ συμβουλία.\nΦροντίδος οὖν ἐμπεσούσης ἐλώφησεν ἡ λύπη,\nκαὶ ἐξαναστᾶσα τῆς κλίνης κατεσκόπει χωρίον, ἐν ᾧ\nποιήσει τὸν τάφον. Ἤρεσε δ’ αὐτῇ πλησίον τοῦ νεὼ\nτῆς Ἀφροδίτης, ὥστε καὶ τοὺς αὖθις ἔχειν ἔρωτος\nὑπόμνημα.\nΔιονύσιος δὲ ἐφθόνησε Χαιρέᾳ τῆς γειτνιάσεως\nκαὶ τὸν τόπον τοῦτον ἐφύλαττεν ἑαυτῷ.\nΘέλων οὖν ἅμα καὶ τριβὴν ἐγγενέσθαι τῇ φροντίδι\n“βαδίζωμεν, ὦ γύναι” φησὶν “εἰς ἄστυ, κἀκεῖ πρὸ\nτῆς πόλεως ὑψηλὸν καὶ ἀρίδηλον κατασκευάσωμεν τάφον,\nὥς κεν τηλεφανὴς ἐκ ποντόφιν ἀνδράσιν εἴη.\nΚαλοὶ δὲ Μιλησίων εἰσὶ λιμένες, εἰς οὓς καθορμίζονται\nκαὶ Συρακούσιοι πολλάκις. Οὔκουν οὐδὲ παρὰ\nτοῖς πολίταις ἀκλεᾶ τὴν φιλοτιμίαν ἕξεις.”\nὉ λόγος ἤρεσε Καλλιρρόῃ, καὶ τότε μὲν ἐπέσχε\nτὴν σπουδήν· ἐπειδὴ δὲ ἧκεν εἰς τὴν πόλιν, ἐπί τινος\nὑψηλῆς ᾐόνος οἰκοδομεῖν ἤρξατο τάφον, πάντα\nὅμοιον τῷ ἰδίῳ τῷ ἐν Συρακούσαις, τὸ σχῆμα, τὸ μέγεθος,\nτὴν πολυτέλειαν, καὶ οὗτος δέ, ὡς ἐκεῖνος,\nζῶντος. Ἐπεὶ δὲ ἀφθόνοις ἀναλώμασι καὶ πολυχειρίᾳ\nταχέως τὸ ἔργον ἠνύσθη, τότε ἤδη καὶ τὴν ἐκκομιδὴν\nἐμιμήσατο τὴν ἐπ’ αὐτῷ.\nΠροηγγέλλετο μὲν\nγὰρ ἡμέρα ῥητή, συνῆλθε δὲ εἰς ἐκείνην οὐ μόνον τὸ\nΜιλησίων πλῆθος ἀλλὰ καὶ τῆς Ἰωνίας σχεδὸν ὅλης.\nΠαρῆσαν δὲ καὶ δύο σατράπαι κατὰ καιρὸν ἐπιδημοῦντες,\nΜιθριδάτης ὁ ἐν Καρίᾳ καὶ Φαρνάκης δὲ ὁ\nΛυδίας.\nἩ μὲν οὖν πρόφασις ἦν τιμῆσαι Διονύσιον,\nἡ δὲ ἀλήθεια Καλλιρρόην ἰδεῖν. Ἦν δὲ καὶ κλέος\nμέγα τῆς γυναικὸς ἐπὶ τῆς Ἀσίας πάσης καὶ ἀνέβαινεν\nἤδη μέχρι τοῦ μεγάλου βασιλέως ὄνομα Καλλιρρόης,\nοἷον οὐδὲ Ἀριάδνης οὐδὲ Λήδας. Τότε δὲ καὶ\nτῆς δόξης εὑρέθη κρείττων· προῆλθε γὰρ μελανείμων,\nλελυμένη τὰς τρίχας· ἀστράπτουσα δὲ τῷ προσώπῳ\nκαὶ παραγυμνοῦσα τοὺς βραχίονας ὑπὲρ τὴν\nΛευκώλενον καὶ Καλλίσφυρον ἐφαίνετο τὰς Ὁμήρου.\nΟὐδεὶς μὲν οὖν οὐδὲ τῶν ἄλλων τὴν μαρμαρυγὴν\nὑπήνεγκε τοῦ κάλλους, ἀλλ’ οἱ μὲν ἀπεστράφησαν,\nὡς ἀκτῖνος ἡλιακῆς ἐμπεσούσης, οἱ δὲ καὶ προσεκύνησαν.\nἜπαθόν τι καὶ παῖδες. Μιθριδάτης δέ, ὁ Καρίας\n\nἔπαρχος, ἀχανὴς κατέπεσεν, ὥσπερ τις ἐξ ἀπροσδοκήτου\nσφενδόνῃ βληθείς, καὶ μόλις αὐτὸν οἱ θεραπευτῆρες\nὑποβαστάζοντες ἔφερον.\nἘπόμπευε δ᾽\nεἴδωλον Χαιρέου πρὸς τὴν ἐν τῷ δακτυλίῳ σφραγῖδα\nδιατυπωθέν· καλλίστην δὲ οὖσαν τὴν εἰκόνα προσέβλεψεν\nοὐδεὶς Καλλιρρόης παρούσης, ἀλλ’ ἐκείνη\nμόνη τοὺς ἁπάντων ἐδημαγώγησεν ὀφθαλμούς.\nΠῶς\nἄν τις διηγήσαιτο κατ’ ἀξίαν τὰ τελευταῖα τῆς πομπῆς;\nἘπεὶ γὰρ ἐγένοντο τοῦ τάφου πλησίον, οἱ μὲν\nκομίζοντες τὴν κλίνην ἔθηκαν, ἀναβᾶσα δὲ ἐπ’ αὐτὴν\nἡ Καλλιρρόη Χαιρέᾳ περιεχύθη καὶ καταφιλοῦσα\nτὴν εἰκόνα “σὺ μὲν ἔθαψας ἐμὲ πρῶτος ἐν Συρακούσαις,\nἐγὼ δὲ ἐν Μιλήτῳ πάλιν σέ. Μὴ γὰρ μεγάλα\nμόνον, ἀλλὰ καὶ παράδοξα δυστυχοῦμεν· ἀλλήλους\nἐθάψαμεν. Οὐκ ἔχει δὲ ἡμῶν οὐδέτερος οὐδὲ τὸν νεκρόν.\nΤύχη βάσκανε, καὶ ἀποθανοῦσιν ἡμῖν ἐφθόνησας\nκοινὴν γῆν ἐπιθέσθαι καὶ φυγάδας ἡμῶν ἐποίησας\nκαὶ τοὺς νεκρούς.” Θρῆνον ἐξέρρηξε τὸ πλῆθος\nκαὶ πάντες οὐχ ὅτι τέθνηκε Χαιρέαν ἠλέουν, ἀλλ’ ὅτι\nτοιαύτης γυναικὸς ἀφῄρητο.\nΚαλλιρρόη μὲν οὖν ἐν Μιλήτῳ Χαιρέαν ἔθαπτε,\nΧαιρέας δὲ ἐν Καρίᾳ δεδεμένος εἰργάζετο. Σκάπτων\nδὲ τὸ σῶμα ταχέως ἐξετρυχώθη· πολλὰ γὰρ αὐτὸν\nἐβάρει, κόπος, ἀμέλεια, τὰ δεσμά, καὶ τούτων μᾶλλον\nὁ ἔρως. Ἀποθανεῖν δὲ βουλόμενον αὐτὸν οὐκ εἴα\nλεπτή τις ἐλπίς, ὅτι τάχα ποτὲ Καλλιρρόην ὄψεται.\nʽΠολύχαρμος οὖν, ὁ συναλοὺς αὐτῷ φίλος, βλέπων\nΧαιρέαν ἐργάζεσθαι μὴ δυνάμενον, ἀλλὰ πληγὰς λαμβάνοντα\nκαὶ προπηλακιζόμενον αἰσχρῶς, λέγει πρὸς\nτὸν ἐργοστόλον “χωρίον ἡμῖν ἀπομέρισον ἐξαίρετον,\nἵνα μὴ τὴν τῶν ἄλλων δεσμωτῶν ῥᾳθυμίαν ἡμῖν καταλογίζῃ·\nτὸ δὲ ἴδιον μέτρον αὐτοὶ ἀποδώσομεν πρὃ??ʼ\n\nἡμέραν.” Πείθεται καὶ δίδωσιν.\nὉ δὲ Πολύχαρμος,\nοἷα δὴ νεανίας ἀνδρικὸς τὴν φύσιν καὶ μὴ δουλεύων\nἔρωτι, χαλεπῷ τυράννῳ, τὰς δύο μοίρας αὐτὸς σχεδὸν\nεἰργάζετο μόνος, πλεονεκτῶν ἐν τοῖς πόνοις ἡδέως,\nἵνα περισώσῃ τὸν φίλον.\nΚαὶ οὗτοι μὲν ἦσαν ἐν τοιαύταις συμφοραῖς, ὀψὲ\nμεταμανθάνοντες τὴν ἐλευθερίαν· ὁ δὲ Μιθριδάτης\nὁ σατράπης ἐπανῆλθεν εἰς Καρίαν οὐ τοιοῦτος, οἷος\nεἰς Μίλητον ἐξῆλθεν, ἀλλ’ ὠχρός τε καὶ λεπτός, οἷα\nδὴ τραῦμα ἔχων ἐν τῇ ψυχῇ θερμόν τε καὶ γλυκύ.\nΤηκόμενος δὲ ὑπὸ τοῦ Καλλιρρόης ἔρωτος πάντως\nἂν ἐτελεύτησεν, εἰ μὴ τοιᾶσδέ τινος ἐτύγχανε παραμυθίας.\nΤῶν ἐργατῶν τινὲς τῶν ἅμα Χαιρέᾳ δεδεμένων\nʽἓξ καὶ δέκα δ’ ἦσαν τὸν ἀριθμὸν ἐν οἰκίσκῳ\nσκοτεινῷ καθειργμένοἰ νύκτωρ διακόψαντες τὰ δεσμὰ\nτὸν ἐπιστάτην ἀπέσφαξαν, εἶτα δρασμὸν ἐπεχείρουν.\nἈλλ’ οὐ διέφυγον, οἱ γὰρ κύνες οἱ φυλάσσοντες\nἐμήνυσαν αὐτούς. Φωραθέντες οὖν ἐκείνης τῆς\nνυκτὸς ἐδέθησαν ἐπιμελέστερον ἐν ξύλῳ πάντες, μεθ̓\nἡμέραν δὲ ὁ οἰκονόμος ἐμήνυσε τῷ δεσπότῃ τὸ συμβάν,\nκἀκεῖνος οὐδὲ ἰδὼν αὐτοὺς οὐδὲ ἀπολογουμένων\nἀκούσας εὐθὺς ἐκέλευσε τοὺς ἓξ καὶ δέκα τοὺς\nὁμοσκήνους ἀνασταυρῶσαι.\nΠροήχθησαν οὖν πόδας\nτε καὶ τραχήλους συνδεδεμένοι, καὶ ἕκαστος αὐτῶν\nτὸν σταυρὸν ἔφερε· τῇ δὲ ἀναγκαίᾳ τιμωρίᾳ καὶ τὴν\nἔξωθεν φαντασίαν σκυθρωπὴν προσέθηκαν οἱ κολάζοντες\nεἰς φόβου παράδειγμα τοῖς ὁμοίοις. Χαιρέας\nμὲν οὖν ἀπαγόμενος ἐσίγα, Πολύχαρμος δὲ τὸν σταυρὸν\nβαστάζων “διὰ σὲ” φησίν, “ὦ Καλλιρρόη, ταῦτα\nπάσχομεν.\nΣὺ πάντων ἡμῖν τῶν κακῶν αἰτία.” Τοῦτον\nδὲ τὸν λόγον ὁ οἰκονόμος ἀκούσας ἔδοξεν εἶναί\nτινα γυναῖκα τὴν συνειδυῖαν τοῖς τετολμημένοις.\n\nὍπως οὖν κἀκείνη κολασθῇ καὶ ζήτησις γένηται τῆς\nἐπιβουλῆς, ταχέως τὸν Πολύχαρμον ἀπορρήξας τῆς\nκοινῆς ἁλύσεως πρὸς Μιθριδάτην ἤγαγεν. Ὁ δὲ ἐν\nπαραδείσῳ τινὶ κατέκειτο μόνος ἀλύων καὶ Καλλιρρόην\nἀναπλάττων ἑαυτῷ τοιαύτην, ὁποίαν εἶδε πενθοῦσαν·\nὅλος δὲ ὢν ἐπὶ τῇ ἐννοίᾳ ἐκείνῃ τὸν οἰκέτην\nἀηδῶς ἐθεάσατο.\n“Τί γὰρ” φησὶν “παρενοχλεῖς;” “Ἀναγκαῖον” εἶπεν, “ὦ δέσποτα· τὴν γὰρ πηγὴν\nἀνεύρηκα τοῦ μεγάλου λήματος, καὶ οὗτος ὁ κατάρατος\nἄνθρωπος ἐπίσταται γυναῖκα μιαρὰν συμπράξασαν\nτῷ φόνῳ.” Ἀκούσας οὖν ὁ Μιθριδάτης συνήγαγε\nτὰς ὀφρῦς καὶ δεινὸν βλέπων “λέγε” φησὶ “τὴν\nσυνειδυῖαν καὶ κοινωνὸν ὑμῖν τῶν ἀδικημάτων.” Ὁ\nδὲ Πολύχαρμος ἔξαρνος ἦν εἰδέναι, μηδὲ γὰρ ὅλως\nτῆς πράξεως κεκοινωνηκέναι. Μάστιγες ᾐτοῦντο καὶ\nπῦρ ἐφέρετο καὶ βασανιστηρίων ἦν παρασκευή, καί\nτις ἤδη τοῦ σώματος ἁπτόμενος αὐτοῦ “λέγε” φησὶ “τοὔνομα τῆς γυναικός, ἣν αἰτίαν ὡμολόγησας εἶναί\nσοι τῶν κακῶν.” Καλλιρρόην εἶπεν ὁ Πολύχαρμος.\nἜπληξε τοὔνομα Μιθριδάτην, καὶ ἀτυχῆ τινὰ ἔδοξεν\nὁμωνυμίαν ἔχειν ἐκείνῃ τὴν γυναῖκα. Οὐκέτι οὖν\nπροθύμως ἐξελέγχειν ἤθελε, δεδοικὼς μὴ καταστῇ\nποτε εἰς ἀνάγκην ὑβρίσαι τὸ ἥδιστον ὄνομα· τῶν δὲ\nφίλων καὶ τῶν οἰκετῶν εἰς ἔρευναν ἀκριβεστέραν παρακαλούντων\n“ἡκέτω” φησὶ “Καλλιρρόη.” Παίοντες\nοὖν τὸν Πολύχαρμον ἠρώτων τίς ἐστι καὶ πόθεν\nἄξουσιν αὐτήν. Ὁ δὲ ἄθλιος ἐν ἀμηχανίᾳ γενόμενος\nκαταψεύσασθαι μὲν οὐδεμιᾶς ἤθελε· “τί δὲ μάτην” εἶπε “θορυβεῖσθε ζητοῦντες τὴν οὐ παροῦσαν; Καλλιρρόης\nἐγὼ Συρακουσίας ἐμνημόνευσα, θυγατρὸς\nἙρμοκράτους τοῦ στρατηγοῦ.” Ταῦτα ἀκούσας Μιθριδάτης\nἐρυθήματος ἐνεπλήσθη καὶ ἵδρου τὰ ἔνδον,\n\nκαί που καὶ δάκρυον αὐτοῦ μὴ θέλοντος προύκεσεν,\nὥστε καὶ τὸν Πολύχαρμον διασιωπῆσαι καὶ πάντας\nἀπορεῖν τοὺς παρόντας. Ὀψὲ δὲ καὶ μόλις ὁ Μιθριδάτης\nσυναγαγὼν ἑαυτὸν “τί δὲ σοὶ” φησὶ “πρᾶγμα\nπρὸς Καλλιρρόην ἐκείνην, καὶ διὰ τί μέλλων ἀποθνήσκειν\nἐμνημόνευσας αὐτῆς;” Ὁ δὲ ἀπεκρίνατο “μακρὸς ὁ μῦθος, ὦ δέσποτα, καὶ πρὸς οὐδὲν ἔτι\nχρήσιμός μοι.\nΟὐκ ἐνοχλήσω δέ σε ληρῶν ἀκαίρως,\nἅμα δὲ καὶ δέδοικα μή, ἐὰν βραδύνω φθάσῃ μὲ ὁ φίλος·\nθέλω δὲ αὐτῷ καὶ συναποθανεῖν.” Ἐπεκλάσθησαν\nαἱ ὀργαὶ τῶν ἀκουόντων καὶ ὁ θυμὸς εἰς ἔλεον\nμετέπεσε, Μιθριδάτης δὲ ὑπὲρ πάντας συνεχύθη καὶ “μὴ δέδιθι” φησίν, “οὐ γὰρ ἐνοχλήσεις μοι διηγούμενος·\nἔχω γὰρ ψυχὴν φιλάνθρωπον. Λέγε πάντα\nθαρρῶν καὶ μηδὲν παραλίπῃς, τίς εἶ καὶ πόθεν, καὶ\nπῶς ἦλθες εἰς Καρίαν καὶ διὰ τί σκάπτεις δεδεμένος;\nμάλιστα δέ μοι διήγησαι περὶ Καλλιρρόης καὶ τίς ὁ φίλος.”\nἬρξατο οὖν ὁ Πολύχαρμος λέγειν “ἡμεῖς, οἱ δύο\nδεσμῶται, Συρακούσιοι γένος ἐσμέν. Ἀλλ’ ὁ μὲν\nἕτερος νεανίσκος πρῶτος Σικελίας δόξῃ τε καὶ πλούτῳ\nκαὶ εὐμορφίᾳ ποτέ, ἐγὼ δὲ εὐτελὴς μέν, συμφοιτητὴς\nδὲ ἐκείνου καὶ φίλος.\nΚαταλιπόντες οὖν τοὺς γονεῖς\nἐξεπλεύσαμεν τῆς πατρίδος, ἐγὼ μὲν δι’ ἐκεῖνον,\nἐκεῖνος δὲ διὰ γυναῖκα Καλλιρρόην τοὔνομα,\nἥν, δόξας ἀποτεθνηκέναι, ἔθαψε πολυτελῶς, τυμβωρύχοι\nδὲ ζῶσαν εὑρόντες εἰς Ἰωνίαν ἐπώλησαν. Τοῦτο\nγὰρ ἡμῖν ἐμήνυσε δημοσίᾳ βασανιζόμενος Θήρων ὁ\nλῃστής.\nἜπεμψεν οὖν ἡ πόλις ἡ Συρακουσίων\nτριήρη καὶ πρέσβεις τοὺς ἀναζητήσοντας τὴν γυναῖκα.\nΤαύτην τὴν τριήρη νυκτὸς ὁρμοῦσαν ἐνέπρησαν βάρβαροι\nκαὶ τοὺς μὲν πολλοὺς ἀπέσφαξαν, ἐμὲ δὲ καὶ\n\nτὸν φίλον δήσαντες ἐπώλησαν ἐνταῦθα. Ἡμεῖς μὲν\nοὖν σωφρόνως ἐφέρομεν τὴν συμφοράν· ἕτεροι δέ\nτινες τῶν ἡμῖν συνδεδεμένων, οὓς ἀγνοοῦμεν, διαρρήξαντες\nτὰ δεσμὰ φόνον εἰργάσαντο καὶ σοῦ κελεύσαντος\nτὴν ἐπὶ τὸν σταυρὸν ἠγόμεθα πάντες.\nὉ μὲν\nοὖν φίλος οὐδὲ ἀποθνήσκων ἐνεκάλει τῇ γυναικί,\nκροήχθην δὲ αὐτῆς μνημονεῦσαι καὶ τῶν κακῶν αἰτίαν\nεἰπεῖν ἐκείνην, δι’ ἣν ἐπλεύσαμεν.” Ἔτι λέγοντος\nαὐτοῦ Μιθριδάτης ἀνεβόησε “Χαιρέαν λέγεις.”\n“Τὸν φίλον” εἶπεν ὁ Πολύχαρμος· “ἀλλὰ δέομαί σου,\nδέσποτα, κέλευσον τῷ δημίῳ μηδὲ τοὺς σταυροὺς\nἡμῶν διαζεῦξαι.” Δάκρυα καὶ στεναγμὸς ἐπηκολούθησε\nτῷ διηγήματι, καὶ πάντας ἔπεμψε Μιθριδάτης\nἐπὶ Χαιρέαν, ἵνα μὴ φθάσῃ τελευτήσας. Εὗρον δὲ\nτοὺς μὲν ἄλλους ἀνῃρημένους, ἄρτι δ’ ἐκεῖνον ἐπιβαίνοντα\nτοῦ σταυροῦ.\nΠόρρωθεν οὖν ἐκεκράγεσαν\nἄλλος ἄλλο τι “φεῖσαι, κατάβηθι, μὴ τρώσῃς, ἄφες.” Ὁ μὲν οὖν δήμιος ἐπέσχε τὴν ὁρμήν· Χαιρέας δὲ λυπούμενος\nκατέβαινε τοῦ σταυροῦ· χαίρων γὰρ ἀπηλλάσσετο\nβίου πονήρου καὶ ἔρωτος ἀτυχοῦς. Ἀγομένῳ\nδὲ αὐτῷ Μιθριδάτης ἀπήντησε καὶ περιπτυξάμενος\nεἶπεν “ἀδελφὲ καὶ φίλε, μικροῦ με ἐνήδρευσας ἔργον\nἀσεβὲς ἐργάσασθαι διὰ τὴν ἐγκρατῆ μὲν ἀλλ̓\nἄκαιρόν σου σιωπήν.” Εὐθὺς οὖν προσέταξε τοῖς\nοἰκέταις ἄγειν ἐπὶ λουτρὰ καὶ τὰ σώματα θεραπεῦσαι,\nλουσαμένοις δὲ περιθεῖναι χλανίδας Ἑλληνικὰς πολυτελεῖς·\nαὐτὸς δὲ τοὺς γνωρίμους ἐς τὸ συμπόσιον\nπαρεκάλει καὶ ἔθυε Χαιρέου σωτήρια. Πότος ἦν\nμακρὸς καὶ ἡδεῖα φιλοφρόνησις καὶ θυμηδίας οὐδὲν\nἐνέδει.\nΠροκοπτούσης δὲ τῆς εὐωχίας θερμανθεὶς\nΜιθριδάτης οἴνῳ καὶ ἔρωτι “μὴ γὰρ τὰ δεσμὰ καὶ\nτὸν σταυρὸν ἐλεῶ σου, Χαιρέα” φησίν, “ἀλλ’ ὅτι\n\nτοιαύτης γυναικὸς ἀφῃρέθης.” Ἐκπλαγεὶς οὖν ὁ Χαιρέας\nἀνέκραγε “ποῦ γὰρ σὺ Καλλιρρόην εἶδες τὴν\nἐμήν;” “Οὐκέτι σὴν” εἶπεν ὁ Μιθριδάτης, “ἀλλὰ\nΔιονυσίου τοῦ Μιλησίου νόμῳ γαμηθεῖσαν· ἤδη δὲ\nκαὶ τέκνον ἐστὶν αὐτοῖς.” Οὐκ ἐκαρτέρησεν ὁ Χαιρέας\nἀκούσας, ἀλλὰ τοῖς γόνασι Μιθριδάτου προσπεσὼν “ἱκετεύω σε, πάλιν, ὦ δέσποτα, τὸν σταυρόν\nμοι ἀπόδος. Χεῖρόν με βασανίζεις, ἐπὶ τοιούτῳ\nδιηγήματι ζῆν ἀναγκάζων.\nἌπιστε Καλλιρρόη καὶ\nπασῶν ἀσεβεστάτη γυναικῶν, ἐγὼ μὲν ἐπράθην διὰ\nσὲ καὶ ἔσκαψα καὶ σταυρὸν ἐβάστασα καὶ δημίου\nχερσὶ παρεδόθην, σὺ δὲ ἐτρύφας καὶ γάμους ἔθυες\nἐμοῦ δεδεμένου. Οὐκ ἤρκεσεν ὅτι γυνὴ γέγονας ἄλλου\nΧαιρέου ζῶντος,\nγέγονας δὲ καὶ μήτηρ.” Κλάειν\nἤρξαντο πάντες καὶ μετέβαλε τὸ συμπόσιον εἰς σκυθρωπὴν\nὑπόθεσιν. Μόνος ἐπὶ τούτοις Μιθριδάτης\nἔχαιρεν, ἐλπίδα τινὰ λαμβάνων ἐρωτικήν, ὡς δυνάμενος\nἤδη καὶ λέγειν καὶ πράττειν τι περὶ Καλλιρρόης,\nἵνα δοκῇ φίλῳ βοηθεῖν. “Ἅρτι μὲν οὖν” ἔφη, “νὺξ γάρ ἐστιν, ἀπίωμεν, τῇ δ’ ὑστεραίᾳ νήφοντες\nβουλευώμεθα περὶ τούτων· δεῖται γὰρ ἡ σκέψις σχολῆς\nμακροτέρας.” Ἐπὶ τούτοις ἀναστὰς διέλυσε τὸ\nσυμπόσιον καὶ αὐτὸς μὲν ἀνεπαύετο, καθάπερ ἦν\nἔθος αὐτῷ, τοῖς δὲ Συρακουσίοις νεανίσκοις θεραπείαν\nτε καὶ οἶκον ἐξαίρετον ἀπέδειξε.\nΝὺξ ἐκείνη φροντίδων μεστὴ πάντας κατελάμβανε\nκαὶ οὐδεὶς ἐδύνατο καθεύδειν· Χαιρέας μὲν γὰρ\nὠργίζετο, Πολύχαρμος δὲ παρεμυθεῖτο, Μιθριδάτης\nδὲ ἔχαιρεν ἐλπίζων ὅτι καθάπερ ἐν τοῖς ἀγῶσι τοῖς\nγυμνικοῖς ἔφεδρος ὢν μεταξὺ Χαιρέου τε καὶ Διονυσίου\nαὐτὸς ἀκονιτὶ τὸ ἆθλον Καλλιρρόην ἀποίσεται.\nΤῆς δ’ ὑστεραίας προτεθείσης τῆς γνώμης ὁ\n\nμὲν Χαιρέας εὐθὺς ἠξίου βαδίζειν εἰς Μίλητον καὶ\nΔιονύσιον ἀπαιτεῖν τὴν γυναῖκα· μὴ γὰρ ἂν μηδὲ\nΚαλλιρρόην ἐμμένειν ἰδοῦσαν αὐτόν· ὁ δὲ Μιθριδάτης “ἐμοῦ μὲν ἕνεκα” φησὶν “ἄπιθι, βούλομαι γάρ\nσε μηδεμίαν ἡμέραν ἀπεζεῦχθαι τῆς γυναικός· ὄφελον\nμηδὲ Σικελίας ἐξήλθετε, μηδὲ συνέβη τι δεινὸν\nἀμφοῖν· ἐπεὶ δὲ ἡ φιλόκαινος τύχη δρᾶμα σκυθρωπὸν\nὑμῖν περιτέθεικε, βουλεύσασθαι δεῖ περὶ τῶν\nἑξῆς φρονιμώτερον· νῦν γὰρ σπεύδεις πάθει μᾶλλον\nἢ λογισμῷ μηδὲν τῶν μελλόντων προορώμενος.\nΜόνος\nκαὶ ξένος εἰς πόλιν ἀπέρχῃ τὴν μεγίστην καὶ ἀνδρὸς\nπλουσίου καὶ πρωτεύοντος ἐν Ἰωνίᾳ θέλεις\nἀποσπάσαι γυναῖκα ἐξαιρέτως αὐτῷ συναφθεῖσαν\nποίᾳ δυνάμει πεποιθώς; μακρὰν Ἑρμοκράτης σου\nκαὶ Μιθριδάτης οἱ μόνοι σύμμαχοι, πενθῆσαι δυνάμενοί\nσε μᾶλλον ἢ βοηθῆσαι.\nΦοβοῦμαι καὶ τὴν τύχην\nτοῦ τόπου. Δεινὰ μὲν ἐκεῖ πέπονθας ἤδη· δόξει\nδέ σοι τὰ τότε φιλανθρωπότερα. Τότε Μίλητος ἦν.\nἘδέθης μέν, ἀλλ’ ἔζησας· ἐπράθης, ἀλλ’ ἐμοί. Νῦν\nδέ, ἂν αἴσθηται Διονύσιος ἐπιβουλεύοντα τοῖς γάμοις\nαὐτοῦ, τίς σε θεῶν δυνήσεται σῶσαι; Παραδοθήσῃ\nδὲ ἀντεραστῇ τυράννῳ, καὶ τάχα μὲν οὐδὲ πιστευθήσῃ\nΧαιρέας εἶναι, κινδυνεύσεις δὲ μᾶλλον, κἂν\nἀληθῶς εἶναί σε νομίσῃ.\nΣὺ μόνος ἀγνοεῖς τὴν φύσιν\nτοῦ ἔρωτος, ὅτι οὗ??ʼος ὁ θεὸς ἀπάταις χαίρει καὶ\nδόλοις; δοκεῖ δέ μοι πρῶτον ἀποπειραθῆναί σε τῆς\nγυναικὸς διὰ γραμμάτων εἰ μέμνηταί σου καὶ Διονύσιον\nθέλει καταλιπεῖν ἢ\nκείνου βούλεται οἶκον ὀφέλλειν, ὅς κεν ὀπυίῃ.\nἘπιστολὴν γράψον αὐτῇ· λυπηθήτω, χαρήτω, ζητησάτω,\nκαλεσάτω· τῆς δὲ τῶν γραμμάτων διαπομπῆς\nἐγὼ προνοήσομαι. Βάδιζε καὶ γράφε.”\nΠείθεται Χαιρέας καὶ μόνος ἐπ’ ἐρημίας γενόμενος\nἤθελε γράφειν, ἀλλ’ οὐκ ἐδύνατο, δακρύων ἐπιρρεόντων\nκαὶ τῆς χειρὸς αὐτοῦ τρεμούσης. Ἀποκλαύσας\nδὲ τὰς ἑαυτοῦ συμφορὰς μόλις ἤρξατο τοιαύτης\nἐπιστολῆς·\nΚΑΛΛΙΡΡΟΗι ΧΑΙΡΕΑΣ\nΖῶ, καὶ ζῶ διὰ Μιθριδάτην, τὸν ἐμὸν εὐεργέτην, ἐλπίζω δὲ\nκαὶ σόν· ἐπράθην γὰρ εἰς Καρίαν ὑπὸ βαρβάρων, οἵτινες ἐνέπρησαν\nτριήρη τὴν καλήν, τὴν στρατηγικήν, τὴν τοῦ σοῦ πατρός·\nἐξέπεμψε δὲ ἐπ’ αὐτῆς ἡ πόλις πρεσβείαν ὑπὲρ σοῦ. Τοὺς\nμὲν οὖν ἄλλους πολίτας οὐκ οἶδ’ ὅ τι γεγόνασιν, ἐμὲ δὲ καὶ\nΠολύχαρμον τὸν φίλον ἤδη μέλλοντας φονεύεσθαι σέσωκεν\nἔλεος δεσπότου.\nΠάντα δὲ Μιθριδάτης εὐεργετήσας τοῦτό με\nλελύπηκεν ἀντὶ πάντων, ὅτι μοι τὸν σὸν γάμον διηγήσατο·\nθάνατον μὲν γὰρ ἄνθρωπος ὢν προσεδόκων, τὸν δὲ σὸν γάμον\nοὐκ ἤλπισα. Ἀλλ’ ἱκετεύω, μετανόησον. Κατασπένδω τούτων\nμου τῶν γραμμάτων δάκρυα καὶ φιλήματα.\nἘγὼ Χαιρέας εἰμὶ\nὁ σὸς ἐκεῖνος, ὃν εἶδες παρθένος εἰς Ἀφροδίτην βαδίζουσα, δι᾽\nὃν ἠγρύπνησας. Μνήσθητι τοῦ θαλάμου καὶ τῆς νυκτὸς τῆς\nμυστικῆς, ἐν ᾗ πρῶτον σὺ μὲν ἀνδρός, ἐγὼ δὲ γυναικὸς κεῖραν\nἐλάβομεν. Ἀλλ’ ἐζηλοτύπησα. Τοῦτο ἴδιόν ἐστι φιλοῦντος. Δέδωκά\nσοι δίκας.\nἘπράθην, ἐδούλευσα, ἐδέθην. Μή μοι μνησικακήσῃς\nτοῦ λακτίσματος τοῦ προπετοῦς· κἀγὼ γὰρ ἐπὶ σταυρὸν\nἀνέβην διὰ σέ, σοὶ μηδὲν ἐγκαλῶν. Εἰ μὲν οὖν ἔτι μνημονεύσειας,\nοὐδὲν ἔπαθον· εἰ δὲ ἄλλο τι φρονεῖς, θανάτου μοι\nδώσεις ἀπόφασιν.\nΤαύτην τὴν ἐπιστολὴν ἔδωκεν Ὑγίνῳ τῷ πιστοτάτῳ,\nὃν καὶ διοικητὴν εἶχεν ἐν Καρίᾳ τῆς ὅλης οὐσίας,\nπαραγυμνώσας αὐτῷ καὶ τὸν ἴδιον ἔρωτα.\nἜγραψε δὲ καὶ αὐτὸς πρὸς Καλλιρρόην, εὔνοιαν ἐπιδεικνύμενος\nαὐτῇ καὶ κηδεμονίαν, ὅτι δι’ ἐκείνην\nΧαιρέαν ἔσωσε, καὶ συμβουλεύων μὴ ὑβρίσαι τὸν\nπρῶτον ἄνδρα, ὑπισχνούμενος αὐτὸς στρατηγήσειν\nὅπως ἀλλήλους ἀπολάβωσιν, ἂν καὶ τὴν ἐκείνης\nπροσλάβῃ ψῆφον.\nΣυνέπεμψε δὲ τῷ Ὑγίνῳ τρεῖς\n\nὑπηρέτας καὶ δῶρα πολυτελῆ καὶ χρυσίον συχνόν· εἴρητο\nδὲ πρὸς τοὺς ἄλλους οἰκέτας, ὅτι πέμπει ταῦτα\nΔιονυσίῳ, πρὸς τὸ ἀνύποπτον. Κελεύει δὲ τὸν Ὑγῖνον,\nἐπειδὰν ἐν Πριήνῃ γένηται, τοὺς μὲν ἄλλους\nαὐτοῦ καταλιπεῖν, μόνον δὲ αὐτόν, ὡς Ἴωνα ʽκαὶ γὰρ\nἡλλήνιζε τῇ φωνᾖ κατάσκοπον εἰς τὴν Μίλητον πορευθῆναι·\nεἶτ’ ἐπειδὰν μάθῃ πῶς ἂν χρήσαιτο τοῖς\nπράγμασι, τότε τοὺς ἐκ Πριήνης εἰς Μίλητον ἀπαγαγεῖν.\nὉ μὲν οὖν ἀπῄει καὶ ἔπραττε τὰ κεκελευσμένα,\nἡ τύχη δὲ οὐχ ὅμοιον τῇ γνώμῃ τὸ τέλος ἐβράβευσεν,\nἀλλὰ μειζόνων πραγμάτων ἐκίνησεν ἀρχήν. Ἐπειδὴ\nγὰρ Ὑγῖνος εἰς Μίλητον ἀπηλλάγη, καταλειφθέντες\nοἱ δοῦλοι τοῦ προεστηκότος ἔρημοι πρὸς ἀσωτίαν\nὥρμων, ἔχοντες χρυσίον ἄφθονον.\nἘν πόλει δὲ μικρᾷ\nκαὶ περιεργίας Ἑλληνικῆς πλήρει ξενικὴ πολυτέλεια\nτοὺς πάντων ἐπέστρεψεν ὀφθαλμούς· ἄγνωστοι\nγὰρ ἄνθρωποι καὶ τρυφῶντες ἔδοξαν αὐτοῖς\nμάλιστα μὲν λῃσταί, δραπέται δὲ πάντως.\nἯκεν οὖν\nεἰς τὸ πανδοκεῖον ὁ στρατηγὸς καὶ διερευνώμενος εὗρε\nχρυσίον καὶ κόσμον πολυτελῆ· φώρια δὲ νομίσας\nἀνέκρινε τοὺς οἰκέτας τίνες εἶεν καὶ πόθεν ταῦτα.\nΦόβῳ δὲ βασάνων κατεμήνυσαν τὴν ἀλήθειαν ὅτι\nΜιθριδάτης ὁ Καρίας ὕπαρχος δῶρα πέπομφε Διονυσίῳ,\nκαὶ τὰς ἐπιστολὰς ἐπεδείκνυσαν. Ὁ δὲ στρατηγὸς\nτὰ μὲν γράμματα οὐκ ἔλυσεν· ἦν γὰρ ἔξωθεν\nκατασεσημασμένα, δημοσίοις δὲ παραδοὺς ἅπαντα\nμετὰ τῶν οἰκετῶν ἔπεμψε πρὸς Διονύσιον, εὐεργεσίαν\nεἰς αὐτὸν κατατίθεσθαι νομίζων.\nἘτύγχανε μὲν\nοὖν ἑστιῶν τοὺς ἐπιφανεστάτους τῶν πολιτῶν καὶ\nλαμπρὸν τὸ συμπόσιον ἦν, ἤδη δέ που καὶ αὐλὸς\n\nἐφθέγγετο καὶ δι’ ᾠδῆς ἠκούετο μέλος. Μεταξὺ δὲ\nἐπέδωκέ τις αὐτῷ τὴν ἐπιστολὴν\nΣΤΡΑΤΗΓΟΣ ΠΡΙΗΝΕΩΝ ΒΙΑΣ ΕΥΕΡΓΕΤΗι ΔΙΟΝΥΣΙΩι ΧΑΙΡΕΙΝ\nΔῶρα καὶ γράμματα κομιζόμενά σοι παρὰ Μιθριδάτου\nτοῦ Καρίας ὑπάρχου δοῦλοι πονηροὶ κατέφθειρον, οὓς ἐγὼ\nσυλλαβὼν ἀνέπεμψα πρὸς σέ.\nΤαύτην τὴν ἐπιστολὴν ἐν μέσῳ τῷ συμποσίῳ\nΔιονύσιος ἀνέγνω, καλλωπιζόμενος ἐπὶ ταῖς βασιλικαῖς\nδωρεαῖς· ἐντεμεῖν δὲ τὰς σφραγῖδας κελεύσας\nἐντυγχάνειν ἐπειρᾶτο τοῖς γράμμασιν. Εἶδεν οὖν\nΚΑΛΛΙΡΡΟΗι ΧΑΙΡΕΑΣ. Ζῶ.\nΤοῦ δ’ αὐτοῦ λύτο γούνατα καὶ φίλον ἦτορ,\nεἶτα σκότος τῶν ὀφθαλμῶν αὐτοῦ κατεχύθη. Καὶ\nμέντοι λιποθυμήσας ὅμως ἐκράτησε τὰ γράμματα,\nφοβούμενος ἄλλον αὐτοῖς ἐντυχεῖν. Θορύβου δὲ καὶ\nσυνδρομῆς γενομένης ἐπηγέρθη, καὶ συνεὶς τὸ πάθος\nἐκέλευσε τοῖς οἰκέταις μετενεγκεῖν αὐτὸν εἰς ἕτερον\nοἰκίσκον, ὡς δῆθεν βουλόμενος ἠρεμίας μετασχεῖν.\nΤὸ μὲν οὖν συμπόσιον σκυθρωπῶς διελύθη\nʽφαντασία γὰρ ἀποπληξίας αὐτοὺς ἔσχἐ, Διονύσιος\nδὲ καθ’ ἑαυτὸν γενόμενος πολλάκις ἀνεγίνωσκε τὰς\nἐπιστολάς. Κατελάμβανε δὲ αὐτὸν πάθη ποικίλα,\nθυμός, ἀθυμία, φόβος, ἀπιστία. Ζῆν μὲν οὖν Χαιρέαν\nοὐκ ἐπίστευε ʽτοῦτο γὰρ οὐδὲ ὅλως ἤθελἐ,\nσκῆψιν δὲ μοιχικὴν ὑπελάμβανε Μιθριδάτου διαφθεῖραι\nθέλοντος Καλλιρρόην ἐλπίδι Χαιρέου.\nΜεθ’ ἡμέραν οὖν τήρησιν ἐποιεῖτο τῆς γυναικὸς\nἀκριβεστέραν, ἵνα μή τις αὐτῇ προσέλθῃ μηδ’ ἀπαγγείλῃ\nτι τῶν ἐν Καρίᾳ διηγημάτων· αὐτὸς δὲ ἄμυναν\nἐπενόησε τοιαύτην. Ἐπεδήμει κατὰ καιρὸν ὁ Λυδίας\nκαὶ Ἰωνίας· ὕπαρχος Φαρνάκης, ὃς δὴ καὶ μέγιστος\nεἶναι δοκεῖ τῶν ὑπὸ βασιλέως καταπεμπομένων ἐπὶ\n\nθάλατταν. Ἐπὶ τοῦτον ἦλθεν ὁ Διονύσιος, ἦν γὰρ\nαὐτῷ φίλος, καὶ ἰδιολογίαν ᾐτήσατο. “Ἱκετεύω σε” φησίν, “ὦ δέσποτα, βοήθησον ἐμοί τε καὶ σεαυτῷ.\nΜιθριδάτης γάρ, ὁ κάκιστος ἀνδρῶν, καὶ σοὶ φθονῶν,\nξένος μου γενόμενος ἐπιβουλεύει μου τῷ γάμῳ\nκαὶ πέπομφε γράμματα μοιχικὰ μετὰ χρυσίου πρὸς\nτὴν γυναῖκα τὴν ἐμήν.” Ἐπὶ τούτοις ἀνεγίνωσκε τὰς\nἐπιστολὰς καὶ διηγεῖτο τὴν τέχνην. Ἄσμενος ἤκουσε\nΦαρνάκης τῶν λόγων τάχα μὲν καὶ διὰ Μιθριδάτην\nʽἐγεγόνει γὰρ αὐτοῖς οὐκ ὀλίγα προσκρούσματα διὰ\nτὴν γειτνίασιν̓, τὸ δὲ πλέον διὰ τὸν ἔρωτα· καὶ γὰρ\nαὐτὸς ἐκάετο τῆς Καλλιρρόης καὶ δι’ αὐτὴν ἐπεδήμει\nτὰ πολλὰ Μιλήτῳ, καλῶν ἐπὶ τὰς ἑστιάσεις Διονύσιον\nμετὰ τῆς γυναικός.\nὙπέσχετο οὖν βοηθήσειν\nαὐτῷ κατὰ τὸ δυνατὸν καὶ γράφει δι’ ἀπορρήτων ἐπιστολήν.\nΒΑΣΙΛΕΙ ΒΑΣΙΛΕΩΝ ΑΡΤΑΞΕΡΞΗι ΣΑΤΡΑΠΗΣ ΛΥΔΙΑΣ\nΚΑΙ ΙΩΝΙΑΣ ΦΑΡΝΑΚΗΣ ΙΔΙΩι ΔΕΣΠΟΤΗι\nΧΑΙΡΕΙΝ.\nΔιονύσιος ὁ Μιλής1ʽ??ʼος δοῦλός ἐστι σὸς ἐκ προγόνων πιστὸς\nκαὶ πρόθυμος εἰς τὸν σὸν οἶκον. Οὗτος ἀπωδύρατο πρός\nμε ὅτι Μιθριδάτης ὁ Καρίας ὕπαρχος ξένος αὐτῷ γενόμενος\nδιαφθείρει αὐτοῦ τὴν γυναῖκα. Φέρει δὲ μεγάλην ἀδοξίαν εἰς\nτὰ σὰ πράγματα, μᾶλλον δὲ ταραχήν. Πᾶσα μὲν γὰρ παρανομία\nσατράπου μεμπτή, μάλιστα δὲ αὕτη. Καὶ γὰρ ὁ Διονύσιός\nἐστι δυνατώτατος Ἰώνων καὶ τὸ κάλλος τῆς γυναικὸς περιβόητον,\nὥστε τὴν ὕβριν μὴ δύνασθαι λαθεῖν.\nΤαύτην τὴν ἐπιστολὴν κομισθεῖσαν βασιλεὺς\nἀνέγνω τοῖς φίλοις καὶ τί χρὴ πράττειν ἐβουλεύετο.\nΓνῶμαι δὲ ἐρρήθησαν διάφοροι· τοῖς μὲν γὰρ Μιθριδάτῃ\nφθονοῦσιν ἢ τὴν σατραπείαν αὐτοῦ μνωμένοις,\nἐδόκει μὴ περιορᾶν ἐπιβουλὴν εἰς γάμον ἀνδρὸς\n\nἐνδόξου, τοῖς δὲ ῥᾳθυμοτέροις τὰς φύσεις ἢ τιμῶσι\nτὸν Μιθριδάτην ʽεἶχε δὲ πολλοὺς... προεστηκότασ̓\nοὐκ ἤρεσκεν ἀνάρπαστον ἐκ διαβολῆς ποιεῖν\nἄνδρα δόκιμον.\nἈνωμάλων δὲ τῶν γνωμῶν γενομένων\nἐκείνης μὲν τῆς ἡμέρας οὐδὲν ἐπεκύρωσεν βασιλεύς,\nἀλλ’ ὑπερέθετο τὴν σκέψιν· νυκτὸς δὲ ἐπελθούσης\nὑπεδύετο αὐτὸν μισοπονηρία μὲν διὰ τὸ τῆς\nβασιλείας εὐπρεπές, εὐλάβεια δὲ περὶ τοῦ μέλλοντος·\nἀρχὴν γὰρ ἔχειν τὸν Μιθριδάτην καταφρονήσεως.\nὭρμησεν οὖν· καλεῖν ἐπὶ τὴν δίκην αὐτόν· ἄλλο δὲ\nπάθος παρῄνει μεταπέμπεσθαι καὶ τὴν γυναῖκα τὴν\nκαλήν. Σύμβουλοι μὲν οὖν νὺξ καὶ σκότος ἐν ἐρημίᾳ\nγενόμενοι καὶ τούτου τοῦ μέρους τῆς ἐπιστολῆς ἀνεμίμνησκον\nβασιλέα, προσηρέθιζε δὲ καὶ φήμη, Καλλιρρόην\nτινὰ καλλίστην ἐπὶ τῆς Ἰωνίας εἶναι· καὶ\nτοῦτο μόνον ἐμέμφετο βασιλεὺς Φαρνάκην, ὅτι οὐ\nπροσέγραψεν ἐν τῇ ἐπιστολῇ τοὔνομα τῆς γυναικός.\nὍμως δ’ ἐπ’ ἀμφιβόλῳ τοῦ τάχα καὶ κρείττονα τυγχάνειν\nτῆς φημιζομένης ἑτέραν ἔδοξε καλέσαι καὶ τὴν\nγυναῖκα. Γράφει δὲ πρὸς Φαρνάκην\nΔιονύσιον, ἐμὸν δοῦλον, Μιλήσιον, πέμψον\nπρὸς δὲ Μιθριδάτην\nἯκε ἀπολογησόμενος ὅτι οὐκ ἐπεβούλευσας γάμῳ Διονυσίου.\nΚαταπλαγέντος δὲ τοῦ Μιθριδάτου καὶ ἀποροῦντος\nτὴν αἰτίαν τῆς διαβολῆς ὑποστρέψας ὁ Ὑγῖνος\nἐδήλωσε τὰ πεπραγμένα περὶ τοὺς οἰκέτας. Προδοθεὶς\nοὖν ὑπὸ τῶν γραμμάτων ἐβουλεύετο μὴ βαδίζειν\nἄνω, δεδοικὼς τὰς διαβολὰς καὶ τὸν θυμὸν τὸν βασιλέως,\nἀλλὰ Μίλητον μὲν καταλαβεῖν καὶ Διονύσιον\nἀνελεῖν τὸν αἴτιον, Καλλιρρόην δ’ ἁρπάσας ἀποστῆναι\nβασιλέως.\n“Τί γὰρ σπεύδεισ” φησὶ “παραδοῦναι\n\nδεσπότου χερσὶ τὴν ἐλευθερίαν; τάχα δὲ καὶ\nκρατήσεις ἐνθάδε μένων· μακρὰν γάρ ἐστι βασιλεὺς\nκαὶ φαυλοὺς ἔχει στρατηγούς· εἰ δὲ καὶ ἄλλως ἀθετήσειεν,\nοὐδὲν δυνήσῃ χεῖρον παθεῖν. Ἐν τοσούτῳ\nδὲ σὺ μὴ προδῷς δύο τὰ κάλλιστα, ἔρωτα καὶ ἀρχήν.\nἘντάφιον ἔνδοξον ἡ ἡγεμονία καὶ μετὰ Καλλιρρόης\nθάνατος ἡδύς.” Ἔτι ταῦτα βουλευομένου καὶ παρασκευαζομένου\nπρὸς ἀπόστασιν ἧκέ τις ἀγγέλλων ὡς\nΔιονύσιος ἐξώρμηκε Μιλήτου καὶ Καλλιρρόην ἐπάγεται.\nΤοῦτο λυπηρότερον ἤκουσε Μιθριδάτης ἢ τὸ\nπρόσταγμα τὸ καλοῦν ἐπὶ τὴν δίκην· ἀποκλαύσας δὲ\nτὴν ἑαυτοῦ συμφορὰν “ἐπὶ ποίαισ” φησὶν “ἐλπίσιν\nἔτι μένω;\nπροδίδωσί με πανταχόθεν ἡ τύχη. Τάχα\nγὰρ ἐλεήσει με βασιλεὺς μηδὲν ἀδικοῦντα· εἰ δὲ ἀποθανεῖν\nδεήσειε, πάλιν ὄψομαι Καλλιρρόην· κἂν ἐν\nτῇ κρίσει Χαιρέαν ἕξω μετ’ ἐμαυτοῦ καὶ Πολύχαρμον\nοὐ συνηγόρους μόνον, ἀλλὰ καὶ μάρτυρας.” Πᾶσαν\nοὖν τὴν θεραπείαν κελεύσας συνακολουθεῖν ἐξώρμησε\nΚαρίας, ἀγαθὴν ἔχων ψυχὴν ἐκ τοῦ μηδὲν ἀδικεῖν\nἂν δόξαι· ὥστε οὐδὲ μετὰ δακρύων προύπεμψαν\nαὐτόν, ἀλλὰ μετὰ θυσιῶν καὶ πομπῆς.\nἝνα μὲν οὖν\nστόλον τοῦτον ἐκ Καρίας ἔστελλεν ὁ Ἔρως, ἐξ Ἰωνίας\nδὲ ἐνδοξότερον ἄλλον· ἐπιφανέστερον γὰρ καὶ βασιλικώτερον\nἦν τὸ κάλλος. Προύτρεχε γὰρ τῆς γυναικὸς\nἡ φήμη, καταγγέλλουσα πᾶσιν ἀνθρώποις ὅτι Καλλιρρόη\nπαραγίνεται, τὸ περιβόητον ὄνομα, τὸ μέγα\nτῆς φύσεως κατόρθωμα,\nἈρτέμιδι ἰκέλη ἢ χρυσείῃ Ἀφροδίτῃ.\nἘνδοξοτέραν αὐτὴν ἐποίει καὶ τὸ τῆς δίκης διήγημα.\nΠόλεις ἀπήντων ὅλαι καὶ τὰς ὁδοὺς ἐστενοχώρουν οἱ\nσυντρέχοντες ἐπὶ τὴν θέαν· ἐδόκει δὲ τοῖς πᾶσι τῆς\nφήμης ἡ γυνἥ??ʼρείττων. Μακαριζόμενος δὲ Διονύσιος\n\nἐλυπεῖτο, καὶ δειλότερον αὐτὸν ἐποίει τῆς εὐτυχίας\nτὸ μέγεθος· οἷα γὰρ πεπαιδευμένος ἐνεθυμεῖτο\nὅτι φιλόκαινός ἐστιν ὁ Ἔρως· διὰ τοῦτο καὶ τόξα καὶ\nπῦρ ποιηταί τε καὶ πλάσται περιτεθείκασιν αὐτῷ,\nτὰ κουφότατα καὶ στῆναι μὴ θέλοντα. Μνήμη δὲ\nἐλάμβανεν αὐτὸν παλαιῶν διηγημάτων, ὅσαι μεταβολαὶ\nγεγόνασι τῶν καλῶν γυναικῶν. Πάντα οὖν Διονύσιον\nἐφόβει, πάντας ἔβλεπεν ὡς ἀντεραστάς, οὐ\nτὸν ἀντίδικον μόνον, ἀλλ’ αὐτὸν τὸν δικαστήν, ὥστε\nκαὶ μετενόει προπετέστερον Φαρνάκῃ ταῦτα μηνύσας,\nἐξὸν καθεύδειν τήν τ’ ἐρωμένην ἔχειν·\nοὐ γὰρ ὅμοιον ἐν Μιλήτῳ φυλάττειν Καλλιρρόην καὶ\nἐπὶ τῆς Ἀσίας ὅλης.\nΔιεφύλαττε δ’ ὅμως τὸ ἀπόρρητον\nμέχρι τέλους, καὶ τὴν αἰτίαν οὐχ ὡμολόγει πρὸς\nτὴν γυναῖκα, ἀλλ’ ἡ πρόφασις ἦν ὅτι βασιλεὺς αὐτὸν\nμεταπέμπεται, βουλεύσασθαι θέλων περὶ τῶν ἐν\nἸωνίᾳ πραγμάτων. Ἐλυπεῖτο δὲ Καλλιρρόη, μακρὰν\nστελλομένη θαλάσσης Ἑλληνικῆς· ἕως γὰρ τοὺς Μιλησίων\nλιμένας ἑώρα; Συρακουσῶν ἐδόκει ἐγγὺς τυγχάνειν·\nμέγα δὲ εἶχε παραμύθιον καὶ τὸν Χαιρέου\nτάφον ἐκεῖ.\nὩς μὲν ἐγαμήθη Καλλιρρόη Χαιρέᾳ, καλλίστη\nγυναικῶν ἀνδρὶ καλλίστῳ, πολιτευσαμένης Ἀφροδίτης\nτὸν γάμον, καὶ ὡς δι’ ἐρωτικὴν ζηλοτυπίαν\nΧαιρέου πλήξαντος αὐτὴν ἔδοξε τεθνάναι, ταφεῖσαν\nδὲ πολυτελῶς εἶτα ἀνανήψασαν ἐν τ̔??ʼάφῳ τυμβωρύχοι\n\nνυκτὸς ἐξήγαγον ἐκ Σικελίας, πλεύσαντες δὲ\nεἰς Ἰωνίαν ἐπώλησαν Διονυσίῳ, καὶ τὸν ἔρωτα τὸν\nΔιονυσίου καὶ τὴν Καλλιρρόης πρὸς Χαιρέαν πίστιν\nκαὶ τὴν ἀνάγκην τοῦ γάμου διὰ τὴν γαστέρα καὶ τὴν\nΘήρωνος ὁμολογίαν καὶ Χαιρέου πλοῦν ἐπὶ ζήτησιν\nτῆς γυναικὸς ἅλωσίν τε αὐτοῦ καὶ πρᾶσιν εἰς Καρίαν\nμετὰ Πολυχάρμου τοῦ φίλου,\nκαὶ ὡς Μιθριδάτης\nἐγνώρισε Χαιρέαν μέλλοντα ἀποθνήσκειν καὶ ὡς\nἔσπευδεν ἀλλήλοις ἀποδοῦναι τοὺς ἐρῶντας, φωράσας\nδὲ τοῦτο Διονύσιος ἐξ ἐπιστολῶν· διέβαλεν αὐτὸν\nπρὸς Φαρνάκην, ἐκεῖνος δὲ πρὸς βασιλέα, βασιλεὺς δὲ\nἀμφοτέρους ἐκάλεσεν ἐπὶ τὴν κρίσιν, ταῦτα ἐν τῷ πρόσθεν\nλόγῳ δεδήλωται· τὰ δ’ ἑξῆς νῦν διηγήσομαι.\nΚαλλιρρόη μὲν γὰρ μέχρι Συρίας καὶ Κιλικίας\nκούφως ἔφερε τὴν ἀποδημίαν· καὶ γὰρ Ἑλλάδος ἤκουε\nφωνῆς καὶ θάλατταν ἔβλεπε τὴν ἄγουσαν εἰς Συρακούσας·\nὡς δ’ ἧκεν ἐπὶ ποταμὸν Εὐφράτην, μεθ’ ὃν\nἤπειρός ἐστι μεγάλη ἀφετήριον εἰς τὴν βασιλέως\nγῆν τὴν πολλήν, τότε ἤδη πόθος αὐτὴν ὑπεδύετο πατρίδος\nτε καὶ συγγενῶν, ἀπογνώσει τῆς εἰς τοὔμπαλιν\nὑποστροφῆς.\nΣτᾶσα δὲ ἐπὶ τῆς ᾐόνος καὶ πάντας\nἀναχωρῆσαι κελεύσασα πλὴν Πλαγγόνος τῆς μόνης\nπιστῆς, τοιούτων ἤρξατο λόγων “Τύχη βάσκανε καὶ μιᾶς γυναικὸς προσφιλονεικοῦσα\nπολέμῳ, σύ με κατέκλεισας ἐν τάφῳ ζῶσαν,\nκἀκεῖθεν ἐξήγαγες οὐ δι’ ἔλεον, ἀλλ’ ἵνα λῃσταῖς με\nπαραδῷς.\nἘμερίσαντό μου τὴν φυγὴν θάλασσα καὶ\nΘήρων· ἡ Ἑρμοκράτους θυγάτηρ ἐπράθην καί, τὸ\nτῆς δουλείας μοι βαρύτερον, ἐφιλήθην, ἵνα ζῶντος\nΧαιρέου ἄλλῳ γαμηθῶ. Σὺ δὲ καὶ τούτων ἤδη μοι\nφθονεῖς· οὐκέτι γὰρ εἰς Ἰωνίαν με φυγαδεύεις. Ξένην\nμέν, πλ̔??ʼηνικὴν ἐδίδως γῆν, ὅπου μεγάλην\n\nεἶχον παραμυθίαν, ὅτι θαλάσσῃ παρεκαθήμην· νῦν\nδὲ ἔξω με τοῦ συνήθους ῥίπτεις ἀέρος καὶ τῆς πατρίδος\nὅλῳ διορίζομαι κόσμῳ.\nΜίλητον ἀφείλου μου\nπάλιν, ὡς πρότερον Συρακούσας· ὑπὲρ τὸν Εὐφράτην\nἀπάγομαι καὶ βαρβάροις ἐγκλείομαι μυχοῖς ἡ νησιῶτις,\nὅπου μηκέτι θάλασσα. Ποίαν ἔτ’ ἐλπίσω\nναῦν ἐκ Σικελίας καταπλέουσαν; ἀποσπῶμαι καὶ τοῦ\nσοῦ τάφου, Χαιρέα.\nΤίς ἐπενέγκῃ σοι χοάς, δαῖμον\nἀγαθέ; Βάκτρα μοι καὶ Σοῦσα λοιπὸν οἶκος καὶ τάφος.\nἍπαξ, Εὐφρᾶτα, μέλλω σε διαβαίνειν· φοβοῦμαι\nγὰρ οὐχ οὕτως τὸ μῆκος τῆς ἀποδημίας ὡς μὴ\nδόξω κἀκεῖ καλή τινι.” Ταῦτα ἅμα λέγουσα τὴν γῆν\nκατεφίλησεν, εἶτα ἐπιβᾶσα τῆς πορθμίδος διεπέρασεν.\nἮν μὲν οὖν καὶ Διονυσίῳ χορηγία πολλή· πλουσιώτατα\nγὰρ ἐπεδείκνυτο τῇ γυναικὶ τὴν παρασκευήν·\nβασιλικωτέραν δὲ τὴν ὁδοιπορίαν αὐτοῖς\nπαρεσκεύασεν ἡ τῶν ἐπιχωρίων φιλοφρόνησις. Δῆμος\nπαρέπεμπεν εἰς δῆμον, καὶ σατράπης παρεδίδου\nτῷ μεθ’ αὑτόν, πάντας γὰρ ἐδημαγώγει τὸ κάλλος.\nΚαὶ ἄλλη δέ τις ἐλπὶς ἔθαλπε τοὺς βαρβάρους, ὅτι\nἥδε ἡ γυνὴ μέγα δυνήσεται, καὶ διὰ τοῦτο ἕκαστος\nἔσπευδε ξένια διδόναι ἢ πάντως τινὰ χάριν εἰς αὐτὴν\nἔχειν ἀποκειμένην.\nΚαὶ οἱ μὲν ἦσαν ἐν τούτοις· ὁ δὲ Μιθριδάτης δι᾽\nἈρμενίας ἐποιεῖτο τὴν πορείαν σφοδρότερον, μάλιστα\nμὲν δεδοικὼς μὴ καὶ τοῦτο αἴτιον αὐτῷ γένηται\nπρὸς βασιλέως, ὅτι κατ’ ἴχνος ἐπηκολούθει τῇ γυναικί,\nἅμα δὲ καὶ σπεύδων προεπιδημῆσαι καὶ συγκροτῆσαι\nτὰ πρὸς τὴν δίκην.\nἈφικόμενος οὖν εἰς\nΒαβυλῶνα ʽβασιλεὺς γὰρ αὐτόθι διέτριβεν’ ἐκείνην\nμὲν τὴν ἡμέραν ἡσύχασε παρ’ ἑαυτῷ· πάντες γὰρ οἱ\nσατράπαι σταθμοὺς ἔχουσιν ἀπὁ??ʼμένους· τῆς\n\nδὲ ὑστεραίας ἐπὶ θύρας ἐλθὼν τὰς βασιλέως, ἠσπάσατο\nμὲν Περσῶν τοὺς ὁμοτίμους, Ἀρταξάτην δὲ τὸν\nεὐνοῦχον ὃς μέγιστος ἦν παρὰ βασιλεῖ καὶ δυνατώτατος\nπρῶτον μὲν δώροις ἐτίμησεν, εἶτα “ἀπάγγειλον” εἶπε “βασιλεῖ· Μιθριδάτης σὸς δοῦλος πάρεστιν ἀπολύσασθαι\nδιαβολὴν Ἕλληνος ἀνδρὸς καὶ προσκυνῆσαι.”\nΜετ’ οὐ πολὺ δ’ ἐξελθὼν ὁ εὐνοῦχος ἀπεκρίνατο\nὅτι “ἐστὶ βασιλεῖ βουλομένῳ Μιθριδάτην μηδὲν\nἀδικεῖν· κρινεῖ δὲ ἐπειδὰν καὶ Διονύσιος παραγένηται.” Προσκυνήσας οὖν ὁ Μιθριδάτης ἀπηλλάττετο,\nμόνος δὲ γενόμενος ἐκάλεσε Χαιρέαν καὶ ἔφη πρὸς\nαὐτὸν “ἐγὼ κρίνομαι καὶ ἀποδοῦναί σοι θελήσας Καλλιρρόην\nἐγκαλοῦμαι· τὴν γὰρ σὴν ἐπιστολήν, ἣν\nἔγραψας πρὸς τὴν γυναῖκα, Διονύσιος ἐμέ φησι γεγραφέναι\nκαὶ μοιχείας ἀπόδειξιν ἔχειν ὑπολαμβάνει·\nπέπεισται γὰρ σὲ τεθνάναι, καὶ πεπείσθω μέχρι τῆς\nδίκης, ἵνα αἰφνίδιον ὀφθῇς.\nΤαύτην ἀπαιτῶ σε τῆς\nεὐεργεσίας τὴν ἀνταμοιβήν· ἀπόκρυψον σεαυτόν·\nμήτε ἰδεῖν Καλλιρρόην μήτ’ ἐξετάσαι τι περὶ αὐτῆς\nκαρτέρησον.” Ἄκων μέν, ἀλλ’ ἐπείθετο Χαιρέας καὶ\nλανθάνειν μὲν ἐπειρᾶτο, ἐλείβετο δὲ αὐτοῦ τὰ δάκρυα\nκατὰ τῶν παρειῶν· εἰπὼν δὲ “ποιήσω, δέσποτα,\nἃ προστάττεισ” ἀπῆλθεν εἰς τὸ δωμάτιον, ἐν\nᾧ κατήγετο μετὰ Πολυχάρμου ʽ??ʼ φίλου, καὶ ῥίψας\nἑαυτὸν εἰς τοὔδαφ̔??ʼς, πεῥ??ʼενος τὸν χιτῶνα\nἀμφοτέραις χερσὶν ἑλὡ??ʼιν αἰθαλόεσσαν\nχεύατο κὰκ κεφαλῆς, χάριεν δ’ ᾔσχυνε πρόσωπον.\nΕἶτα ἔλεγε κλάων “ἐγγύς ἐσμεν, ὦ Καλλιρρόη, καὶ\nοὐχ ὁρῶμεν ἀλλήλους.\nΣὺ μὲν οὖν οὐδὲν ἀδικεῖς·\nοὐ γὰρ οἶδας ὅτι Χαιρέας ζῇ· πάντων δὲ ἀσεβέστατος\nἐγώ, μὴ βλέπειν σε κεκελευσμένος, καὶ ὁ δειλὸς\n\nκαὶ φιλόζωος μέχρι τοσούτου φέρω τυραννούμενος.\nΣοὶ δὲ εἴ τις τοῦτο προσέταξεν, οὐκ ἂν ἔζησας.”\nἘκεῖνον μὲν οὖν παρεμυθεῖτο Πολύχαρμος, ἤδη\nδὲ καὶ Διονύσιος πλησίον ἐγένετο Βαβυλῶνος καὶ ἡ\nφήμη προκατελάμβανε τὴν πόλιν, ἀπαγγέλλουσα πᾶσιν\nὅτι παραγίνεται γυνή, κάλλος οὐκ ἀνθρώπινον\nἀλλά τι θεῖον, ὁποίαν ἐπὶ γῆς ἄλλην ἥλιος οὐχ ὁρᾷ·\nφύσει δέ ἐστι τὸ βάρβαρον γυναιμανές, ὥστε πᾶσα\nοἰκία καὶ πᾶς στενωπὸς ἐπεπλήρωτο τῆς δόξης· διέβαινε\nδὲ ἡ φήμη μέχρις αὐτοῦ βασιλέως, ὥστε καὶ\nἤρετο Ἀρταξάτην τὸν εὐνοῦχον εἰ πάρεστιν ἡ Μιλησία.\nΔιονύσιον δὲ καὶ πάλαι μὲν ἐλύπει τὸ περιβόητον\nτῆς γυναικὸς ʽοὐ γὰρ εἶχεν ἀσφάλειαν̓, ἐπεὶ δὲ\nεἰς Βαβυλῶνα ἔμελλεν εἰσιέναι, τότ’ ἤδη καὶ μᾶλλον\nἐνεπίμπρατο, στενάξας δὲ ἔφη πρὸς ἑαυτὸν “οὐκέτι\nταῦτα Μίλητός ἐστι, Διονύσιε, ἡ σὴ πόλις· κἀκεῖ δὲ\nτοὺς ἐπιβουλεύοντας ἐφυλάττου.\nΤολμηρὲ καὶ τοῦ\nμέλλοντος ἀπροόρατε, εἰς Βαβυλῶνα Καλλιρρόην\nἄγεις, ὅπου Μιθριδᾶται τοσοῦτοι; Μενέλαος ἐν τῇ\nσώφρονι Σπάρτῃ τὴν Ἑλένην οὐκ ἐτήρησεν, ἀλλὰ\nπαρηυδοκίμησε καὶ βασιλέα βάρβαρος ποιμήν· πολλοὶ\nΠάριδες ἐν Πέρσαις. Οὐχ ὁρᾷς τοὺς κινδύνους, οὐ\nτὰ προοίμια; πόλεις ἡμῖν ἀπαντῶσι καὶ θεραπεύουσι\nσατράπαι.\nΣοβαρὡ??ʼ γέγονεν ἤδη, καὶ οὔπω βασιλεὺς\nἑώρακεν ʽ??ʼ Μία τοίνυν σωτηρίας ἐλπὶς\nδιακλέψαι τὴν γὑ??ʼ φυλαχθήσεται γάρ, ἂν δυνηθῇ\nλαθεῖν.” Τἁ??ʼτα λογισάμενος ἵππου μὲν ἐπέβη,\nτὴν δὲ Καλλιρρόην εἴασεν ἐπὶ τῆς ἁρμαμάξης καὶ\nσυνεκάλυψε τὴν σκηνήν. Τάχα δ’ ἂν καὶ προυχώρησεν,\nὅπερ ἤθελεν, εἰ μὴ συνέβη τι τοιοῦτον.\nἯκον παρὰ Στάτειραν, τὴν γυναῖκα τὴν βασιλέως\nτῶν ἐνδοξοτάτων Περσῶν αἱ γυναῖκες καί τις εἶπεν ἐξ\n\nαὐτῶν “ὦ δέσποινα, γύναιον Ἑλληνικὸν ἐπιστρατεύεται\nταῖς ἡμετέραις οἰκίαις, ὃ καὶ πάλαι μὲν πάντες\nἐθαύμαζον ἐπὶ τῷ κάλλει, κινδυνεύει δὲ ἐφ’ ἡμῶν ἡ\nδόξα τῶν Περσίδων γυναικῶν καταλυθῆναι. Φέρ’ οὖν\nσκεψώμεθα πῶς μὴ παρευδοκιμηθῶμεν ὑπὸ τῆς ξένης.”\nἘγέλασεν ἡ βασίλισσα ἀπιστοῦσα τῇ φήμῃ,\nἅμα δὲ εἶπεν “ἀλαζόνες εἰσὶν Ἕλληνες καὶ πτωχοὶ καὶ\nδιὰ τοῦτο καὶ τὰ μικρὰ θαυμάζουσι μεγάλως. Οὕτως\nφημίζουσι Καλλιρρόην καλὴν ὡς καὶ Διονύσιον\nπλούσιον. Μία τοίνυν ἐξ ἡμῶν, ἐπειδὰν εἰσίῃ, φανήτω\nμετ’ αὐτῆς, ἵνα ἀποσβέσῃ τὴν πενιχράν τε καὶ\nδούλην.” Προσεκύνησαν πᾶσαι τὴν βασιλίδα καὶ τῆς\nγνώμης ἀπεθαύμασαν καὶ τὸ μὲν πρῶτον ὡς ἐξ ἑνὸς\nστόματος ἀνεβόησαν “εἴθε δυνατὸν ἦν ὀφθῆναί σε,\nδέσποινα,” εἶτα διεσχίσθησαν αἱ. γνῶμαι· καὶ τὰς\nἐνδοξοτάτας ὠνόμαζον ἐπὶ κάλλει.\nΧειροτονία δὲ\nἦν ὡς ἐν θεάτρῳ, καὶ προυκρίθη Ῥοδογύνη, θυγάτηρ\nμὲν Ζωπύρου, γυνὴ δὲ Μεγαβύζου, μέγα τι χρῆμα\nκάλλους καὶ περιβόητον, οἷον τῆς Ἰωνίας Καλλιρρόη,\nτοιοῦτο τῆς Ἀσίας ἡ Ῥοδογύνη. Λαβοῦσαι δὲ\nαὐτὴν αἱ γυναῖκες ἐκόσμουν, ἑκάστη τι παρ’ αὑτῆς\nσυνεισφέρουσα εἰς κόσμον· ἡ δὲ βασιλὶς ἔδωκε περιβραχιόνια καὶ ὅρμον.\nἘπεὶ τοίνυν εἰς τὸν ἀγῶνα καλῶς αὐτὴν κατεσκεύασαν,\nὡς δῆθεν εἰς ἀπάντησιν Καλλιρρόης παρεγίνετο·\nκαὶ γὰρ εἶχε πρόφασιν οἰκείαν, ἐπειδὴ ἦν\nἀδελφὴ Φαρνάκου, τοῦ γράψαντος βασιλεῖ περὶ Διονυσίου.\nἘξεχεῖτο δὲ πᾶσα Βαβυλὼν ἐπὶ τὴν θέαν καὶ\nτὸ πλῆθος ἐστενοχώρει τὰς πύλας. Ἐν δὲ τῷ περιφανεστάτῳ\nπαραπεμπομένη βασιλικῶς ἡ Ῥοδογύνη\nπεριέμενεν· εἱστήκει δὲ ἁβρὰ καὶ θρυπτομένη καὶ\nὡς προκαλουμένη, πάντες δὲ εἰς αὐτὴν ἀπέβλεπον καὶ\n\nδιελάλουν πρὸς ἀλλήλους “νενικήκαμεν· ἡ Περσὶς\nἀποσβέσει τὴν ξένην.\nΕἰ δύναται, συγκριθήτω· μαθέτωσαν\nἝλληνες ὅτι εἰσὶν ἀλαζόνες.” Ἐν τούτῳ δὲ\nἐπῆλθεν ὁ Διονύσιος καὶ μηνυθέντος αὐτῷ τὴν Φαρνάκου\nσυγγενίδα παρεῖναι, καταπηδήσας ἐκ τοῦ ἵππου\nπροσῆλθεν αὐτῇ φιλοφρονούμενος.\nἘκείνη δὲ\nὑπερυθριῶσα “θέλω” φησὶ “τὴν ἀδελφὴν ἀσπάσασθαι,” καὶ ἅμα τῇ ἁρμαμάξῃ προσῆλθεν. Οὔκουν δυνατὸν\nἦν αὐτὴν ἔτι μένειν κεκαλυμμένην, ἀλλ’ ὁ Διονύσιος\nμὲν ἄκων καὶ στένων ὑπ’ αἰδοῦς τὴν Καλλιρρόην\nπροελθεῖν ἠξίωσεν· ἅμα δὲ πάντες οὐ μόνον\nτοὺς ὀφθαλμοὺς ἀλλὰ καὶ τὰς ψυχὰς ἐξέτειναν καὶ\nμικροῦ δεῖν ἐπ’ ἀλλήλους κατέπεσον, ἄλλος πρὸ ἄλλου\nθέλων ἰδεῖν καὶ ὡς δυνατὸν ἐγγυτάτω γενέσθαι.\nἘξέλαμψε δὲ τὸ Καλλιρρόης πρόσωπον, καὶ μαρμαρυγὴ\nκατέσχε τὰς ἁπάντων ὄψεις, ὥσπερ ἐν νυκτὶ\nβαθείᾳ πολλοῦ· φωτὸς αἰφνίδιον φανέντος· ἐκπλαγέντες\nδὲ οἱ βάρβαροι προσεκύνησαν καὶ οὐδεὶς ἐδόκει\nῬοδογύνην παρεῖναι. Συνῆκε δὲ καὶ ἡ Ῥοδογύνη\nτῆς ἥττης, καὶ μήτε ἀπελθεῖν δυναμένη μήτε βλέπεσθαι\nθέλουσα ὑπέδυ τὴν σκηνὴν μετὰ τῆς Καλλιρρόης,\nπαραδοῦσα αὑτὴν τῷ κρείττονι φέρειν. Ἡ μὲν\nἁρμάμαξα προῄει συγκεκαλυμμένη, οἱ δὲ ἄνθρωποι,\nμηκέτι ἔχοντες Καλλιρρόην ὁρᾶν, κατεφίλουν τὸν δίφρον.\nΒασιλεὺς δὲ ὡς ἤκουσεν ἀφῖχθαι Διονύσιον,\nἐκέλευσεν Ἀρταξάτην τὸν εὐνοῦχον ἀπαγγεῖλαι πρὸς\nαὐτὸν “ἐχρῆν μέν σε κατηγοροῦντα ἀνδρὸς ἀρχὴν μεγάλην\nπεπιστευμένου μὴ βραδύνειν· ἀφίημι δέ σοι\nτὴν αἰτίαν, ὅτι μετὰ γυναικὸς ἐβάδιζες.\nἘγὼ δὲ νῦν\nμὲν ἑορτὴν ἄγω καὶ πρὸς ταῖς θυσίαις εἰμί· τριακοστῇ\nδὲ ὕστερον ἡμέρᾳ ἀκροάσομαι τῆς δίκης.” Προσκυνήσας\nὁ Διονύσιος ἀπηλλάγη.\nΠαρασκευὴ οὖν ἐντεῦθεν ἐγίνετο ἐπὶ τὴν δίκην\nπαρ’ ἑκατέρων ὥσπερ ἐπὶ πόλεμον τὸν μέγιστον\nἘσχίσθη δὲ τὸ πλῆθος τῶν βαρβάρων καὶ ὅσον μὲν\nἦν σατραπικὸν Μιθριδάτῃ προσέθετο· καὶ γὰρ ἦν\nἀνέκαθεν ἐκ Βάκτρων, εἰς Καρίαν δὲ ὕστερον μετῳκίσθη·\nΔιονύσιος δὲ τὸ δημοτικὸν εἶχεν εὔνουν·\nἐδόκει γὰρ ἀδικεῖσθαι παρὰ τοὺς νόμους εἰς γυναῖκα\nἐπιβουλευθείς, καὶ ὃ μεῖζόν ἐστι, τοιαύτην.\nΟὐ μὴν\nοὐδ’ ἡ γυναικωνῖτις ἡ Περσῶν ἀμέριμνος ἦν, ἀλλὰ\nκἀνταῦθα διῃρέθησαν αἱ πουδαί· τὸ μὲν γὰρ αὐτῶν\nἐπ’ εὐμορφίᾳ μέγα φρονοῦν ἐφθόνει τῇ Καλλιρρόῃ\nκαὶ ἤθελεν αὐτὴν ἐκ τῆς δίκης ὑβρισθῆναι, τὸ\nδὲ πλῆθος ταῖς οἰκείαις φθονοῦσαι τὴν ξένην εὐδοκιμῆσαι\nσυνηύχοντο.\nΤὴν νίκην δὲ ἑκάτερος αὐτῶν\nἐν ταῖς χερσὶν ἔχειν ὑπελάμβανε· Διονύσιος μὲν\nθαρρῶν ταῖς ἐπιστολαῖς αἷς ἔγραψε Μιθριδάτης πρὸς\nΚαλλιρρόην ὀνόματι Χαιρέου ʽζῆν γὰρ οὐδέποτε Χαιρέαν\nπροσεδόκἀ, Μιθριδάτης δὲ Χαιρέαν ἔχων δεῖξαι\nἐπέπειστο ἁλῶναι μὴ δύνασθαι. Προσεποιεῖτο δὲ δεδιέναι\nκαὶ συνηγόρους παρεκάλει, ἵνα διὰ τὸ ἀπροσδόκητον\nλαμπροτέραν τὴν ἀπολογίαν ποιήσηται.\nΤαῖς\nδὲ τριάκοντα ἡμέραις Πέρσαι καὶ Περσίδες οὐδὲν\nἕτερον διελάλουν ἢ τὴν δίκην ταύτην, ὥστε, εἰ χρὴ\nτἀληθὲς εἰπεῖν, ὅλη ἡ Βαβυλὼν δικαστήριον ἦν.\nἘδόκει δὲ πᾶσιν ἡ προθεσμία μακρὰ καὶ οὐ τοῖς ἄλλοις\nμόνον ἀλλὰ καὶ αὐτῷ βασιλεῖ. Ποῖος ἀγὼν\nὈλυμπικὸς ἢ νύκτες Ἐλευσίνιαι προσδοκίαν τοσαύτην ἔσχον σπουδῆς;\nἘπεὶ δὲ ἧκεν ἡ κυρία τῶν ἡμερῶν, ἐκαθέσθη βασιλεύς.\nἜστι δὲ οἶκος ἐν τοῖς βασιλείοις ἐξαιρέτως\nἀποδεδειγμένος εἰς δικαστήριον, μεγέθει καὶ κάλλει\nδιαφέρων· ἔνθα μέσος μὲν ὁ θρόνος κεῖται βασιλεῖ,\n\nπαρ’ ἑκάτερα δὲ τοῖς φίλοις καὶ ὅσοι τοῖς ἀξιώμασι\nκαὶ ταῖς ἀρεταῖς ὑπάρχουσιν ἡγεμόνες ἡγεμόνων.\nΠεριεστᾶσι\nδὲ κύκλῳ τὸν θρόνον λοχαγοὶ καὶ ταξίαρχοι\nκαὶ τῶν βασιλέως ἐξελευθέρων τὸ ἐντιμότατον, ὥστε\nἐπ’ ἐκείνου τοῦ συνεδρίου καλῶς ἂν εἴποι τις\nοἱ δὲ θεοὶ πὰρ Ζηνὶ καθήμενοι ἠγορόωντο.\nΠαράγονται δὲ οἱ καθεζόμενοι μετὰ σιγῆς καὶ δέους.\nΤότε οὖν ἕωθεν μὲν πρῶτος ἧκε Μιθριδάτης, δορυφορούμενος\nὑπὸ φίλων καὶ συγγενῶν, οὐ πάνυ τι\nλαμπρὸς οὐδὲ φαιδρός, ἀλλ̓, ὡς ὑπεύθυνος, ἐλεεινός·\nἐπηκολούθει δὲ καὶ Διονύσιος Ἑλληνικῷ σχήματι Μιλησίαν\nστολὴν ἀμπεχόμενος, τὰς ἐπιστολὰς τῇ χειρὶ\nκατέχων.\nἘπεὶ δὲ εἰσήχθησαν, προσεκύνησαν. Ἔπειτα\nβασιλεὺς ἐκέλευε τὸν γραμματέα τὰς ἐπιστολὰς ἀναγνῶναι,\nτήν τε Φαρνάκου καὶ ἣν ἀντέγραψεν αὐτός,\nἵνα μάθωσιν οἱ συνδικάζοντες πῶς εἰσῆκται τὸ πρᾶγμα.\nἈναγνωσθεισῶν δὲ τῶν ἐπιστολῶν ἔπαινος ἐξερράγη\nπολὺς τὴν σωφροσύνην καὶ δικαιοσύνην θαυμαζόντων\nτὴν βασιλέως.\nΣιωπῆς δὲ γενομένης ἔδει μὲν\nἄρξασθαι τοῦ λόγου Διονύσιον τὸν κατήγορον, καὶ\nπάντες εἰς ἐκεῖνον ἀπέβλεψαν· ἔφη δὲ Μιθριδάτης “οὐ προλαμβάνω” φησί, “δέσποτα, τὴν ἀπολογίαν,\nἀλλ’ οἶδα τὴν τάξιν· δεῖ δὲ πρὸ τῶν λόγων ἅπαντας\nπαρεῖναι τοὺς ἀναγκαίους ἐν τῇ δίκῃ· ποῦ τοίνυν ἡ\nγυνή, περὶ ἧς ἡ κρίσις; ἔδοξας δ’ αὐτὴν ἀναγκαίαν\nδιὰ τῆς ἐπιστολῆς καὶ ἔγραψας παρεῖναι, καὶ πάρεστι.\nΜὴ οὖν Διονύσιος ἀποκρυπτέτω τὸ κεφάλαιον καὶ\nτὴν αἰτίαν ὅλου τοῦ πράγματος.” Πρὸς ταῦτα ἀπεκρίνατο\nΔιονύσιος “καὶ τοῦτο μοιχοῦ παράγειν εἰς\nὄχλον ἀλλοτρίαν γυναῖκα οὐ θέλοντος ἀνδρός, οὕτε\nἐγκαλοῦσαν οὔτε ἐγκαλουμένην αὐτήν.\nΕἰ μὲν οὖν\nδιεφθάρη, ὡς ὑπεύθυνον ἔδει παρεῖναι· νῦν δὲ σὺ\n\nἐπεβούλευσας ἀγνοούσῃ, καὶ οὔτε μάρτυρι χρῶμαι τῇ\nγυναικὶ οὔτε συνηγόρῳ. Τί οὖν ἀναγκαῖον παρεῖναι\nτὴν κατ’ οὐδὲν μετέχουσαν τῆς δίκης;” Ταῦτα δικανικῶς\nμὲν εἶπεν ὁ Διονύσιος, πλὴν οὐδένα ἔπειθεν·\nἐπεθύμουν γὰρ πάντες Καλλιρρόην ἰδεῖν. Αἰδουμένου\nδὲ κελεῦσαι βασιλέως πρόφασιν ἔσχον οἱ φίλοι\nτὴν ἐπιστολήν· ἐκλήθη γὰρ ὡς ἀναγκαία. “Πῶς οὖν\nοὐκ ἄτοπον” ἔφη τις “ἐξ Ἰωνίας μὲν ἐλθεῖν, ἐν Βαβυλῶνι\nδὲ οὖσαν ὑστερεῖν;” Ἐπεὶ τοίνυν ὡρίσθη καὶ\nΚαλλιρρόην παρεῖναι, οὐδὲν αὐτῇ προειρηκὼς ὁ Διονύσιος,\nἀλλὰ μέχρι παντὸς ἀποκρυψάμενος τὴν αἰτίαν\nτῆς εἰς Βαβυλῶνα ὁδοῦ, φοβηθεὶς αἰφνίδιον εἰσαγαγεῖν\nεἰς δικαστήριον οὐδὲν εἰδυῖαν ʽεἰκὸς γὰρ ἦν καὶ\nἀγανακτῆσαι τὴν γυναῖκα ὡς ἐξηπατημένην’ εἰς τὴν\nὑστεραίαν ὑπερέθετο τὴν δίκην.\nΚαὶ τότε μὲν οὕτως διελύθησαν· ἀφικόμενος δὲ\nεἰς τὴν οἰκίαν ὁ Διονύσιος, οἷα δὴ φρόνιμος ἀνὴρ καὶ\nπεπαιδευμένος λόγους τῇ γυναικὶ προσήνεγκεν ὡς\nἐν τοιούτοις πιθανωτάτους, ἐλαφρῶς τε καὶ πράως\nἕκαστα διηγούμενος. Οὐ μὴν ἀδακρυτί γε ἤκουσεν\nἡ Καλλιρρόη, πρὸς τοὔνομα δὲ τὸ Χαιρέου πολλὰ\nἀνέκλαυσε καὶ πρὸς τὴν δίκην ἐδυσχέρανε.\n“Τοῦτο\nγὰρ” φησὶ “μόνον ἔλιπέ μου ταῖς συμφοραῖς, εἰσελθεῖν\nεἰς δικαστήριον. Τέθνηκα καὶ κεκήδευμαι, τετυμβωρύχημαι,\nπέπραμαι, δεδούλευκα· ἰδού, Τύχη,\nκαὶ κρίνομαι. Οὐκ ἤρκει σοι διαβαλεῖν ἀδίκως με\nπρὸς Χαιρέαν, ἀλλ’ ἔδωκάς μοι παρὰ Διονυσίῳ μοιχείας\nὑπόθεσιν.\nΤότε μου τὴν διαβολὴν ἐπόμπευσας\nτάφῳ, νῦν δὲ βασιλικῷ δικαστηρίῳ. Διήγημα καὶ\nτῆς Ἀσίας καὶ τῆς Εὐρώπης γέγονα. Ποίοις ὀφθαλμοῖς\nὄψομαι τὸν δικαστήν; οἵων ἀκοῦσαί με δεῖ ῥημάτων;\nκάλλος ἐπίβουλον, εἰς τοῦτο μόνον ὑπὸ τῆς\n\nφύσεως δοθέν, ἵνα μου πλησθήσῃ τῶν διαβολῶν.\nἙρμοκράτους θυγάτηρ κρίνεται καὶ τὸν πατέρα συνήγορον\nοὐκ ἔχει· οἱ μὲν γὰρ ἄλλοι ἐπὰν εἰς δικαστήριον\nεἰσίωσιν, εὔνοιαν εὔχονται καὶ χάριν, ἐγὼ δὲ\nφοβοῦμαι μὴ ἀρέσω τῷ δικαστῇ.”\nΤοιαῦτα ὀδυρομένη τὴν ἡμέραν ὅλην ἀθύμως\nδιήγαγε καὶ μᾶλλον ἐκείνης Διονύσιος· νυκτὸς δὲ\nἐπελθούσης ὄναρ ἔβλεπεν αὑτὴν ἐν Συρακούσαις\nπαρθένον εἰς τὸ τῆς Ἀφροδίτης τέμενος εἰσιοῦσαν\nκἀκεῖθεν ἐπανιοῦσαν ὁρῶσαν Χαιρέαν καὶ τὴν τῶν\nγάμων ἡμέραν καὶ ἐστεφανωμένην τὴν πόλιν ὅλην\nκαὶ προπεμπομένην αὑτὴν ὑπὸ πατρὸς καὶ μητρὸς\nεἰς τὴν οἰκίαν τοῦ νυμφίου.\nΜέλλουσα δὲ καταφιλεῖν\nΧαιρέαν ἐκ τῶν ὕπνων ἀνέθορε καὶ καλέσασα\nΠλαγγόνα ʽΔιονύσιος γὰρ ἔφθη προεξαναστάς, ἵνα\nμελετήσῃ τὴν δίκην’ τὸ ὄναρ διηγεῖτο. Καὶ ἡ Πλαγγὼν\nἀπεκρίνατο “θάρρει, δέσποινα, καὶ χαῖρε· καλὸν\nἐνύπνιον εἶδες· πάσης ἀπολυθήσῃ φροντίδος·\nὥσπερ γὰρ ὄναρ ἔδοξας, οὕτω καὶ ὕπαρ. Ἄπιθι εἰς\nτὸ βασιλέως δικαστήριον ὡς ἱερὸν Ἀφροδίτης, ἀναμνήσθητι\nσαυτῆς, ἀναλάμβανε τὸ κάλλος τὸ νυμφικόν.” Καὶ ταῦτα ἅμα λέγουσα ἐνέδυε καὶ ἐκόσμει\nτὴν Καλλιρρόην, ἡ δὲ αὐτομάτως ψυχὴν εἶχεν ἱλαράν,\nὥσπερ προμαντευομένη τὰ μέλλοντα.\nἝωθεν οὖν ὠθισμὸς ἦν περὶ τὰ βασίλεια καὶ μέχρις\nἔξω πλήρεις οἱ στενωποί· πάντες γὰρ συνέτρεχον\nτῷ μὲν δοκεῖν ἀκροαταὶ τῆς δίκης, τὸ δὲ ἀληθὲς\nΚαλλιρρόης θεαταί· τοσούτῳ δὲ ἔδοξε κρείττων\nἑαυτῆς, ὅσῳ τὸ πρότερον τῶν ἄλλων γυναικῶν.\nΕἰσῆλθεν\nοὖν εἰς τὸ δικαστήριον, οἵαν ὁ θεῖος ποιητὴς\nτὴν Ἑλένην ἐπιστῆναί φησι τοῖς ἀμφὶ Πρίαμον\n\nκαὶ Πάνθοον ἠδὲ Θυμοίτην δημογέρουσιν·\nὀφθεῖσα δὲ θάμβος ἐποίησε καὶ σιωπήν,\nπάντες δ’ ἠρήσαντο παραὶ λεχέεσσι κλιθῆναι·\nκαὶ εἴγε Μιθριδάτην ἔδει πρῶτον εἰπεῖν, οὐκ ἂν\nἔσχε φωνήν. Ὥσπερ γὰρ ἐπί τι τραῦμα παλαιὸν τὴν\nἐρωτικὴν ἐπιθυμίαν σφοδροτέραν αὖθις ἐλάμβανε πληγήν.\nἬρξατο δὲ Διονύσιος τῶν λόγων οὕτως “χάριν ἔχω\nσοι τῆς τιμῆς, βασιλεῦ, ἣν ἐτίμησας κἀμὲ καὶ σωφροσύνην\nκαὶ τοὺς πάντων γάμους· οὐ γὰρ περιεῖδες ἄνδρα\nἰδιώτην ἐπιβουλευθέντα ὑπὸ ἡγεμόνος, ἀλλ’ ἐκάλεσας,\nἵνα ἐπ’ ἐμοῦ μὲν ἐκδικήσῃς τὴν ἀσέλγειαν καὶ ὕβριν,\nἀπὸ τῶν ἄλλων δὲ κωλύσῃς. Μείζονος δὲ τιμωρίας\nἄξιον τὸ ἔργον γέγονε καὶ διὰ τὸν ποιήσαντα. Μιθριδάτης\nγάρ, οὐκ ἐχθρὸς ὢν ἀλλὰ ξένος ἐμὸς καὶ\nφίλος, ἐπίβουλος ἐμοί, καὶ οὐκ εἰς ἄλλο τι τῶν κτημάτων,\nἀλλ’ εἰς τὸ τιμιώτερον ἐμοὶ σώματός τε καὶ\nψυχῆς, τὴν γυναῖκα.\nὋν ἐχρῆν, εἴ τις ἄλλος ἐπλημμέλησεν\nεἰς ἡμᾶς, αὐτὸν βοηθεῖν, εἰ καὶ μὴ δι’ ἐμὲ\nτὸν φίλον, ἀλλὰ διὰ σὲ τὸν βασιλέα. Σὺ γὰρ ἐνεχείρισας\nαὐτῷ τὴν μεγίστην ἀρχήν, ἧς ἀνάξιος φανεὶς\nκατῄσχυνε, μᾶλλον δὲ προύδωκε τὸν πιστεύσαντα\nτὴν ἀρχήν.\nΤὰς μὲν οὖν δεήσεις τὰς Μιθριδάτου\nκαὶ τὴν δύναμιν καὶ τὴν παρασκευήν, ὅσῃ χρῆται\nπρὸς τὸν ἀγῶνα, ὅτι οὐκ ἐξ ἴσου καθεστήκαμεν, οὐδὲ\nαὐτὸς ἀγνοῶ· θαρρῶ δέ, βασιλεῦ, τῇ σῇ δικαιοσύνῃ\nκαὶ τοῖς γάμοις καὶ τοῖς νόμοις, οὓς ὁμοίως σὺ πᾶσι\nτηρεῖς.\nΕἰ γὰρ μέλλεις αὐτὸν ἀφιέναι, πολὺ βέλτιον\nἦν μηδὲ καλέσαι· τότε μὲν γὰρ ἐφοβοῦντο πάντες,\nὡς κολασθησομένης τῆς ἀσελγείας, ἐὰν εἰς κρίσιν εἰσέλθῃ·\nκαταφρονήσει δὲ λοιπόν, ἐὰν κριθεὶς παρὰ\nσοὶ μὴ κολασθῇ. Ὁ δὲ ἐμὸς λόγος σαφής ἐστι καὶ\n\nσύντομος. Ἀνήρ εἰμι Καλλιρρόης ταύτης, ἤδη δὲ ἐξ\nαὐτῆς καὶ πατήρ, γήμας οὐ παρθένον, ἀλλ’ ἀνδρὸς\nπροτέρου γενομένην, Χαιρἔου τοὔνομα, πάλαι τεθνεῶτος,\nοὗ καὶ τάφος ἐστὶ παρ’ ἡμῖν. Μιθριδάτης\nοὖν ἐν Μιλήτῳ γενόμενος καὶ θεασάμενός μου τὴν\nγυναῖκα διὰ τὸ τῆς ξενίας δίκαιον, τὰ μετὰ ταῦτα\nοὐκ ἔπραξεν οὔτε ὡς φίλος οὔτε ὡς ἀνὴρ σώφρων\nκαὶ κόσμιος, ὁποίους σὺ βούλει εἶναι τοὺς τὰς σὰς\nπόλεις ἐγκεχειρισμένους, ἀλλ’ ἀσελγὴς ὤφθη καὶ τυραννικός.\nἘπιστάμενος δὲ τὴν σωφροσύνην καὶ φιλανδρίαν\nτῆς γυναικὸς λόγοις μὲν ἢ χρήμασι πεῖσαι\nαὐτὴν ἀδύνατον ἔδοξε, τέχνην δὲ ἐξεῦρεν ἐπιβουλῆς,\nὡς ᾤετο, πιθανωτάτην· τὸν γὰρ πρότερον αὐτῆς\nἄνδρα Χαιρέαν ὑπεκρίνατο ζῆν καὶ πλάσας ἐπιστολὰς\nἐπὶ τῷ ὀνόματι τῷ ἐκείνου πρὸς Καλλιρρόην\nἔπεμψε διὰ δούλων.\nἩ δὲ σὴ τύχη, βασιλεῦ, ἄξιον\nὄντα κατέστησε καὶ ἡ πρόνοια τῶν ἄλλων θεῶν\nφανερὰς ἐποίησε τὰς ἐπιβουλάς· τοὺς γὰρ δούλους\nμετὰ τῶν ἐπιστολῶν ἔπεμψε πρὸς ἐμὲ Βίας ὁ στρατηγὸς\nΠριηνέων, ἐγὼ δὲ φωράσας ἐμήνυσα τῷ σατράπῃ\nΛυδίας καὶ Ἰωνίας Φαρνάκῃ, ἐκεῖνος δὲ σοί.\nΤὸ μὲν διήγημα εἴρηκα τοῦ πράγματος, περὶ οὗ\nδικάζεις· αἱ δὲ ἀποδείξεις ἄφυκτοι· δεῖ γὰρ δυοῖν\nθάτερον, ἢ Χαιρέαν ζῆν, ἢ Μιθριδάτην ἠλέγχθαι\nμοιχόν. Καὶ γὰρ οὐδὲ τοῦτο δύναται λέγειν, ὅτι τεθνηκέναι\nΧαιρέαν ἠγνόει· τούτου γὰρ ἐν Μιλήτῳ\nπαρόντος ἐχώσαμεν ἐκείνῳ τὸν τάφον, καὶ συνεπένθησεν\nἡμῖν.\nἈλλ’ ὅταν μοιχεῦσαι θέλῃ Μιθριδάτης,\nἀνίστησι τοὺς νεκρούς. Παύσομαι τὴν ἐπιστολὴν\nἀναγνούς, ἣν οὗτος διὰ τῶν ἰδίων δούλων ἔπεμψεν\nεἰς Μίλητον ἐκ Καρίας. Λέγε λαβών Χαιρέας ζῶ.\nΤοῦτο ἀποδειξάτω Μιθριδάτης καὶ ἀφείσθω. Λόγισαι\n\nδέ, βασιλεῦ, πῶς ἀναίσχυντός ἐστι μοιχός, ὅπου\nκαὶ νεκροῦ καταψεύδεται.”\nΤαῦτα εἰπὼν ὁ Διονύσιος παρώξυνε τοὺς ἀκούοντας\nκαὶ εὐθὺς εἶχε τὴν ψῆφον, θυμωθεὶς δὲ βασιλεὺς\nεἰς Μιθριδάτην πικρὸν καὶ σκυθρωπὸν ἀπέβλεψε.\nΜηδὲν οὖν καταπλαγεὶς ἐκεῖνος “δέομαί σου” φησί, “βασιλεῦ, δίκαιος γὰρ εἶ καὶ φιλάνθρωπος, μὴ\nκαταγνῷς μου, πρὶν ἀκούῃς τῶν λόγων ἑκατέρωθεν,\nμηδὲ ἄνθρωπος Ἕλλην, πανούργως συνθεὶς κατ̓\nἐμοῦ ψευδεῖς διαβολάς, πιθανώτερος γένηται παρὰ\nσοὶ τῆς ἀληθείας.\nΣυνίημι δὲ ὅτι βαρεῖ με πρὸς\nὑποψίαν τὸ κάλλος τῆς γυναικός· οὐδενὶ γὰρ ἄπιστον\nφαίνεται θελῆσαί τινα Καλλιρρόην διαφθεῖραι. Ἐγὼ\nδὲ καὶ τὸν ἄλλον βίον ἔζησα σωφρόνως καὶ πρώτην\nταύτην ἔσχηκα διαβολήν· εἰ δέ γε καὶ ἀκόλαστος καὶ\nἀσελγὴς ἐτύγχανον, ἐποίησεν ἄν με βελτίω τὸ παρὰ\nσοῦ τοσαύτας πόλεις πεπιστεῦσθαι.\nΤίς οὕτως ἐστὶν\nἀνόητος, ἵνα ἕληται τὰ τηλικαῦτα ἀγαθὰ μιᾶς ἡδονῆς\nἕνεκεν ἀπολέσαι καὶ ταύτης αἰσχρᾶς; εἰ δὲ ἄρα τι καὶ\nσυνῄδειν ἐμαυτῷ πονηρόν, ἐδυνάμην καὶ παραγράψασθαι\nτὴν δίκην· Διονύσιος γὰρ οὐχ ὑπὲρ γυναικὸς\nἐγκαλεῖ κατὰ νόμους αὐτῷ γαμηθείσης, ἀλλὰ\nπωλουμένην ἠγόρασεν αὐτήν· ὁ δὲ τῆς μοιχείας νόμος\nοὐκ ἔστιν ἐπὶ δούλων.\nἈναγνώτω σοι πρῶτον τὸ\nγραμματεῖον τῆς ἀπελευθερώσεως, εἶτα τότε γάμον\nεἰπάτω. Γυναῖκα τολμᾷς ὀνομάζειν, ἣν ἀπέδοτό σοι\nταλάντου Θήρων ὁ λῃστής, κἀκεῖνος ἁρπάσας ἐκ τάφου;\nʽἈλλἂ φὴς ʽἐλευθέραν οὖσαν ἐπριάμην.ʼ Οὐκοῦν\nἀνδραποδιστὴς εἶ σὺ καὶ οὐκ ἀνήρ. Πλὴν ὡς ἀνδρὶ\nνῦν ἀπολογήσομαι.\nΓάμον νόμιζε τὴν πρᾶσιν καὶ\nπροῖκα τὴν τιμήν· Μιλησία σήμερον ἡ Συρακουσία\n\nδοξάτω. Μάθε, δέσποτα, ὅτι Διονύσιον οὔτε ὡς\nἄνδρα οὔτε ὡς κύριον ἠδίκηκα. Πρῶτον μὲν γὰρ οὐ\nγενομένην, ἀλλ’ ὡς μέλλουσαν μοιχείαν ἐγκαλεῖ, καὶ\nπρᾶξιν οὐκ ἔχων εἰπεῖν· ἀναγινώσκει γραμματεῖα\nκενά.\nΤὰς δὲ τιμωρίας οἱ νόμοι τῶν ἔργων λαμβάνουσι.\nΠροφέρεις ἐπιστολήν. Ἐδυνάμην εἰπεῖν ʽοὐ\nγέγραφα· χεῖρα ἐμὴν οὐκ ἔχεις· Καλλιρρόην Χαιρέας\nζητεῖ· κρῖνε τοίνυν μοιχείας ἐκεῖνον.ʼ ʽΝαἲ\nφής· ʽἀλλὰ Χαιρέας μὲν τ̔??ʼθνηκε, σὺ δ’ ὀνόματι τοῦ\nνεκροῦ τὴν γυναῖκά μου διέφθειρας.ʼ Προκαλῇ με,\nΔιονύσιε, πρόκλησιν οὐδαμῶς σοι συμφέρουσαν.\nΜαρτύρομαι· φίλος εἰμί σου καὶ ξένος. Ἀπόστηθι\nτῆς κατηγορίας· συμφέρει σοι. Βασιλέως δεήθητι\nπαραπέμψαι τὴν δίκην. Παλινῳδίαν εἰπὲ ʽΜιθριδάτης\nοὐδὲν ἀδικεῖ· μάτην ἐμεμψάμην αὐτόν.ʼ Ἂν δὲ\nἐπιμείνῃς, μετανοήσεις· κατὰ σαυτοῦ τὴν ψῆφον\nοἴσεις. Προλέγω σοι, Καλλιρρόην ἀπολεῖς. Οὐκ\nἐμὲ βασιλεὺς ἀλλὰ δὲ μοιχὸν εὑρήσει.”\nΤαῦτα εἰπὼν ἐσίγησεν· ἅπαντες δὲ εἰς Διονύσιον\nἀπέβλεψαν θέλοντες μαθεῖν, αἱρέσεως αὐτῷ\nπροτεθείσης, πότερον ἀφίσταται τῆς κατηγορίας ἢ\nβεβαίως ἐμμένει. Τὸ γὰρ αἰνιττόμενον ὑπὸ Μιθριδάτου\nτί ποτε ᾖν αὐτοὶ μὲν οὐ συνίεσαν, Διονύσιον\nδὲ ὑπελάμβανον εἰδέναι. Κἀκεῖνος δὲ ἠγνόει, μηδέποτ̓\nἂν ἐλπίσας ὅτι Χαιρέας ζῇ.\nἜλεγεν οὖν “εἰπὲ” φησὶν “ὅ τι ποτὲ καὶ θέλεις· οὐδὲ γὰρ ἐξαπατήσεις\nμε σοφίσμασι καὶ οὐκ ἀξιοπίστοις ἀπειλαῖς, οὐδ᾽\nεὑρεθήσεταί ποτε Διονύσιος συκοφαντῶν.”\nἜνθεν ἑλὼν ὁ Μιθριδάτης φωνὴν ἐπῆρε καὶ\nὥσπερ ἐπὶ θειασμὸν “θεοὶ” φησὶ “βασίλειοι ἐπουράνιοί\nτε καὶ ὑποχθόνιοι, βοηθήσατε ἀνδρὶ ἀγαθῷ,\nπολλάκις ὑμῖν εὐξαμένῳ δικαίως καὶ θύσαντι μεγαλοπρεπῶς·\n\nἀπόδοτέ μοι τὴν ἀμοιβὴν τῆς εὐσεβείας\nσυκοφαντουμένῳ· χρήσατέ μοι κἂν εἰς τὴν δίκην\nΧαιρέαν. Φάνηθι, δαῖμον ἀγαθέ· καλεῖ σε ἡ σὴ\nΚαλλιρρόη· μεταξὺ δὲ ἀμφοτέρων, ἐμοῦ τε καὶ Διονυσίου\nστὰς εἶπον βασιλεῖ τίς ἐστιν ἐξ ἡμῶν μοιχός.”\nἜτι δὲ λέγοντος ʽοὕτω γὰρ ἦν διατεταγμένον̓\nπροῆλθε Χαιρέας αὐτός. Ἰδοῦσα δὲ ἡ Καλλιρρόη\nἀνέκραγε “Χαιρέα, ζῇς;” καὶ ὥρμησεν αὐτῷ προσδραμεῖν·\nκατέσχε δὲ Διονύσιος καὶ μέσος γενόμενος οὐκ\nεἴασεν ἀλλήλοις περιπλακῆναι.\nΤίς ἂν φράσειε κατ̓\nἀξίαν ἐκεῖνο τὸ σχῆμα τοῦ δικαστηρίου; ποῖος ποιητὴς\nἐπὶ σκηνῆς παράδοξον μῦθον οὕτως εἰσήγαγεν;\nἔδοξας ἂν ἐν θεάτρῳ παρεῖναι μυρίων παθῶν πλήρει·\nπάντα ἦν ὁμοῦ, δάκρυα, χαρά, θάμβος, ἔλεος,\nἀπιστία, εὐχαί. Χαιρέαν ἐμακάριζον, Μιθριδάτῃ\nσυνέχαιρον, συνελυποῦντο Διονυσίῳ, περὶ Καλλιρρόης\nἠπόρουν. Μάλιστα γὰρ ἦν ἐκείνη τεθορυβημένη\nκαὶ ἄναυδος εἱστήκει, μόνον ἀναπεπταμένοις\nτοῖς ὀφθαλμοῖς εἰς Χαιρέαν ἀποβλέπουσα· ἐδόκει\nδ’ ἄν μοι καὶ βασιλεὺς τότε θέλειν Χαιρέας εἶναι.\nΣυνήθης μὲν οὖν καὶ πρόχειρος πᾶσι τοῖς ἀντερασταῖς\nπόλεμος· ἐκείνοις δὲ καὶ μᾶλλον πρὸς ἀλλήλους\nἐξῆψε φιλονεικίαν τὸ ἆθλον βλεπόμενον, ὥστε,\nεἰ μὴ διὰ τὴν αἰδῶ τὴν πρὸς βασιλέα, κἂν χεῖρας ἀλλήλοις\nπροσέβαλλον.\nΠροῆλθον δὲ μέχρι ῥημάτων.\nΧαιρέας μὲν ἔλεγε “πρῶτός εἰμι ἀνήρ,” Διονύσιος δὲ “ἐγὼ βεβαιότερος.” “Μὴ γὰρ ἀφῆκα τὴν γυναῖκα;” “Ἀλλ’ ἔθαψας αὐτήν.” “Δεῖξον γάμου διάλυσιν.” “Τὸν τάφον ὁρᾷς.” “Ἐμοὶ πατὴρ ἐξέδωκεν.” “Ἐμοὶ\nδὲ αὐτὴ ἑαυτήν.” “Ἀνάξιος εἶ τῆς Ἑρμοκράτους\nθυγατρός.” “Σὺ μᾶλλον ὁ παρὰ Μιθριδάτῃ δεδεμένος.” “Ἀπαιτῶ Καλλιρρόην.” “Ἐγὼ δὲ κατέχω.” “Σὺ τὴν ἀλλοτρίαν κρατεῖς.” “Σὺ τὴν σὴν ἀπέκτεινας.”\n“Μοιχέ.” “Φονεῦ.” Ταῦτα πρὸς ἀλλήλους μαχόμενοι·\nοἱ δ’ ἄλλοι πάντες ἤκουον οὐκ ἀηδῶς. Καλλιρρόη\nμὲν εἱστήκει κάτω βλέπουσα καὶ κλάουσα,\nΧαιρέαν φιλοῦσα, Διονύσιον αἰδουμένη· βασιλεὺς\nδὲ μεταστησάμενος ἅπαντας, ἐβουλεύετο μετὰ τῶν\nφίλων οὐκέτι περὶ Μιθριδάτου, λαμπρῶς γὰρ ἀπελογήσατο,\nἀλλὰ εἰ χρὴ διαδικασίαν προθεῖναι περὶ\nτῆς γυναικός.\nΚαὶ τοῖς μὲν ἐδόκει μὴ βασιλικὴν εἶναι\nτὴν κρίσιν· “τῆς μὲν γὰρ Μιθριδάτου κατηγορίας\nεἰκότως ἤκουσας, σατράπης γὰρ ἦν,” τούτους δὲ\nἰδιώτας πάντας εἶναι· οἱ δὲ πλείονες τἀναντία συνεβούλευον\nκαὶ διὰ τὸν πατέρα τῆς γυναικὸς οὐκ ἄχρηστον\nγενόμενον τῇ βασιλέως οἰκίᾳ καὶ ὅτι οὐκ ἔξωθεν\nἐκάλει τὴν κρίσιν ἐπ’ αὐτόν, ἀλλὰ σχεδὸν μέρος\nοὖσαν ἧς ἐδίκαζεν ἤδη· τὴν γὰρ ἀληθεστάτην αἰτίαν\nοὐκ ἤθελον ὁμολογεῖν, ὅτι τὸ τῆς Καλλιρρόης κάλλος\nδυσαπόσπαστον τοῖς ὁρῶσι.\nΠάλιν οὖν προσκαλεσάμενος\nοὓς μετεστήσατο “Μιθριδάτην μὲν” εἶπεν “ἀφίημι, καὶ ἀπίτω τῆς ὑστεραίας ἐπὶ τὴν σατραπείαν\nτὴν ἰδίαν δῶρα παρ’ ἐμοῦ λαβών· Χαιρέας δὲ\nκαὶ Διονύσιος λεγέτωσαν ἑκάτερος ἅπερ ἔχει δίκαια\nπερὶ τῆς γυναικός· προνοεῖσθαι γάρ με δεῖ τῆς θυγατρὸς\nἙρμοκράτους τοῦ καταπολεμήσαντος Ἀθηναίους\nτοὺς ἐμοί τε καὶ Πέρσαις ἐχθίστους.” Ῥηθείσης\nδὲ τῆς ἀποφάσεως Μιθριδάτης μὲν προσεκύνησεν,\nἀπορία δὲ τοὺς ἄλλους κατέλαβεν. Ἰδὼν δὲ\nβασιλεὺς ἀμηχανοῦντας αὐτοὺς “οὐκ ἐπείγω” φησὶν “ὑμᾶς, ἀλλὰ συγχωρῶ παρασκευασαμένους ὑμᾶς ἐπὶ\nτὴν δίκην ἥκειν. Δίδωμι δὲ πέντε ἡμερῶν διάστημα·\nἐν δὲ τῷ μεταξὺ Καλλιρρόης ἐπιμελήσεται Στάτειρα\nἡ ἐμὴ γυνή· οὐ γάρ ἐστι δίκαιον μέλλουσαν αὐτὴν\n\nκρίνεσθαι περὶ ἀνδρὸς μετὰ ἀνδρὸς ἥκειν ἐπὶ τὴν κρίσιν.”\nἘξῄεσαν οὖν τοῦ δικαστηρίου οἱ μὲν ἄλλοι πάντες\nσκυθρωποί, μόνος δὲ Μιθριδάτης γεγηθώς. Λαβὼν\nδὲ τὰ δῶρα καὶ τὴν νύκτα καταμείνας ἕωθεν εἰς\nΚαρίαν ὥρμησε λαμπρότερος ἢ πρόσθεν.\nΤὴν δὲ Καλλιρρόην εὐνοῦχοι παραλαβόντες ἤγαγον\nπρὸς τὴν βασιλίδα, μηδὲν αὐτῇ προειπόντες·\nὅταν γὰρ πέμψῃ βασιλεύς, οὐκ ἀπαγγέλλεται. Θεασαμένη\nδὲ αἰφνίδιον ἡ Στάτειρα τῆς κλίνης ἀνέθορε\nδόξασα Ἀφροδίτην ἐφεστάναι, καὶ γὰρ ἐξαιρέτως\nἐτίμα τὴν θεόν·\nἡ δὲ προσεκύνησεν. Ὁ δὲ εὐνοῦχος\nνοήσας τὴν ἔκπληξιν αὐτῆς “Καλλιρρόη” φησὶν “αὕτη\nἐστί· πέπομφε δὲ αὐτὴν βασιλεύς, ἵνα παρὰ σοὶ φυλάττηται\nμέχρι τῆς δίκης.” ἀσμένη τοῦτο ἤκουσεν\nἡ Στάτειρα καὶ πᾶσαν ἀφεῖσα γυναικείαν φιλονεικίαν\nεὐνουστέρα τῇ Καλλιρρόῃ διὰ τὴν τιμὴν ἐγένετο·\nἠγάλλετο γὰρ τῇ παρακαταθήκῃ. Λαβομένη δὲ\nτῆς χειρὸς αὐτῆς “θάρρει” φησίν, “ὦ γύναι, καὶ\nπαῦσαι δακρύσυσα· χρηστός ἐστι βασιλεύς. Ἕξεις\nἄνδρα, ὃν θέλεις· ἐντιμότερον μετὰ τὴν κρίσιν γαμηθήσῃ.\nΒάδιζε δὲ καὶ ἀναπαύου νῦν, κέκμηκας\nγάρ, ὡς ὁρῶ, καὶ ἔτι τὴν ψυχὴν ἔχεις τεταραγμένην.” Ἡδέως ἡ Καλλιρρόη τοῦτο ἤκουσεν, ἐπεθύμει γὰρ\nἠρεμίας.\nὩς οὖν κατεκλίθη, καὶ εἴασαν αὐτὴν ἡσυχάζειν,\nἁψαμένη τῶν ὀφθαλμῶν “εἴδετε” φησὶ “Χαιρέαν ὑμεῖς ἀληθῶς; ἐκεῖνος ἦν Χαιρέας οὑμός,\nἢ καὶ τοῦτο πεπλάνημαι; τάχα γὰρ Μιθριδάτης διὰ\nτὴν δίκην εἴδωλον ἔπεμψε· λέγουσι γὰρ ἐν Πέρσαις\nεἶναι μάγους.\nἈλλὰ καὶ ἐλάλησε καὶ πάντα εἶπεν ὡς\nεἰδώς. Πῶς οὖν ὑπέμεινέ μοι μὴ περιπλακῆναι;\nμηδὲ καταφιλήσαντες ἀλλήλους διελύθημεν.” Ταῦτα\n\nδιαλογιζομένης ἠκούετο ποδῶν ψόφος καὶ κραυγαὶ\nγυναικῶν· πᾶσαι γὰρ συνέτρεχον πρὸς τὴν βασιλίδα,\nνομίζουσαι πολλὴν ἐξουσίαν ἔχειν Καλλιρρόην ἰδεῖν.\nἩ δὲ Στάτειρα εἶπεν “ἀφῶμεν αὐτήν· διάκειται\nγὰρ πονήρως· ἔχομεν δὲ ἡμέρας καὶ βλέπειν καὶ\nἀκούειν καὶ λαλεῖν.” Λυπούμεναι δὲ ἀπῄεσαν καὶ\nτῆς ὑστεραίας ἕωθεν ἀφικνοῦνται· καὶ τοῦτο πάσαις\nταῖς ἡμέραις ἐπράττετο μετὰ σπουδῆς, ὥστε πολυανθρωποτέραν\nγενέσθαι τὴν βασιλέως οἰκίαν.\nἈλλὰ\nκαὶ βασιλεὺς πρὸς τὰς γυναῖκας εἰσῄει συνεχέστερον,\nὡς δῆθεν πρὸς Στάτειραν. Ἐπέμπετο δὲ\nΚαλλιρρόῃ δῶρα πολυτελῆ, καὶ παρ’ οὐδενὸς ἐλάμβανε,\nφυλάττουσα τὸ σχῆμα γυναικὸς ἀτυχούσης,\nμελανείμων, ἀκόσμητος, καθημένη. Ταῦτα καὶ λαμπροτέραν\nαὐτὴν ἀπεδείκνυε. Πυθομένης δὲ τῆς βασιλίδος\nὁπότερον ἄνδρα βούλοιτο μᾶλλον, οὐδὲν ἀπεκρίνατο,\nἀλλὰ μόνον ἔκλαυσε.\nΚαλλιρρόη μὲν οὖν ἐν τούτοις ἦν, Διονύσιος\nδὲ ἐπειρᾶτο μὲν φέρειν τὰ συμβαίνοντα γενναίως,\nδιά τε φύσεως εὐστάθειαν καὶ διὰ παιδείας ἐπιμέλειαν,\nτὸ δὲ παράδοξον τῆς συμφορᾶς καὶ τὸν ἀνδρεῖον\nἐκστῆσαι δυνατώτατον ὑπῆρχεν·\nἐξεκάετο\nγὰρ σφοδρότερον ἢ ἐν Μιλήτῳ. Ἀρχόμενος γὰρ τῆς\nἐπιθυμίας μόνου τοῦ κάλλους ἐραστὴς ἦν, τότε δὲ\nπολλὰ προσεξῆπτε τὸν ἔρωτα, συνήθεια καὶ τέκνων\nεὐεργεσία καὶ ἀχαριστία καὶ ζηλοτυπία καὶ μάλιστα\nτὸ ἀπροσδόκητον.\nἘξαίφνης οὖν ἀνεβόα πολλάκις “ποῖος οὗτος ἐπ̓\nἐμοῦ Πρωτεσίλεως ἀνεβίω; τίνα τῶν ὑποχθονίων\nθεῶν ἠσέβησα, ἵνα εὕρω μοι νεκρὸν ἀντεραστήν, οὗ\nτάφον ἔχω; δέσποινα Ἀφροδίτη, σύ με ἐνήδρευσας,\nἣν ἐν τοῖς ἐμοῖς ἱδρυσάμην, ᾗ θύω πολλάκις. Τί γὰρ\n\nἔδειξάς μοι Καλλιρρόην, ἣν φυλάττειν οὐκ ἔμελλες;\nτί δὲ πατέρα ἐποίεις τὸν οὐδὲ ἄνδρα ὄντα;” Μεταξὺ\nδὲ περιπτυξάμενος τὸν υἱὸν ἔλεγε κλάων “τέκνον\nἄθλιον, πρότερον μὲν εὐτυχῶς δοκοῦν μοι γεγονέναι,\nνῦν δὲ ἀκαίρως· ἔχω γάρ σε μητρὸς κληρονομίαν καὶ\nἔρωτος ἀτυχοῦς ὑπόμνημα.\nΠαιδίον μὲν εἶ, πλὴν οὐ\nπαντελῶς ἀναίσθητον ὧν ὁ πατήρ σου δυστυχεῖ.\nΚακὴν ἀποδημίαν ἤλθομεν· οὐκ ἔδει Μίλητον καταλιπεῖν·\nΒαβυλὼν ἡμᾶς ἀπολώλεκε. Τὴν μὲν πρώτην\nδίκην νενίκημαι· Μιθριδάτης μου κατηγόρει·\nπερὶ δὲ τῆς δευτέρας μᾶλλον φοβοῦμαι· οὐδὲ γὰρ\nμείων ὁ κίνδυνος· δύσελπιν δέ με πεποίηκε τῆς δίκης\nτὸ προοίμιον.\nἌκριτος ἀφῄρημαι γυναικὸς καὶ\nπερὶ τῆς ἐμῆς ἀγωνίζομαι πρὸς ἕτερον, καί, τὸ τούτου\nχαλεπώτερον, οὐκ οἶδα Καλλιρρόη τίνα θέλει.\nΣὺ δέ, τέκνον, ὡς παρὰ μητρὸς δύνασαι μαθεῖν.\nΚαὶ νῦν ἄπελθε καὶ ἱκέτευσον ὑπὲρ τοῦ πατρός.\nΚλαῦσον, καταφίλησον, εἰπὲ ʽμῆτερ, ὁ πατήρ μου\nφιλεῖ σε,ʼ ὀνειδίσῃς δὲ μηδέν. Τί λέγεις, παιδαγωγέ;\nοὐδεὶς ὑμᾶς ἐᾷ τοῖς βασιλείοις εἰσελθεῖν; ὦ\nτυραννίδος δεινῆς. Ἀποκλείουσιν υἱὸν πρὸς μητέρα\nπατρὸς ἥκοντα πρεσβευτήν.”\nΔιονύσιος μὲν οὖν διέτριβεν ἄχρι τῆς κρίσεως\nμάχην βραβεύων ἔρωτος καὶ λογισμοῦ, Χαιρέαν δὲ\nπένθος κατεῖχεν ἀπαρηγόρητον. Προσποιησάμενος\nοὖν νοσεῖν ἐκέλευσε Πολυχάρμῳ παραπέμψαι Μιθριδάτην,\nὡς εὐεργέτην ἀμφοῖν· μόνος δὲ γενόμενος\nἧψε βρόχον, καὶ μέλλων ἐπ’ αὐτὸν ἀναβαίνειν “εὐτυχέστερον μὲν” εἶπεν “ἀπέθνησκον, εἰ ἐπὶ τὸν\nσταυρὸν ἀνέβαινον, ὃν ἔπηξέ μοι κατηγορία ψευδὴς\nἐν Καρίᾳ δεδεμένῳ· τότε μὲν γὰρ ἀπηλλαττόμην\nζωῆς ἠπατημένος ὑπὸ Καλλιρρόης φιλεῖσθαι, νῦν\n\nδὲ ἀπολώλεκα οὐ μόνον τὸ ζῆν, ἀλλὰ καὶ τοῦ θανάτου\nτὴν παραμυθίαν.\nΚαλλιρρόη με ἰδοῦσα οὐ προσῆλθεν,\nοὐ κατεφίλησεν· ἐμοῦ παρεστῶτος ἄλλον ᾐδεῖτο.\nΜηδὲν δυσωπείσθω· φθάσω τὴν κρίσιν· οὐ περιμενῶ\nτέλος ἄδοξον. Οἶδα ὅτι μικρὸς ἀνταγωνιστής\nεἰμι Διονυσίου, ξένος ἄνθρωπος καὶ πένης καὶ ἀλλότριος\nἤδη. Σὺ μὲν εὐτυχοίης, ὦ γύναι· γυναῖκα γάρ\nσε καλῶ, κἂν ἕτερον φιλῇς. Ἐγὼ δὲ ἀπέρχομαι καὶ\nοὐκ ἐνοχλῶ τοῖς σοῖς γάμοις. Πλούτει καὶ τρύφα καὶ\nτῆς Ἰωνίας ἀπόλαυε πολυτελείας. Ἔχε ὃν θέλεις.\nἈλλὰ νῦν ἀληθῶς ἀποθανόντος Χαιρέου αἰτοῦμαί σε,\nΚαλλιρρόη, χάριν τελευταίαν. Ὅταν ἀποθάνω, πρόσελθέ\nμου τῷ νεκρῷ καὶ εἰ μὲν δύνασαι κλαῦσον\nʽτοῦτο γὰρ ἐμοὶ καὶ ἀθανασίας γενήσεται μεῖζον̓, εἰπὲ\nδὲ προσκύψασα τῇ στήλῃ, κἂν ἀνήρ, κἂν βρέφος ὁρᾷ,\nʽοἴχῃ, Χαιρέα, νῦν ἀληθῶς· νῦν ἀπέθανες· ἐγὼ\nγὰρ ἔμελλον ἐπὶ βασιλέως αἱρεῖσθαι σέ.ʼ Ἀκούσομαί\nσου, γύναι· τάχα καὶ πιστεύσω. Ἐνδοξότερόν με\nποιήσεις τοῖς κάτω δαίμοσιν.\nΕἰ δὲ θανόντων περ καταλήθοντ’ εἰν ἀΐδαο,\nαὐτὰρ ἐγὼ καὶ. κεῖθι φίλης μεμνήσομαί\nσου.” Τοιαῦτα ὀδυράμενος κατεφίλει τὸν βρόχον “σύ\nμοι” λέγων “παραμυθία καὶ συνήγορος· διὰ σὲ\nνικῶ·\nσύ με Καλλιρρόης μᾶλλον ἔστερξας.” Ἀναβαίνοντος\nαὐτοῦ καὶ τῷ αὐχένι περιάπτοντος ἐπέστη\nΠολύχαρμος ὁ φίλος καὶ ὡς μεμηνότα κατεῖχε, λοιπὸν\nμηκέτι παρηγορεῖν δυνάμενος. Ἤδη δὲ καὶ ἡ\nπροθεσμία τῆς δίκης καθειστήκει.\nἘπεὶ δὲ ἔμελλε βασιλεὺς τῇ ὑστεραίᾳ δικάζειν\nπότερον Χαιρέου γυναῖκα Καλλιρρόην εἶναι δεῖ ἢ\nΔιονυσίου, μετέωρος ἦν πᾶσα Βαβυλών, καὶ ἐν οἰκίαις\nτε πρὸς ἀλλήλους καὶ ἐν τοῖς στενωποῖς οἱ\nἀπαντῶντες ἔλεγον “αὔριον τῆς Καλλιρρόης οἱ γάμοι.\nΤίς εὐτυχέστερος ἄρα;” Διέσχιστο δὲ ἡ πόλις,\nκαὶ οἱ μὲν Χαιρέᾳ σπεύδοντες ἔλεγον “πρῶτος ἦν\nἀνήρ, παρθένον ἔγημεν, ἐρῶσαν ἐρῶν· πατὴρ ἐξέδωκεν\nαὐτῷ, πατρὶς ἔθαψε· τοὺς γάμους οὐκ ἀπέλιπεν,\nἀπελείφθη· Διονύσιος δὲ ἠγόρασεν, οὐκ\nἔγημεν· λῃσταὶ ἐπώλησαν· οὐκ ἐξὸν δὲ τὴν ἐλευθέραν\nἀγοράσαι.” Οἱ δὲ Διονυσίῳ σπεύδοντες ἀντέλεγον\nπάλιν “ἐξήγαγε πειρατῶν παρ’ οὐδὲν μέλλουσαν\nφονεύεσθαι· τάλαντον ἔδωκεν ὑπὲρ τῆς σωτηρίας\nαὐτῆς· πρῶτον ἔσωσεν, εἶτα ἔγημε· Χαιρέας\nδὲ γήμας ἀπέκτεινε· μνημονεύειν ὀφείλει Καλλιρρόη\nτοῦ γάμου· χρηστὸν δὲ Διονυσίῳ πρόσεστιν εἰς τὸ\nνικᾶν ὅτι καὶ τέκνον ἔχουσι κοινόν.” Ταῦτα μὲν οὖν\nοἱ ἄνδρες· αἱ δὲ γυναῖκες οὐκ ἐρρητόρευον μόνον,\nἀλλὰ καὶ συνεβούλευον ὡς παρούσῃ “Καλλιρρόη, μὴ\nπροῇς τὸν παρθένιον· ἑλοῦ τὸν πρῶτον φιλήσαντα,\nτὸν πολίτην, ἵνα καὶ τὸν πατέρα ἴδῃς· εἰ δὲ μή, ζήσεις\nἐπὶ ξένης ὡς φυγάς·” αἱ δ’ ἕτεραι “τὸν εὐεργέτην\nἑλοῦ, τὸν σώσαντα, μὴ τὸν ἀποκτείναντα· τί δὲ\nἂν πάλιν ὀργισθῇ Χαιρέας; Πάλιν τάφος. Μὴ προδῷς\nτὸν υἱόν· τίμησον τὸν πατέρα τοῦ τέκνου.” Τοιαῦτα διαλαλούντων ἦν ἀκούειν, ὥστε εἶπεν ἄν τις\nὅλην Βαβυλῶνα εἶναι δικαστήριον.\nΝὺξ ἐκείνη τελευταία πρὸ τῆς δίκης ἐφειστήκει·\n\nκατέκειντο δὲ οἱ βασιλεῖς οὐχ ὁμοίους λαμβάνοντες\nλογισμούς, ἀλλὰ ἡ μὲν βασιλὶς ηὔχετο ἡμέραν γενέσθαι\nτάχιον, ἵνα ἀπόθηται τὴν παρακαταθήκην ὡς\nφορτίον· ἐβάρει γὰρ αὐτὴν τὸ κάλλος γυναικὸς\nἀντισυγκρινόμενον ἐγγύς· ὑπώπτευε δὲ καὶ βασιλέως\nτὰς πυκνὰς εἰσόδους καὶ τὰς ἀκαίρους φιλοφροσύνας.\nΠρότερον μὲν γὰρ σπανίως εἰς τὴν γυναικωνῖτιν\nεἰσῄει· ἀφ’ οὗ δὲ Καλλιρρόην εἶχεν ἔνδον,\nσυνεχῶς ἐφοίτα. Παρεφύλαττε δὲ αὐτὸν καὶ ἐν ταῖς\nὁμιλίαις ἡσυχῆ Καλλιρρόην ὑποβλέποντα, καὶ τοὺς\nὀφθαλμοὺς κλέπτοντας μὲν τὴν θέαν, αὐτομάτως δὲ\nἐκεῖ φερομένους.\nΣτάτειρα μὲν οὗν ἡδεῖαν ἡμέραν\nἐξεδέχετο, βασιλεὺς δὲ οὐχ ὁμοίαν, ἀλλ’ ἠγρύπνει δι᾽\nὅλης τῆς νυκτὸς\nἄλλοτ’ ἐπὶ πλευρὰς κατακείμενος, ἄλλοτε δ’ αὖτε\nὕπτιος, ἄλλοτε δὲ πρηνής,\nἐννοούμενος καθ’ αὑτὸν καὶ λέγων “πάρεστιν ἡ κρίσις·\nὁ γὰρ προπετὴς ἐγὼ σύντομον ἔδωκα προθεσμίαν.\nΤί οὖν μέλλομεν πράττειν ἕωθεν; ἄπεισι\nΚαλλιρρόη λοιπὸν εἰς Μίλητον ἢ εἰς Συρακούσας.\nὈφθαλμοὶ δυστυχεῖς, μίαν ὥραν ἔχετε λοιπὸν ἀπολαῦσαι\nτοῦ καλλίστου θεάματος· εἶτα γενήσεται δοῦλος\nἐμὸς εὐτυχέστερος ἐμοῦ. Σκέψαι τί σοι πρακτέον\nἐστίν, ὧ ψυχή· κατὰ σαυτὴν γενοῦ· σύμβουλον οὐκ\nἔχεις ἄλλον· ἔρωτος σύμβουλός ἐστιν αὐτὸς ὁ ἔρως.\nΠρῶτον οὖν ἀπόκριναι σεαυτῷ. Τίς εἶ; Καλλιρρόης\nἐραστὴς ἢ δικαστής; μὴ ἐξαπάτα σεαυτόν. Ἀρνῇ μέν,\nἀλλὰ ἐρᾷς· ἐλεγχθήσῃ δὲ μᾶλλον, ὅταν αὐτὴν μὴ\nβλέπῃς. Τί οὖν; σεαυτὸν θέλεις λυπεῖν; Ἥλιος προπάτωρ\nσὸς ἐξεῖλέ σοι τοῦτο τὸ ζῶον, κάλλιστον ὧν\nαὐτὸς ἐφορᾷ, σὺ δ’ ἀπελαύνεις τὸ δῶρον τοῦ θεοῦ.\nΠάνυ γοῦν ἐμοὶ μέλει Χαιρέου καὶ Διονυσίου, δούλων\n\nἐμῶν ἀδόξων, ἵνα βραβεύω τοὺς ἐκείνων γάμους\nκαὶ ὁ μέγας βασιλεὺς ἔργον διαπράττωμαι προμνηστρίας\nγραΐδος. Ἀλλὰ ἔφθην ἀναδέξασθαι τὴν κρίσιν\nκαὶ πάντες τοῦτ’ ἴσασι.\nΜάλιστα δὲ Στάτειραν\nαἰδοῦμαι. Μήτε οὖν δημοσίευε τὸν ἔρωτα μήτε τὴν\nδίκην ἀπάρτιζε. Ἀρκεῖ σοι Καλλιρρόην κἂν βλέπειν·\nὑπέρθου τὴν κρίσιν· τοῦτο γὰρ ἔξεστι καὶ ἰδιώτῃ δικαστῇ.”\nἩμέρας οὖν φανείσης οἱ μὲν ὑπηρέται τὸ βασιλικὸν\nἡτοίμαζον δικαστήριον· τὸ δὲ πλῆθος συνέτρεχεν\nἐπὶ τὰ βασίλεια, καὶ ἐδονεῖτο πᾶσα Βαβυλών.\nὭσπερ δὲ ἐν Ὀλυμπίοις τοὺς ἀθλητὰς ἔστι θεάσασθαι\nπαραγινομένους ἐπὶ τὸ στάδιον μετὰ παραπομπῆς,\nοὕτω δὴ κἀκείνους. Τὸ μὲν δοκιμώτατον Περσῶν\nπλῆθος παρέπεμπε Διονύσιον, ὁ δὲ δῆμος Χαιρέαν.\nΣυνευχαὶ δὲ καὶ ἐπιβοήσεις μυρίαι τῶν σπευδόντων\nἑκατέροις, ἐπευφημούντων “σὺ κρείττων,\nσὺ νικᾷς.” Ἦν δὲ τὸ ἆθλον οὐ κότινος, οὐ μῆλα, οὐ\nπίτυς, ἀλλὰ κάλλος τὸ πρῶτον, ὑπὲρ οὗ δικαίως ἂν\nἤρισαν καὶ θεοί. Βασιλεὺς δὲ καλέσας τὸν εὐνοῦχον\nἎρταξάτην, ὃς ἦν αὐτῷ μέγιστος, “ὄναρ μοὶ” φησὶν “ἐπιστάντες βασίλειοι θεοὶ θυσίαν ἀπαιτοῦσι καὶ δεῖ\nμε πρῶτον ἐκτελέσαι τὰ τῆς εὐσεβείας.\nΠαράγγειλον\nοὖν τριάκοντα ἡμερῶν ἱερομηνίαν ἑορτάζειν πᾶσαν\nτὴν Ἀσίαν ἀφεμένην δικῶν τε καὶ πραγμάτων.” Ὁ\nδὲ εὐνοῦχος τὸ προσταχθὲν ἀπήγγειλε, πάντα δὲ εὐθὺς\nμεστὰ θυόντων ἐστεφανωμένων.\nΑὐλὸς ἤχει\nκαὶ σύριγξ ἐκελάδει καὶ ᾅδοντος ἠκούετο μέλος· ἐθυμιᾶτο\nτὰ πρόθυρα, καὶ πᾶς στενωπὸς συμπόσιον ἦν,\nκνίσση δ’ οὐρανὸν ἷκεν ἑλισσομένη περὶ καπνῷ,\nβασιλεὺς δὲ μεγαλοπρεπεῖς θυσίας παρέστησε τοῖς\nβωμοῖς. Τότε πρῶτον καὶ Ἔρωτι ἔθυσε καὶ πολλὰ\n\nπαρεκάλεσεν Ἀφροδίτην, ἵνα αὐτῷ βοηθῇ πρὸς τὸν υἱόν.\nΠάντων δὲ ἐν θυμηδίαις ὄντων μόνοι τρεῖς ἐλυποῦντο,\nΚαλλιρρόη, Διονύσιος καὶ πρὸ τούτων Χαιρέας.\nΚαλλιρρόη δὲ οὐκ ἐδύνατο λυπεῖσθαι φανερῶς\nἐν τοῖς βασιλείοις, ἀλλ’ ἡσυχῆ καὶ λανθάνουσα\nὑπέστενε καὶ τῇ ἑορτῇ κατηρᾶτο. Διονύσιος δ’ ἑαυτῷ,\nδιότι Μίλητον κατέλιπε. “Φέρε” φησίν, “ὦ τλῆμον,\nτὴν ἑκούσιον συμφοράν· ἑαυτῷ γὰρ αἴτιος\nτούτων.\nἘξῆν σοι Καλλιρρόην ἔχειν καὶ Χαιρέου\nζῶντος. Σὺ ἦς ἐν Μιλήτῳ κύριος, καὶ οὐδὲ ἡ ἐπιστολὴ\nΚαλλιρρόῃ τότε σοῦ μὴ θέλοντος ἐδόθη. Τίς\nἂν εἶδε; τίς ἂν προσῆλθε; φέρων δὲ σεαυτὸν εἰς μέσους\nἔρριψας τοὺς πολεμίους.\nΚαὶ εἴθε σεαυτὸν μόνον·\nνῦν δὲ καὶ τὸ τῆς ψυχῆς σου τιμιώτερον κτῆμα.\nΔιὰ τοῦτο πανταχόθεν σοι πόλεμος κεκίνηται. Τί\nδικάζῃ, ἀνόητε; Χαιρέαν ἀντίδικον ἔχεις· κατεσκεύασας\nσεαυτῷ δεσπότην ἀντεραστήν. Νῦν βασιλεὺς καὶ\nὀνείρατα βλέπει, καὶ ἀπαιτοῦσιν αὐτὸν θυσίας οἷς\nκαθ’ ἡμέραν θύει.\nὪ τῆς ἀναισχυντίας. Παρέλκει\nτις τὴν κρίσιν, ἔνδον ἔχων ἀλλοτρίαν γυναῖκα, καὶ\nὁ τοιοῦτος εἶναι λέγει δικαστής.” Τοιαῦτα μὲν ὠδύρετο\nΔιονύσιος, Χαιρέας δὲ οὐχ ἥπτετο τροφῆς, οὐδὲ\nὅλως ἤθελε ζῆν. Πολυχάρμου δὲ τοῦ φίλου κωλύοντος\nαὐτὸν ἀποκαρτερεῖν “σύ μοι πάντων” εἷπε “πολεμιώτατος\nὑπάρχεις φίλου σχήματι· βασανιζόμενον\nγάρ με κατέχεις καὶ ἡδέως κολαζόμενον ὁρᾷς.\nΕἰ δὲ\nφίλος ἦς, οὐκ ἂν ἐφθόνεις μοι τῆς ἐλευθερίας ὑπὸ\nδαίμονος κακοῦ τυραννουμένῳ. Πόσους μου καιροὺς\nεὐτυχίας ἀπολώλεκας; μακάριος ἦν, εἰ ἐν Συρακούσαις\nθαπτομένῃ Καλλιρρόῃ συνετάφην· ἀλλὰ καὶ\nτότε σύ με βουλόμενον ἀποθανεῖν ἐκώλυσας καὶ\n\nἀφείλου καλῆς συνοδίας· τάχα γὰρ οὐκ ἂν ἐξῆλθε\nτοῦ τάφου καταλιποῦσα τὸν νεκρόν.\nΕἰ δ’ οὖν ἐκείμην\nταύτην μετὰ ταῦτα κερδήσας, τὴν πρᾶσιν, τὸ\nλῃστήριον, τὰ δεσμά, τὸν τοῦ σταυροῦ χαλεπώτερον\nβασιλέα. Ὤ θανάτου καλοῦ, μεθ’ ὃν ἤκουσα τὸν δεύτερον\nΚαλλιρρόης γάμον. Οἷον πάλιν καιρὸν ἀπώλεσάς\nμου τῆς ἀποκαρτερήσεως, τὸν μετὰ τὴν δίκην.\nἸδὼν Καλλιρρόην οὐ προσῆλθον, οὐ κατεφίλησα. Ὤ\nκαινοῦ καὶ ἀπίστου πράγματος· κρίνεται Χαιρέας εἰ\nΚαλλιρρόης ἀνήρ ἐστιν. Ἀλλ’ οὐδὲ τὴν ὁποιανδήποτε\nκρίσιν ὁ βάσκανος δαίμων ἐπιτρέπει τελεσθῆναι.\nΚαὶ ὄναρ καὶ ὕπαρ οἱ θεοί με μισοῦσι.” Ταῦτα\nλέγων ὥρμησεν ἐπὶ ξίφος, κατέσχε δὲ τὴν χεῖρα Πολύχαρμος\nκαὶ μονονουχὶ δήσας παρεφύλαττεν αὐτόν.\nΒασιλεὺς δὲ καλέσας τὸν εὐνοῦχον, ὃς ἦν αὐτῷ\nκιστ̔??ʼτατος ἁπάντων, τὸ μὲν πρῶτον ᾐδεῖτο κἀκεῖνον·\nἰδὼν δὲ αὐτὸν Ἀρταξάτης ἐρυθήματος μεστὸν\nκαὶ βουλόμενον εἰπεῖν “τί κρύπτεισ” ἔφη “δέσποτα,\nδοῦλον σόν, εὔνουν σοι καὶ σιωπᾶν δυνάμενον; τί\nτηλικοῦτον συμβέβηκε δεινόν; ὡς ἀγωνιῶ μή τινα\nἐπιβουλὴν ” εἶπε βασιλεὺς “καὶ μεγίστην, ἀλλ’ οὐχ\nὑπ’ ἀνθρώπων, ἀλλ’ ὑπὸ θεοῦ.\nΤίς γάρ ἐστιν Ἔρως\nπρότερον ἤκουον ἐν μύθοις τε καὶ ποιήμασιν, ὅτι\nκρατεῖ πάντων τῶν θεῶν καὶ αὐτοῦ τοῦ Διός· ἠπίστουν\nδὲ ὅμως ὅτι δύναταί τις παρ’ ἐμοὶ ἐμοῦ γενέσθαι\nδυνατώτερος. Ἀλλὰ πάρεστιν ὁ θεός· ἐνδεδήμηκεν\nεἰς τὴν ἐμὴν ψυχὴν πολὺς καὶ σφοδρός· ἐρῶ\n...δεινὸν μὲν ὁμολογεῖν, ἀληθῶς δὲ ἑάλωκα.”\nΤαῦτα ἅμα λέγων ἐνεπλήσθη δακρύων, ὥστε μηκέτι\nμηδὲν δύνασθαι προσθεῖναι τοῖς λόγοις· ἀποσιωπήσαντος\nδὲ εὐθὺς μὲν Ἀρταξάτης ἠπίστατο πόθεν\nἐτρώθη· οὐδὲ γὰρ πρότερον ἀνύποπτος ἦν, ἀλλ̓\n\nᾐσθάνετο μὲν τυφομένου τοῦ πυρός, ἔτι γε μὴν οὐδὲ\nἀμφίβολον ἦν οὐδὲ ἄδηλον ὅτι Καλλιρρόης παρούσης\nοὐκ ἂν ἄλλου τινὸς ἠράσθη·\nπροσεποιεῖτο δ᾽ ὅμως\nἀγνοεῖν καὶ “ποῖον” ἔφη “κάλλος δύναται τῆς σῆς\nκρατῆσαι, δέσποτα, ψυχῆς, ᾧ τὰ καλὰ πάντα δουλεύει;\nχρυσός, ἄργυρος, ἐσθής, ἵπποι, πόλεις, ἔθνη, καλαὶ\nμὲν μυρίαι γυναῖκες, ἀλλὰ καὶ Στάτειρα καλλίστη\nτῶν ὑπὸ τὸν ἥλιον, ἧς ἀπολαύεις μόνος. Ἐξουσία δὲ\nἔρωτα καταλύει, πλὴν εἰ μή τις ἐξ οὐρανοῦ καταβέβηκε\nτῶν ἄνωθεν ἢ ἐκ θαλάττης ἀναβέβηκεν ἄλλη\nΘέτις.\nΠιστεύω γὰρ ὅτι καὶ θεοὶ τῆς σῆς ἐρῶσι συνουσίας.” Ἀπεκρίνατο βασιλεὺς “τοῦτ’ ἴσως ἀληθές\nἐστιν, ὃ λέγεις, ὅτι θεῶν τίς ἐστιν ἥδε ἡ γυνή· οὐδὲ\nγὰρ ἀνθρώπινον τὸ κάλλος· πλὴν οὐχ ὁμόλογα.\nΠροσποιεῖται δὲ Ἑλληνὶς εἶναι Συρακουσία. Καὶ\nτοῦτο δὲ τῆς ἀπάτης ἐστὶ σημεῖον.\nἘλεγχθῆναι γὰρ\nοὐ βούλεται πόλιν εἰποῦσα μίαν τῶν ὑφ’ ἡμᾶς, ἀλλ̓\nὑπὲρ τὸν Ἰόνιον καὶ τὴν πολλὴν θάλασσαν τὸν περὶ\nαὑτῆς μῦθον ἐκπέμπει. Προφάσει δὲ δίκης ἦλθεν ἐπ̓\nἐμὲ καὶ ὅλον τὸ δρᾶμα τοῦτο ἐκείνη κατεσκεύασε. Θαυμάζω\nδέ σε πῶς ἐτόλμησας Στάτειραν λέγειν καλλίστην\nἁπασῶν, Καλλιρρόην βλέπων.\nΣκεπτέον οὖν\nπῶς ἂν ἀπαλλαγείην τῆς ἀνίας. Ζήτει πανταχόθεν\nεἴ τι ἄρα δυνατόν ἐστιν εὑρεῖν φάρμακον.” “Εὕρηται” φησὶ “φάρμακον, βασιλεῦ. Καὶ παρ’ Ἕλλησι καὶ\nβαρβάροις τοῦτο, ὅπερ ζητεῖς. Φάρμακον γὰρ ἕτερον\nἜρωτος οὐδέν ἐστι πλὴν αὐτὸς ὁ ἐρώμενος· τοῦτο δὲ\nἄρα καὶ τὸ ᾀδόμενον λόγιον ἦν ὅτι ὁ τρώσας αὐτὸς\nἰάσεται.” Κατῃδέσθη βασιλεὺς τὸν λόγον καὶ “μὴ\nσύ γε” ἔφη “τοιοῦτο μηδὲν εἴπῃς, ἵνα γυναῖκα ἀλλοτρίαν\nδιαφθείρω.\nΜέμνημαι νόμων, οὓς αὐτὸς ἔθηκα,\nδικαιοσύνης, ἣν ἐν ἅπασιν ἀσκῶ. Μηδεμίαν μου καταγνῷς\n\nἀκρασίαν. Οὐχ οὕτως ἑαλώκαμεν.” Δείσας\nἈρταξάτης ὡς εἰπών τι προπετές, μετέβαλε τὸν λόγον\nεἰς ἔπαινον. “Σεμνῶσ” ἔφη “διανοῇ, βασιλεῦ. Μὴ\nτὴν ὁμοίαν τοῖς ἄλλοις ἀνθρώποις θεραπείαν τῷ\nἜρωτι προσαγάγῃς, ἀλλὰ τὴν κρείττονα καὶ βασιλικήν,\nἀνταγωνιζόμενος σεαυτῷ· δύνασαι γάρ, ὦ δέσποτα,\nσὺ μόνος κρατεῖν καὶ θεοῦ. Ἄπαγε δὲ τὴν\nσεαυτοῦ ψυχὴν εἰς πάσας ἡδονάς. Μάλιστα δὲ κυνηγεσίοις\nἐξαιρέτως χαίρεις. Οἶδα γάρ σε ὑφ’ ἡδονῆς\nδιημερεύοντα ἄβρωτον, ἄποτον. Ἐν θήρᾳ δ’ ἐνδιατρίβειν,\nἢ τοῖς βασιλείοις καὶ ἐγγὺς εἶναι τοῦ πυρός.”\nΤαῦτα ἤρεσε καὶ θήρα κατηγγέλλετο μεγαλοπρεπής.\nἘξήλαυνον ἱππεῖς κεκοσμημένοι καὶ Περσῶν\nοἱ ἄριστοι καὶ τῆς ἄλλης στρατιᾶς τὸ ἐπίλεκτον.\nΠάντων δὲ ὄντων ἀξιοθεάτων διαπρεπέστατος ἦν ἐν\nαὐτοῖς βασιλεύς. Καθῆστο γὰρ ἵππῳ Νισαίῳ καλλίστῳ\nκαὶ μεγίστῳ χρύσεον ἔχοντι χαλινόν, χρύσεα δὲ\nφάλαρα καὶ προμετωπίδια καὶ προστερνίδια· πορφύραν\nδὲ ἠμφίεστο Τυρίαν ʽτὸ δὲ ὕφασμα Βαβυλώνιον̓\nκαὶ τιάραν ὑακινθινοβαφῆ· χρύσεον δὲ ἀκινάκην\nὑπεζωσμένος δύο ἄκοντας ἐκράτει, καὶ φαρέτρα\nκαὶ τόξον αὐτῷ παρήρτητο, Σηρῶν ἔργον πολυτελέστατον.\nΚαθῆστο δὲ σοβαρός· ἔστι γὰρ ἴδιον ἔρωτος\nτὸ φιλόκοσμον· ἤθελε δὲ μέσος ὑπὸ Καλλιρρόης\nὁραθῆναι, καὶ διὰ τῆς πόλεως ἁπάσης ἐξιὼν περιέβλεπεν\nεἴ που κἀκείνη θεᾶται τὴν πομπήν. Ταχέως\nδὲ ἐνεπλήσθη τὰ ὄρη βοώντων, θεόντων, κυνῶν ὑλασσόντων,\nἵππων χρεμετιζόντων, θηρῶν ἐλαυνομένων.\nἩ σπουδὴ καὶ ὁ θόρυβος ἐκεῖνος καὶ αὐτὸν ἐξέστησεν\nἄν τὸν Ἔρωτα· τέρψις γὰρ ἦν μετ’ ἀγωνίας καὶ χαρὰ\nμετὰ φόβου καὶ κίνδυνος ἡδύς. Ἀλλὰ βασιλεὺς οὔτε\n\nἵππον ἔβλεπε, τοσούτων αὐτῷ παραθεόντων, οὔτε\nθηρίον, τοσούτων διωκομένων, οὔτε κυνὸς ἤκουε, τοσούτων\nὑλακτούντων, οὔτε ἀνθρώπων, πάντων\nβοώντων.\nἜβλεπε δὲ Καλλιρρόην μόνην τὴν μὴ παροῦσαν,\nκαὶ ἤκουεν ἐκείνης τῆς μὴ λαλούσης. Συνεξῆλθε\nγὰρ ἐπὶ τὴν θήραν ὁ Ἔρως αὐτῷ, καί, ἅτε δὴ\nφιλόνεικος θεός, ἀντιταττόμενον ἰδὼν καὶ βεβουλευμένον,\nὡς ᾤετο, καλῶς, εἰς τοὐναντίον τὴν τέχνην\nπεριέτρεψεν αὐτῷ καὶ δι’ αὐτῆς τῆς θεραπείας ἐξέκαυσε\nτὴν ψυχήν, ἔνδον παρὼν καὶ λέγων “οἷον ἦν\nἐνθάδε Καλλιρρόην ἰδεῖν, κνήμας ἀνεζωσμένην καὶ\nβραχίονας γεγυμνωμένην, πρόσωπον ἐρυθήματος,\nστῆθος ἄσθματος πλῆρες. Ἀληθῶς\nοἵη δ’ Ἄρτεμις εἶσι κατ’ οὔρεος ἰοχέαιρα,\nἢ κατὰ Τηΰγετον περιμήκετον ἢ Ἐρύμανθον,\nτερπομένη κάπροισι καὶ ὠκείῃς ἐλάφοισι.” Ταῦτ’ ἀναζωγραφῶν καὶ ἀναπλάττων ἐξεκάετο σφόδρα.\nΤαῦτα λέγοντος Ἀρταξάτης ὑπολαβὼν “ἐπιλέλησαι” φησί, “δέσποτα, τῶν γεγονότων· Καλλιρρόη γὰρ\nἄνδρα οὐκ ἔχει, μένει δὲ τὴν κρίσιν, τίνι ὀφείλει γαμηθῆναι.\nΜέμνησο οὖν ὅτι χήρας ἐρᾷς· καὶ μήτε τοὺς\nνόμους αἰδοῦ, κεῖνται γὰρ ἐπὶ τοῖς γάμοις, μήτε\nμοιχείαν, δεῖ γὰρ πρῶτον εἶναι ἄνδρα τὸν ἀδικούμενον,\nεἶτα τὸν ἀδικοῦντα μοιχόν.” Ἤρεσεν ὁ λόγος\nβασιλεῖ, πρὸς ἡδονὴν γὰρ ἦν, καὶ προσλαβόμενος\nὑπὸ χεῖρα τὸν εὐνοῦχον κατεφίλησε καὶ “δικαίως ἄρα\nσε ἐγὼ” ἔφη “πάντων προτιμῶ· σὺ γὰρ εὐνούστατος\nκαὶ φύλαξ ἀγαθὸς ἐμοί. Ἄπιθι δὲ καὶ Καλλιρρόην\n\nἄγε. Δύο δέ σοι προστάσσω, μὴ ἄκουσαν, μήτε φανερῶς·\nθέλω γάρ σε καὶ πεῖσαι καὶ λαθεῖν.”\nΕὐθὺς οὖν ἀνακλητικὸν τῆς θήρας σύνθημα διεδόθη\nκαὶ πάντες ἀνέστρεφον· βασιλεὺς δὲ ἀνηρτημένος\nταῖς ἐλπίσιν εἰσήλαυνεν εἰς τὰ βασίλεια χαίρων\nὡς τὸ κάλλιστον θήραμα θηράσας.\nΚαὶ Ἀρταξάτης\nδὲ ἔχαιρε νομίζων πρὸς ὑπηρεσίαν ὑπεσχῆσθαι, βραβεύσειν\nδὲ λοιπὸν ἅρμα βασιλικόν, χάριν εἰδότων\nἀμφοτέρων αὐτῷ, Καλλιρρόης δὲ μᾶλλον· ἐπίστευε\nγὰρ τὴν πρᾶξιν ῥᾳδίαν, ὡς εὐνοῦχος, ὡς δοῦλος, ὡς\nβάρβαρος. Οὐκ ᾔδει δὲ φρόνημα Ἑλληνικὸν εὐγενὲς\nκαὶ μάλιστα τὸ Καλλιρρόης τῆς σώφρονος καὶ φιλάνδρου.\nΚαιρὸν οὖν ἐπιτηρήσας ἧκε πρὸς αὐτὴν καὶ μόνης\nλαβόμενος “μεγάλων” εἶπεν “ἀγαθῶν, ὦ γύναι, θησαυρόν\nσοι κεκόμικα· σὺ δὲ μνημόνευέ μου τῆς εὐεργεσίας·\nεὐχάριστον γὰρ εἶναί σε πιστεύω.” Πρὸς τὴν\nἀρχὴν τοῦ λόγου Καλλιρρόη περιχαρὴς ἐγένετο· φύσει\nγὰρ ἄνθρωπος, ὃ βούλεται, τοῦτο καὶ οἴεται.\nΤάχ’ οὖν ἔδοξεν ἀποδίδοσθαι Χαιρέᾳ καὶ ἔσπευδε\nτοῦτο ἀκοῦσαι, τῶν εὐαγγελίων ἀμείψεσθαι τὸν εὐνοῦχον\nὑπισχνουμένη. Πάλιν δὲ ἐκεῖνος ἀναλαβὼν\nἀπὸ προοιμίων ἤρξατο “σύ, γύναι, κάλλος μὲν θεῖον\nηὐτύχησας, μέγα δέ τι ἀπ’ αὐτοῦ καὶ σεμνὸν οὐκ\nἐκαρπώσω.\nΤὸ διὰ γῆς πάσης ἔνδοξον καὶ περιβόητον\nὄνομα μέχρι σήμερον οὐχ εὗρεν οὔτε ἄνδρα κατ̓\nἀξίαν οὔτ’ ἐραστήν, ἀλλ’ ἐνέπεσεν εἰς δύο, νησιώτην\nπένητα, καὶ ἕτερον, δοῦλον βασιλέως.\nΤί σοι γέγονεν\nἐκ τούτων μέγα καὶ λαμπρόν; ποίαν χώραν ἔχεις\nεὔφορον; ποῖον κόσμον πολυτελῆ; τίνων πόλεων\nἄρχεις; πόσοι δοῦλοί σε προσκυνοῦσι; γυναῖκες Βαβυλώνιαι\nθεραπαινίδας ἔχουσι πλουσιωτέρας σου.\n\nΠλὴν οὐκ ἠμελήθης εἰς πάντα, ἀλλὰ κήδονταί σου\nθεοί.\nΔιὰ τοῦτό σε ἐνθάδε ἤγαγον, πρόφασιν εὑρόντες\nτὴν δίκην, ἵνα σε ὁ μέγας βασιλεὺς θεάσηται.\nΚαὶ τοῦτο πρῶτον εὐαγγέλιον ἔχεις· ἡδέως σε εἶδε.\nΚἀγὼ δὲ αὐτὸν ἀναμιμνήσκω καὶ ἐπαινῶ σε παῤ\nἐκείνῳ.” Τοῦτο δὲ προσέθηκεν· εἴωθε γὰρ πᾶς δοῦλος,\nὅταν διαλέγηταί τινι περὶ τοῦ δεσπότου, καὶ ἑαυτὸν\nσυνιστᾶν, ἴδιον ἐκ τῆς ὁμιλίας μνώμενος κέρδος.\nΚαλλιρρόη δὲ εὐθὺς τὴν καρδίαν ἐπλήγη ὥσπερ ὑπὸ\nξίφους τοῦ λόγου· προσεποιεῖτο δὲ μὴ συνιέναι καὶ “θεοὶ” φησὶν “ἵλεῳ βασιλεῖ διαμένοιεν, σοὶ δὲ ἐκεῖνος,\nὅτι ἐλεεῖτε γυναῖκα δυστυχῆ. Δέομαι, θᾶττον\nἀπαλλαξάτω με τῆς φροντίδος, ἀπαρτίσας τὴν κρίσιν,\nἵνα μηκέτι ἐνοχλῶ μηδὲ τῇ βασιλίδι.” Δόξας δὲ ὁ εὐνοῦχος,\nὅτι ἀσαφῶς εἴρηκεν ὃ ἤθελε καὶ οὐ νενόηκεν\nἡ γυνή, φανερώτερον ἤρξατο λέγειν.\n“Αὐτὸ τοῦτο\nηὐτύχηκας, ὅτι οὐκέτι δούλους καὶ πένητας ἔχεις ἐραστὰς\nἀλλὰ τὸν μέγαν βασιλέα, τὸν δυνάμενόν σοι Μίλητον\nαὐτὴν καὶ ὅλην Ἰωνίαν καὶ Σικελίαν καὶ ἄλλα\nἔθνη μείζονα χαρίσασθαι. Θῦε δὲ τοῖς θεοῖς καὶ μακάριζε\nσεαυτήν, καὶ βλέπε ὅπως ἀρέσεις μᾶλλον αὐτῷ,\nκαὶ ὅταν πλουτήσῃς ἐμοῦ μνημόνευε.” Καλλιρρόη μὲν\nτὸ μὲν πρῶτον. ὥρμησεν, εἰ δυνατόν, καὶ τοὺς ὀφθαλμοὺς\nἐξορύξαι τοῦ διαφθείροντος αὐτήν, οἷα δὲ γυνὴ\nπεπαιδευμένη καὶ φρενήρης ταχέως λογισαμένη καὶ\nτὸν τόπον καὶ τίς ἐστιν αὐτὴ καὶ τίς ὁ λέγων, τὴν\nὀργὴν μετέβαλε καὶ κατειρωνεύσατο λοιπὸν τοῦ βαρβάρου.\n“Μὴ γὰρ οὕτω” φησὶ “μαινοίμην, ἵνα ἐμαυτὴν\nἀξίαν εἶναι πεισθῶ τοῦ μεγάλου βασιλέως. Εἰμὶ\nδὲ θεραπαινίσιν ὁμοία Περσίδων γυναικῶν. Μὴ σύ,\nδέομαί σου, μνημονεύσῃς ἔτι περὶ ἐμοῦ πρὸς τὸν δεσπότην.\nΚαὶ γὰρ ἂν ἐν τῷ παραυτίκα μηδὲν ὀργισθῇ,\n\nμετὰ ταῦτά σοι χαλεπανεῖ, λογισάμενος ὅτι τὸν γῆς\nἁπάσης κύριον ὑπέρριψας Διονυσίου δούλῃ.\nΘαυμάζω\nδὲ πῶς συνετώτατος ὑπάρχων ἀγνοεῖς τὴν βασιλέως\nφιλανθρωπίαν, ὅτι οὐκ ἐρᾷ δυστυχοῦς γυναικὸς\nἀλλὰ ἐλεεῖ. Παυσώμεθα τοίνυν λαλοῦντες, μὴ καὶ\nτῇ βασιλίδι τις ἡμᾶς διαβάλῃ.” Καὶ ἡ μὲν ἀπέδραμεν,\nἔστη δὲ ὁ εὐνοῦχος ἀχανής· οἷα γὰρ ἐν μεγάλῃ\nτυραννίδι τεθραμμένος οὐδὲν ἀδύνατον ὑπελάμβανεν,\nοὐ βασιλεῖ μόνον, ἀλλὰ οὐδ’ ἑαυτῷ.\nΚαταλειφθεὶς οὖν καὶ μηδὲ ἀποκρίσεως καταξιωθεὶς\nἀπηλλάττετο μυρίων παθῶν μεστός, ὀργιζόμενος\nμὲν Καλλιρρόῃ, λυπούμενος δὲ ἐφ’ ἑαυτῷ, φοβούμενος\nδὲ βασιλέα· τάχα γὰρ οὐδὲ πιστεύσειν αὐτὸν\nὅτι ἀτυχῶς μέν, ἀλλὰ διελέχθη· δόξει δὲ καταπροδιδόναι\nτὴν ὑπηρεσίαν χαριζόμενος τῇ βασιλίδι.\nἘδεδοίκει\nδὲ μὴ καὶ πρὸς ἐκείνην Καλλιρρόη κατείπῃ τοὺς\nλόγους. Στάτειραν δὲ βαρυθυμοῦσαν μέγα τι βουλεύσειν\nαὐτῷ κακὸν ὡς οὐχ ὑπηρετοῦντι μόνον ἀλλὰ\nκαὶ κατασκευάζοντι τὸν ἔρωτα. Καὶ ὁ μὲν εὐνοῦχος\nἐσκέπτετο πῶς ἂν ἀσφαλῶς ἀπαγγείλῃ βασιλεῖ περὶ\nτῶν γεγονότων· Καλλιρρόη δὲ καθ’ ἑαυτὴν γενομένη\nταῦτα φησὶν “ἐγὼ προυμαντευόμην.\nἜχω σε\nμάρτυν, Εὐφρᾶτα. Προεῖπον ὅτι οὐκέτι σε διαβήσομαι.\nἜρρωσο, πάτερ, καὶ σύ, μῆτερ, καὶ Συρακοῦσαι\nπατρίς· οὐκέτι γὰρ ὑμᾶς ὄψομαι. Νῦν ὡς\nἀληθῶς Καλλιρρόη τέθνηκεν. Ἐκ τοῦ τάφου μὲν\nἐξῆλθον, οὐκ ἐξάξει δέ με ἐντεῦθεν λοιπὸν οὐδὲ Θήρων\nὁ λῃστής.\nὮ κάλλος ἐπίβουλον, σύ μοι πάντων\nκακῶν αἴτιον. Διὰ σὲ ἀνῃρέθην, διὰ σὲ ἐπράθην, διὰ\nσὲ ἔγημα μετὰ· Χαιρέαν, διὰ σὲ εἰς Βαβυλῶνα ἤχθην,\nδιὰ σὲ παρέστην δικαστηρίῳ. Πόσοις με παρέδωκας;\nλῃσταῖς, θαλάττῃ, τάφῳ, δουλείᾳ, κρίσει. Πάντων\n\nδέ μοι βαρύτατος ὁ ἔρως ὁ βασιλέως.\nΚαὶ οὔπω λέγω\nτὴν βασιλέως ὀργήν· φοβερωτέραν ἡγοῦμαι τὴν τῆς\nβασιλίδος ζηλοτυπίαν, ἣν οὐκ ἤνεγκε Χαιρέας, ἀνὴρ\nἝλλην. Τί ποιήσει γυνὴ καὶ δέσποινα βάρβαρος;\nἄγε δή; Καλλιρρόη, βούλευσαί τι γενναῖον, Ἑρμοκράτους\nἄξιον· ἀπόσφαξον σεαυτήν. Ἀλλὰ μήπω·\nμέχρι γὰρ νῦν ὁμιλία πρώτη καὶ παρ’ εὐνούχου· ἂν\nδὲ βιαιότερόν τι γένηται, τότε ἐστί σοι καιρὸς ἐπιδεῖξαι\nΧαιρέᾳ παρόντι τὴν πίστιν.”\nὉ δ’ εὐνοῦχος ἐλθὼν πρὸς βασιλέα τὴν μὲν\nἀλήθειαν ἀπέκρυπτε τῶν γεγονότων, ἀσχολίαν δὲ\nἐσκήπτετο καὶ τήρησιν ἀκριβῆ τῆς βασιλίδος, ὥστε\nμηδὲ δύνασθαι τῇ Καλλιρρόῃ προσελθεῖν· “σὺ δὲ\nἐκέλευσάς μοι, δέσποτα, προνοεῖσθαι τοῦ λαθεῖν.\nὈρθῶς δὲ προσέταξας· ἀνείληφας γὰρ τὸ σεμνότατον\nπρόσωπον τοῦ δικαστοῦ καὶ θέλεις παρὰ Πέρσαις εὐδοκιμεῖν.\nΔιὰ τοῦτό σε πάντες ὑμνοῦσιν. Ἕλληνες\nδέ εἰσι μικραίτιοι καὶ λάλοι. Περιβόητον αὐτοὶ ποιήσουσι\nτὴν πρᾶξιν, Καλλιρρόη μὲν ὑπ’ ἀλαζονείας ὅτι\nαὐτῆς βασιλεὺς ἐρᾷ, Διονύσιος δὲ καὶ Χαιρέας ὑπὸ\nζηλοτυπίας.\nΟὐκ ἔστι δὲ ἄξιον οὐδὲ τὴν βασιλίδα λυπῆσαι,\nἣν εὐμορφοτέραν ἐποίησεν ἡ δίκη δόξαι.” Ταύτην δὲ παρέμισγε τὴν παλινῳδίαν, εἴ πως\nἀποστρέψαι δύναιτο βας1ʽ??ʼέα τοῦ ἔρωτος, καὶ ἑαυτὸν\nἐλευθερῶσαι διακονίας δυσχεροῦς.\nΠαραυτίκα μὲν οὖν ἔπεισε, πάλιν δὲ νυκτὸς γενομένης\nἀνεκάετο καὶ ὁ ἔρως αὐτὸν ἀνεμίμνησκεν\nοἵους μὲν ὀφθαλμοὺς ἔχει Καλλιρρόη, πῶς δὲ καλὸν\nτὸ πρόσωπον. Τὰς τρίχας ἐπῄνει, τὸ βάδισμα, τὴν\nφωνήν· οἵα μὲν εἰσῆλθεν εἰς τὸ δικαστήριον, οἵα δὲ\nἔστη, πῶς ἐλάλησε, πῶς ἐσίγησε, πῶς ἥδετο, πῶς\nἔκλαυσε.\nΔιαγρυπνήσας δὲ τὸ πλεῖστον μέρος καὶ τοσοῦτον\n\nκαταδραθών, ὅσον καὶ ἐν τοῖς ὕπνοις Καλλιρρόην\nἰδεῖν, ἕωθεν καλέσας τὸν εὐνοῦχον “ἄπιθι” φησὶ “καὶ παραφύλαττε δι’ ὅλης τῆς ἡμέρας· πάντως\nγὰρ καιρὸν εὑρήσεις κἂν βραχύτατον ὁμιλίας λανθανούσης.\nΕἰ γὰρ ἤθελον φανερῶς καὶ βίᾳ περιγενέσθαι\nτῆς ἐπιθυμίας,\nεἶχον δορυφόρους.” Προσκυνήσας\nὁ εὐνοῦχος ὑπέσχετο· οὐδενὶ γὰρ ἔξεστιν ἀντειπεῖν\nβασιλέως κελεύοντος. Εἰδὼς δὲ ὅτι Καλλιρρόη\nκαιρὸν οὐ δώσει, διακρούσεται δὲ τὴν ὁμιλίαν\nἐξεπίτηδες συνοῦσα τῇ βασιλίδι, τοῦτο θεραπεῦσαι\nθέλων ἔτρεψε τὴν αἰτίαν οὐκ εἰς τὴν φυλαττομένην\nἀλλ’ εἰς τὴν φυλάττουσαν.\n“Κἄν σοι δοκῇ” φησίν, “ὦ δέσποτα, μετάπεμψαι Στάτειραν, ὡς ἰδιολογήσασθαί\nτι βουλόμενος πρὸς αὐτήν· ἐμοὶ γὰρ ἡ ἐκείνης\nἀπουσία Καλλιρρόης ἐξουσίαν δώσει.” “Ποίησον\nοὕτωσ” εἶπε βασιλεύς.\nἘλθὼν δὲ Ἀρταξάτης καὶ προσκυνήσας τὴν βασιλίδα “καλεῖ σε” φησίν, “ὦ δέσποινα, ὁ ἀνήρ.” Ἀκούσασα ἡ Στάτειρα προσεκύνησε καὶ μετὰ σπουδῆς\nἀπῄει πῥ??ʼς αὐτόν. Ὁ δὲ εὐνοῦχος ἰδὼν τὴν Καλλιρρόην\nμόνην ἀπολελειμμένην, ἐμβαλὼν τὴν δεξιάν,\nὡς δή τις φιλέλλην καὶ φιλάνθρωπος, ἀπήγαγε τοῦ\nπλήθους τῶν θεραπαινίδων.\nἩ δὲ ἠπίστατο μὲν καὶ\nεὐθὺς ὠχρά τε ἦν καὶ ἄφωνος, ἠκολούθει δ’ ὅμως.\nἘπεὶ δὲ κατέστησαν μόνοι, λέγει πρὸς αὐτὴν “ἑώρακας\nτὴν βασιλίδα πῶς ἀκούσασα τὸ βασιλέως ὄνομα\nπροσεκύνησε καὶ τρέχουσα ἄπεισι· σὺ δέ, ἡ δούλη,\nτὴν εὐτυχίαν οὐ φέρεις, οὐδ’ ἀγαπᾷς ὅτι σε παρακαλεῖ\nκελεῦσαι δυνάμενος.\nἈλλ’ ἐγὼ ʽτιμῶ γάρ σἐ\nπρὸς ἐκεῖνον οὐ κατηγόρευσα τὴν μανίαν τὴν σήν,\nτοὐναντίον δέ, ὑπεσχόμην ὑπὲρ σοῦ. Πάρεισιν οὖν\nσοι δύο ὁδοί. Ὁποτέραν βούλει τρέπεσθαι; μηνύσω\n\nβούλει τρέπεσθαι. μηνύσω δὲ ἀμφοτέρας· πεισθεῖσα μὲν βασιλεῖ\nδῶρα λήψῃ τὰ κάλλιστα καὶ ἄνδρα ὃν θέλεις· οὐ δήπου γάρ σε\nαὐτὸς μέλλει γαμεῖν ἀλλὰ πρόσκαιρον αὐτῷ χάριν δώσεις· εἰ δὲ μή,\nπείσῃ ἄκουσα ἃ πάσχουσιν οἱ βασιλέως ἐχθροί, μόνοις γὰρ τούτοις\nοὐδὲ ἀποθανεῖν θέλουσιν ἔξεστι.” κατεγέλασε Καλλιρόη τῆς\nἀπειλῆς καὶ ἔφη “οὐ νῦν πρῶτον πείσομαί τι δεινόν· ἔμπειρός\nεἰμι τοῦ δυστυχεῖν. τί με δύναται βασιλεὺς ὧν πέπονθα διαθεῖναι\nχαλεπώτερον; ζῶσα κατεχώσθην· παντὸς δεσμωτηρίου τάφος ἐστὶ\nστενότερος.\nλῃστῶν χερσὶ παρεδόθην. ἄρτι τὸ μέγιστον τῶν κακῶν\nπάσχω· παρόντα Χαιρέαν οὐ βλέπω.” τοῦτο τὸ ῥῆμα προέδωκεν\nαὐτήν· ὁ γὰρ εὐνοῦχος δεινὸς ὢν τὴν φύσιν ἐνόησεν ὅτι ἐρᾷ. “ὦ” φησὶ “πασῶν ἀνοητοτάτη γυναικῶν, τοῦ βασιλέως τὸν Μιθριδάτου\nδοῦλον προτιμᾷς;” ἠγανάκτησε Καλλιρόη Χαιρέου λοιδορηθέντος\nκαὶ “εὐφήμησον” εἶπεν, “ἄνθρωπε.\nΧαιρέας εὐγενής ἐστι, πόλεως\nπρώτης, ἣν οὐκ ἐνίκησαν οὐδὲ Ἀθηναῖοι οἱ ἐν Μαραθῶνι καὶ Σαλαμῖνι νικήσαντες τὸν μέγαν σου βασιλέα.” ταῦτα ἅμα λέγουσα δακρύων πηγὰς ἀφῆκεν· ὁ δὲ εὐνοῦχος ἐπέθετο μᾶλλον καὶ “σεαυτῇ”\nφησὶ “τῆς βραδυτῆτος αἰτία γίνῃ. πῶς οὖν εὐμενῆ τὸν δικαστὴν\nἕξεις, ἢ σχεῖν κάλλιον ἵνα καὶ τὸν ἄνδρα κομίσῃ; τάχα μὲν οὐδὲ\nΧαιρέας γνοίη τὸ πραχθέν, ἀλλὰ καὶ γνοὺς οὐ ζηλοτυπήσει τὸν\nκρείττονα·\nδόξει δέ σε τιμιωτέραν, ὡς ἀρέσασαν βασιλεῖ.” τοῦτο\nδὲ προσέθηκεν οὐχὶ διʼ ἐκείνην ἀλλὰ καὶ αὐτὸς οὕτω φρονῶν· καταπεπλήγασι γὰρ πάντες οἱ βάρβαροι καὶ θεὸν φανερὸν νομίζουσι τὸν\nβασιλέα. Καλλιρόη δὲ καὶ αὐτοῦ τοῦ Διὸς οὐκ ἂν ἠσπάσατο γάμους,\nοὐδὲ ἀθανασίαν προετίμησεν ἂν ἡμέρας μιᾶς τῆς μετὰ Χαιρέου.\nμηδὲν\n\n\n\nοὖν ἀνύσαι δυνάμενος ὁ εὐνοῦχος “δίδωμί σοι” φησίν, “ὦ\nγύναι, σκέψεως καιρόν. σκέπτου δὲ μὴ περὶ σεαυτῆς μόνης, ἀλλὰ\nκαὶ Χαιρέου κινδυνεύοντος ἀπολέσθαι τὸν οἴκτιστον μόρον· οὐ γὰρ\nἀνέξεται βασιλεὺς ἐν ἔρωτι παρευδοκιμούμενος.” κἀκεῖνος μὲν ἀπηλλάγη, τὸ δὲ τελευταῖον τῆς ὁμιλίας ἥψατο Καλλιρόης.\nΠᾶσαν δὲ σκέψιν καὶ πᾶσαν ἐρωτικὴν ὁμιλίαν ταχέως μετέβαλεν\nἡ Τύχη, καινοτέρων εὑροῦσα πραγμάτων ὑπόθεσιν· βασιλεῖ γὰρ\nἧκον ἀπαγγέλλοντες Αἴγυπτον ἀφεστάναι μετὰ μεγάλης παρασκευῆς.\nτὸν μὲν γὰρ σατράπην τὸν βασιλικὸν τοὺς Αἰγυπτίους ἀνῃρηκέναι,\nκεχειροτονηκέναι δὲ βασιλέα τῶν ἐπιχωρίων, ἐκεῖνον δὲ ἐκ Μέμφεως\nὁρμώμενον διαβεβηκέναι μὲν Πηλούσιον, ἤδη δὲ Συρίαν καὶ Φοινίκην\nκατατρέχειν, ὡς μηκέτι τὰς πόλεις ἀντέχειν, ὥσπερ χειμάρρου τινὸς\nἢ πυρὸς αἰφνίδιον ἐπιρρυέντος αὐταῖς.\nπρὸς δὲ τὴν φήμην ἐταράχθη\nμὲν ὁ βασιλεύς, κατεπλάγησαν δὲ Πέρσαι· κατήφεια δὲ πᾶσαν ἔσχε\nΒαβυλῶνα. τότε καὶ ὄναρ βασιλέως λογοποιοὶ καὶ μάντεις ἔφασκον\nτὰ μέλλοντα προειρηκέναι· θυσίας γὰρ ἀπαιτοῦντας τοὺς θεοὺς\nκίνδυνον μὲν ἀλλὰ καὶ νίκην προσημαίνειν.\nπάντα μὲν τὰ εἰωθότα\nσυμβαίνειν καὶ ὅσα εἰκὸς ἐν ἀπροσδοκήτῳ πολέμῳ, καὶ ἐλέγετο καὶ\nἐγίνετο· κίνησις γὰρ μεγάλη Ἀσίαν κατέλαβε. συγκαλέσας οὖν ὁ\nβασιλεὺς Περσῶν τοὺς ὁμοτίμους καὶ ὅσοι παρῆσαν ἡγεμόνες τῶν\nἐθνῶν, μεθʼ ὧν εἰώθει τὰ μεγάλα χρηματίζειν, ἐβουλεύετο περὶ τῶν\nκαθεστηκότων καὶ ἄλλος ἄλλο τι παρῄνει·\nπᾶσι δὲ ἤρεσκε τὸ σπεύδειν καὶ μηδὲ μίαν ἡμέραν, εἰ δυνατόν, ἀναβαλέσθαι δυοῖν ἕνεκεν·\nἵνα καὶ τοὺς πολεμίους ἐπίσχωσι τῆς πρὸς τὸ πλεῖον αὐξήσεως καὶ\n\n\n\n\nτοὺς φίλους εὐθυμοτέρους ποιήσωσι, δείξαντες αὐτοῖς\nἐγγύθεν τὴν βοήθειαν· βραδυνόντων δὲ εἰς τοὐναντίον\nπάντα χωρήσειν· τοὺς μὲν γὰρ πολεμίους καταφρονήσειν\nὡς δεδιότων, τοὺς δὲ οἰκείους ἐνδώσειν\nὡς ἀμελουμένους.\nΕὐτύχημα δὲ μέγιστον βασιλεῖ γεγονέναι\nτὸ μήτε ἐν Βάκτροις, μήτε ἐν Ἐκβατάνοις,\nἀλλ’ ἐν Βαβυλῶνι κατειλῆφθαι, πλησίον τῆς Συρίας·\nἐκβὰς γὰρ τὸν Εὐφράτην εὐθὺς ἐν χερσὶν ἕξει τοὺς\nἀφεστῶτας. Ἔδοξεν οὖν τὴν μὲν ἤδη περὶ αὐτὸν δύναμιν\nἐξάγειν, διαπέμψαι δὲ πανταχόσε κελεύοντας\nτὴν στρατιὰν ἐπὶ ποταμὸν Εὐφράτην ἀθροίζεσθαι.\nῬᾴστη δέ ἐστι Πέρσαις ἡ παρασκευὴ τῆς δυνάμεως.\nΣυντέτακται γὰρ ὑπὸ Κύρου, τοῦ πρώτου Περσῶν\nβασιλεύσαντος, ποῖα μὲν τῶν ἐθνῶν εἰς πόλεμον ἱππείαν\nκαὶ πόσην τὸν ἀριθμὸν δεῖ παρέχειν, ποῖα δὲ\nπεζὴν στρατιὰν καὶ πόσην, τίνας δὲ τοξότας καὶ πόσα\nἑκάστους ἅρματα ψιλά τε καὶ δρεπανηφόρα καὶ ἐλέφαντας\nὁπόθεν καὶ πόσους καὶ χρήματα παρ’ ὧντινων\nκαὶ πόσα. Τοσούτῳ δὲ παρασκευάζεται χρόνῳ\nπάντα ὑπὸ πάντων, ὅσῳ καὶ εἷς ἀνὴρ παρεσκεύασε.\nΤῇ δὲ πέμπτῃ τῶν ἡμερῶν μετὰ τὴν ἀγγελίαν\nἐξήλαυνε Βαβυλῶνος βασιλεύς, κοινῷ παραγγέλματι\nπάντων αὐτῷ συνακολουθούντων, ὅσοι τὴν στρατεύσιμον\nεἶχον ἡλικίαν. Ἐν δὲ τούτοις ἐξῆλθε καὶ Διονύσιος·\nἼων γὰρ ἦν καὶ οὐδενὶ τῶν ὑπηκόων μένειν\nἐξῆν.\nΚοσμησάμενος δὲ ὅπλοις καλλίστοις καὶ ποιήσας\nστῖφος οὐκ εὐκαταφρόνητον ἐκ τῶν μεθ’ ἑαυτοῦ,\nἐν τοῖς πρώτοις καὶ φανερωτάτοις κατέταξεν ἑαυτὸν\nκαὶ δῆλος ἦν πράξων τι γενναῖον, οἷα δὴ καὶ φύσει\nφιλότιμος ἀνὴρ καὶ οὐ πάρεργον τὴν ἀρετὴν τιθέμενος,\nἀλλὰ τῶν καλλίστων ἀξιῶν. Τότε δὲ καὶ ἐλπίδος\nεἶχέ τι κούφης, ὅτι ἂν χρήσιμος ὢν ἐν τῷ πολέμῳ\n\nφανῇ, λήψεται παρὰ βασιλέως καὶ δίχα κρίσεως\nἆθλον τῆς ἀριστείας τὴν γυναῖκα.\nΚαλλιρρόην δὲ ἡ μὲν βασιλὶς οὐκ ἤθελεν ἐπάγεσθαι·\nδιὰ τοῦτο οὐδὲ ἐμνημόνευσεν αὐτῆς πρὸς\nβασιλέα, οὐδὲ ἐπύθετο τί κελεύει γενέσθαι περὶ τῆς\nξένης· ἀλλὰ καὶ Ἀρταξάτης κατεσιώπησεν, ὡς δῆτα\nμὴ θαρρῶν ἐν κινδύνῳ τοῦ δεσπότου καθεστηκότος\nπαιδιᾶς ἐρωτικῆς μνημονεύειν, τὸ δὲ ἀληθὲς ἄσμενος\nἀπηλλαγμένος καθάπερ ἀγρίου θηρίου· ἐδόκει\nδὲ μονονουχὶ χάριν ἔχειν τῷ πολέμῳ διακόψαντι τὴν\nβασιλέως ἐπιθυμίαν ὑπὸ ἀργίας τρεφομένην.\nΟὐ μὴν\nΚαλλιρρόης ἐπ̔??ʼλέληστο βασιλεύς, ἀλλὰ ἐν ἐκείνῳ τῷ\nἀδιηγήτῳ ταράχῳ μνήμη τις αὐτὸν εἰσῆλθε τοῦ κάλλους·\nᾐδεῖτο δὲ εἰπεῖν τὸ περὶ αὐτῆς, μὴ δόξῃ παιδαριώδης\nεἶναι παντάπασιν, ἐν πολέμῳ τηλικούτῳ\nγυναικὸς εὐμόρφου μνημονεύων. Βιαζομένης δὲ τῆς\nὁρμῆς πρὸς μὲν Στάτειραν αὐτὴν οὐδὲν εἶπεν, ἀλλ̓\nοὐδὲ πρὸς τὸν εὐνοῦχον, ἐπειδὴ αὐτῷ συνῄδει τὸν\nἔρωτα, ἐπενόησε δέ τι τοιοῦτον.\nἜθος ἐστὶν αὐτῷ\nτε βασιλεῖ καὶ Περσῶν τοῖς ἀρίστοις, ὅταν εἰς πόλεμον\nἐξίωσιν, ἐπάγεσθαι καὶ γυναῖκας καὶ τέκνα καὶ\nχρυσὸν καὶ ἄργυρον καὶ ἐσθῆτα καὶ εὐνούχους καὶ\nπαλλακίδας καὶ κύνας καὶ τραπέζας καὶ πλοῦτον πολυτελῆ\nκαὶ τρυφήν.\nΤὸν οὖν ἐπὶ τούτων διάκονον\nκαλέσας ὁ βασιλεύς, πολλὰ πρῶτον εἰπὼν καὶ τἆλλα\nδιατάξας ὡς ἕκαστον ἔδει γενέσθαι, τελευταίας ἐμνημόνευσε\nΚαλλιρρόης ἀξιοπίστῳ τῷ προσώπῳ, ὡς\nοὐδὲν αὐτῷ μέλον. “Κἀκεῖνο” φησὶ “τὸ γύναιον τὸ\nξένον, περὶ οὗ τὴν κρίσιν ἀνεδεξάμην, σὺν ταῖς ἄλλαις\nγυναιξὶν ἀκολουθείτω.” Κἁ??ʼ Καλλιρρόη μὲν\nοὕτως ἐξῆλθε Βαβυλῶνος οὐκ ἀηδῶς, ἤλπιζε γὰρ καὶ\nΧαιρέαν ἐξελεύσεσθαι· πολλὰ μὲν οὖν φέρειν καὶ\n\nπόλεμον ἄδηλα καὶ μεταβολὰς τοῖς δυστυχοῦσι βελτίονας,\nτάχα δὲ καὶ τὴν δίκην ἕξειν τέλος ἐκεῖ ταχείας\nεἰρήνης γενομένης.\nΠάντων δὲ ἐξιόντων μετὰ βασιλέως ἐπὶ τὸν πόλεμον\nτὸν πρὸς τοὺς Αἰγυπτίους Χωέᾳ παρήγγειλεν\nοὐδείς· βασιλέως γὰρ δοῦλος οὐκ ἦν, ἀλλὰ τότε\nμόνος ἐν Βαβυλῶνι ἐλεύθερος. Ἔχαιρε δὲ ἐλπίζων\nὅτι Καλλιρρόη μενεῖ. Τῆς οὖν ὑστεραίας ἦλθεν ἐπὶ\nτὰ βασίλεια, ζητῶν τὴν γυναῖκα.\nΚεκλεισμένα δὲ\nἰδὼν καὶ πολλοὺς ἐπὶ θύραις τοὺς φυλάσσοντας περιῄει\nτὴν πόλιν ὅλην ἐξερευνώμενος καὶ συνεχῶς καθάπερ\nἐμμανὴς Πολυχάρμου τοῦ φίλου πυνθανόμενος “Καλλιρρόη δὲ ποῦ; τί γέγονεν; οὐ δήπου γὰρ\nκαὶ αὐτὴ στρατεύεται.” Μὴ εὑρὼν δὲ Καλλιρρόην\nἐζήτει Διονύσιον τὸν ἀντεραστὴν καὶ ἧκεν ἐπὶ τὴν\nοἰκίαν τὴν ἐκείνου. Προῆλθεν οὖν τις ὥσπερ εὐκαίρως,\nκαὶ εἶπεν ἅπερ ἦν δεδιδαγμένος. Θέλων γὰρ ὁ\nΔιονύσιος ἀπελπίσαι Χαιρέαν τὸν Καλλιρρόης γάμον\nκαὶ μηκέτι μένειν τὴν δίκην, ἐπενόησέ τι τοιοῦτον.\nἘξιὼν ἐπὶ τὴν μάχην κατέλιπε τὸν ἀπαγγελοῦντα\nπρὸς Χαιρέαν ὅτι βασιλεὺς ὁ Περσῶν χρείαν ἔχων συμμάχων\nπέπομφε Διονύσιον ἀθροῖσαι στρατιὰν ἐπὶ τὸν\nΑἰγύπτιον καί, ἵνα πιστῶς αὐτῷ καὶ προθύμως ἐξυπηρετῆται,\nΚαλλιρρόην ἀπέδωκε. Ταῦτα ἀκούσας\nΧαιρέας ἐπίστευσεν εὐθύς· εὐεξαπάτητον γὰρ ἄνθρωπος\n\nδυστυχῶν.\nΚαταρρηξάμενος οὖν τὴν ἐσθῆτα\nκαὶ σπαράξας τὰς τρίχας, τὸ στέρνον ἅμα παίων ἔλεγεν “ἄπιστε Βαβυλών, κακὴ ξενοδόκε, ἐπ’ ἐμοῦ δὲ\nκαὶ ἐρήμη. Ὦ καλοῦ δικαστοῦ· προαγωγὸς γέγονεν\nἀλλοτρίας γυναικός. Ἐν πολέμῳ γάμοι. Κἀγὼ μὲν\nἐμελέτων τὴν δίκην καὶ πάνυ ἐπεπείσμην δίκαια\nἐρεῖν· ἐρήμην δὲ κατεκρίθην καὶ Διονύσιος νενίκηκε\nσιγῶν.\nἈλλ’ οὐδὲν ὄφελος αὐτῷ τῆς νίκης· οὐ\nγὰρ ζήσεται Καλλιρρόη παρόντος διαζευχθεῖσα Χαιρέου,\nκαὶ τὸ πρῶτον ἐξηπάτησεν αὐτὴν τὸ δοκεῖν ἐμὲ\nτεθνηκέναι. Τί οὖν ἐγὼ βραδύνω καὶ οὐκ ἀποσφάζω\nπρὸ τῶν βασιλείων ἐμαυτόν, προσχέας τὸ αἷμα ταῖς\nθύραις τοῦ δικαστοῦ; γνώτωσαν Πέρσαι καὶ Μῆδοι,\nκῶς βασιλεὺς ἐδίκασεν ἐνταῦθα.”\nΠολύχαρμος δὲ ἰδὼν ἀπαρηγόρητον ἑαυτῷ τὴν\nσυμφορὰν καὶ ἀδύνατον σωθῆναι Χαιρέαν “πάλαι\nμὲν” ἔφη “παρεμυθούμην σε, φίλτατε, καὶ πολλάκις\nἀποθανεῖν ἐκώλυσα, νῦν δέ μοι δοκεῖς καλῶς βεβουλεῦσθαι·\nκαὶ τοσοῦτον ἀποδέω τοῦ σε κωλύειν, ὥστε\nκαὶ αὐτὸς ἤδη συναποθανεῖν ἕτοιμος. Σκεψώμεθα\nδὲ θανάτου τρόπον, ὅστις ἂν γένοιτο βελτίων· ὃν\nγὰρ σὺ διανοῇ, φέρει μέν τινα φθόνον βασιλεῖ καὶ\nπρὸς τὸ μέλλον αἰσχύνην, οὐ μεγάλην δὲ ἐκδικίαν ὧν\nπεπόνθαμεν.\nΔοκεῖ δέ μοι τὸν ἅπαξ ὑφ’ ἡμῶν ὡρισμένον\nθάνατον εἰς ἄμυναν καταχρήσασθαι τοῦ τυράννου·\nκαλὸν γὰρ λυπήσαντας αὐτὸν ἔργῳ ποιῆσαι\nμετανοεῖν, ἔνδοξον καὶ τοῖς ὕστερον ἐσομένοις διήγημα\nκαταλείποντας ὅτι δύο Ἕλληνες ἀδικηθέντες\nἀντελύπησαν τὸν μέγαν βασιλέα καὶ ἀπέθανον ὡς\nἄνδρες.” “Πῶς οὖν” εἶπε Χαιρέας “ἡμεῖς οἱ μόνοι\nκαὶ πένητες καὶ ξένοι τὸν κύριον τηλικούτων καὶ τοσούτων\nἐθνῶν καὶ δύναμιν ἔχοντα, ὅσην ἑωράκαμεν,\n\nλυπῆσαι δυνάμεθα; τοῦ μὲν γὰρ σώματος αὐτῷ φυλακαὶ\nκαὶ προφυλακαί, κἂν ἀποκτείνωμεν δέ τινα τῶν\nἐκείνου, κἂν ἐμπρήσωμέν τι τῶν ἐκείνου κτημάτων,\nοὐκ αἰσθήσεται τῆς βλάβης.” “Ὀρθῶς ἂν” ἔφη Πολύχαρμος “ταῦτα ἔλεγες, εἰ μὴ πόλεμος ἦν· νῦν δὲ\nἀκούομεν Αἴγυπτον μὲν ἀφεστάναι, Φοινίκην δὲ\nἑαλωκέναι, Συρίαν δὲ κατατρέχεσθαι. Βασιλεῖ δὲ ὁ\nπόλεμος ἀπαντήσει καὶ πρὸ τοῦ διαβῆναι τὸν Εὐφράτην.\nΟὐκ ἐσμὲν οὖν οἱ δύο μόνοι, τοσούτους δὲ\nἔχομεν συμμάχους, ὅσους ὁ Αἰγύπτιος ἄγει, τοσαῦτα\nὅπλα, τοσαῦτα χρήματα, τοσαύτας τριήρεις. Χρησώμεθα\nἀλλοτρίᾳ δυνάμει πρὸς τὴν ὑπὲρ ἑαυτῶν ἄμυναν.” Οὔπω πᾶν εἴρητο ἔπος καὶ Χαιρέας ἀνεβόησε “σπεύδωμεν, ἀπίωμεν. Δίκας ἐν τῷ πολέμῳ\nλήψομαι παρὰ τοῦ δικαστοῦ.”\nΤαχέως τοίνυν ὁρμήσαντες ἐδίωκον βασιλέα,\nπροσποιούμενοι ἐθέλειν ἐκείνῳ συστρατεύεσθαι· διὰ\nγὰρ ταύτης τῆς προφάσεως ἤλπιζον ἀδεῶς διαβήσεσθαι\nτὸν Εὐφράτην. Κατέλαβον δὲ τὴν στρατιὰν ἐπὶ\nτῷ ποταμῷ καὶ προσμίξαντες τοῖς ὀπισθοφύλαξιν ἠκολούθουν.\nἘπεὶ δὲ ἧκον εἰς Συρίαν, ηὐτομόλησαν\nπρὸς τὸν Αἰγύπτιον, λαβόντες δὲ αὐτοὺς οἱ φύλακες\nἐξήταζον τίνες εἶεν· σχῆμα γὰρ πρεσβευτῶν οὐκ\nἔχοντες ὑπωπτεύοντο κατάσκοποι μᾶλλον. Ἔνθα καὶ\nπαρεκινδύνευσαν, εἰ μὴ εἶς γέ τις Ἕλλην ἐκεῖ κατὰ\nτύχην εὑρεθεὶς συνῆκε τῆς φωνῆς· ἠξίουν δὲ ἄγεσθαι\nπρὸς βασιλέα, ὡς μέγα ὄφελος αὐτῷ κομίζοντες.\nἘπεὶ δὲ ἤχθησαν, Χαιρέας εἶπεν “ἡμεῖς Ἕλληνες\nἐσμὲν Συρακούσιοι τῶν εὐπατριδῶν. Οὗτος\nμὲν οὖν εἰς Βαβυλῶνα φίλος ἐμὸς ὢν ἦλθε δι’ ἐμέ,\nἐγὼ δὲ διὰ τὴν γυναῖκα, τὴν Ἑρμοκράτους θυγατέρα,\nεἴ τινα Ἑρμοκράτην ἀκούεις στρατηγὸν Ἀθηναίους\n\nκαταναυμαχήσαντα.” Ἐπένευσεν ὁ Αἰγύπτιος,\nοὐδὲν γὰρ ἔθνος ἄπυστον ἦν τῆς Ἀθηναίων δυστυχίας,\nἣν ἐδυστύχησαν ἐν τῷ πολέμῳ τῷ Σικελικῷ. “Τετυράννηκε δὲ ἡμῶν Ἀρταξέρξης,” καὶ πάντα διηγήσατο. “Φέροντες οὖν ἑαυτοὺς δίδομέν σοι φίλους\nπιστούς, δύο τὰ προτρεπτικώτατα εἰς ἀνδρείαν ἔχοντες,\nθανάτου καὶ ἀμύνης ἔρωτα· ἤδη γὰρ ἐτεθνήκειν\nὅσον ἐπὶ ταῖς συμφοραῖς, λοιπὸν δὲ ζῶ εἰς μόνον τὸ\nλυπῆσαι τὸν ἐχθρόν.\nΜὴ μὰν ἀσπουδεί γε καὶ ἀκλειῶς ἀπολοίμην,\nἀλλὰ μέγα ῥέξας τι καὶ ἐσσομένοισι πυθέσθαι.”\nΤαῦτα ἀκούσας ὁ Αἰγύπτιος ἥσθη καὶ τὴν δεξιὰν ἐμβαλὼν “εἰς καιρὸν ἥκεισ” φησίν, “ὦ νεανία, σεαυτῷ\nτε κἀμοί.” Παραυτίκα μὲν οὖν αὐτοῖς ἐκέλευσεν\nὅπλα δοθῆναι καὶ σκηνήν, μετ’ οὐ πολὺ δὲ καὶ ὁμοτράπεζον\nἐποιήσατο Χαιρέαν, εἶτα καὶ σύμβουλον·\nἐπεδείκνυτο γὰρ φρόνησίν τε καὶ θάρσος, μετὰ τούτων\nδὲ καὶ πίστιν, οἷα δὴ καὶ φύσεως ἀγαθῆς καὶ\nπαιδείας οὐκ ἀπρονόητος.\nἘπήγειρε δὲ μᾶλλον αὐτὸν\nκαὶ διαπρεπέστερον ἐποίησεν ἡ πρὸς βασιλἕ??ʼφιλονεικία\nκαὶ τὸ δεῖξαι θέλειν ὅτι οὐκ ἦν εὐκαταφρόνητος,\nἀλλ’ ἄξιος τιμῆς. Εὐθὺς οὖν ἔργον ἐπεδείξατο\nμέγα. Τῷ μὲν Αἰγυπτίῳ τὰ μὲν ἄλλα προυκεχωρήκει\nῥᾳδίως καὶ κύριος ἐγεγόνει τῆς Κοίλης Συρίας\nἐξ ἐπιδρομῆς, ὑποχείριος δὲ ἦν αὐτῷ καὶ Φοινίκη\nπλὴν Τύρου.\nΤύριοι δὲ φύσει γένος εἰσὶ μαχιμώτατον\nκαὶ κλέος ἐπ’ ἀνδρείᾳ θέλουσι κεκτῆσθαι, μὴ\nδόξωσι καταισχύνειν τὸν Ἡρακλέα, φανερώτατον θεὸν\nπαρ’ αὐτοῖς καὶ ᾧ μόνῳ σχεδὸν ἀνατεθείκασι τὴν\nπόλιν. Θαρροῦσι δὲ καὶ τῇ ὀχυρότητι τῆς οἰκήσεως.\nἩ μὲν γὰρ πόλις ἐν θαλάσσῃ κατῴκισται, λεπτὴ δὲ\nεἴσοδος αὐτὴν συνάπτουσα τῇ γῇ κωλύει τὸ μὴ νῆσον\n\nεἶναι· ἔοικε δὲ νηὶ καθωρμισμένῃ καὶ ἐπὶ γῆς τεθεικυίᾳ\nτὴν ἐπιβάθραν.\nΠανταχόθεν οὖν αὐτοῖς τὸν\nπόλεμον ἀποκλεῖσαι ῥᾴδιον· τὴν μὲν πεζὴν στρατιὰν\nἐκ τῆς θαλάττης, ἀρκούσης αὐτῇ πύλης μιᾶς, τὸν δὲ\nἐπίπλουν τῶν τριηρῶν τείχεσιν, ὀχυρῶς ᾠκοδομημένης\nτῆς πόλεως καὶ λιμέσι κλειομένης ὥσπερ οἰκίας.\nΠάντων οὖν τῶν πέριξ ἑαλωκότων μόνοι Τύριοι\nτῶν Αἰγυπτίων κατεφρόνουν, τὴν εὔνοιαν καὶ πίστιν\nτῷ Πέρσῃ φυλάττοντες. Ἐπὶ τούτῳ δυσχεραίνων ὁ\nΑἰγύπτιος συνήγαγε βουλήν. Τότε πρῶνον Χαιρέαν\nπαρεκάλεσεν εἰς τὸ συμβούλιον καὶ ἔλεξεν ὧδε “Ἄνδρες σύμμαχοι,\nδούλους γὰρ οὐκ ἂν εἴποιμι\nτοὺς φίλους, ὁρᾶτε τὴν ἀπορίαν ὅτι ὥσπερ ναῦς ἐπὶ\nπολὺ εὐπλοήσασα ἐναντίῳ ἀνέμῳ λαμβανόμεθα καὶ\nΤύρος ἡ παγχάλεπος κατέχει σπεύδοντας ἡμᾶς· ἐπείγεται\nδὲ καὶ βασιλεύς, ὡς πυνθανόμεθα. Τί οὖν χρὴ\nπράττειν; οὔτε γὰρ ἑλεῖν Τύρον ἔνεστιν, οὔτε ὑπερβῆναι,\nκαθάπερ δὲ τεῖχος ἐν μέσῳ κειμένη τὴν Ἀσίαν\nἡμῖν πᾶσαν ἀποκλείει. Δοκεῖ δέ μοι τὴν ταχίστην\nἐντεῦθεν ἀπιέναι, πρὶν ἢ τὴν Περσῶν δύναμιν τοῖς\nΤυρίοις προσγενέσθαι.\nΚίνδυνος δὲ καταληφθεῖσιν\nἡμῖν ἐν τῇ πολεμίᾳ. Τὸ δὲ Πηλούσιον ὀχυρόν, ἔνθα\nοὔτε Τυρίους οὔτε Μήδους οὔτε πάντας ἀνθρώπους\nἐπιόντας δεδοίκαμεν· ψάμμος τε γὰρ ἀδιόδευτος καὶ\nεἴσοδος ὀλίγη καὶ θάλασσα ἡμετέρα καὶ Νεῖλος Αἰγυπτίους\nφιλῶν.” Ταῦτα εἰπόντος λίαν εὐλαβῶς\nσιωπὴ πάντων ἐγένετο καὶ κατήφεια· μόνος δὲ Χαιρέας\nἐτόλμησεν εἰπεῖν “Ὦ βασιλεῦ,\nσὺ γὰρ ἀληθῶς βασιλεύς, οὐχ ὁ\nΠέρσης, ὁ κάκιστος ἀνθρώπων· λελύπηκάς με σκεπτόμενος\nπερὶ φυγῆς ἐν ἐπινικίοις· νικῶμεν γάρ, ἂν\nθεοὶ θέλωσι, καὶ οὐ μόνον Τύρον ἕξομεν, ἀλλὰ καὶ\n\nΒαβυλῶνα. Πολλὰ δὲ ἐν πολέμῳ τὰ ἐμπόδια γίνεται,\nπρὸς ἃ δεῖ μὴ παντάπασιν ἀποκνεῖν, ἀλλ’ ἐγχειρεῖν\nπροβαλλομένους ἀεὶ τὴν ἀγαθὴν ἐλπίδα.\nΤούτους δὲ\nἐγώ σοι τοὺς Τυρίους, τοὺς νῦν καταγελῶντας, γυμνοὺς\nἐν πέδαις παραστήσω. Εἰ δὲ ἀπιστεῖς, ἐμὲ\nπροθυσάμενος ἀπέρχου· ζῶν γὰρ οὐ κοινωνήσω\nφυγῆς. Ἂν δὲ καὶ πάντως θέλῃς, ὀλίγους ἐμοὶ κατάλιπε\nτοὺς ἑκουσίως μενοῦντας· νῶῖ δ’ ἐγὼ Πολύχαρμός\nτε μαχησόμεθα· σὺν γὰρ θεῷ εἰλήλουθμεν.”\nᾘδέσθησαν πάντες μὴ συγκαταθέσθαι τῇ Χαιρέου\nγνώμῃ· βασιλεὺς δὲ θαυμάσας αὐτοῦ τὸ φρόνημα\nσυνεχώρησεν ὁπόσον βούλεται τῆς στρατιᾶς\nἐπίλεκτον λαβεῖν. Ὁ δὲ οὐκ εὐθὺς εἵλετο, ἀλλὰ\nκαταμίξας ἑαυτὸν εἰς τὸ στρατόπεδον καὶ Πολύχαρμον\nκελεύσας τὸ αὐτὸ πρῶτον ἀνηρεύνα εἴ τινες εἶεν\nἝλληνες ἐν τῷ στρατοπέδῳ.\nΠλείονες μὲν οὖν ηὑρέθησαν\nοἱ μισθοφοροῦντες, ἐξελέξατο δὲ Λακεδαιμονίους\nκαὶ Κορινθίους καὶ τοὺς ἄλλους Πελοποννησίους·\nεὗρε δὲ καὶ ὡς εἴκοσι Σικελιώτας. Ποιήσας\nοὖν τριακοσίους τὸν ἀριθμὸν ἔλεξεν ὧδε “Ἄνδρες Ἕλληνες,\nἐμοὶ βασιλέως ἐξουσίαν παρασχόντος\nἐπιλέξασθαι τῆς στρατιᾶς τοὺς ἀρίστους,\nεἱλόμην ὑμἇ??ʼ καὶ γὰρ αὐτὸς Ἕλλην εἰμί, Συρακούσιος,\nγένος Δ̔??ʼ. Δεῖ δὲ ὑμᾶς μὴ μόνον εὐγενείᾳ\nτῶν ἄλλων%5 ἀλλὰ καὶ ἀρετῇ διαφέρειν.\nΜηδεὶς\nοὖν καταπλαγῇ τὴν πρᾶξιν, ἐφ’ ἣν ὑμᾶς παρακαλῶ,\nκαὶ γὰρ δυνατὴν εὑρήσομεν καὶ ῥᾳδίαν, δόξῃ μᾶλλον\nἢ πείρᾳ δύσκολον. Ἕλληνες ἐν Θερμοπύλαις τοσοῦτοι\nΞέρξην ὑπέστησαν. Τύριοι δὲ οὐκ εἰσὶ πεντακόσιαι\nμυριάδες, ἀλλὰ ὀλίγοι καὶ καταφρονήσει μετ̓\nἀλαζονείας, οὐ φρονήματι μετ’ εὐβουλίας χρώμενοι.\nΓνώτωσαν οὖν πόσον Ἕλληνες Φοινίκων διαφέρουσιν.\nἘγὼ δὲ οὐκ ἐπιθυμῶ στρατηγίας, ἀλλ’ ἕτοιμος\nἀκολουθεῖν ὅστις ἂν ὑμῶν ἄρχειν θέλῃ· πειθόμενον\nγὰρ εὑρήσει, ἐπεὶ καὶ δόξης οὐκ ἐμῆς ἀλλὰ κοινῆς\nὀρέγομαι.” Πάντες ἐπεβόησαν “σὺ στρατήγει βουλομένων.” Ἔφη “Στρατηγῶ καὶ τὴν ἀρχήν μοι ὑμεῖς δεδώκατε·\nδιὰ τοῦτο πειράσομαι πάντα πράττειν, ὥστε ὑμᾶς μὴ\nμετανοεῖν τὴν πρὸς ἐμὲ εὔνοιάν τε καὶ πίστιν ᾑρημένους.\nἈλλ’ ἔν τε τῷ παρόντι σὺν θεοῖς ἔνδοξοι καὶ\nπερίβλεπτοι γενήσεσθε καὶ πλουσιώτατοι τῶν συμμάχων,\nεἴς τε τὸ μέλλον ὄνομα καταλείψετε τῆς\nἀρετῆς ἀθάνατον καὶ πάντες ὑμνήσουσιν ὡς\nτοὺς μετὰ Ὀθρυάδου τριακοσίους ἢ τοὺς μετὰ Λεωνίδου,\nοὕτως καὶ τοὺς μετὰ Χαιρέου ἀνευφημήσουσιν.” Ἔτι λέγοντος πάντες ἀνέκραγον “ἡγοῦ,” καὶ πάντες\nὥρμησαν ἐπὶ τὰ ὅπλα.\nΚοσμήσας δὲ αὐτοὺς ὁ Χαιρέας ταῖς καλλίσταις\nπανοπλίαις ἤγαγεν ἐπὶ τὴν βασιλέως σκηνήν. Ἰδὼν\nδὲ ὁ Αἰγύπτιος ἐθαύμασε καὶ ἄλλους ὁρᾶν ὑπελάμβανεν,\nοὐ τοὺς συνήθεις, ἐπηγγείλ̔??ʼ δὲ αὐτοῖς μεγάλας\nδωρεάς.\n“Ταῦτα μὲν” ἔφη Χαιῥ??ʼ “πιστεύομεν·\nσὺ δὲ ἔχε τὴν ἄλλην στρατιὰν ἐν τοῖς ὅπλοις\nκαὶ μὴ πρότερον ἐπέλθῃς τῇ Τύρῳ, πρὶν κρατήσωμεν\nαὐτῆς καὶ ἀναβάντες ἐπὶ τὰ τείχη καλῶμεν ὑμᾶς.”\n“Οὕτωσ” ἔφη “ποιήσειαν οἱ θεοί.” Συνεσπειραμένους\nοὖν ὁ Χαιρέας ἐκείνους ἤγαγεν ἐπὶ τὴν Τύρον,\nὥστε πολὺ ἐλάττονας δόξαι· καὶ ὡς ἀληθῶς\nἀσπὶς ἄρ’ ἀσπίδ’ ἔρειδε, κόρυς κόρυν, ἀνέρα δ’ ἀνήρ.\n\nκαὶ τὸ μὲν πρῶτον οὐδὲ καθεωρῶντο ὑπὸ τῶν πολεμίων·\nὡς δ’ ἐγγὺς ἦσαν, βλέποντες αὐτοὺς οἱ ἀπὸ\nτῶν τειχῶν ἐσήμαινον τοῖς ἔνδον, πᾶν μᾶλλον ἢ πολεμίους\nεἶναι προσδοκῶντες.\nΤίς γὰρ ἂν καὶ προσεδόκησε\nτοσούτους ὄντας ἐπὶ τὴν δυνατωτάτην πόλιν\nπαραγίνεσθαι, πρὸς ἣν οὐδέποτε ἐθάρρησεν ἐλθεῖν\nοὐδὲ πᾶσα ἡ τῶν Αἰγυπτίων δύναμις; ἐπεὶ δὲ τοῖς\nτείχεσιν ἐπλησίαζον, ἐπυνθάνοντο τίνες εἶεν καὶ τί\nβούλοιντο.\nΧαιρέας δὲ ἀπεκρίνατο “ἡμεῖς Ἕλληνες\nμισθοφόροι παρὰ τοῦ Αἰγυπτίου τὸν μισθὸν οὐκ\nἀπολαμβάνοντες ἀλλὰ καὶ ἐπιβουλευθέντες ἀπολέσθαι\nπάρεσμεν πρὸς ὑμᾶς, μεθ’ ὑμῶν ἀμύνεσθαι\nθέλοντες τὸν κοινὸν ἐχθρόν.” Ἐμήνυσέ τις ταῦτα\nτοῖς ἔνδον καὶ ἀνοίξας τὰς πύλας προῆλθεν ὁ στρατηγὸς\nμετ’ ὀλίγων. Τοῦτον πρῶτον Χαιρέας ἀποκτείνας\nὥρμησεν ἐπὶ τοὺς ἄλλους,\nτύπτε δ’ ἐπιστροφάδην· τῶν δὲ στόνος ὤρνυτ’ ἀεικής.\nἄλλος δ’ ἄλλον ἐφόνευεν, ὥσπερ λέοντες εἰς ἀγέλην\nβοῶν ἐμπεσόντες ἀφύλακτον· οἰμωγὴ δὲ καὶ θρῆνος\nκατεῖχε τὴν πόλιν ἅπασαν, ὀλίγων μὲν τὸ γινόμενον\nὁρώντων, πάντων δὲ θορυβουμένων.\nΚαὶ ὄχλος ἄτακτος\nἐξεχεῖτο διὰ τῆς πύλης, βουλόμενος θεάσασθαι\nτὸ συμβεβηκός. Τοῦτο μάλιστα τοὺς Τυρίους ἀπώλεσεν.\nΟἱ μὲν γὰρ ἔνδοθεν ἐξελθεῖν ἐβιάζοντο, οἱ\nδὲ ἔξω παιόμενοι καὶ κεντούμενοι ξίφεσι καὶ λόγχαις\nεἴσω πάλιν ἔφευγον, ἀπαντῶντες δ’ ἀλλήλοις ἐν στενοχωρίᾳ\nπολλὴν ἐξουσίαν παρεῖχον τοῖς φονεύουσιν.\nΟὔκουν οὐδὲ τὰς πύλας δυνατὸν ἦν κλεῖσαι, σεσωρευμένων\nἐν αὐταῖς τῶν νεκρῶν.\nἘν δὲ τῷ ἀδιηγήτῳ τούτῳ ταράχῳ μόνος ἐσωφρόνησε\nΧαιρέας· βιασάμενος γὰρ τοὺς ἀπαντῶντας\n\nκαὶ εἴσω τῶν πυλῶν γενόμενος ἀνεπήδησεν ἐπὶ τὰ\nτείχη δέκατος αὐτὸς καὶ ἄνωθεν ἐσήμαινε καλῶν\nτοὺς Αἰγυπτίους, οἱ δὲ λόγου θᾶττον παρῆσαν καὶ\nΤύρος ἑαλώκει.\nΤύρου δὲ ἁλούσης οἱ μὲν ἄλλοι πάντες\nἑώρταζον, μόνος δὲ Χαιρέας οὔτε ἔθυσεν οὔτε\nἐστεφανώσατο. “Τί γάρ μοι ὄφελος ἐπινικίων, ἂν\nσύ, Καλλιρρόη, μὴ βλέπῃς; οὐκέτι στεφανώσομαι\nμετ’ ἐκείνην τὴν γαμήλιον νύκτα. Εἴτε γὰρ τέθνηκας,\nἀσεβῶ, εἴτε καὶ ζῇς, πῶς ἑορτάζειν δύναμαι\nδίχα σοῦ, κατακειμένης ἂν ἐν τοιούτοις;”\nΒασιλεὺς δὲ ὁ Περσῶν διαβὰς τὸν Εὐφράτην\nἔσπευδεν ὡς τάχιστα τοῖς πολεμίοις συμμίξαι. Πυθόμενος\nγὰρ Τύρον ἑαλωκέναι περὶ Σίδωνος ἐφοβεῖτο\nκαὶ τῆς ὅλης Συρίας, ὁρῶν τὸν πολέμιον ἀντίπαλον\nἤδη.\nΔιὰ τοῦτο ἔδοξεν αὐτῷ μηκέτι μετὰ πάσης\nτῆς θεραπείας ὁδεύειν, ἀλλ’ εὐζωνότερον, ἵνα\nμηδὲν ἐμπόδιον ᾖ τῷ τάχει. Παραλαβὼν δὲ τῆς στρατιᾶς\nτὸ καθαρώτατον τὴν ἄχρηστον ἡλικίαν αὐτοῦ\nκατέλιπε μετὰ τῆς βασιλίδος καὶ τὰ χρήματα καὶ τὰς\nἐσθῆτας καὶ τὸν πλοῦτον τὸν βασιλικόν.\nἘπεὶ δὲ\nπάντα θορύβου καὶ ταραχῆς ἐπέπληστο καὶ μέχρις\nΕὐφράτου τὰς πόλεις κατειλήφει ὁ πόλεμος, ἔδοξεν\nἀσφαλέστερον εἶναι, τοὺς καταλειπομένους εἰς Ἄραδον ἀποθέσθαι.\nΝῆσος δέ ἐστιν αὕτη ἀπέχουσα τῆς ἠπείρου σταδίους\nτριάκοντα, παλαιὸν ἱερὸν ἔχουσα Ἀφροδίτης.\nὭσπερ οὖν ἐν οἰκίᾳ, μετὰ πάσης ἀδείας αἱ γυναῖκες\nἐνταῦθα διῆγον.\nΘεασαμένη δὲ Καλλιρρόη τὴν Ἀφροδίτην,\nστᾶσα καταντικρὺ τὸ μὲν πρῶτον ἐσιώπα καὶ\nἔκλαεν, ὀνειδίζουσα τῇ θεῷ τὰ δάκρυα· μόλις δὲ\nὑπεφθέγξατο “ἰδοὺ καὶ Ἄραδος, μικρὰ νῆσος ἀντὶ\nτῆς μεγάλης Σικελίας καὶ οὐδεὶς ἐνταῦθα ἐμός.\nἈρκεῖ\n\nδέσποινα. Μέχρι πότε με πολεμεῖς; εἰ καὶ ὅλως\nσοι προσέκρουσα, τετιμώρησαί με· εἰ καὶ νεμεσητὸν\nἔδοξέ μοι τὸ δυστυχὲς κάλλος, ὀλέθρου μοι γέγονεν\nαἴτιον. Ὃ μόνον ἔλιπέ μου ταῖς συμφοραῖς, ἤδη καὶ\nπολέμου πεπείραμαι.\nΠρὸς τὴν σύγκρισιν τῶν παρόντων\nἦν μοι καὶ Βαβυλὼν φιλάνθρωπος. Ἐγγὺς\nἐκεῖ Χαιρέας ἦν. Νῦν δὲ πάντως τέθνηκεν· ἐμοῦ\nγὰρ ἐξελθούσης οὐκ ἂν ἔζησεν. Ἀλλ’ οὐκ ἔχω παρὰ\nτίνος πύθωμαι τί γέγονε.\nΠάντες ἀλλότριοι, πάντες\nβάρβαροι, φθονοῦντες, μισοῦντες, τῶν δὲ μισούντων\nχείρονες οἱ φιλοῦντες. Σύ μοι, δέσποινα, δήλωσον\nεἰ Χαιρέας ζῇ.” Ταῦτα λέγουσα ἔτι ἀπῄει·\nἐπιστᾶσα δὲ Ῥοδογύνη, Ζωπύρου μὲν θυγάτηρ,\nγυνὴ δὲ Μεγαβύζου, καὶ πατρὸς καὶ ἀνδρὸς Περσῶν\nἀρίστων αὕτη δὲ ἦν ἡ Καλλιρρόῃ ἀπαντήσασα\nπρώτη Περσίδων, ὅτε εἰς Βαβυλῶνα εἰσῄει.\nὉ δὲ Αἰγύπτιος ἐπειδήπερ ἤκουσε βασιλέα πλησίον\nὄντα καὶ παρεσκευασμένον κατὰ γῆν καὶ κατὰ\nθάλασσαν, καλέσας Χαιρέαν εἶπε “τὰ μὲν πρῶτά σου\nτῶν κατορθωμάτων ἀμείψασθαι καιρὸν οὐκ ἔσχον·\nσὺ γάρ μοι Τύρον ἔδωκας· περὶ δὲ τῶν ἑξῆς παρακαλῶ,\nμὴ ἀπολέσωμεν ἕτοιμα ἀγαθά, ὧν κοινωνόν\nσε ποιήσομαι.\nἘμοὶ μὲν γὰρ ἀρκεῖ Αἴγυπτος, σοὶ δὲ\nγενήσεται κτῆμα Συρία. Φέρ’ οὖν σκεψώμεθα τί\nποιητέον· ἐν ἀμφοτέροις γὰρ τοῖς στοιχείοις ὁ πόλεμος\nἀκμάζει. Σοὶ δὲ ἐπιτρέπω τὴν αἵρεσιν, εἴτε τῆς\nπεζῆς θέλεις στρατηγεῖν εἴτε τῆς ναυτικῆς δυνάμεως.\nΟἴομαι δὲ οἰκειότερόν σοι εἶναι τὴν θάλασσαν· ὑμεῖς\nγὰρ οἱ Συρακούσιοι καὶ Ἀθηναίους κατεναυμαχήσατε.\nΣήμερον δὲ ἀγών ἐστί σοι πρὸς Πέρσας τοὺς.\nὑπὸ Ἀθηναίων νενικημένους. Ἔχεις τριήρεις Αἰγυπτίας,\nμείζονας καὶ πλείονας τῶν Σικελικῶν· μίμησαι\n\nτὸν κηδεστὴν Ἑρμοκράτην ἐν τῇ θαλάσσῃ.” Χαιρέας\nδὲ ἀπεκρίνατο “πᾶς ἐμοὶ κίνδυνος ἡδύς· ὑπὲρ\nσοῦ δὲ ἀναδέξομαι τὸν πόλεμον καὶ πρὸς τὸν ἔχθιστόν\nμοι βασιλέα.\nΔὸς δέ μοι μετὰ τῶν τριηρῶν καὶ τοὺς\nτριακοσίους τοὺς ἐμούς.” “Ἔχε” φησὶ “καὶ τούτους\nκαὶ ἄλλους, ὅσους ἂν θέλῃς.” Καὶ εὐθὺς ἔργον ἐγένετο\nὁ λόγος· κατήπειγε γὰρ ἡ χρεία. Καὶ ὁ μὲν Αἰγύπτιος\nἔχων τὴν πεζὴν στρατιὰν ἀπήντα τοῖς πολεμίοις,\nὁ δὲ Χαιρέας ναύαρχος ἀπεδείχθη. Τοῦτο\nἀθυμοτέρους ἐποίησε τοὺς πεζούς, ὅτι μετ’ αὐτῶν\nοὐκ ἐστρατεύσατο Χαιρέας, καὶ γὰρ ἐφίλουν αὐτὸν\nἤδη καὶ ἀγαθὰς εἶχον ἐλπίδας ἐκείνου στρατηγοῦντος.\nἜδοξεν οὖν ὥσπερ ὀφθαλμὸς ἐξῃρῆσθαι μεγάλου\nσώματος.\nΤὸ δὲ ναυτικὸν ἐπήρθη ταῖς ἐλπίσι\nκαὶ φρονήματος ἐνεπλήσθησαν, ὅτι τὸν ἀνδρειότατον\nκαὶ κάλλιστον εἶχον ἡγούμενον. Ὀλίγον τε ἐπένθουν\nἢ οὐδέν, ἀλλὰ ὥρμηντο καὶ τριήραρχοι καὶ κυβερνῆται\nκαὶ ναῦται καὶ στρατιῶται πάντες ὁμοίως, τίς\nπροθυμίαν ἐπιδείξεται Χαιρέᾳ πρῶτος.\nΤῆς δὲ αὐτῆς\nἡμέρας καὶ κατὰ γῆν καὶ κατὰ θάλασσαν ἡ μάχη\nσυνήφθη. Χρόνον μὲν οὖν πολὺν ἀντέσχεν ἡ πεζὴ\nστρατιὰ τῶν Αἰγυπτίων Μήδοις τε καὶ Πέρσαις, εἶτα\nπλήθει βιασθέντες ἐνέδωκαν. Καὶ βασιλεὺς δὲ ἔφιππος\nδιώκων Σπουδὴ δὲ ἦν τοῦ Αἰγυπτίου καταφυγεῖν\nεἰς Πηλούσιον, τοῦ δὲ Πέρσου θᾶττον καταλαβεῖν·\nτάχα δ’ ἂν καὶ διέφυγεν, εἰ μὴ Διονύσιος\nἔργον θαυμαστὸν ἐπεδείξατο.\nκαὶ ἐν τῇ συμβολῇ\nἠγωνίσατο λαμπρῶς, ἀεὶ μαχόμενος πλησίον βασιλέως,\nἵνα αὐτὸν βλέπῃ, καὶ πρῶτος ἐτρέψατο τοὺς\nκαθ’ αὑτόν· τότε δὲ τῆς φυγῆς μακρᾶς οὔσης καὶ\n\nσυνεχοῦς ἡμέραις τε καὶ νυξίν, ὁρῶν ἐπὶ τούτοις λυπούμενον\nβασιλέα “μὴ λυποῦ” φησίν, “ὦ δέσποτα·\nκωλύσω γὰρ ἐγὼ τὸν Αἰγύπτιον· διαφυγεῖν, ἄν μοι\nδῷς ἱππεῖς ἐπιλέκτους.” Ἐπῄνεσε βασιλεὺς καὶ δίδωσιν·\nὁ δὲ πεντακισχιλίους λαβὼν συνῆψε σταθμοὺς\nδύο ἡμέρᾳ μιᾷ, καὶ νυκτὸς ἐπιπεσὼν τοῖς Αἰγυπτίοις\nἀπροσδόκητος πολλοὺς μὲν ἐζώγρησε, πλείονας\nδὲ ἀπέκτεινεν. Ὁ δὲ Αἰγύπτιος ζῶν καταλαμβανόμενος\nἀπέσφαξεν ἑαυτὸν καὶ Διονύσιος τὴν κεφαλὴν\nἐκόμισε πρὸς βασιλέα.\nΘεασάμενος δὲ ἐκεῖνος “ἀναγράψω σε” εἶπεν “εὐεργέτην εἰς τὸν οἶκον τὸν\nἐμὸν καὶ ἤδη σοι δίδωμι δῶρον τὸ ἥδιστον, οὗ μάλιστα\nπάντων αὐτὸς ἐπιθυμεῖς, Καλλιρρόην γυναῖκα.\nΚέκρικε τὴν δίκην ὁ πόλεμος. Ἔχεις τὸ κάλλιστον\nἆθλον τῆς ἀριστείας.” Διονύσιος δὲ προσεκύνησε\nκαὶ ἰσόθεον ἔδοξεν ἑαυτόν, πεπεισμένος ὅτι βεβαίως\nἤδη Καλλιρρόης ἀνήρ ἐστι.\nΚαὶ ἐν μὲν τῇ γῇ ταῦτα ἐπράσσετο· ἐν δὲ τῇ\nθαλάσσῃ Χαιρέας ἐνίκησεν, ὥστε μηδὲ ἀντίπαλον\nαὐτῷ γενέσθαι τὸ πολέμιον ναυτικόν· οὔτε γὰρ τὰς\nἐμβολὰς ἐδέξαντο τῶν Αἰγυπτίων τριηρῶν, οὔτε\nὅλως ἀντίπρῳροι κατέστησαν, ἀλλὰ αἱ μὲν εὐθὺς\nἀνετράπησαν, τὰς δὲ καὶ πρὸς τὴν γῆν ἐξενεχθείσας\nἐζώγρησεν αὐτάνδρους· ἐνεπλήσθη δὲ ἡ θάλασσα\nναυαγίων Μηδικῶν.\nἈλλ’ οὔτε βασιλεὺς ἐγίνωσκε\nτὴν ἧτταν τὴν ἐν τῇ θαλάσσῃ τῶν ἰδίων οὔτε Χαιρέας\nτὴν ἐν τῇ γῇ τῶν Αἰγυπτίων, ἐνόμιζε· δὲ ἑκάτερος\nκρατεῖν ἐν ἀμφοτέροις. Ἐκείνης οὖν τῆς ἡμέρας, ἧς\nἐναυμάχησε, καταπλεύσας εἰς Ἄραδον ὁ Χαιρέας τὴν\nμὲν νῆσον ἐκέλευσε περιπλέοντας ἐν κύκλῳ παραφυλάττειν,\nὡς αὐτῆς ἀποδώσοντας λόγον τῷ δεσπότῃ.\nΚἀκεῖνοι τοὺς μὲν εὐνούχους καὶ θεραπαινίδας καὶ\n\nπάντα τὰ εὐωνότερα σώματα συνήθροισαν εἰς τὴν\nἀγοράν, αὕτη γὰρ εὐρυχωρίαν εἶχε. Τοσοῦτο δὲ ἦν\nτὸ πλῆθος, ὥστε οὐ μόνον ἐν ταῖς στοαῖς, ἀλλὰ καὶ\nὑπαίθριοι διενυκτέρευσαν.\nΤοὺς δὲ ἀξιώματός τι μετέχοντας\nεἰς οἴκημα τῆς ἀγορᾶς εἰσήγαγον, ἐν ᾧ συνήθως\nοἱ ἄρχοντες ἐχρημάτιζον. Αἱ δὲ γυναῖκες χαμαὶ\nἐκαθέζοντο περὶ τὴν βασιλίδα καὶ οὔτε πῦρ ἀνῆψαν\nοὔτε τροφῆς ἐγεύσαντο· πεπυσμέναι γὰρ ἦσαν ἑαλωκέναι\nμὲν βασιλέα καὶ ἀπολωλέναι τὰ Περσῶν\nπράγματα, τὸν δὲ Αἰγύπτιον πανταχοῦ νικᾶν.\nἩ νὺξ ἐκείνη καὶ ἡδίστη καὶ χαλεπωτάτη κατέσχεν\nἌραδον. Αἰγύπτιοι μὲν γὰρ ἔχαιρον ἀπηλλαγμένοι\nπολέμου καὶ δουλείας Περσικῆς, οἱ δὲ ἑαλωκότες\nΠερσῶν δεσμὰ καὶ μάστιγας καὶ ὕβρεις καὶ σφαγὰς\nπροσεδόκων, τὸ φιλανθρωπότατον δέ, δουλείαν·\nἡ δὲ Στάτειρα ἐνθεῖσα τὴν κεφαλὴν εἰς τὰ γόνατα\nΚαλλιρρόης ἔκλαεν· ἐκείνη γάρ, ὡς ἂν Ἑλληνὶς καὶ\nπεπαιδευμένη καὶ οὐκ ἀμελέτητος κακῶν, παρεμυθεῖτο\nμάλιστα τὴν βασιλίδα.\nΣυνέβη δέ τι τοιοῦτον.\nΑἰγύπτιος στρατιώτης, ὁ πεπιστευμένος φυλάττειν\nτοὺς ἐν τῷ οἰκήματι, γνοὺς ἔνδον εἶναι τὴν βασιλίδα,\nκατὰ τὴν ἔμφυτον θρησκείαν τῶν βαρβάρων\nπρὸς τοὔνομα τὸ βασιλικὸν ἐγγὺς μὲν αὐτῇ προσελθεῖν\nοὐκ ἐτόλμησε, στὰς δὲ παρὰ τῇ θύρᾳ κεκλεισμένῃ·\n“θάρρει, δέσποινα” εἶπε, “νῦν μὲν γὰρ οὐκ οἶδεν\nὁ ναύαρχος ὅτι καὶ σὺ μετὰ τῶν αἰχμαλώτων ἐνταῦθα\nκατεκλείσθης, μαθὼν δὲ προνοήσεταί σου\nφιλανθρώπως· οὐ μόνον γὰρ ἀνδρεῖος, ἀλλὰ καὶ\nγυναῖκα ποιήσεται· φύσει γάρ ἐστι φιλογύναιος.” Ταῦτα ἀκούσασα ἡ Καλλιρρόη μέγα ἀνεκώκυε\nκαὶ τὰς τρίχας ἐσπάραττε λέγουσα “νῦν ἀληθῶς\nαἰχμάλωτός εἰμι. Φόνευσόν με μᾶλλον ἢ ταῦτα\n\nἐπαγγέλλου.\nΓάμον οὐχ ὑπομένω· θάνατον εὔχομαι.\nΚεντείτωσαν καὶ καέτωσαν, ἐντεῦθεν οὐκ ἀναστήσομαι·\nτάφος ἐμὸς ἔσται οὗτος ὁ τόπος. Εἰ δέ, ὡς\nλέγεις, φιλάνθρωπός ἐστιν ὁ στρατηγός, ταύτην μοι\nδότω τὴν χάριν·\nἐνταῦθά με ἀποκτεινάτω.” Δεήσεις\nαὐτῇ πάλιν ἐκεῖνος προσέφερεν, ἡ δ’ οὐκ ἀνίστατο,\nἀλλ’ ἐγκεκαλυμμένη πεσοῦσα ἐπὶ τῆς γῆς ἔκειτο. Σκέψις\nπρούκειτο τῷ Αἰγυπτίῳ τί καὶ πράξειε· βίαν\nμὲν γὰρ οὐκ ἐτόλμα προσφέρειν, πεῖσαι δὲ πάλιν οὐκ\nἐδύνατο. Διόπερ ὑποστρέψας προσῆλθε τῷ Χαιρέᾳ\nσκυθρωπός.\nὉ δὲ ἰδὼν “τοῦτο ἄλλο” φησὶν “ἦν.\nΚλέπτουσί τινες τὰ κάλλιστα τῶν λαφύρων, ἀλλ’ οὐ\nχαίροντες αὐτὸ πράξουσι.” Ὡς οὖν εἶπεν ὁ Αἰγύπτιος “οὐδεμιᾷ γέγονε κακόν, δέσποτα· τὴν γὰρ γυναῖκα,\nἣν εὗρον ἐν πλαταίαις τεταγμένην, οὐ βούλεται\nἐλθεῖν, ἀλλ’ ἔρριπται χαμαί, ξίφος αἰτοῦσα καὶ\nἀποθανεῖν βουλομένη,” γελάσας ὁ Χαιρέας εἶπεν “ὦ\nπάντων ἀνθρώπων ἀφυέστατε, οὐκ οἶδας πῶς μεθοδεύεται\nγυνὴ παρακλήσεσιν, ἐπαίνοις, ἐπαγγελίαις,\nμάλιστα δέ, ἂν ἐρᾶσθαι δοκῇ; Σὺ δὲ βίαν ἴσως\nπροσῆγες καὶ ὕβριν.” “Οὒ” φησί, “δέσποτα·\nπάντα\nδὲ ταῦτα, ὅσα λέγεις, πεποίηκα ἐν διπλῷ μᾶλλον.\nΚαὶ γάρ σου κατεψευσάμην ὅτι ἕξεις αὐτὴν γυναῖκα,\nἡ δὲ πρὸς τοῦτο μάλιστα ἠγανάκτησεν.” Ὁ δὲ Χαιρέας “ἐπαφρόδιτος ἄρα” φησὶν “εἰμὶ καὶ ἐράσμιος, εἰ\nκαὶ πρὶν ἰδεῖν ἀπεστράφη με καὶ ἐμίσησεν. Ἔοικε δὲ\nτὸ φρόνημα εἶναι τῆς γυναικὸς οὐκ ἀγεννές. Μηδεὶς\nαὐτῇ προσφερέτω βίαν, ἀλλὰ ἐᾶτε διάγειν ὡς\nπροῄρηται· πρέπει γάρ μοι σωφροσύνην τιμᾶν. Καὶ\nαὐτὴ γὰρ ἴσως ἄνδρα πενθεῖ.”\nὩς μὲν οὖν Χαιρέας ὑποπτεύσας Καλλιρρόην\nΔιονυσίῳ παραδεδόσθαι, θέλων ἀμύνασθαι βασιλέα\nπρὸς τὸν Αἰγύπτιον ἀπέστη καὶ ναύαρχος ἀποδειχθεὶς\nἐκράτησε τῆς θαλάσσης, νικήσας δὲ κατέσχεν\nἌραδον, ἔνθα βασιλεὺς καὶ τὴν γυναῖκα τὴν ἑαυτοῦ\nκαὶ πᾶσαν τὴν θεραπείαν ἀπέθετο καὶ Καλλιρρόην,\nἐν τῷ πρόσθεν λόγῳ δεδήλωται. Ἔμελλε δὲ ἔργον ἡ\nτύχη πράττειν οὐ μόνον παράδοξον, ἀλλὰ καὶ σκυθρωπόν,\nἵνα ἔχων Καλλιρρόην Χαιρέας ἀγνοήσῃ καὶ\nτὰς ἀλλοτρίας γυναῖκας ἀναλαβὼν ταῖς τριήρεσιν\nἀπαγάγῃ, μόνην δὲ τὴν ἰδίαν ἐκεῖ καταλίπῃ οὐχ ὡς\nἈριάδνην καθεύδουσαν, οὐδὲ Διονύσῳ νυμφίῳ, λάφυρον\nδὲ τοῖς ἑαυτοῦ πολεμίοις.\nἈλλ’ ἔδοξε τοῦτο\nδεινὸν Ἀφροδίτῃ· ἤδη γὰρ αὐτῷ διηλλάττετο, πρότερον\nὀργισθεῖσα χαλεπῶς διὰ τὴν ἄκαιρον ζηλοτυπίαν,\nὅτι δῶρον παρ’ αὐτῆς λαβὼν τὸ κάλλιστον,\nοἷον οὐδὲ Ἀλέξανδρος ὁ Πάρις, ὕβρισεν εἰς τὴν χάριν.\nἘπεὶ δὲ καλῶς ἀπελογήσατο τῷ Ἔρωτι Χαιρέας\nἀπὸ δύσεως εἰς ἀνατολὰς διὰ μυρίων παθῶν πλανηθείς,\nἠλέησεν αὐτὸν Ἀφροδίτη καί, ὅπερ ἐξ ἀρχῆς\nδύο τῶν καλλίστων ἥρμοσε ζεῦγος, γυμνάσασα διὰ\nγῆς καὶ θαλάσσης, πάλιν ἠθέλησεν ἀλλήλοις ἀποδοῦναι.\nΝομίζω δὲ καὶ τὸ τελευταῖον τοῦτο σύγγραμμα\nτοῖς ἀναγινώσκουσιν ἥδιστον γενήσεσθαι·\nκαθάρσιον γάρ ἐστι τῶν ἐν τοῖς πρώτοις σκυθρωπῶν.\nΟὐκέτι λῃστεία καὶ δουλεία καὶ δίκη καὶ μάχη καὶ\nἀποκαρτέρησις καὶ πόλεμος καὶ ἅλωσις, ἀλλ’ ἔρωτες\nδίκαιοι ἐν τούτῳ καὶ νόμιμοι γάμοι.\nΠῶς οὖν ἡ\nθεὸς ἐφώτισε τὴν ἀλήθειαν καὶ τοὺς ἀγνοουμένους\nἔδειξεν ἀλλήλοις λέξω.\n\nἙσπέρα μὲν ἦν, ἔτι δὲ πολλὰ τῶν αἰχμαλώτων\nκατελέλειπτο. Κεκμηκὼς οὖν ὁ Χαιρέας ἀνίσταται,\nἵνα διατάξηται τὰ πρὸς τὸν πλοῦν. Παριόντι δὲ αὐτῷ\nτὴν ἀγορὰν ὁ Αἰγύπτιος ἔλεξεν “ἐνταῦθά ἐστιν ἡ\nγυνή, ὦ δέσποτα, ἡ μὴ βουλομένη προσελθεῖν, ἀλλ̓\nἀποκαρτεροῦσα· τάχα δὲ σὺ πείσεις αὐτὴν ἀναστῆναι·\nτί γάρ σε δεῖ καταλείπειν τὸ κάλλιστον τῶν λαφύρων;” συνεπελάβετο καὶ Πολύχαρμος τοῦ λόγου,\nβουλόμενος ἐμβαλεῖν αὐτόν, εἴ πως δύναιτο, εἰς\nἔρωτα καινὸν καὶ Καλλιρρόης παραμύθιον. “Εἰσέλθωμεν”\nἔφη, “Χαιρέα.” Ὑπερβὰς οὖν τὸν οὐδὸν καὶ\nθεασάμενος ἐρριμμένην καὶ ἐγκεκαλυμμένην εὐθὺς ἐκ\nτῆς ἀναπνοῆς καὶ τοῦ σχήματος ἐταράχθη τὴν ψυχὴν\nκαὶ μετέωρος ἐγένετο· πάντως δ’ ἂν καὶ ἐγνώρισεν,\nεἰ μὴ σφόδρα ἐπέπειστο Καλλιρρόην ἀπειληφέναι\nΔιονύσιον.\nἨρέμα δὲ προσελθὼν “θάρρει” φησίν, “ὦ γύναι, ἥτις ἂν ᾖς, οὐ γάρ σε βιασόμεθα· ἕξεις δὲ\nἄνδρα, ὃν θέλεις.” Ἔτι λέγοντος ἡ Καλλιρρόη γνωρίσασα\nτὴν φωνὴν ἀπεκαλύψατο καὶ ἀμφότεροι συνεβόησαν “Χαιρέα” “Καλλιρρόη,” περιχυθέντες δὲ ἀλλήλοις,\nλιποψυχήσαντες ἔπεσον. Ἄφωνος δὲ καὶ\nΠολύχαρμος τὸ πρῶτον εἱστήκει πρὸς τὸ παράδοξον,\nχρόνου δὲ προϊόντος “ἀνάστητε” εἶπεν, “ἀπειλήφατε\nἀλλήλους· πεπληρώκασιν οἱ θεοὶ τὰς ἀμφοτέρων\nεὐχάς. Μέμνησθε δὲ ὅτι οὐκ ἐν πατρίδι ἐστέ, ἀλλ̓\nἐν πολεμίᾳ γῇ, καὶ δεῖ ταῦτα πρότερον οἰκονομῆσαι\nκαλῶς,\nἵνα μηδεὶς ἔτι ὑμᾶς διαχωρίσῃ.” Τοιαῦτα ἐμβοῶντος\nὥσπερ τινὲς ἐν φρέατι βαθεῖ βεβαπτισμένοι\nμόλις ἄνωθεν φωνὴν ἀκούσαντες βραδέως ἀνήνεγκαν,\nεἶτα ἰδόντες ἀλλήλους καὶ καταφιλήσαντες πάλιν\nπαρείθησαν καὶ δεύτερον καὶ τρίτον τοῦτο ἔπραξαν,\n\nμίαν φωνὴν ἀφιέντες “ἔχω σε, εἰ ἀληθῶς εἶ\nΚαλλιρρόη· εἰ ἀληθῶς εἶ Χαιρέας.”\nΦήμη δὲ διέτρεχεν ὅτι ὁ ναύαρχος εὕρηκε τὴν\nγυναῖκα. Οὐ στρατιώτης ἔμεινεν ἐν σκηνῇ, οὐ ναύτης\nἐν τριήρει, οὐ θυρωρὸς ἐν οἰκίᾳ· πανταχόθεν\nσυνέτρεχον λαλοῦντες “ὢ γυναικὸς μακαρίας, εἴληφε\nτὸν εὐμορφότατον ἄνδρα.” Καλλιρρόης δὲ φανείσης\nοὐδεὶς ἔτι Χαιρέαν ἐπῄνεσεν, ἀλλ’ εἰς ἐκείνην πάντες\nἀφεώρων, ὡς μόνην οὖσαν.\nἘβάδιζε δὲ σοβαρά,\nΧαιρέου καὶ Πολυχάρμου μέσην αὐτὴν δορυφορούντων.\nἌνθη καὶ στεφάνους ἔβαλλον αὐτοῖς, καὶ οἶνος\nκαὶ μύρα πρὸ τῶν ποδῶν ἐχεῖτο, καὶ πολέμου καὶ\nεἰρήνης ἦν ὁμοῦ τὰ ἥδιστα, ἐπινίκια καὶ γάμοι.\nΧαιρέας δὲ εἴθιστο μὲν ἐν τριήρει καθεύδειν καὶ\nνυκτὸς καὶ μεθ’ ἡμέραν πολλὰ πράττων· τότε δὲ\nΠολυχάρμῳ πάντα ἐπιτρέψας, αὐτὸς οὐδὲ νύκτα περιμείνας\nεἰσῆλθεν εἰς θάλαμον τὸν βασιλικόν· καθ̓\nἑκάστην γὰρ πόλιν οἶκος ἐξαίρετος ἀποδέδεικται τῷ\nμεγάλῳ βασιλεῖ.\nΚλίνη μὲν ἔκειτο χρυσήλατος,\nστρωμνὴ δὲ Τυρία πορφυρᾶ, ὕφασμα Βαβυλώνιον.\nΤίς ἂν φράσειε τὴν νύκτα ἐκείνην πόσων διηγημάτων\nμεστή, πόσων δὲ δακρύων ὁμοῦ καὶ φιλημάτων;\nΠρώτη μὲν ἤρξατο Καλλιρρόη διηγεῖσθαι, πῶς ἀνέζησεν\nἐν τῷ τάφῳ, πῶς ὑπὸ Θήρωνος ἐξήχθη, πῶς\nἔπλευσε, πῶς ἐπράθη.\nΜέχρι τούτων Χαιρέας ἀκούων\nἔκλαεν· ἐπεὶ δὲ ἧκεν εἰς Μίλητον τῷ λόγῳ, Καλλιρρόη\nμὲν ἐσιώπησεν αἰδουμένη, Χαιρέας δὲ τῆς ἐμφύτου\nζηλοτυπίας ἀνεμνήσθη, παρηγόρησε δὲ αὐτὸν\nτὸ περὶ τοῦ τέκνου διήγημα. Πρὶν δὲ πάντα\nἀκοῦσαι “λέγε μοι” φησὶ “πῶς εἰς Ἄραδον ἦλθες καὶ\nποῦ Διονύσιον καταλέλοιπας καὶ τί σοι πέπρακται\nπρὸς βασιλέα.” Ἡ δ’ εὐθὺς ἀπώμνυτο μὴ ἑωρακέναι\n\nΔιονύσιον μετὰ τὴν δίκην, βασιλέα δὲ ἐρᾶν μὲν αὐτῆς,\nμὴ κεκοινωνηκέναι δὲ αὐτῷ μηδὲ μέχρι φιλήματος. “Ἄδικος οὖν” ἔφη Χαιρέας “ἐγὼ καὶ ὀξὺς εἰς\nὀργήν, τηλικαῦτα δεινὰ διατεθεικὼς βασιλέα μηδὲν\nἀδικοῦντά σε· σοῦ γὰρ ἀπαλλαγεὶς εἰς ἀνάγκην κατέστην\nαὐτομολίας.\nἈλλ’ οὐ κατῄσχυνά σε· πεπλήρωκα\nγῆν καὶ θάλασσαν τροπαίων.” Καὶ πάντα ἀκριβῶς\nδιηγήσατο, ἐναβρυνόμενος τοῖς κατορθώμασιν.\nἘπεὶ δὲ ἅλις ἦν δακρύων καὶ διηγημάτων, περιπλακέντες\nἀλλήλοις\nἀσπάσιοι λέκτροιο παλαιοῦ θεσμὸν ἵκοντο.\nἜτι δὲ νυκτὸς κατέπλευσέ τις Αἰγύπτιος οὐ τῶν\nἀφανῶν, ἐκβὰς δὲ τοῦ κέλητος μετὰ σπουδῆς ἐπυνθάνετο\nποῦ Χαιρέας ἐστίν. Ἀχθεὶς οὖν πρὸς Πολύχαρμον\nἑτέρῳ μὲν οὐδενὶ ἔφη τὸ ἀπόρρητον δύνασθαι\nεἰπεῖν, ἐπείγειν δὲ τὴν χρείαν, ὑπὲρ ἧς ἀφῖκται.\nΚαὶ\nἐπὶ πολὺ μὲν ἀνεβάλλετο Πολύχαρμος τὴν πρὸς Χαιρέαν\nεἴσοδον, ἐνοχλεῖν ἀκαίρως οὐ θέλων· ἐπεὶ δὲ ὁ\nἄνθρωπος κατήπειγε, παρανοίξας τοῦ θαλάμου τὴν\nθύραν ἐμήνυσε τὴν σπουδήν. Ὡς δὲ στρατηγὸς ἀγαθὸς\nΧαιρέας “κάλει” φησί· “πόλεμος γὰρ ἀναβολὴν\nοὐ περιμένει.” Εἰσαχθεὶς δὲ ὁ Αἰγύπτιος,\nἔτι σκότους\nὄντος, τῇ κλίνῃ παραστὰς “ἴσθι” φησὶν “ὅτι\nβασιλεὺς ὁ Περσῶν ἀνῄρηκε τὸν Αἰγύπτιον καὶ τὴν\nστρατιὰν τὴν μὲν εἰς Αἴγυπτον πέπομφε καταστησομένην\nτὰ ἐκεῖ, τὴν δὲ λοιπὴν ἄγει πᾶσαν ἐνθάδε καὶ\nὅσον οὔπω παρέσται· πεπυσμένος γὰρ Ἄραδον ἑαλωκέναι\nλυπεῖται μὲν καὶ περὶ τοῦ πλούτου παντός,\nὃν ἐνθάδε καταλέλοιπεν, ἀγωνιᾷ δὲ μάλιστα περὶ\nΣτατείρας τῆς γυναικός.”\nΤαῦτα ἀκούσας Χαιρέας ἀνέθορε· Καλλιρρόη δὲ\nαὐτοῦ λαβομένη “ποῖ σπεύδεισ” εἶπε “πρὶν βουλεύσασθαι\n\nπερὶ τῶν ἐφεστηκότων; ἂν γὰρ τοῦτο δημοσιεύσῃς,\nμέγαν πόλεμον κινήσεις σεαυτῷ, πάντων\nἐπισταμένων ἤδη καὶ καταφρονούντων· πάλιν δὲ ἐν\nχερσὶ γενόμενοι πεισόμεθα τῶν πρότερον βαρύτερα.”\nΤαχέως ἐπείσθη τῇ συμβουλῇ καὶ τοῦ θαλάμου προῆλθε\nμετὰ τέχνης. Κρατῶν γὰρ τῆς χειρὸς τὸν Αἰγύπτιον,\nσυγκαλέσας τὸ πλῆθος “νικῶμεν, ἄνδρεσ” εἶπε, “καὶ τὴν πεζὴν στρατιὰν βασιλέως· οὗτος\nγὰρ ὁ ἀνὴρ τὰ εὐαγγέλια ἡμῖν φέρει καὶ γράμματα\nπαρὰ τοῦ Αἰγυπτίου· δεῖ δὲ τὴν ταχίστην ἡμᾶς πλεῖν,\nἔνθα ἐκεῖνος ἐκέλευσε. Συσκευασάμενοι οὖν πάντες ἐμβαίνετε.”\nΤαῦτα εἰπόντος ὁ σαλπιστὴς τὸ ἀνακλητικὸν εἰς\nτὰς τριήρεις ἐσήμαινε. Λάφυρα δὲ καὶ αἰχμαλώτους\nτῆς προτεραίας ἦσαν ἐντεθειμένοι, καὶ οὐδὲν ἐν τῇ\nνήσῳ κατελέλειπτο, πλὴν εἰ μή τι βαρὺ καὶ ἄχρηστον.\nἜπειτα ἔλυον τὰ ἀπόγεια καὶ ἀγκύρας ἀνῄρουν καὶ\nβοῆς καὶ ταραχῆς ὁ λιμὴν ἐπεπλήρωτο καὶ ἄλλος ἄλλο\nτι ἔπραττε. Παριὼν δὲ Χαιρέας εἰς τὰς τριήρεις σύνθημα\nλεληθὸς τοῖς τριηράρχοις δέδωκεν ἐπὶ Κύπρου\nπλεῖν, ὡς δῆτα ἀναγκαῖον ἔτι ἀφύλακτον οὖσαν αὐτὴν\nπροκαταλαβεῖν· πνεύματι δὲ φορῷ χρησάμενοι\nτῆς ὑστεραίας κατήχθησαν εἰς Πάφον, ἔνθα ἐστὶν ἱερὸν\nἈφροδίτης.\nἘπεὶ δὲ ὡρμίσαντο, Χαιρέας, πρὶν\nἐκβῆναί τινα τῶν τριηρῶν, πρώτους ἐξέπεμψε τοὺς\nκήρυκας, εἰρήνην καὶ σπονδὰς τοῖς ἐπιχωρίοις καταγγεῖλαι.\nΔεξαμένων δὲ αὐτὸν ἐξεβίβασε τὴν δύναμιν\nἅπασαν εἰς γῆν καὶ ἀναθήμασι τὴν Ἀφροδίτην ἐτίμησε·\nπολλῶν δὲ ἱερείων συναχθέντων εἱστίασε τὴν\nστρατιάν.\nΣκεπτομένου δὲ αὐτοῦ περὶ τῶν ἑξῆς\nἀπήγγειλαν οἱ ἱερεῖς ʽοἱ αὐτοὶ δέ εἰσι καὶ μάντεισ̓\nὅτι καλὰ γέγονε τὰ ἱερεῖα. Τότε οὖν θαρρήσας ἐκάλεσε\n\nτοὺς τριηράρχους καὶ τοὺς Ἕλληνας τοὺς τριακοσίους\nκαὶ ὅσους τῶν Αἰγυπτίων εὔνους ἑώρα πρὸς\nαὑτὸν καὶ ἔλεξεν ὧδε “Ἄνδρες συστρατιῶται καὶ φίλοι,\nκοινωνοὶ μεγάλων\nκατορθωμάτων, ἐμοὶ καὶ εἰρήνη καλλίστη καὶ\nπόλεμος ἀσφαλέστατος μεθ’ ὑμῶν· πείρᾳ γὰρ μεμαθήκαμεν\nὅτι ὁμονοοῦντες ἐκρατήσαμεν τῆς θαλάσσης·\nκαιρὸς δὲ ὀξὺς ἐφέστηκεν ἡμῖν εἰς τὸ βουλεύσασθαι\nπερὶ τοῦ μέλλοντος ἀσφαλοῦς· ἴστε γὰρ ὅτι ὁ μὲν Αἰγύπτιος\nἀνῄρηται μαχόμενος, κρατεῖ δὲ βασιλεὺς\nἁπάσης τῆς γῆς, ἡμεῖς δὲ ἀπειλήμμεθα ἐν μέσοις\nτοῖς πολεμίοις.\nΕἶτα οὖν συμβουλεύει τις ἡμῖν ἀπιέναι\nπρὸς βασιλέα καὶ εἰς τὰς ἐκείνου χεῖρας φέροντας\nαὑτοὺς ἐμβαλεῖν;” Ἀνεβόησαν εὐθὺς ὡς πάντα μᾶλλον ἢ τοῦτο ποιητέον. “Ποῖ τοίνυν ἄπιμεν; πάντα γάρ ἐστιν ἡμῖν πολέμια\nκαὶ οὐκέτι οὐδὲ τῇ θαλάττῃ προσήκει πιστεύειν,\nτῆς γῆς κρατουμένης ὑπὸ τῶν πολεμίων· οὐ δήπου\nγὰρ ἀναπτῆναι δυνάμεθα”\nΣιωπῆς ἐπὶ τούτοις γενομένης Λακεδαιμόνιος\nἀνήρ, Βρασίδου συγγενής, κατὰ μεγάλην ἀνάγκην\nτῆς Σπάρτης ἐκπεσών, πρῶτος ἐτόλμησεν εἰπεῖν “τί\nδὲ ζητοῦμεν ποῖ φύγωμεν βασιλέα; ἔχομεν γὰρ θάλασσαν\nκαὶ τριήρεις· ἀμφότερα δὲ ἡμᾶς εἰς Σικελίαν\nἄγει καὶ Συρακούσας, ὅπου οὐ μόνον Πέρσας οὐκ ἂν\nδείσαιμεν,\nἀλλ’ οὐδὲ Ἀθηναίους.” Ἐπῄνεσαν πάντες\nτὸν λόγον· μόνος Χαιρέας προσεποιεῖτο μὴ συγκατατίθεσθαι,\nτὸ μῆκος τοῦ πλοῦ προφασιζόμενος,\nτὸ δὲ ἀληθὲς ἀποπειρώμενος εἰ βεβαίως αὐτοῖς δοκεῖ.\nΣφόδρα δὲ ἐγκειμένων καὶ πλεῖν ἤδη θελόντων “ἀλλ’ ὑμεῖς μέν, ἄνδρες Ἕλληνες, βουλεύεσθε\n\nκαλῶς καὶ χάριν ὑμῖν ἔχω τῆς εὐνοίας τε καὶ πίστεως·\nοὐκ ἐάσω δὲ ὑμᾶς μετανοῆσαι, θεῶν προσλαμβανομένων.\nΤοὺς δὲ Αἰγυπτίους ʽπολλοὶ γάρ εἰσιν’ οὐ\nπροσῆκεν ἄκοντας βιάζεσθαι· καὶ γὰρ γυναῖκας καὶ\nτέκνα ἔχουσιν οἱ πλείους, ὧν οὐκ ἂν ἡδέως ἀποσπασθεῖεν.\nΚατασπαρέντες οὖν εἰς τὸ πλῆθος διαπυνθάνεσθαι\nἑκάστου σπεύσατε, ἵνα μόνον τοὺς ἑκόντας παραλάβωμεν.”\nΤαῦτα μέν, ὡς ἐκέλευσεν, ἐγίνετο· Καλλιρρόη\nδὲ λαβομένη Χαιρέου τῆς δεξιᾶς, μόνον αὐτὸν ἀπαγαγοῦσα “τί” ἔφη “βεβούλευσαι, Χαιρέα; καὶ Στάτειραν\nἄγεις εἰς Συρακούσας καὶ Ῥοδογύνην τὴν καλήν;” Ἠρυθρίασεν ὁ Χαιρέας καὶ “οὐκ ἐμαυτοῦ” φησὶν “ἕνεκα ἄγω ταύτας, ἀλλά σοι θεραπαινίδας.”\nἈνέκραγεν ἡ Καλλιρρόη “μὴ ποιήσειαν οἱ θεοὶ τοσαύτην\nἐμοὶ γενέσθαι μανίαν, ὥστε τὴν τῆς Ἀσίας\nβασιλίδα δούλην ἔχειν, ἄλλως τε καὶ ξένην γεγενημένην.\nΕἰ δέ μοι θέλεις χαρίζεσθαι, βασιλεῖ πέμψον\nαὐτήν· καὶ γὰρ αὕτη μέ σοι διεφύλαξεν ὡς ἀδελφοῦ\nγυναῖκα παραλαβοῦσα.” “Οὐδέν ἐστιν” ἔφη Χαιρέας,\n“ὃ σοῦ θελούσης οὐκ ἂν ἐγὼ ποιήσαιμι· σὺ γὰρ κυρία\nΣτατείρας καὶ πάντων τῶν λαφύρων καὶ πρὸ πάντων\nτῆς ἐμῆς ψυχῆς.” Ἥσθη Καλλιρρόη καὶ κατεφίλησεν\nαὐτόν, εὐθὺς δὲ ἐκέλευσε τοῖς ὑπηρέταις ἄγειν\nαὐτὴν πρὸς Στάτειραν.\nἘτύγχανε δὲ ἐκείνη μετὰ τῶν ἐνδοξοτάτων Περσίδων\nἐν κοίλῃ νηί, ὅλως οὐδὲν ἐπισταμένη τῶν γεγενημένων,\nοὐδ’ ὅτι Καλλιρρόη Χαιρέαν ἀπείληφε·\nπολλὴ γὰρ ἦν, παραφυλακὴ καὶ οὐδενὶ ἐξῆν προσελθεῖν,\nοὐκ ἰδεῖν, οὐ μηνῦσαί τι τῶν πραττομένων.\nὡς δὲ ἧκεν ἐπὶ τὴν ναῦν, τοῦ τριηράρχου δορυφοροῦντος\nαὐτήν, κατάπληξις εὐθὺς ἦν πάντων καὶ ταραχὴ\n\nδιαθεόντων, εἶτά τις ἡσυχῆ πρὸς ἄλλον ἐλάλησεν “ἡ τοῦ ναυάρχου γυνὴ παραγίνεται.” Μέγα δὲ\nκαὶ βύθιον ἀνεστέναξεν ἡ Στάτειρα καὶ κλάουσα εἶπεν “εἰς ταύτην με τὴν ἡμέραν, ὦ τύχη, τετήρηκας,\nἵνα ἡ βασιλὶς ἴδω κυρίαν· πάρεστι γὰρ ἴσως ἰδεῖν\nοἵαν παρείληφε δούλην.” Ἤγειρε θρῆνον ἐπὶ τούτοις\nκαὶ τότε ἔμαθε τίς αἰχμαλωσία σωμάτων εὐγενῶν.\nἈλλὰ ταχεῖαν ἐποίησεν ὁ θ̔??ʼὸς τὴν μεταβολήν·\nΚαλλιρρόη γὰρ εἰσδραμοῦσα περιεπλάκη τῇ Στατείρᾳ “χαῖρε” φησίν, “ὦ βασίλεια· βασιλὶς γὰρ εἶ καὶ ἀεὶ\nδιαμενεῖς.\nΟὐκ εἰς πολεμίων χεῖρας ἐμπέπτωκας,\nἀλλὰ τῆς σοι φιλτάτης, ἣν εὐηργέτησας. Χαιρέας ὁ\nἐμός ἐστι ναύαρχος· ναύαρχον δὲ Αἰγυπτίων ἐποίησεν\nαὐτὸν ὀργὴ πρὸς βασιλέα, διὰ τὸ βραδέως ἀπολαμβάνειν\nἐμέ· πέπαυται δὲ καὶ διήλλακται καὶ οὐκέτι\nὑμῖν ἐστι πολέμιος.\nἈνίστασο δέ, φιλτάτη, καὶ\nἄπιθι χαίρουσα· ἀπόλαβε καὶ σὺ τὸν ἄνδρα τὸν σεαυτῆς·\nζῇ γὰρ βασιλεύς, κἀκείνῳ σε Χαιρέας πέμπει.\nἈνίστασο καὶ σύ, Ῥοδογύνη, πρώτη μοι φίλη Περσίδων,\nκαὶ βάδιζε πρὸς τὸν ἄνδρα τὸν σεαυτῆς, καὶ\nὅσας ἡ βασιλὶς ἂν ἄλλας θέλῃ, καὶ μέμνησθε Καλλιρρόης.”\nἘξεπλάγη Στάτειρα τούτων ἀκούσασα τῶν λόγων\nκαὶ οὔτε πιστεύειν εἶχε οὔτε ἀπιστεῖν· τὸ δὲ\nἦθος Καλλιρρόης τοιοῦτον ἦν, ὡς μὴ δοκεῖν εἰρωνεύεσθαι\nἐν μεγάλαις συμφοραῖς· ὁ δὲ καιρὸς ἐκέλευε\nταχέως πάντα πράττειν.\nἮν οὖν τις ἐν Αἰγυπτίοις\nΔημήτριος, φιλόσοφος, βασιλεῖ γνώριμος,\nἡλικίᾳ προήκων, παιδείᾳ καὶ ἀρετῇ τῶν ἄλλων Αἰγυπτίων\nδιαφέρων. Τοῦτον καλέσας Χαιρέας εἶπεν “ἐγὼ ἐβουλόμην μετ’ ἐμαυτοῦ σε ἄγειν, ἀλλὰ μεγάλης\nπράξεως ὑπηρέτην σε ποιοῦμαι· τὴν γὰρ βασιλίδα\n\nτῷ μεγάλῳ βασιλεῖ πέμπω διὰ σοῦ.\nΤοῦτο δὲ\nκαὶ σὲ ποιήσει τιμιώτερον ἐκείνῳ καὶ τοὺς ἄλλους\nδιαλλάξει.” Ταῦτα εἰπὼν στρατηγὸν ἀπέδειξε Δημήτριον\nτῶν ὀπίσω κομιζομένων τριηρῶν· πάντες\nγὰρ ἤθελον ἀκολουθεῖν Χαιρέᾳ καὶ προυτίμων αὐτὸν\nπατρίδων καὶ τέκνων.\nὉ δὲ μόνας εἴκοσι τριήρεις\nἐπελέξατο τὰς ἀρίστας καὶ μεγίστας, ὡς ἂν ὑπὲρ\nτὸν Ἰόνιον μέλλων περαιοῦσθαι, καὶ ταύταις ἐνεβίβασεν\nἝλληνας μὲν ἅπαντας, ὅσοι παρῆσαν, Αἰγυπτίων\nδὲ καὶ Φοινίκων ὅσους ἔμαθεν εὐζώνους·\nπολλοὶ δὲ καὶ Κυπρίων ἐθελονταὶ ἐνέβησαν. Τοὺς\nδὲ ἄλλους πάντας ἔπεμψεν οἴκαδε, διανείμας αὐτοῖς\nμέρη τῶν λαφύρων, ἵνα χαίροντες ἐπανίωσι πρὸς\nτοὺς ἑαυτῶν, ἐντιμότεροι γενόμενοι· καὶ οὐδεὶς ἠτύχησεν\nοὐδενός, αἰτήσας παρὰ Χαιρέου. Καλλιρρόη δὲ\nπροσήνεγκε τὸν κόσμον ἅπαντα τὸν βασιλικὸν Στατείρᾳ.\nἩ δὲ οὐκ ἐβουλήθη λαβεῖν, ἀλλὰ “τούτῳ” φησὶ “σὺ κοσμοῦ· πρέπει γὰρ τοιούτῳ σώματι\nκόσμος βασιλικός, Δεῖ γὰρ ἔχειν σε ἵνα καὶ μητρὶ\nχαρίσῃ καὶ πατρίοις ἀναθήματα θεοῖς. Ἐγὼ δὲ πλείω\nτούτων καταλέλοιπα ἐν Βαβυλῶνι.\nΘεοὶ δέ σοι παρέχοιεν\nεὔπλοιαν καὶ σωτηρίαν καὶ μηδέποτε διαζευχθῆναι\nΧαιρέου. Πάντα πεποίηκας εἰς ἐμὲ δικαίως·\nχρηστὸν ἦθος ἐπεδείξω καὶ τοῦ κάλλους ἄξιον. Καλήν\nμοι βασιλεὺς ἔδωκε παραθήκην.”\nΤίς ἂν φράσειε τὴν ἡμέραν ἐκείνην πόσας ἔσχε\nπράξεις, πόσα πάθη διάφορα, εὐχομένων, συντασσομένων,\nχαιρόντων, λυπουμένων, ἀλλήλοις ἐντολὰς\nδιδόντων, τοῖς οἴκοι γραφόντων; Ἔγραψε δὲ καὶ\nΧαιρέας ἐπιστολὴν πρὸς βασιλέα τοιαύτην\nΣὺ μὲν ἔμελλες τὴν δίκην κρίνειν,\nἐγὼ δὲ ἤδη νενίκηκα\nπαρὰ τῷ δικαιοτάτῳ δικαστῇ· πόλεμος γὰρ ἄριστος κριτὴς\n\nτοῦ κρείττονός τε καὶ χείρονος. Οὗτός μοι ἀποδέδωκεν οὐ\nμόνον τὴν γυναῖκα τὴν ἐμήν, ἀλλὰ καὶ τὴν σήν.\nΟὐκ ἐμιμησάμην\nδέ σου τὴν βραδυτῆτα, ἀλλὰ ταχέως σοι μηδὲ ἀπαιτοῦντι\nΣτάτειραν ἀποδίδωμι καθαρὰν καὶ ἐν αἰχμαλωσίᾳ μείνασαν\nβασιλίδα. Ἴσθι δὲ οὐκ ἐμέ σοι τὸ δῶρον ἀλλὰ Καλλιρρόην\nἀποστέλλουσαν. Ἀνταπαιτοῦμεν δέ σε χάριν Αἰγυπτίοις\nδιαλλαγῆναι· πρέπει γὰρ βασιλεῖ μάλιστα πάντων ἀνεξικακεῖν.\nἝξεις δὲ στρατιώτας ἀγαθοὺς φιλοῦντάς σε· τοῦ γὰρ ἐμοὶ\nσυνακολουθεῖν ὡς φίλοι παρὰ σοὶ μᾶλλον εἵλοντο μένειν.\nΤαῦτα μὲν ἔγραψε Χαιρέας, ἔδοξε δὲ καὶ Καλλιρρόῃ\nδίκαιον εἶναι καὶ εὐχάριστον Διονυσίῳ γράψαι.\nΤοῦτο μόνον ἐποίησε δίχα Χαιρέου· εἰδυῖα γὰρ\nαὐτοῦ τὴν ἔμφυτον ζηλοτυπίαν ἐσπούδαζε λαθεῖν.\nΛαβοῦσα δὲ γραμματίδιον ἐχάραξεν οὕτως\nΚΑΛΛΙΡΡΟΗ ΔΙΟΝΥΣΙΩι ΕΥΕΡΓΕΤΗι ΧΑΙΡΕΙΝ\nΣὺ γὰρ εὐεργέτης ἐμός,\nὁ καὶ λῃστείας καὶ δουλείας με\nἀπαλλάξας. Δέομαί σου, μηδὲν ὀργισθῇς· εἰμὶ γὰρ τῇ ψυχῇ\nμετὰ σοῦ διὰ τὸν κοινὸν υἱόν, ὃν παρακατατίθημί σοι ἐκτρέφειν\nτε καὶ παιδεύειν ἀξίως ἡμῶν. Μὴ λάβῃ δὲ πεῖραν μητρυιᾶς·\nἔχεις οὐ μόνον υἱόν, ἀλλὰ καὶ θυγατέρα· ἀρκεῖ σοι\nδύο τέκνα.\nὋν γάμῳ ζεῦξον, ὅταν ἀνὴρ γένηται, καὶ πέμψον\nαὐτὸν εἰς Συρακούσας, ἵνα καὶ τὸν πάππον θεάσηται. Ἀσπάζομαί\nσε, Πλαγγών. Ταῦτά σοι γέγραφα τῇ ἐμῇ χειρί. Ἔρρωσο,\nἀγαθὲ Διονύσιε, καὶ Καλλιρρόης μνημόνευε τῆς σῆς.\nΣφραγίσασα δὲ τὴν ἐπιστολὴν ἀπέκρυψεν ἐν\nτοῖς κόλποις καὶ ὅτε ἔδει λοιπὸν ἀνάγεσθαι καὶ ταῖς\nτριήρεσι πάντας ἐμβαίνειν, αὐτὴ χεῖρα δοῦσα τῇ\nΣτατείρᾳ εἰς τὸ πλοῖον εἰσήγαγε. Κατεσκευάκει δὲ\nΔημήτριος ἐν τῇ νηὶ σκηνὴν βασιλικήν, πορφυρίδα\nκαὶ χρυσοϋφῆ Βαβυλώνια περιθείς.\nΠάνυ δὲ κολακευτικῶς\nκατακλίνασα αὐτὴν Καλλιρρόη “ἔρρωσό\nμοι” φησίν, “ὦ Στάτειρα, καὶ μέμνησό μου καὶ γράφε\nμοι πολλάκις εἰς Συρακούσας· ῥᾴδια γὰρ πάντα\n\nβασιλεῖ. Κἀγὼ δέ σοι χάριν εἴσομαι παρὰ τοῖς γονεῦσί\nμου καὶ τοῖς θεοῖς τοῖς Ἑλληνικοῖς. Συνίστημί\nσοι τὸ τέκνον μου, ὃ καὶ σὺ ἡδέως εἶδες· νόμιζε\nἐκεῖνο παραθήκην ἔχειν ἀντ’ ἐμοῦ.” Ταῦτα λέγουσα\nδακρύων ἐνεπλήσθη καὶ γόον ἤγειρε ταῖς γυναιξίν·\nἐξιοῦσα δὲ τῆς νεὼς ἡ Καλλιρρόη, ἠρέμα προσκύψασα\nτῇ Στατείρᾳ καὶ ἐρυθριῶσα τὴν ἐπιστολὴν ἐπέδωκε\nκαὶ “ταύτην” εἶπε “δὸς Διονυσίῳ τῷ δυστυχεῖ,\nὃν παρατίθημι σοί τε καὶ βασιλεῖ. Παρηγορήσατε\nαὐτόν. Φοβοῦμαι μὴ ἐμοῦ χωρισθεὶς ἑαυτὸν\nἀνέλῃ.” Ἔτι δὲ ἂν ἐλάλουν αἱ γυναῖκες καὶ ἔκλαον\nκαὶ ἀλλήλας κατεφίλουν, εἰ μὴ παρήγγειλαν οἱ κυβερνῆται\nτὴν ἀναγωγήν. Μέλλουσα δὲ ἐμβαίνειν εἰς\nτὴν τριήρη ἡ Καλλιρρόη τὴν Ἀφροδίτην προσεκύνησε. “Χάρις σοι” φησὶν “ὦ δέσποινα, τῶν παρόντων.\nἬδη μοι διαλλάττῃ· δὸς δέ μοι καὶ Συρακούσας\nἰδεῖν. Πολλὴ μὲν ἐν μέσῳ θάλασσα, καὶ ἐκδέχεταί\nμε φοβερὰ πελάγη, πλὴν οὐ φοβοῦμαι σοῦ μοι\nσυμπλεούσης.” Ἀλλ’ οὐδὲ τῶν Αἰγυπτίων οὐδεὶς\nἐνέβη ταῖς Δημητρίου ναυσίν, εἰ μὴ πρότερον συνετάξατο\nΧαιρέᾳ καὶ κεφαλὴν καὶ χεῖρας αὐτοῦ κατεφίλησε·\nτοσοῦτον ἵμερον πᾶσιν ἐνέθηκε. Καὶ πρῶτον\nἐκεῖνον εἴασεν ἀναχθῆναι τὸν στόλον, ὡς ἀκούεσθαι\nμέχρι πόρρω τῆς θαλάσσης ἐπαίνους μεμιγμένους\nεὐχαῖς.\nΚαὶ οὗτοι μὲν ἔπλεον, βασιλεὺς δὲ ὁ μέγας κρατήσας\nτῶν πολεμίων εἰς Αἴγυπτον μὲν ἐξέπεμπε τὸν\nκαταστησόμενον τὰ ἐν αὐτῇ βεβαίως, αὐτὸς δ’ ἔσπευδεν\nεἰς Ἄραδον πρὸς τὴν γυναῖκα.\nὌντι δὲ αὐτῷ\nπερὶ Χίον καὶ Τύρον καὶ θύοντι τῷ Ἡρακλεῖ τὰ ἐπινίκια\nπροσῆλθέ τις ἀγγέλλων ὅτι “Ἄραδος ἐκπεπόρθηται\nκαί ἐστι κενή, πάντα δὲ τὰ ἐν αὐτῇ φέρουσιν\n\nαἱ ναῦς τῶν Αἰγυπτίων·” μέγα δὲ πένθος κατήγγειλε\nβασιλεῖ, ὡς ἀπολωλυίας τῆς βασιλίδος· ἐπένθουν δὲ\nκαὶ Περσῶν οἱ ἐντιμότατοι Στάτειραν πρόφασιν,\nσφῶν δ’ αὐτῶν κήδἐ ἕκαστος, ὁ μὲν γυναῖκα,\nὁ δὲ ἀδελφήν, ὁ δὲ θυγατέρα, πάντες δέ τινα, ἕκαστος\nοἰκεῖον· ἐκπεπλευκότων δὲ τῶν πολεμίων ἄγνωστον\nἦν διὰ ποίας θαλάσσης.\nΤῇ δευτέρᾳ δὲ τῶν ἡμερῶν ὤφθησαν αἱ Αἰγυπτίων\nναῦς προσπλέουσαι. Καὶ τὸ μὲν ἀληθὲς ἄδηλον\nἦν, ἐθαύμαζον δὲ ὁρῶντες, καὶ ἔτι μᾶλλον ἐπέτεινεν\nαὐτῶν τὴν ἀπορίαν σημεῖον ἀρθὲν ἀπὸ τῆς\nνεὼς τῆς Δημητρίου βασιλικόν, ὅπερ εἴωθεν αἴρεσθαι\nμόνου πλέοντος βασιλέως· τοῦτο δὲ ταραχὴν\nἐποίησεν, ὡς πολεμίων ὄντων.\nΕὐθὺς δὲ θέοντες\nἐμήνυον Ἀρταξέρξῃ “τάχα δή τις εὑρεθήσεται βασιλεὺς\nΑἰγυπτίων.” Ὁ δὲ ἀνέθορεν ἐκ τοῦ θρόνου καὶ\nἔσπευδεν ἐπὶ τὴν θάλασσαν καὶ σύνθημα πολεμικὸν\nἐδίδου· τριήρεις μὲν γὰρ οὐκ ἦσαν αὐτῷ· πᾶν δὲ τὸ\nπλῆθος ἔστησεν ἐπὶ τοῦ λιμένος παρεσκευασμένον εἰς\nμάχην.\nἬδη δέ τις καὶ τόξον ἐνέτεινε καὶ λόγχην\nἔμελλεν ἀφιέναι, εἰ μὴ συνῆκε Δημήτριος καὶ τοῦτο\nἐμήνυσε τῇ βασιλίδι. Ἡ δὲ Στάτειρα προελθοῦσα τῆς\nσκηνῆς ἔδειξεν ἑαυτήν. Εὐθὺς οὖν τὰ ὅπλα ῥίψαντες\nπροσεκύνησαν· βασιλεὺς δὲ οὐ κατέσχεν, ἀλλὰ\nπρὶν καλῶς τὴν ναῦν καταχθῆναι πρῶτος εἰσεπήδησεν\nεἰς αὐτήν, περιχυθεὶς δὲ τῇ γυναικὶ ἐκ τῆς χαρᾶς\nδάκρυα ἀφῆκε καὶ εἶπε “τίς ἄρα μοι θεῶν ἀποδέδωκέ\nσε, γύναι φιλτάτη; ἀμφότερα γὰρ ἄπιστα\nκαὶ ἀπολέσθαι βασιλίδα καὶ ἀπολομένην εὑρεθῆναι.\nΠῶς δέ σε εἰς γῆν καταλιπὼν ἐκ θαλάσσης ἀπολαμβάνω;” Στάτειρα δὲ ἀπεκρίνατο “δῶρον ἔχεις με\nπαρὰ Καλλιρρόης.” Ἀκούσας δὲ τοὔνομα βασιλεὺς\n\nὡς ἐπὶ τραύματι παλαιῷ πληγὴν ἔλαβε καινήν· βλέψας\nδὲ εἰς Ἀρταξάτην τὸν εὐνοῦχον “ἄγε με” φησὶ “πρὸς Καλλιρρόην,\nἵνα αὐτῇ χάριν γνῶ.” Εἶπεν ἡ\nΣτάτειρα “μαθήσῃ πάντα παρ’ ἐμοῦ,” ἅμα δὲ προῄεσαν\nἐκ τοῦ λιμένος εἰς τὰ βασίλεια. Τότε δὲ πάντας\nἀπαλλαγῆναι κελεύσασα καὶ μόνον τὸν εὐνοῦχον παρεῖναι\nδιηγεῖτο τὰ ἐν Ἀράδῳ, τὰ ἐν Κύπρῳ, καὶ τελευταίαν\nἔδωκε τὴν ἐπιστολὴν τὴν Χαιρέου.\nΒασιλεὺς\nδὲ ἀναγινώσκων μυρίων παθῶν ἐπληροῦτο· καὶ\nγὰρ ὠργίζετο διὰ τὴν ἅλωσιν τῶν φιλτάτων καὶ μετενόει\n%5 διὰ τὸ παρασχεῖν αὐτομολίας ἀνάγκην, καὶ\nχάριν δὲ αὐτῷ πάλιν ἠπίστατο ὅτι Καλλιρρόην μηκέτι\nδύναιτο θεάσασθαι. Μάλιστα δὲ πάντων φθόνος\nἥπτετο αὐτοῦ, καὶ ἔλεγε “μακάριος Χαιρέας, εὐτυχέστερος\nἐμοῦ.”\nἘπεὶ δὲ ἅλις ἦν τῶν διηγημάτων, Στάτειρα εἶπε “παραμύθησαι, βασιλεῦ, Διονύσιον· τοῦτο γάρ σε\nπαρακαλεῖ Καλλιρρόη.” Ἐπιστραφεὶς οὖν ὁ Ἀρταξέρξης\nπρὸς τὸν εὐνοῦχον “ἐλθέτω” φησὶ “Διονύσιος.”\nΚαὶ ἦλθε ταχέως, μετέωρος ταῖς ἐλπίσι· τῶν\nγὰρ περὶ Χαιρέαν ἠπίστατο οὐδέν, μετὰ δὲ τῶν ἄλλων\nγυναικῶν ἐδόκει Καλλιρρόην παρεῖναι καὶ βασιλέα\nκαλεῖν αὐτόν, ἵνα ἀποδῷ τὴν γυναῖκα, γέρας\nτῆς ἀριστείας. Ἐπεὶ δὲ εἰσῆλθε, διηγήσατο αὐτῷ βασιλεὺς\nπάντα τὰ γεγενημένα. Ἐν ἐκείνῳ δὲ τῷ καιρῷ\nφρόνησιν Διονύσιος ἐπεδείξατο καὶ παιδείαν ἐξαίρετον.\nὭσπερ γάρ τις κεραυνοῦ πεσόντος πρὸ τῶν\nποδῶν αὐτοῦ μὴ ταραχθείη, οὕτω κἀκεῖνος ἀκούσας\nλόγων σκηπτοῦ βαρυτέρων, ὅτι Χαιρέας Καλλιρρόην\nεἰς Συρακούσας ἀπάγει, ὅμως εὐσταθὴς ἔμεινε\nκαὶ οὐκ ἔδοξεν ἀσφαλὲς αὐτῷ τὸ λυπεῖσθαι, σωθείσης\nτῆς βασιλίδος.\nὉ δὲ Ἀρταξέρξης “εἰ μὲν ἐδυνάμην”\nἔφη, “Καλλιρρόην ἂν ἀπέδωκά σοι, Διονύσιε·\nπᾶσαν γὰρ εὔνοιαν εἰς ἐμὲ καὶ πίστιν ἐπεδείξω·\nτούτου δὲ ὄντος ἀμηχάνου, δίδωμί σοι πάσης Ἰωνίας\nἄρχειν, καὶ πρῶτος εὐεργέτης εἰς οἶκον βασιλέως\nἀναγραφήσῃ.” Προσεκύνησεν ὁ Διονύσιος καὶ χάριν\nὁμολογήσας ἔσπευδεν ἀπαλλαγῆναι καὶ δακρύων\nἐξουσίαν ἔχειν· ἐξιόντι δὲ αὐτῷ Στάτειρα τὴν ἐπιστολὴν\nἡσυχῆ δίδωσιν.\nὙποστρέψας δὲ καὶ κατακλείσας ἑαυτόν, γνωρίσας\nτὰ Καλλιρρόης γράμματα πρῶτον τὴν ἐπιστολὴν\nκατεφίλησεν, εἶτα ἀνοίξας τῷ στήθει προσετίθει ὡς\nἐκείνην παροῦσαν, καὶ ἐπὶ πολὺν χρόνον κατεῖχεν,\nἀναγινώσκειν μὴ δυνάμενος διὰ τὰ δάκρυα. Ἀποκλαύσας\nδὲ μόλις ἀναγινώσκειν ἤρξατο καὶ πρῶτόν\nγε Καλλιρρόης τοὔνομα κατεφίλησεν. Ἐπεὶ δὲ ἦλθεν\nεἰς τὸ ΔΙΟΝΥΣΙΩι ΕΥΕΡΓΕΤΗι, “οἴμοι” φησὶν “οὐκέτ’ ἀνδρί.” Σὺ γὰρ εὐεργέτης ἐμός.\n“Τί γὰρ ἄξιον\nἐποίησά σοι;” Ἥσθη δὲ τῆς ἐπιστολῆς τῇ ἀπολογίᾳ\n%5καὶ πολλάκις ἀνεγίνωσκε τὰ αὐτά· ὑπεδήλου γὰρ ὡς\nἄκουσα αὐτὸν καταλίποι. Οὕτω κοῦφόν ἐστιν ἔρως\nκαὶ ἀναπείθει ῥᾳδίως ἀντερᾶσθαι.\nἈσπασάμενος δὲ\nτὸ παιδίον καὶ πήλας ταῖς χερσὶν “ἀπελεύσῃ ποτέ\nμοι καὶ σύ, τέκνον, πρὸς τὴν μητέρα· καὶ γὰρ αὐτὴ\nτοῦτο κεκέλευκεν· ἐγὼ δὲ ἔρημος βιώσομαι, πάντων\nαἴτιος ἐμαυτῷ γενόμενος. Ἀπώλεσέ με κενὴ ζηλοτυπία\nκαὶ σύ, Βαβυλών.” Ταῦτα εἰπὼν συνεσκευάζετο\nτὴν ταχίστην καταβαίνειν εἰς Ἰωνίαν, μέγα νομίζων\nπαραμύθιον πολλὴν ὁδὸν καὶ πόλεων ἡγεμονίαν καὶ\nτὰς ἐν Μιλήτῳ Καλλιρρόης οἰκήσεις.\nΤὰ μὲν οὖν περὶ τὴν Ἀσίαν ἐν τούτοις ἦν, ὁ δὲ\nΧαιρέας ἤνυσε τὸν πλοῦν εἰς Σικελίαν εὐτυχῶς ʽεἱστήκει\nγὰρ ἀεὶ κατὰ πρύμναν ὁ ἄνεμος.ʼ καὶ ναῦς\n\n\nἔχων μεγάλας ἐπελαγίζετο, περιδεῶς ἔχων μὴ πάλιν\nαὐτὸν σκληροῦ δαίμονος προσβολὴ καταλάβῃ.\nἐπεὶ δὲ ἐφάνησαν\nΣυρακοῦσαι, τοῖς τριηράρχαις ἐκέλευσε κοσμῆσαι τὰς τριήρεις καὶ\nἅμα συντεταγμέναις πλεῖν· καὶ γὰρ ἦν γαλήνη. ὡς δὲ εἶδον αὐτοὺς\nοἱ ἐκ τῆς πόλεως, εἶπέ τις “πόθεν τριήρεις προσπλέουσι; μή τι\nἈττικαί;\nφέρε οὖν μηνύσωμεν Ἑρμοκράτει.” καὶ ταχέως ἐμήνυσε “στρατηγέ, βουλεύου τί ποιήσεις· τοὺς λιμένας ἀποκλείσωμεν ἢ\nἐπαναχθῶμεν; οὐ γὰρ ἴσμεν εἰ μείζων ἕπεται στόλος, πρόδρομοι δέ\nεἰσιν αἱ βλεπόμεναι.” καταδραμὼν οὖν ὁ Ἑρμοκράτης ἐκ τῆς\nἀγορᾶς ἐπὶ τὴν θάλασσαν κωπῆρες ἐξέπεμψε πλοῖον ἀπαντᾶν αὐτοῖς.\nὁ δὲ ἀποσταλεὶς ἐπυνθάνετο πλησίον ἐλθὼν τίνες εἴησαν, Χαιρέας\nδὲ ἐκέλευσεν ἀποκρίνασθαί τινα τῶν Αἰγυπτίων “ἡμεῖς ἐξ Αἰγύπτου\nπλέομεν ἔμποροι, φορτία φέροντες, ἃ Συρακοσίους εὐφρανεῖ.” “μὴ\nἀθρόοι τοίνυν εἰσπλεῖτε” φησίν, “ἕως ἂν γνῶμεν εἰ ἀληθεύετε·\nφορτίδας γὰρ οὐ βλέπω ναῦς ἀλλὰ μακρὰς καὶ ὡς ἐκ πολέμου τριήρεις, ὥστε αἱ μὲν πλείους ἔξω τοῦ λιμένος μετέωροι μεινάτωσαν, μία\nδὲ καταπλευσάτω.” “ποιήσομεν οὕτως.”\nΕἰσέπλευσεν οὖν τριήρης ἡ Χαιρέου πρώτη. εἶχε δὲ ἐπάνω σκηνὴν συγκεκαλυμμένην Βαβυλωνίοις παραπετάσμασιν. ἐπεὶ δὲ καθωρμίσθη, πᾶς ὁ λιμὴν ἀνθρώπων ἐνεπλήσθη· φύσει μὲν γὰρ ὄχλος\nἐστὶ περίεργόν τι χρῆμα, τότε δὲ καὶ πλείονας εἶχον αἰτίας τῆς\nσυνδρομῆς.\nβλέποντες δὲ εἰς τὴν σκηνὴν ἔνδον ἐνόμιζον οὐκ ἀνθρώπους ἀλλὰ φόρτον εἶναι πολυτελῆ, καὶ ἄλλος ἄλλο τι ἐμαντεύετο, πάντα δὲ μᾶλλον ἢ τὸ ἀληθὲς εἴκαζον· καὶ γὰρ ἦν ἄπιστον\nὡς ἀληθῶς, ἤδη πεπεισμένων αὐτῶν ὅτι Χαιρέας τέθνηκε,\n\nζῶντα\nδόξαι καταπλεῖν καὶ μετὰ τοσαύτης πολυτελείας.\nοἱ μὲν οὖν Χαιρέου\nγονεῖς οὐδὲ προῄεσαν ἐκ τῆς οἰκίας, Ἑρμοκράτης δὲ ἐπολιτεύετο μέν,\nἀλλὰ πενθῶν, καὶ τότε εἱστήκει μέν, λανθάνων δέ. πάντων δὲ\nἀπορούντων καὶ τοὺς ὀφθαλμοὺς ἐκτετακότων αἰφνίδιον εἱλκύσθη τὰ\nπαραπετάσματα, καὶ ὤφθη Καλλιρόη μὲν ἐπὶ χρυσηλάτου κλίνης\nἀνακειμένη, Τυρίαν ἀμπεχομένη πορφύραν, Χαιρέας δὲ αὐτῇ\nπαρακαθήμενος, σχῆμα ἔχων στρατηγοῦ.\nοὔτε βροντή ποτε οὕτως ἐξέπληξε\nτὰς ἀκοὰς οὔτε ἀστραπὴ τὰς ὄψεις τῶν ἰδόντων, οὔτε θησαυρὸν εὑρών\nτις χρυσίου τοσοῦτον ἐξεβόησεν, ὡς τότε τὸ πλῆθος, ἀπροσδοκήτως\nἰδὸν θέαμα λόγου κρεῖττον. Ἑρμοκράτης δὲ ἀνεπήδησεν ἐπὶ τὴν\nσκηνὴν καὶ περιπτυξάμενος τὴν θυγατέρα εἶπε “ζῇς, τέκνον, ἢ καὶ\nτοῦτο πεπλάνημαι;” “ζῶ, πάτερ, νῦν ἀληθῶς, ὅτι σε ζῶντα τεθέαμαι.” δάκρυα πᾶσιν ἐχεῖτο μετὰ χαρᾶς.\nΜεταξὺ δὲ Πολύχαρμος ἐπικαταπλεῖ ταῖς ἄλλαις τριήρεσιν·\nαὐτὸς γὰρ ἦν πεπιστευμένος τὸν ἄλλον στόλον ἀπὸ Κύπρου διὰ τὸ\nμηκέτι Χαιρέαν ἄλλῳ τινὶ σχολάζειν δύνασθαι πλὴν Καλλιρόῃ μόνῃ.\nταχέως οὖν ὁ λιμὴν ἐπληροῦτο, καὶ ἦν ἐκεῖνο τὸ σχῆμα τὸ μετὰ τὴν\nναυμαχίαν τὴν Ἀττικήν· καὶ αὗται γὰρ αἱ τριήρεις ἐκ πολέμου\nκατέπλεον ἐστεφανωμέναι, χρησάμεναι Συρακοσίῳ στρατηγῷ· συνεμίχθησαν δὲ αἱ φωναὶ τῶν ἀπὸ τῆς θαλάσσης τοὺς ἀπὸ γῆς ἀσπαζομένων καὶ πάλιν ἐκείνων τοὺς ἐκ θαλάσσης, εὐφημίαι τε καὶ ἔπαινοι\nκαὶ συνευχαὶ πυκναὶ παρʼ ἀμφοτέρων πρὸς ἀλλήλους. ἧκε δὲ μεταξὺ\nφερόμενος καὶ ὁ Χαιρέου πατήρ, λιποψυχῶν ἐκ τῆς παραδόξου\nχαρᾶς.\nἐπεκυλίοντο δὲ ἀλλήλοις συνέφηβοι καὶ συγγυμνασταί,\nΧαιρέαν ἀσπάσασθαι θέλοντες, Καλλιρόην δὲ αἱ\n\n\n\n\nναῖκες. Ἔδοξε δὲ ἔτι καλλίων ἑαυτῆς Καλλιρρόη γεγονέναι,\nὥστε ἀληθῶς εἶπες ἂν αὐτὴν ὁρᾶν τὴν\nἈφροδίτην ἀναδυομένην ἐκ τῆς θαλάσσης. Προσελθὼν\nδὲ Χαιρέας τῷ Ἑρμοκράτει καὶ τῷ πατρὶ. “παραλάβετε” ἔφη “τὸν πλοῦτον τοῦ μεγάλου βασιλέως.”\nΚαὶ εὐθὺς ἐκέλευσεν ἐκκομίζεσθαι ἄργυρον καὶ χρυσὸν\nἀναρίθμητον, εἶτα ἐλέφαντα καὶ ἤλεκτρον καὶ\nἐσθῆτα καὶ πᾶσαν ὕλης τέχνης τε πολυτέλειαν ἐπέδειξε\nΣυρακουσίοις καὶ κλίνην καὶ τράπεζαν τοῦ μεγάλου\nβασιλέως, ὥστε ἐνεπλήσθη πᾶσα ἡ πόλις οὐχ\nὡς πρότερον ἐκ τοῦ πολέμου τοῦ Σικελικοῦ πενίας\nἈττικῆς, ἀλλά, τὸ καινότατον ἐν εἰρήνῃ, λαφύρων Μηδικῶν.\nἈθρόον δὲ τὸ πλῆθος ἀνεβόησεν “ἀπίωμεν εἰς\nτὴν ἐκκλησίαν·” ἐπεθύμουν γὰρ αὐτοὺς καὶ ἰδεῖν\nκαὶ ἀκοῦσαι· λόγου δὲ θᾶττον ἐπληρώθη τὸ θέατρον\nἀνδρῶν τε καὶ γυναικῶν. Εἰσελθόντος δὲ μόνου\nΧαιρέου πᾶσαι καὶ πάντες ἐπεβόησαν “Καλλιρρόην\nπαρακάλει.” Ἑρμοκράτης δὲ καὶ τοῦτο ἐδημαγώγησεν,\nεἰσάγων καὶ τὴν θυγατέρα. Πρῶτον οὖν ὁ δῆμος\nεἰς τὸν οὐρανὸν ἀναβλέψας εὐφήμει τοὺς θεοὺς\nκαὶ χάριν ἠπίστατο μᾶλλον ὑπὲρ τῆς ἡμέρας ταύτης\nἢ τῆς τῶν ἐπινικίων· εἶτα ποτὲ μὲν ἐσχίζοντο, καὶ\nοἱ μὲν ἄνδρες ἐπῄνουν Χαιρέαν αἱ δὲ γυναῖκες Καλλιρρόην,\nὁτὲ δ’ αὖ πάλιν ἀμφοτέρους κοινῇ· καὶ\nτοῦτο ἐκείνοις ἥδιον ἦν.\nΚαλλιρρόην μὲν οὖν ὡς ἂν ἐκ πλοῦ καὶ ἀγωνίας\nεὐθὺς ἀσπασαμένην τὴν πατρίδα ἀπήγαγον ἐκ τοῦ\nθεάτρου, Χαιρέαν δὲ κατεῖχε τὸ πλῆθος, ἀκοῦσαι\nβουλόμενον πάντα τὰ τῆς ἀποδημίας διηγήματα. Κἀκεῖνος\nἀπὸ τῶν τελευταίων ἤρξατο, λυπεῖν οὐ θέλων\nἐν τοῖς πρώτοις καὶ σκυθρωποῖς τὸν λαόν. Ὁ δὲ δῆμος\n\nἐνεκελεύετο “ἐρωτῶμεν, ἄνωθεν ἄρξαι, πάντα\nἡμῖν λέγε,\nμηδὲν παραλίπῃς.” Ὤκνει Χαιρέας, ὡς\nἂν ἐπὶ πολλοῖς τῶν οὐ κατὰ γνώμην συμβάντων αἰδούμενος,\nἙρμοκράτης δὲ ἔφη “μηδὲν αἰδεσθῇς, ὦ\nτέκνον, κἂν λέγῃς τι λυπηρότερον ἢ μικρότερον ἡμῶν·\nτὸ γὰρ τέλος λαμπρὸν γενόμενον ἐπισκοτεῖ τοῖς προτέροις\nἅπασι, τὸ δὲ μὴ ῥηθὲν ὑπόνοιαν ἔχει χαλεπωτέραν\nἐξ αὐτῆς τῆς σιωπῆς.\nΠατρίδι λέγεις καὶ γονεῦσιν,\nὧν ἰσόρροπος ἡ πρὸς ἀμφοτέρους ὑμᾶς φιλοστοργία.\nΤὰ μὲν οὖν πρῶτα τῶν διηγημάτων ἤδη\nκαὶ ὁ δῆμος ἐπίσταται, καὶ γὰρ τὸν γάμον ὑμῶν αὐτὸς\nἔζευξε·\nτὴν τῶν ἀντιμνηστευομένων ἐπιβουλὴν\nεἰς ψευδῆ ζηλοτυπίαν καὶ ὡς καιρίως ἔπληξας\nτὴν γυναῖκα πάντες ἔγνωμεν καὶ ὅτι δόξασα τεθνάναι\nπολυτελῶς ἐκηδεύθη, σὺ δὲ εἰς φόνου δίκην\nὑπαχθεὶς σεαυτοῦ κατεψηφίσω, συναποθανεῖν θέλων\nτῇ γυναικί.\nἈλλ’ ὁ δῆμός σε ἀπέλυσεν, ἀκούσιον\nἐπιγνοὺς τὸ συμβάν. Τὰ δὲ τούτων ἐφεξῆς, ὅτι Θήρων\nὁ τυμβωρύχος νυκτὸς τὸν τάφον διασκάψας Καλλιρρόην\nζῶσαν εὑρὼν μετὰ τῶν ἐνταφίων ἐνέθηκε\nτῷ πειρατικῷ κέλητι καὶ εἰς Ἰωνίαν ἐπώλησε, σὺ δὲ\nκατὰ τὴν ζήτησιν τῆς γυναικὸς ἐξελθὼν αὐτὴν μὲν\nοὐχ εὗρες, ἐν δὲ τῇ θαλάσσῃ τῷ πειρατικῷ πλοίῳ\nπεριπεσὼν τοὺς μὲν ἄλλους λῃστὰς τεθνεῶτας κατέλαβες\nὑπὸ δίψους, Θήρωνα δὲ μόνον ἔτι ζῶντα εἰσήγαγες\nεἰς τὴν ἐκκλησίαν, κἀκεῖνος μὲν βασανισθεὶς\nἀνεσκολοπίσθη, τριήρη δὲ ἐξέπεμψεν ἡ πόλις καὶ\nπρεσβευτὰς ὑπὲρ Καλλιρρόης, ἑκούσιος δὲ συνεξέπλευσέ\nσοι Πολύχαρμος ὁ φίλος, καὶ ταῦτα ἴσμεν·\n\nσὺ δὲ ἡμῖν διήγησαι τὰ μετὰ τὸν ἔκπλουν συνενεχθέντα\nτὸν σὸν ἐντεῦθεν.”\nὉ δὲ Χαιρέας ἔνθεν ἑλὼν διηγεῖτο “πλεύσαντες\nτὸν Ἰόνιον ἀσφαλῶς εἰς χωρίον κατήχθημεν ἀνδρὸς\nΜιλησίου, Διονυσίου τοὔνομα, πλούτῳ καὶ γένει καὶ\nδόξῃ πάντων Ἰώνων ὑπερέχοντος. Οὗτος δὲ ὁ παρὰ\nΘήρωνος Καλλιρρόην ταλάντου πριάμενος.\nΜὴ φοβηθῆτε·\nοὐκ ἐδούλωσεν· εὐθὺς γὰρ τὴν ἀργυρώνητον\nαὑτοῦ δέσποιναν ἀπέδειξε, καὶ ἐρῶν αὐτῆς\nβιάσασθαι οὐκ ἐτόλμησε τὴν εὐγενῆ, πέμψαι δὲ πάλιν\nεἰς Συρακούσας οὐχ ὑπέμεινεν ἧς ἤρα.\nἘπεὶ δὲ\nᾔσθετο Καλλιρρόη κύουσαν ἑαυτὴν ἐξ ἐμοῦ, σῶσαι\nτὸν πολίτην ὑμῖν θέλουσα, ἀνάγκην ἔσχε Διονυσίῳ\nγαμηθῆναι, σοφιζομένη τοῦ τέκνου τὴν γονήν, ἵνα ἐκ\nΔιονυσίου δόξῃ γεγεννηκέναι, καὶ τραφῇ τὸ παιδίον\nἐπαξίως.\nΤρέφεται γὰρ ὑμῖν, ἄνδρες Συρακούσιοι,\nπολίτης ἐν Μιλήτῳ πλούσιος ὑπ’ ἀνδρὸς ἐνδόξου·\nκαὶ γὰρ ἐκείνου τὸ γένος ἔνδοξον Ἑλληνικόν. Μὴ\nφθονήσωμεν αὐτῷ μεγάλης κληρονομίας.”\n“ταῦτα μὲν οὖν ἔμαθον ὕστερον· τότε δὲ καταχθεὶς\nἐν τῷ χωρίῳ Καλλιρρόης εἰκόνα θεασάμενος ἐν\nἱερῷ ἐγὼ μὲν εἶχον ἀγαθὰς ἐλπίδας, νύκτωρ δὲ Φρύγες\nλῃσταὶ καταδραμόντες ἐπὶ θάλασσαν ἐνέπρησαν\nμὲν τὴν τριήρη, τοὺς δὲ πλείστους κατέσφαξαν,\nἐμὲ δὲ καὶ Πολύχαρμον δήσαντες ἐπώλησαν εἰς\nΚαρίαν.” Θρῆνον ἐξέρρηξεν ἐπὶ.\nτούτοις τὸ πλῆθος,\nεἶπε δὲ Χαιρέας “ἐπιτρέψατε ἐμοὶ τὰ ἑξῆς σιωπᾶν,\nσκυθρωπότερα γάρ ἐστι τῶν πρώτων·” ὁ δὲ δῆμος\nἐξεβόησε “λέγε πάντα.” Καὶ ὃς ἔλεγεν “ὁ πριάμενος\nἡμᾶς, δοῦλος Μιθριδάτου, στρατηγοῦ Καρίας,\nἐκέλευσε σκάπτειν ὄντας πεπεδημένους. Ἐπεὶ δὲ τὸν\nδεσμοφύλακα τῶν δεσμωτῶν ἀπέκτεινάν τινες, ἀνασταυρωθῆναι\n\nπάντας ἡμᾶς Μιθριδάτης ἐκέλευσε.\nΚἀγὼ μὲν ἀπηγόμην· μέλλων δὲ βασανίζεσθαι Πολύχαρμος\nεἶπέ μου τοὔνομα καὶ Μιθριδάτης ἐγνώρισε·\nΔιονυσίου γὰρ ξένος γενόμενος ἐν Μιλήτῳ,\nΧαιρέου θαπτομένου παρῆν· πυθομένη γὰρ Καλλιρρόη\nτὰ περὶ τὴν τριήρη καὶ τοὺς λῃστάς, κἀμὲ δόξασα\nτεθνάναι, τάφον ἔχωσέ μοι πολυτελῆ.\nΤαχέως οὖν ὁ\nΜιθριδάτης ἐκέλευσε καθαιρεθῆναί με τοῦ σταυροῦ\nσχεδὸν ἤδη πέρας ἔχοντα, καὶ ἔσχεν ἐν τοῖς φιλτάτοις·\nἀποδοῦναι δέ μοι Καλλιρρόην ἔσπευδε καὶ\nἐποίησέ με γράψαι πρὸς αὐτήν.\nἈμελείᾳ δὲ τοῦ διακονουμένου\nτὴν ἐπιστολὴν ἔλαβεν αὐτὸς Διονύσιος·\nἐμὲ δὲ ζῆν οὐκ ἐπίστευεν, ἐπίστευε δὲ Μιθριδάτην\nἐπιβουλεύειν αὑτοῦ τῇ γυναικί, καὶ εὐθὺς αὐτῷ μοιχείαν\nἐγκαλῶν ἐπέστειλε βασιλεῖ· βασιλεὺς δὲ ἀνεδέξατο\nτὴν δίκην καὶ πάντας ἐκάλεσε πρὸς αὑτόν.\nΟὕτως ἀνέβημεν εἰς Βαβυλῶνα. Καὶ Καλλιρρόην\nμὲν Διονύσιος ἄγων περίβλεπτον ἐποίησε κατὰ τὴν\nἈσίαν ὅλην θαυμαζομένην, ἐμὲ δὲ Μιθριδάτης\nἐπηγάγετο· γενόμενοι δὲ ἐκεῖ μεγάλην ἐπὶ βασιλέως\nδίκην εἴπομεν. Μιθριδάτην μὲν οὖν εὐθὺς ἀπέλυσεν,\nἐμοὶ δὲ καὶ Διονυσίῳ διαδικασίαν περὶ τῆς γυναικὸς\nἐπήγγειλε, Καλλιρρόην παραθέμενος ἐν τῷ\nμεταξὺ Στατείρᾳ τῇ βασιλίδι.\nΠοσάκις, ἄνδρες Συρακούσιοι,\nδοκεῖτε, θάνατον ἐβουλευσάμην ἀπεζευγμένος\nτῆς γυναικός, εἰ μή με Πολύχαρμος ἔσωσεν\nὁ μόνος ἐν πᾶσι φίλος πιστός; Καὶ γὰρ βασιλεὺς\nἠμελήκει τῆς δίκης, ἔρωτι Καλλιρρόης φλεγόμενος.\nἈλλ’ οὔτε ἔπεισε οὔτε ὕβρισεν· εὐκαίρως δὲ Αἴγυπτος\nἀποστᾶσα βαρὺν ἐκίνησε πόλεμον, ἐμοὶ δὲ μεγάλων\nἀγαθῶν αἴτιον. Καλλιρρόην μὲν γὰρ ἡ βασιλὶς\nἐπήγετο, ψευδῆ δὲ ἀκούσας ἀγγελίαν ἐγὼ φήσαντός\n\nτινος ὅτι Διονυσίῳ παρεδόθη, θέλων ἀμύνασθαι\nβασιλέα, πρὸς τὸν Αἰγύπτιον αὐτομολήσας ἔργα μεγάλα\nδιεπραξάμην.\nΚαὶ γὰρ Τύρον δυσάλωτον οὖσαν\nἐχειρωσάμην αὐτὸς καὶ ναύαρχος ἀποδειχθεὶς κατεναυμάχησα\nτὸν μέγαν βασιλέα καὶ Ἀράδου κύριος\nἐγενόμην, ἔνθα καὶ τὴν βασιλίδα καὶ τὸν πλοῦτον, ὃν\nἑωράκατε, βασιλεὺς ἀπέθετο.\nἘδυνάμην οὖν καὶ τὸν\nΑἰγύπτιον ἀποδεῖξαι πάσης τῆς Ἀσίας δεσπότην, εἰ\n%5μὴ χωρὶς ἐμοῦ μαχόμενος ἀνῃρέθη. Τὸ δὲ λοιπὸν φίλον\nὑμῖν ἐποίησα τὸν μέγαν βασιλέα, τὴν γυναῖκα\nδωρησάμενος αὐτῷ καὶ Περσῶν τοῖς ἐντιμοτάτοις\nμητέρας τε καὶ ἀδελφὰς καὶ γυναῖκας καὶ θυγατέρας\nπέμψας.\nΑὐτὸς δὲ Ἕλληνας τοὺς ἀρίστους Αἰγυπτίων\nτε τοὺς θέλοντας ἤγαγον ἐνθάδε. Ἐλεύσεται\nκαὶ ἄλλος στόλος ἐξ Ἰωνίας ὑμέτερος· ἄξει δὲ αὐτὸν\nὁ Ἑρμοκράτους ἔγγονος.”\nΕὐχαὶ παρὰ πάντων ἐπὶ τούτοις ἐπηκολούθησαν.\nΚαταπαύσας δὲ τὴν βοὴν Χαιρέας εἶπεν “ἐγὼ καὶ\nΚαλλιρρόη χάριν ἔχομεν ἐφ’ ἡμῶν Πολυχάρμῳ τῷ\nφίλῳ· καὶ γὰρ εὔνοιαν ἐπεδείξατο καὶ πίστιν ἀληθεστάτην\nπρὸς ἡμᾶς· κἂν ὑμῖν δοκῇ, δῶμεν αὐτῷ\nγυναῖκα τὴν ἀδελφὴν τὴν ἐμήν· προῖκα δὲ ἔξει μέρος\nτῶν λαφύρων.” Ἐπηυφήμησεν ὁ δῆμος “ἀγαθῷ\nἀνδρὶ Πολυχάρμῳ, φίλῳ πιστῷ, ὁ δῆμός σοι χάριν\nἐπίσταται. Τὴν πατρίδα εὐηργέτηκας· ἄξιος Ἑρμοκράτους\nκαὶ Χαιρέου.” Μετὰ ταῦτα πάλιν Χαιρέας\nεἶπε “καὶ τούσδε τοὺς τριακοσίους, Ἕλληνας ἄνδρας,\nστρατὸν ἐμὸν ἀνδρεῖον, δέομαι ὑμῶν, πολίτας ποιήσατε.” Πάλιν ὁ δῆμος ἐπεβόησεν “ἄξιοι μεθ’ ἡμῶν\nπολιτεύεσθαι·\nχειροτονείσθω ταῦτα.” Ψήφισμα\nἐγράφη καὶ εὐθὺς ἐκεῖνοι καθίσαντες μέρος ἦσαν τῆς\nἐκκλησίας. Καὶ Χαιρέας ἐδωρήσατο τάλαντον ἑκάστῳ,\n\nτοῖς δὲ Αἰγυπτίοις ἀπένειμε χώραν Ἑρμοκράτης, ὥστε\nἔχειν αὐτοὺς γεωργεῖν.\nἝως δὲ ἦν τὸ πλῆθος ἐν τῷ θεάτρῳ, Καλλιρρόη,\nπρὶν εἰς τὴν οἰκίαν εἰσελθεῖν, εἰς τὸ τῆς Ἀφροδίτης\nἱερὸν ἀφίκετο. Λαβομένη δὲ αὐτῆς τῶν ποδῶν καὶ\nἐπιθεῖσα τὸ πρόσωπον καὶ λύσασα τὰς κόμας, καταφιλοῦσα “χάρις σοὶ” φησίν, “Ἀφροδίτη· πάλιν γάρ\nμοι Χαιρέαν ἐν Συρακούσαις ἔδειξας, ὅπου καὶ παρθένος\nεἶδον αὐτὸν σοῦ θελούσης.\nΟὐ μέμφομαί σοι,\nδέσποινα, περὶ ὧν πέπονθα· ταῦτα εἵμαρτό μοι.\nΔέομαί σου, μηκέτι με Χαιρέου διαζεύξῃς, ἀλλὰ\nκαὶ βίον μακάριον καὶ θάνατον κοινὸν κατάνευσον ἡμῖν.” Τοσάδε περὶ Καλλιρρόης συνέγραψα.\nΧαρίτωνος Ἀφροδισιέως\nτῶν περὶ Χαιρέαν καὶ Καλλιρρόην η λόγων τέλος\n"};
