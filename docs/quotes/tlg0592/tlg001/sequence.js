var sequence = {"name":"Hermogenes. Progymnasmata [Dub.]","data":"Περὶ μύθου.Τὸν μῦθον πρῶτον ἀξιοῦσι προσάγειν τοῖς νέοις ,διότι 1\nτὰς ψυχὰς αὐτῶν πρὸς τὸ βέλτιον ῥυθμίζειν δύναται·\nἔτι οὖν αὐτοὺς ἁπαλοὺς ὄντας ἀξιοῦσι πλάττειν.\nΦαίνονται δὲ τούτῳ χρησάμενοι καὶ οἱ ἀρχαῖοι, Ἡσίοδος\nμὲν τὸν τῆς ἀηδόνος εἰπών, Ἀρχίλοχος δὲ τὸν τῆς\nἀλώπεκος.\nὈνομάζονται δὲ ἀπὸ τῶν εὑρόντων οἳ μὲν Κύπριοι,\nοἳ δὲ Λιβυκοί, οἳ δὲ Συβαριτικοί· πάντες δὲ κοινῶς\n\n\n\n\n\n\nΑἰσώπειοι λέγονται, διότι τοῖς μύθοις Αἴσωπος ἔχρῆτο\nπρὸς τὰς συνουσίας.\nὙπογραφὴν δέ τινα τοιαύτην ἀποδιδόασιν αὐτοῦ·\nψευδῆ μὲν αὐτὸν ἀξιοῦσιν εἶνὰι, πάντως δὲ χρήσιμον\nπρός τι τῶν ἐν τῷ βίῳ· ἔτι δὲ καὶ πιθανὸν εἶναι βούλονται.\nπῶς δʼ ἂν γένοιτο πιθανός; ἂν τὰ προσήκοντα\nπράγματα τοῖς προσώποις ἀποδιδῶμεν. οἶον περὶ κάλλους\nτις ἀγωνίζεται· ταὼς οὗτος ὑποκείσθω. δεῖ τινι\nσοφόν τι περιτεθῆναι· ἀλώπηξ ἐνταῦθα. μιμούμενοι\nτὰ τῶν ἀνθρώπων πράγματα· ἐνταῦθα οἱ πίθηκοι.\nΧρὴ δὲ αὐτοὺς ποτὲ μὲν ἐκτείνειν, ποτὲ δὲ συστέλλειν.\nπῶς δʼ ἂν τοῦτο γένοιτο; εἰ νῦν μὲν αὐτὸν ψιλὸν\nλέγοιμεν κατὰ ἀφήγησιν, νῦν δὲ λόγους πλάττοιμεν\nτῶν δεδομένων προσώπων· οἶον, ἵνα σοι καὶ ἐπὶ παραδείγματος\nγένηται φανερόν, ῾ οἱ πίθηκοι συνελθόντες\n\n\n\nἐβουλεύοντο περὶ τοῦ χρῆναι πόλιν οἰκίζειν· καὶ ἐπειδὴ\nἔδοξεν αὐτοῖς, ἤμελλον ἅπτεσθαι τοῦ ἔργου. γέρων\nοὖν πίθηκος ἐπέσχεν αὐτοὺς εἰπών, ὅτι ῥᾷον ἁλώσονται\nπεριβόλων ἐντὸς ἀποληφθέντες᾿. οὕτως ἂν συντέμοις.\nεἰ δὲ ἐκτείνειν βούλοιο, ταύτῃ πρόαγε· ῾οἱ πίθηκοι\nσυνελθόντες ἐβουλεύοντο περὶ πόλεως οἰκισμοῦ. καὶ\nδή τις παρελθὼν ἐδημηγόρησεν, ὅτι χρὴ καὶ αὐτοὺς\nπόλιν ἔχειν· ὁρᾶτε γάρ, φησίν, ὡς εὐδαίμονες διὰ τοῦτο\nοἱ ἄνθρωποι· καὶ οἶκον ἔχει ἕκαστος αὐτῶν καὶ εἰς\nἐκκλησίαν οἱ σύμπαντες καὶ εἰς θέατρον ἀναβαίνοντες\nτέρπουσι τὰς ψυχὰς αὐτῶν θεάμασί τε καὶ ἀκούσμασι\nπαντοδαποῖς᾿, καὶ οὕτω πρόαγε διατρίβων καὶ λέγων,\nὅτι καὶ τὸ ψήφισμα ἐγέγραπτο, καὶ λόγον πλάττε καὶ\nπαρὰ τοῦ γέροντος πιθήκου. Καὶ ταῦτα μὲν ταύτῃ.\nΤὴν δὲ ἀπαγγελίαν βούλονται περιόδων ἀλλοτρίαν\nεἶναι γλυκύτητος ἐγγύς.\nὉ δὲ λόγος ὁ τὴν ὠφέλειαν δεικνύς τὴν ἀπὸ τοῦ\nμύθου ποτὲ μὲν προταχθήσεται, ποτὲ δὲ ὑποταχθήσεται.\nΦαίνονται δὲ καὶ οἱ ῥήτορες αὐτῷ χρησάμενοι ἀντὶ παραδείγματος.\nΠερὶ διηγήματος.2 Τὸ διήγημα βούλονται εἶναι ἔκθεσιν πράγματος γεγονότος\nἢ ὡς γεγονότος. ἔνιοι μέντοι τὴν χρείαν ἔταξαν\nπρὸ τούτου.\nΔιαφέρει δὲ διήγημα διηγήσεως, ὡς ποίημα ποιήσεως·\nποίημα μὲν γὰρ καὶ διήγημα περὶ πρᾶγμα ἕν,\nποίησις δὲ καὶ διήγησις περὶ πλείονα, οἷον ποίησις ἡ\nἸλιὰς καὶ ποίησις ἡ Ὀδύσσεια, ποιήματα δὲ ἀσπιδοποιία,\nνεκυομαντεία, μνηστηροφονία. καὶ πάλιν διήγησις\nμὲν ἡ ίστορία Ἡροδότου, ἡ συγγραφὴ Θουκυδίδου,\nδιήγημα δὲ τὸ κατὰ Ἀρίονα, τὸ κατὰ Ἀλκμαίωνα.\nΕἴδη δὲ διηγήματος βούλονται εἶναι τέτταρα· τὸ μὲν\nγὰρ εἶναι μυθικόν, τὸ δὲ πλασματικόν, ὃ καὶ δραματικὸν\nκαλοῦσιν, οἷα τὰ τῶν τραγικῶν, τὸ δὲ ἱστορικόν,\nτὸ δὲ πολιτικὸν ἢ ἰδιωτικόν. ἀλλὰ νῦν ἡμῖν περὶ τοῦ\nτελευταίου ὁ λόγος.\nΣχήματα δὲ διηγημάτων ἔστιν ε΄· ὀρθὸν ἀποφαντικόν,\n\n\n\nἀποφαντικὸν ἐγκεκλιμένον, ἐλεγκτικόν, ἀσύνδετον,\nσυγκριτικόν. ὀρθὸν μὲν οὖν ἀποφαντικόν, οἷον\n῾Μήδεια ἦν Αἰήτου θυγάτηρ· αὕτη προὔδωκε τὸ χρυσόμαλλον\nδέραςʼ· ὀρθὸν δὲ καλεῖται, διότι παρʼ ὅλον\nτὸν λόγον ἢ τὸν πλείω τηρεῖ τὴν πτῶσιν τὴν ὀνομαστικήν.\nἀποφαντικὸν δὲ ἐγκεκλιμένον, οἷον ῾ Μήσειαν\nτὴν Αἰήτου θυγατέρα λόγος ἐρασθεῖσαν Ἰάσονοςʼ καὶ\nτὰ ἑξῆς· ἐγκεκλιμένον δὲ λέγεται, διότι καὶ τὰς ἄλλας\nπτώσεις προσίεται. ἐλεγκτικὸν δέ ἐστι σχῆμα τόδε, οἷον\n῾τί γὰρ οὐκ ἔδρασε Μήδεια δεινόν; οὐκ ἠράσθη μὲν\nἸάσονος, προὔδωκε δὲ τὸ χρυσόμαλλον δέρας, ἀπέκτεινε\nδὲ τὸν ἀδελφὸν Ἄψυρτον;ʼ καὶ τὰ ἑξῆς. ἀσύνδετον δὲ\nγίνεται ὧδε, οἷον ῾ Μήδεια ἡ Αἰήτου θυγάτηρ Ἰάσονος\nἠράσθη, προὔδωκε τὸ χρυσόμαλλον δέρας, τὸν ἀδελφὸν\nἌψυρτον ἐφόνευσε᾿ καὶ τὰ ἐξῆς. συγκριτικὸν δέ\nἐστι τὸ τοιοῦτο ῾ Μήσεια ἡ Αἰήτου θυγάτηρ ἀντὶ μὲν\nτοῦ σωφρονεῖν ἠράσθη, ἀντὶ δὲ τοῦ φυλάττειν τὸ χρυσόμαλλον\nδέρας προὔδωκεν, ἀντὶ δὲ τοῦ σῴζειν τὸν\nἀδελφὸν Ἄψυρτον ἐφόνευσενʼ. — Τὸ μὲν οὖν ὀρθὸν\nἱστορίαις πρέπει, σαφέστερον γάρ· τὸ δὲ ἐγκεκλιμένον\n\n\n\nμᾶλλον ἀγῶσι. τὸ δὲ ἐλεγκτικὸν ἁρμόττει τοῖς ἐλέγχοις,\nτὸ δὲ ἀσύνδετον τοῖς ἐπιλόγοις· παθητικὸν γάρ.\nΠερὶ χρείας.3 Χρεία ἐστὶν ἀπομνημόνευμα λόγου τινὸς ἢ πράξεως\nἢ συναμφοτέρου σύντομον ἔχον δήλωσιν, ὡς ἐπὶ τὸ\nπλεῖστον χρησίμου τινὸς ἕνεκα.\nΤῶν δὲ χρειῶν αἳ μέν εἰσι λογικαί, αἳ δὲ πρακτικαί,\nαἳ δὲ μικταί· λογικαὶ μέν, αἷς λόγος ἔνεστι μόνον, οἷον\nΠλάτων ἔφησε τὰς Μούσας ἐν ταῖς ψυχαῖς τῶν εὐφυῶν\nοἰκεῖνʼ· πρακτικαὶ δέ, ἐν αἷς πρᾶξις μόνον, οἶον\n῾Διογένης ἰδὼν μειράκιον ἀτακτοῦν τὸν παιδαγωγὸν\nἐτύπτησεʼ. μικταὶ δὲ αἰ μῖξιν ἔχουσαι λόγου καὶ πράξεως,\nοἶον ῾ Διογένης ἰδὼν μειράκιον ἀτακτοῦν τὸν παιδαγωγὸν\nἐτύπτησε λέγων· τί γὰρ τοιαῦτα ἐπαίδευες;᾿\nΔιαφέρει δὲ χρεία ἀπομνημονεύματος μάλιστα τῷ\nμέτρῳ· τὰ μὲν γὰρ ἀπομνημονεύματα καὶ διὰ μακροτέρων\nἂν γένοιτο, τὴν δὲ χρείαν σύντομον εἶναι δεῖ.\nγνώμης δὲ διαφέρει τῷ τὴν μὲν ἐν ἀποφάνσει ψιλῇ\n\n\n\nλέγεσθαι, τὴν δὲ χρείαν πολλάκις καὶ κατὰ ἐρώτησιν\nκαὶ κατὰ ἀπόκρισιν· καὶ πάλιν τῷ τὴν μὲν χρείαν καὶ\nἐν πράξεσιν εἶναι, τὴν δὲ γνώμην ἐν λόγοις μόνον·\nκαὶ πάλιν τῷ τὴν μὲν χρείαν τὸ πεποιηκὸς πρόσωπον\nἔχειν ἢ εἰρηκός, τὴν δὲ γνώμην ἄνευ προσώπου\nλέγεαθαι.\nΛέγεται δὲ περὶ διαφορᾶς χρειῶν πλεῖστα παρὰ τοῖς\nπαλαιοῖς, ὅτι αἳ μὲν αὐτῶν εἰσιν ἀποφαντικαί, αἳ δὲ\nἐρωτηματικαί, αἳ δὲ πυσματικαί.\nἈλλὰ νῦν ἐπὶ τὸ συνέχον χωρῶμεν, τοῦτο δέ ἐστιν\nἡ ἐργασία. ἐργασία τοίνυν οὕτως ἔστω. πρῶτον ἐγκώμιον\nδιὰ βραχέων τοῦ εἰπόντος ἢ πράξαντος, εἶτα αὐτῆς\nτῆς χρείας παράφρασις, εἶτα ἡ αἰτία, οἷον ῾Ἰσοκράτης\nἔφησε τῆς παιδείας τὴν μὲν ῥίζαν εἶναι πικρὰν\nτὸν δὲ καρπὸν γλυκύνʼ. ἔπαινος ῾ Ἰσκράτης σοφὸς ἦν᾿ ,\nκαὶ πλατυνεῖς ἡρέμα τὸ χωρίον. εἶθʼ ἡ χρεία ῾ εἶπε\nτόδε᾿, καὶ οὐ θήσεις αὐτὴν ψιλὴν ἀλλὰ πλατύνων τὴν\nἑρμηνείαν. εἶτα ἡ αἰτία ῾ τὰ γὰρ μέγιστα τῶν πραγμάτων\nἐκ πόνων φιλεῖ κατορθοῦσθαι, κατορθωθέντα δὲ\nτὴν ἡδονὴν φέρει᾿. εἶτα κατὰ τὸ ἐναντίον ῾ τὰ μὲν γὰρ\nτυχόντα τῶν πραγμάτων οὐ δεῖται πόνων καὶ τὸ τέλος\n\n\n\nἀηδέστατον ἔχει, τὰ σπουδαῖα δὲ τοὐναντίον᾿. εἶτα ἐπ\nπαραβολῆς ῾ ὥσπερ γὰρ τοὺς γεωργούς δεῖ πονήσαντας\nπερὶ τὴν γῆν κομίζεσθαι τοὺς καρπούς, οὕτω καὶ περὶ\nτοὺς λόγους᾿. εἶτα ἐκ παραδείγματος ῾Δημοσθένης\nκαθείρξας ἑαυτὸν ἐν οἰκήματι καὶ πολλὰ μοχθήσας\nὕστερον ἐκομίζετο τοὺς καρπούς, στεφάνους καὶ ἀναρρήσεις᾿.\nἔστι δὲ καὶ ἐκ κρίσεως ἐπιχειρῆσαι, οἷον\n῾Ἡσίοδος μὲν γὰρ ἔφη\nτῶς δʼ ἀρετῆς ἱδρῶτα θεοὶ προπάροιθεν ἔθηκαν,\nἄλλος δὲ ποιητής φησι\nτῶν πόνων πωλοῦσιν ἡμῖν πάντα τἀγάθ᾿ οἱ θεοί.᾿\nἐν δὲ τῷ τέλει παράκλησιν προσθήσεις, ὅτι χρὴ πείθεσθαι\nτῷ εἰρηκότι ἢ πεποιηκότι. — Τοσαῦτα πρὸς τὸ\nπαρόν· τὴν δὲ τελεωτέραν διδασκαλίαν ὕστερον εἴσῃ.\nΠερὶ γνώμης.4 Γνώμη ἐστὶ λόγος κεφαλαιώδης ἐν ἀποφάνσει καθολικῇ\nἀποτρέπων τι ἢ προτρέπων ἐπί τι ἢ ὁποῖον ἕκαστόν\nἐστι δηλῶν· ἀποτρέπων μὲν ὡς ἐν ἐκείνῳ\n«οὐ χρὴ παννύχιον εὕδειν βουληφόρον ἄνδρα»,\nπροτρέπων δὲ ὡς ἐν ἐκείνῳ\n«χρὴ πενίην φεύγοντα καὶ ἐς μεγακήτεα πόντονῥιπτεῖν καὶ πετρῶν, Κύρνε, κατʼ ἠλιβάτων»·\nἢ τούτων μὲν οὐδέτερον ποιεῖ, ἀποφαίνεται δὲ περὶ\n\n\n\nτῆς τοῦ πράγματος φύσεως, οἷον «τὸ γὰρ εὖ πράττειν\nπαρὰ τὴν ἀξίαν ἀφορμὴ τοῦ κακῶς φρονεῖν τοῖς ἀνοήτοις\nγίνεται».\nἜτι δὲ τῶν γνωμῶν αἳ μέν εἰσιν ἀληθεῖς, αἳ δὲ\nπιθαναί, αἳ δὲ ἀπλαῖ, αἳ δὲ συνεζευγμέναι, αἳ δὲ ὑπερβολικαί·\nἀληθεῖς μὲν οἷον\n«οὐκ ἔστιν εὑρεῖν βίον ἄλυπον οὐδενί»,\nπιθαναὶ δὲ οἷον\n«ὅστις δʼ ὁμιλῶν ἥδεται κακοῖς ἀνήρ,Lοὐπώποτʼ ἠρώτησα, γινώσκων ὅτιτοιοῦτός ἐστιν, οἷσπερ ἥδεται ξυνών»,\nἀπλαῖ δὲ οἷον\n«δύναται τὸ πλουτεῖν καὶ φιλανθρώπους ποιεῖν»,\nσυνεζευγμέναι δὲ οἷον\n«οὐκ ἀγαθὸν πολυκοιρανίη, εἷς κοίρανος ἔστω»,\nὑπερβολικαὶ δὲ οἷον\n«οὐδὲν ἀκιδνότερον γαῖα τρέφει ἀνθρώποιο»,\nἩ δὲ ἐργασία παραπλησία τῆς χρείας, πρόεισι γὰρ\nτοῖσδε· ἐγκωμίῳ τοῦ εἰρηκότος βραχεῖ, καθάπερ ἐν\n\n\n\nχρείᾳ, κατὰ τὸ ἀπλοῦν, κατὰ τὴν αἰτίαν, κατὰ τὸ ἐναντίον,\nκατὰ τὸ ἐνθύμημα, κατὰ παραβολήν, κατὰ παράδειγμα,\nκατὰ κρίσιν. ἔστω δὲ ἡ γνώμη ὡς ἐν\nπαραδείγματι\n«οὐ χρὴ παννύχιον εὕδειν βουληφόρον ἄνδρα».\nοὐκοῦν ἐπαινέσεις διὰ βραχέων τὸν εἰρηκότα. εἶτα κατὰ\nτὸ ἀπλοῦν, τοῦτο δʼ ἔστι τὸ παραφράσαι τὴν γνώμην,\nοἷον ῾ διʼ ὅλης νυκτὸς οὐ προσήκει ἄνδρα ἐν βουλαῖς ἐξεταζόμενον\nκαθεύδειν᾿. κατὰ τὴν σἰτίαν ῾ δεῖ μὲν γὰρ\nἀεὶ διὰ φροντίδος εἶναι τὸν ἡγούμενον, ὕπνος δὲ βουλὴν\nἀφαιρεῖται᾿. κατὰ τὸ ἐναντίον· ἐναντίον δʼ ἔστι\nβασιλεῖ μὲν ἰδιώτης, τῷ δὲ ἐγρηγορέναι τὸ καθεύδειν·\nπῶς ἂν οὖν λαμβάνοιτο; ‘εἰ τὸν ἰδιώτην οὐδὲν δεινὸν\nδιʼ ὅλης νυκτὸς καθεύδειν, εὔδηλον, ὡς τὸν βασιλέα\nπροσῆκον ἀγρυπνοῦντα φροντίζειν.᾿ κατὰ παραβολὴν\n‘ὥσπερ γὰρ οἱ κυβερνῆται ἐγρηγορότες ὑπὲρ τῆς κοινῆς\nδιατελοῦσι σωτηρίας, οὕτω προσήκει καὶ τοὺς ἡγεμόνας’.\nκατὰ παράδειγμα καὶ γὰρ Ἕκτωρ νυκτὸς οὐ\nκαθεύδων ἀλλὰ φροντίζων κατάσκοπον ἐπὶ τὰς ναῦς\nἔπεμπε Δόλωνα᾿. ὕστατος δέ ἐστι τόπος ὁ κατὰ κρίσιν.\nτὸ δὲ τέλος παράκλησιν ἐχέτω.\nΠερὶ ἀνασκευῆς καὶ κατασκευῆς.Ἀνασκευή ἐστιν ἀνατροπὴ τοῦ προτεθέντος πράγματος,\nκατασκευὴ δὲ τοὐναντίον βεβαίωσις.\nΤὰ δὲ πάνυ ψευδῆ οὔτε ἀνασκευαστέον οὔτε κατασκευαστέον,\nὥσπερ τούς μύθους, ἀλλὰ δεῖ δήπου τὰς\nἀνασκευὰς καὶ τὰς κατασκευὰς τῶν ἐφʼ ἑκάτερα τὴν\nἐπιχείρησιν· δεχομένων ποιεῖσθαι.\nἈνασκευάσεις δὲ ἐκ τοῦ ἀσαφοῦς, ἐκ τοῦ ἀπιθάνου,\nἐκ τοῦ ἀδυνάτου, ἐκ τοῦ ἀνακολούθου τοῦ καὶ ἐναντίου\nκαλουμένου, ἐκ τοῦ ἀπρεποῦς, ἐκ τοῦ ἀσυμφόρου. ἐκ\nτοῦ ἀσαφοῦς οἷον ῾ ἀσαφὴς ἦν ὁ περὶ Νάρκισσον χρόνοςʼ.\nἐκ τοῦ ἀπιθάνου ῾ ἀπίθανον ἦν τὸν Ἀρίονα ἐν\nκακοῖς ὄντα βουληθῆναι ᾆσαι᾿. ἐκ τοῦ ἀδυνάτου ῾ἁδύνατον\nἦν τὸν Ἀρίονα ἐπὶ δελφῖνος σωθῆναι᾿. ἐκ τοῦ\nἀνακολούθου τοῦ καὶ ἐναντίου καλουμένου ἐναντίον\nἦν τῷ σῶσαι τὴν δημοκρατίαν τὸ καταλῦσαι ἂν αὐτὴν\nἐθελῆσαι. ἐκ τοῦ ἀπρεποῦς ἀπρεπὲς ἦν τὸν Ἀπόλλωνα\nθεὸν ὄντα θνητῇ μίγνυσθαι᾿. ἐκ τοῦ ἀσυμφόρου, ὅταν\nλέγωμεν, ὅτι οὐδὲ συμφέρει ταῦτα ἀκούειν. — Κατασκευάσεις\nδὲ ἐκ τῶν ἐναντίων.\nΠερὶ κοινοῦ τόπου.Ὁ τόπος ὁ κοινὸς προσαγορευόμενος αὔξησιν ἔχει 6\nτοῦ ὁμολογουμένου πράγματος ὡς τῶν ἀποδείξεων ἤδη\n\n\n\nγεγενημένων· οὐ γὰρ ἔτι ζητοῦμεν, εἰ οὗτος ἱερόσυλος,\nεἰ οὗτος ἀριστεύς, ἀλλʼ ὡς ἀποδεδειγμένου τὴν αὔξησιν\nποιούμεθα.\nΛέγεται δὲ κοινὸς τόπος, διότι ἁρμόττει κατὰ παντὸς\nμὲν ἱεροσύλου, ὑπὲρ παντὸς δὲ ἀριστέως.\nΧρὴ δὲ οὕτως προάγειν· πρῶτα κατὰ τὴν ἐξέτασιν\nτοῦ ἐναντίου, εἶτα αὐτὸ τὸ πρᾶγμα, εἶτα ἡ σύγκρισις,\nεἶτα ἡ γνώμη, εἶτα στοχαστικῶς τὸν παρελθόντα βίον\nἀπὸ τοῦ παρόντος διαβαλεῖς, εἶτα ἐκβαλεῖς τὸν ἔλεον\nτοῖς τελικοῖς κεφαλαίοις καλουμένοις καὶ ὑποτυπώσει\nτοῦ πράγματος· προοίμια γὰρ οὐκ ἔσται καθαρῶς ἐν\nτόπῳ, ἀλλὰ μέχρι τούτου σωθήσεται, οἷον, ἵνʼ ἐπὶ παραδείγματος\nγένηταί σοι φανερόν, ἔστω τόπος κατὰ ἱεροσύλου·\nοὐκοῦν τὰ προοίμια οὐ τῇ ἐννοίᾳ ἀλλὰ τῷ\nτύπῳ τοιάδε· πάντας μὲν προσήκει μισεῖν, ἄνδρες\nδικασταί, τοὺς κακούργους, μάλιστα δὲ ὅσοι περὶ τοὺς\nθεοὺς τολμῶσιʼ, δεύτερον ῾ εἰ μὲν οὖν βούλεσθε τοὺς\nἄλλους πονηροὺς ποιεῖν, ἐατέον καὶ τοῦτον· εἰ δὲ μή,\nκολαστέονʼ, τρίτον ῾ τῷ μὲν οὖν δοκεῖν ὁ κρινόμενος\nκινδυνεύει μόνος, τῇ δὲ ἀληθείᾳ καὶ ὑμεῖς οἱ δικάζον\nτες· τὸ γὰρ περὶ τοὺς ὅρκους πλημμελῆσαι οὐκ οἶδα\n\n\n\nεἰ φαυλοτέραν δίκην ἔχει τῆς παρανομίας᾿. εἶτα πρὶν\nἐλθεῖν ἐπʼ αὐτὸ τὸ πρᾶγμα, περὶ τοῦ ἐναντίου διαλεκτέον;\nὅτι ῾ οἱ νόμοι τῆς τῶν θεῶν θεραπείας προὐνοήσαντο,\nβωμοὺς ἔστησαν, ἀναθήμασιν ἐκόσμησαν, θυσίαις\nἐτίμησαν, πανηγύρεσι, προσόδοις᾿. εἶτα ἡ ἐπίκρισις\nκατὰ τὴν ἐξέτασιν τῆς αἰτίας ῾ εἰκότως· τὸ μὲν\nγὰρ τούτων εὐμενὲς διασῴζει τὰς πόλεις, εἰ δʼ ἑτέρως\nἔχοιεν, ἀνάγκη ταύτας διαφθείρεσθαι᾿. καὶ πρόβαινε\nἐπὶ τὸ προκείμενον ῾ τούτων οὕτως ἐχόντων οὗτος τί\nἐτόλμησε;ʼ καὶ λέγε τὸ πεπραγμένον οὐχ ὡς διδάσκων\nἀλλʼ ὡς δεινοποιῶν, καὶ ὅτι ῾ ὅλῃ τῇ πόλει ἐλυμήνατο,\nκαὶ τοῖς κοινοῖς καὶ τοῖς ἰδίοις· καὶ δέος μέν, μὴ ἐπιλίπωσιν\nοἱ καρποί, δέος δέ, μὴ τῶν πολεμίων ἡττηθῶμενʼ\nκαὶ ὅσα τοιαῦτα. ἐξῆς ἐπὶ τὰς συγκρίσεις πρόιθι\nὅτι ῾τῶν ἀνδροφόνων χαλεπώτερος, τὸ δὲ διάφορον\nἐκ τῶν πεπονθότων· οἳ μὲν εἰς ἀνθρώπους ἐτόλμησαν,\nὃ δὲ εἰς θεοὺς παρῴνησε. τοῖς τυράννοις οὗτος παραπλήσιος,\nκἀκείνοις οὐ πᾶσιν, ἀλλὰ τοῖς χαλεπωτάτοις·\nἐκείνων γὰρ τοῦτʼ εἶναι δοκεῖ τὸ δεινότατον, ὅτι τῶν\nἀναθημάτων ἅπτονται᾿. τὰς δὲ πρὸς τὸ ἔλαττον συγκρίσεις\nκατʼ ἐπιτίμησιν εἰσάξεις, ἐπειδήπερ εἰσὶ καθαιρετικαί·\n῾οὐ δεινὸν τὸν μὲν κλέπτην διδόναι δίκην,\nτὸν δὲ ἱερόσυλον μή;᾿ ἔξεστι δέ σοι καὶ τὸν ἄλλον\nβίον ἐκ τοῦ παρόντος διαβαλεῖν, ὡς ἀπὸ μικρῶν ἀρξάμενος\nἐπὶ τοῦτο προὔβη τελευταῖον· ὥσθʼ ὁμοῦ καὶ\n\n\n\nκλέπτην ἔχετε καὶ τοιχωρύχον καὶ μοιχόνʼ. ἐξετάσεις\nδὲ καὶ τὴν γνώμην, ἀφʼ ἧς ἦλθεν ἐπὶ τοῦτο, ὅτι ῾ μὴ\nβουλόμενος γεωργεῖν ἀπὸ τοιούτων πλουτεῖν ἐθέλει᾿.\nεἰ δὲ λέγοις κατὰ ἀνδροφόνου, καὶ τὰ παρακολουθοῦντα\n῾γυνὴ ἐν χηρείᾳ, παῖδες ὀρφανοί ᾿. χρῶ δὲ καὶ τῇ ἐκβολῇ\nτοῦ ἐλέου· ἐκβαλεῖς δὲ τὸν ἔλεον τοῖς τελικοῖς\nκαλουμένοις κεφαλαίοις, τῷ νομίμῳ, τῷ δικαίῳ, τῷ\nσυμφέροντι, τῷ δυνατῷ, τῷ πρέποντι, καὶ ὑπογραφῇ\nτοῦ ἀδικήματος ῾ μή μοι τὸν νῦν δακρύοντα θεωρεῖτε,\nἀλλʼ ἐκεῖνον τὸν καταφρονοῦντα τῶν θεῶν, τὸν προσιόντα\nτοῖς ἀνακτόροις, τὸν ἀνασπῶντα τὰς θύρας, τὸν\nτῶν ἀναθημάτων ἁπτόμενον᾿. καὶ τελεύτα εἰς παράκλησιν\n῾τί μέλλετε; τί βουλεύεσθε περὶ οὗ πάλαι κέκριται;ʼ\n— Ταῦτα ὡς ἐν τῷ παρόντι· τὴν δὲ τελεωτέραν\nμέθοδον ὕστερον εἴσῃ.\nΠερὶ ἐγκωμίου.7 Ἐγκώμιόν ἐστιν ἔκθεσις τῶν προσόντων ἀγαθῶν\nτινι κοινῶς ἢ ἰδίως· κοινῶς μὲν οἷον ἐγκώμιον ἀνθρώπου,\nἰδίως δὲ οἷον ἐγκώμιον Σωκράτους.\nἘγκωμιάζομεν δὲ καὶ πράγματα οἷον δικαιοσύνην\n\n\n\nκαὶ ἄλογα ζῴα οἷον ἵππον, ἤδη δὲ καὶ φυτὰ καὶ ὄρη\nκαὶ ποταμούς.\nΚέκληται δὲ ἐγκώμιον, ὥς φασιν, ἐκ τοῦ τοὺς ποιητὰς\nτοὺς ὕμνους τῶν θεῶν ἐν ταῖς κώμαις τὸ παλαιὸν\nᾄδειν· ἐκάλουν δὲ κώμας τοὺς στενωπούς.\nἘπαίνου δὲ διαφέρει τὸ ἐγκώμιον, ὅτι ὁ μὲν ἔπαινος\nκαὶ ἐν βραχεῖ γένοιτʼ ἄν, οἷον Σωκράτης σοφόςʼ, τὸ\nδὲ ἐγκώμιον ἐν μακροτέρᾳ διεξόδῳ. μὴ ἀγνόει δέ, ὅτι\nκαὶ τοὺς ψόγους τοῖς ἐγκωμίοις προσνέμουσιν, ἤτοι\nκατʼ εὐφημισμὸν ὀνομάζοντες ἢ ὅτι τοῖς αὐτοῖς τόποις\nἀμιφότερα προάγεται. τίνι οὖν διαφέρει τὸ ἐγκώμιον\nτοῦ κοινοῦ τόπου; δοκεῖ γὰρ ἐν ἐνίοις καὶ σφόδρα\nταῦτα ἀμφότερα συμβαίνειν, οἷον ἀριστέως ἐγκώμιον\nκαὶ ὑπὲρ ἀριστέως. φασὶ τοίνυν τὴν διαφορὰν ἐν τῷ\nτέλει φαίνεσθαι, ἐν τῇ ἐκβάσει· ἐν μὲν γὰρ τῷ κοινῷ\nτόπῳ σκοπός ἐστι δωρεὰν λαβεῖν, τὸ δὲ ἐγκώμιον ψιλὴν\nἀρετῆς ἔχει μαρτυρίαν.\nΤόποι δέ εἰσιν ἐγκωμιαστικοὶ ἔθνος οἷον Ἕλλην,\nπόλις οἷον Ἀθηναῖος, γένος οἷον Ἀλκμαιωνίδης. ἐρεῖς\nδέ τινα καὶ ἃ περὶ τὴν γένεσιν συνέπεσεν ἄξια θαύματος,\nοἷον ἐξ ὀνειράτων ἢ συμβόλων ἢ τινων τοιούτων.\n\n\n\nἐπὶ τούτοις ἡ τροφή, οἷον ὥσπερ ἐπὶ τοῦ Ἀχιλλέως,\nὅτι μυελοῖς λεόντων ἐτράφη καὶ παρὰ τῷ Χείρωνι.\nεἶτα ἡ ἀγωγή, πῶς ἤχθη ἢ πῶς ἐπαιδεύθη. καὶ\nμὴν καὶ φύσις ψυχῆς καὶ σώματος ἐξετασθήσεται καὶ\nτούτων ἑκάτερον κατὰ διαίρεσιν· ἐρεῖς γὰρ περὶ μὲν\nσώματος, ὅτι καλός, ὅτι μέγας, ὅτι ταχύς, ὅτι ἰσχυρός,\nπερὶ δὲ ψυχῆς, ὅτι δίκαιος, ὅτι σώφρων, ὅτι σοφός,\nὅτι ἀνδρεῖος. ἐπὶ τούτοις ἐκ τῶν ἐπιτηδευμάτων, οἷον\nποῖον ἐπετήδευσε βίον, φιλόσοφον ἢ ῥητορικὸν ἢ στρατιωτικόν.\nτὸ δὲ κυριώτατον αἱ πράξεις· ἐν γὰρ τοῖς\nἐπιτηδεύμασιν αἱ πράξεις· οἷον στρατιωτικὸν βίον ἑλόμενος\nτί ἐν τούτῳ κατέπραξε. τὰ δὲ ἐκτός, οἷον συγγενεῖς,\nφίλοι, κτήματα, οἰκέται, τύχη καὶ τὰ τοιαῦτα.\nἔτι δὲ καὶ ἀπὸ τοῦ χρόνου ὅσον ἐβίωσε, πολὺν ἢ μέτριον·\nἑκάτερον δὲ ἀφορμὴν ἐγκωμίων δίδωσι· τόν τε\nγὰρ μακροβιώτατον ἐξ αὐτοῦ τούτου ἐπαινέσεις, τόν\nτε μὴ μακρόβιον ἐν τῷ ‘μὴ μετασχεῖν τῶν νοσημάτων\nτῶν διὰ τὸ γῆρας γινομένων’. ἔτι δὲ καὶ ἀπὸ τοῦ τρόπου\nτῆς τελευτῆς, ὅπως ἀπέθανεν ὑπὲρ τῆς πατρίδος\nμαχόμενος· καὶ εἴ τι παράδοξον ἐνταῦθα, ὡς ἐπὶ τοῦ\nΚαλλιμάχου, ὅτι καὶ νεκρὸς εἱστήκει· καὶ ἀπὸ τοῦ\nἀποκτείναντος αὐτὸν ἐπαινέσεις, οἷον ὅτι Ἀχιλλεὺς ὑπὸ\nθεοῦ ἀπέθανε τοῦ Ἀπόλλωνος. ἐξετάσεις δὲ καὶ τὰ μετὰ\nτὴν τελευτήν, εἰ ἀγῶνες ἐτέθησαν ἐπʼ αὐτῷ, ὡς ἐπὶ\n\n\n\nΠατρόκλῳ, εἰ χρησμός τις περὶ τῶν ὀστέων, ὡς ἐπὶ\nὈρέστου, εἰ οἱ παῖδες ἔνδοξοι, ὡς ὁ Νεοπτόλεμος. μεγίστη\nδὲ ἐν τοῖς ἐγκωμίοις ἀφορμὴ ἡ ἀπὸ τῶν συγκρίσεων,\nἃς τάξεις, ὡς ἂν ὁ καιρὸς ὑφηγῆται.\nΠαραπλησίως δὲ καὶ τὰ ἄλογα ζῷα κατὰ τὸ ἐγχωροῦν.\nκαὶ γὰρ ἀπὸ τοῦ τόπου, ἐν ᾧ γίνεται, ἐγκωμιάσεις.\nεἰς δὲ τὴν τοῦ γένους χώραν ἐρεῖς, τίνι θεῶν\nἀνάκειται, οἷον ἡ γλαῦξ τῇ Ἀθηνᾷ, ὁ ἵππος τῷ Ποσειδῶνι.\nὁμοίως δὲ ἐρεῖς, πῶς τρέφεται, ποταπὸν τὴν\nψυχήν, ποταπὸν τὸ σῶμα, τίνα ἔργα ἔχει, ποῦ χρήσιμα,\nπόσος ὁ χρόνος τοῦ βίου. καὶ συγκρινεῖς δὲ καὶ\nὅλως τοῖς ἐμπίπτουσι τῶν τόπων χρήσῃ.\nΤὰ δὲ πράγματα ἐγκωμιάσεις ἀπὸ τῶν εὑρόντων,\nοἷον τὴν θηρατικὴν Ἄρτεμις εὗρε καὶ Ἀπόλλων· ἀπὸ\nτῶν χρησαμένων, ὅτι ἥρωες αὐτῇ ἐχρῶντο· μέθοδος δὲ\nἀρίστη ἐπὶ τῶν τοιούτων ἐγκωμίων, ὅσα περὶ πραγμάτων,\nτὸ τοὺς μετιόντας αὐτὰ σκοπεῖν, ὁποῖοί τινές\nεἰσι καὶ τὰς ψυχὰς καὶ τὰ σώματα, οἷον οἱ θηρῶντες\nἀνδρεῖοι, εὔτολμοι, ὀξύτεροι τὰς φρένας, ἐρρωμένοι\nτὰ σώματα. — Ἐντεῦθεν οὐκ ἀγνοήσεις, ὅπως θεοὺς\nἐγκωμιαστέον. ἰστέον δέ, ὅτι τὰ εἰς θεοὺς ὕμνους\nκλητέον.\nΚαὶ μὴν καὶ τὰ φυτὰ παραπλησίως ἀπὸ τοῦ τόπου,\n\n\n\nἐν ᾧ φύεται· ἀπὸ τοῦ θεοῦ, ἀνάκειται, ὡς ἡ ἐλαία\nτῇ Ἀθηνᾷ· ἀπὸ τῆς τροφῆς, οἷον πῶς τρέφεται. καὶ\nεἰ μὲν πολλῆς ἐπιμελείας δέοιτο, τοῦτο θαυμάσεις, ἂν\nδὲ ὀλίγης, καὶ τοῦτο. ἐρεῖς δὲ ὡς ἐπὶ σώματος τὴν\nἀναδρομήν, τὸ κάλλος, εἰ ἀειθαλές, ὡς ἡ ἐλαία· εἶτα\nτὸ χρήσιμον, ᾧ μάλιστα ἐνδιατρίψεις. τὰς δὲ συγκρίσεις\nπανταχοῦ παραληπτέον.\nΚαὶ μὴν καὶ πόλεως ἐγκώμιον ἐκ τούτων οὐκ ἂν\nχαλεπῶς μεταχειρίσαιο· ἐρεῖς γὰρ καὶ περὶ γένους, ὅτι\nαὐτόχθονες, καὶ περὶ τροφῆς, ὡς ὑπὸ θεῶν ἐτράφησαν,\nκαὶ περὶ παιδείας, ὡς ὑπὸ θεῶν ἐπαιδεύθησαν. ἐξετάσεις\nδὲ ὡς ἐπὶ ἀνθρώπου, ποδαπὴ τούς τρόπους ἡ\nπόλις, ποδαπὴ τὴν κατασκευήν, τίσιν ἐπιτηδεύμασιν\nἐχρήσατο, τίνα κατέπραξε.\nΠερὶ συγκρίσεως.8 Ἡ σύγκρισις παρείληπται μὲν καὶ ἐν τόπῳ κοινῷ\nκατὰ σύγκρισιν ἡμῶν αὐξόντων τὰ ἀδικήματα, παρείληπται\nδὲ καὶ ἐν ἐγκωμίῳ κατὰ σύγκρισιν ἡμῶν αὐξόντων\nτὰ χρηστά, παρείληπται δὲ· καὶ ἐν ψόγῳ τὴν αὐτὴν\nπαρεχομένη δύναμιν. ἐπεὶ δὲ οὐ τῶν φαύλων τινὲς καὶ\n\n\n\nαὐτὴν καθʼ αὐτὴν ἐποίησαν γύμνασμα, μικρὸν περὶ\nαὐτῆς λεκτέον.\nΠρόεισι τοίνυν κατὰ τοὺς ἐγκωμιαστικοὺς τόπους·\nσυγκρίνομεν γὰρ καὶ πόλιν πόλει, ἀφʼ ὧν οἱ ἄνδρες,\nκαὶ γένος γένει καὶ τροφὴν τροφῇ καὶ ἐπιτηδεύματα\nκαὶ πράξεις καὶ τὰ ἐκτὸς καὶ τρόπους θανάτων καὶ τὰ\nμετʼ ἐκεῖνα. — Ὁμοίως δὲ εἰ καὶ φυτὰ συγκρίνοις, ἀντεξετάσεις\nτοὺς δόντας θεούς, τοὺς τόπους, ἐν οἷς φύεται,\nτὸ ἥμερον, τὴν χρείαν τῶν καρπῶν καὶ τὰ ἐξῆς. —\nὉμοίως δὲ εἰ καὶ πράγματα συγκρίνοις, ἐρεῖς τοὺς\nπρώτους ἀψαμένους τῶν πραγμάτων καὶ τοὺς μετιόντας\nπαραθήσεις ἀλλήλοις, ποιότητα ψυχῆς, ποιότητα σώματος.\nταὐτὸν δέ σοι καὶ περὶ πάντων κείσθω θεώρημια.\nἘνίοτε μὲν οὖν κατὰ τὸ ἴσον προάγομεν τὰς συγκρίσεις,\nἴσα δεικνύντες, ἃ παραβάλλομεν, ἢ διὰ πάντων\nἢ διὰ πλειόνων· ἐνίοτε δὲ θάτερον προτίθεμεν,\nἐγκωμιάζοντες κἀκεῖνο, οὗ τοῦτο προτίθεμεν· ἐνίοτε δὲ\nτὸ μὲν ψέγομεν ὅλως, τὸ δὲ ἐπαινοῦμεν, οἷον εἰ λέγοις\nσύγκρισιν δικαιοσύνης καὶ πλούτου. γίνεται δὲ καὶ\nπρὸς τὸ βέλτιον σύγκρισις, ἔνθα ἀγὼν τὸν ἐλάττονα\n\n\n\nἴσον τῷ κρείττονι δεῖξαι, οἷον εἰ σύγκρισιν λέγοις\nἩρακλέους καὶ Ὀδυσσέως. ἀπαιτεῖ δὲ τὸ τοιοῦτο βίαιον\nῥήτορα καὶ δεινότητα, δεῖται δὲ καὶ γοργότητος\nἡ ἐργασία πανταχοῦ διὰ τὸ δεῖν ταχείας ποιεῖσθαι τὰς\nμεταβάσεις.\nΠερὶ ἠθοποιίας.9 Ἠθοποιία ἐστὶ μίμησις ἤθους ὑποκειμένου προσώπου,\nοἷον τίνας ἂν εἴποι λόγους Ἀνδρομάχη ἐπὶ Ἕκτορι.\nπροσωποποιία δέ, ὅταν πράγματι περιτιθῶμεν\nπρόσωπον, ὥσπερ ὁ Ἔλεγχος παρὰ Μενάνδρῳ, καὶ\nὥσπερ παρὰ τῷ Ἀριστείδῃ ἡ θάλασσα ποιεῖται τοὺς\nλόγους πρὸς τοὺς Ἀθηναίους. ἡ δὲ διαφορὰ δήλη·\nἐκεῖ μὲν γὰρ ὄντος προσώπου λόγους πλάττομεν, ἐνταῦθα\nδὲ οὐκ ὂν πρόσωπον πλάττομεν. εἰδωλοποιίαν\nδέ φασιν ἐκεῖνο, ὅταν τοῖς τεθνεῶσι λόγους περιάπτωμεν,\nὥσπερ Ἀριστείδης ἐν τῷ Πρὸς Πλάτωνα ὑπὲρ\nτῶν τεσσάρων· τοῖς γὰρ ἀμφὶ τὸν Θεμιστοκλέα περιῆψε\nλόγους.\nΓίνονται δὲ ἠθοποιίαι καὶ ὡρισμένων καὶ ἀορίστων\nπροσώπων· ἀορίστων μέν, οἷον ποίους ἂν εἴποι λόγους\nτις πρὸς τοὺς οἰκείους μέλλων ἀποδημεῖν, ὡρισμένων\nδέ, οἷον ποίους ἂν εἴποι λόγους Ἀχιλλεὺς πρὸς Δηιδάμειαν\nμέλλων ἐπὶ τὸν πόλεμον ἐξιέναι.\nΤῶν δὲ ἠθοποιιῶν αἳ μέν εἰσιν ἀπλαῖ, ὅταν τις\n\n\n\nαὐτὸς καθʼ ἑαυτὸν ὑποκέηται λόγους διατιθέμενος, αἳ\nδὲ διπλαῖ, ὅταν πρὸς ἄλλον· καθʼ ἑαυτὸν μέν, οἷον\nτίνας ἂν εἴποι λόγους στρατηγὸς ἀπὸ τῆς νίκης ἀναστρέφων,\nπρὸς ἄλλον δέ, οἷον τίνας ἂν εἴποι λόγους\nστρατηγὸς πρὸς τὸ στρατόπεδον μετὰ τὴν νίκην.\nΠανταχοῦ δὲ σώσεις τὸ οἰκεῖον πρέπον τοῖς ὑποκειμένοις\nπροσώποις τε καὶ καιροῖς· ἄλλος μὲν γὰρ νέου\nλόγος, ἄλλος δὲ πρεσβύτου, ἄλλος δὲ γεγηθότος, ἄλλος\nἀνιωμένου.\nΕἰσὶ δὲ αἳ μὲν ἠθικαί, αἳ δὲ παθητικαί, αἳ δὲ\nμικταί· ἠθικαὶ μέν, ἐν αἷς ἐπικρατεῖ διόλου τὸ ἦθος,\nοἷον τίνας ἂν εἴποι λόγους γεωργὸς πρῶτον ἰδὼν\nναῦν· παθητικαὶ δέ, ἐν αἷς διόλου τὸ πάθος, οἷον\nποίους ἂν εἴποι λόγους Ἀνδρομάχη ἐπὶ Ἕκτορι· μικταὶ\nδὲ αἱ σύνοδον ἔχουσαι ἤθους καὶ πάθους, οἷον τίνας\nἂν εἴποι λόγους Ἀχιλλεὺς ἐπὶ Πατρόκλῳ· καὶ γὰρ τὸ\nπάθος διὰ τὴν τοῦ Πατρόκλου σφαγὴν καὶ τὸ ἦθος,\nἐν ᾧ περὶ τοῦ πολέμου βουλεύεται.\nἩ δὲ ἐργασία κατὰ τοὺς τρεῖς χρόνους πρόεισι· καὶ\nἄρξῃ γε ἀπὸ τῶν παρόντων, ὅτι χαλεπά· εἶτα ἀναδραμῇ\n\n\n\n\nπρὸς τὰ πρότερα, ὅτι πολλῆς εὐδαιμονίας μετέχοντα·\nεἶτα ἐπὶ τὰ μέλλοντα μετάβηθι, ὅτι πολλῷ δεινότερα\nτὰ καταληψόμενα.\nἜστω δὲ καὶ σχήματα καὶ λέξεις πρόσφοροι τοῖς ὑποκειμένοις\nπροσώποις.\nΠερὶ ἐκφράσεως.Ἔκφρασίς ἐστι λόγος περιηγηματικός, ὥς φασιν, ἐναργὴς\nκαὶ ὑπ᾿ ὄψιν ἄγων τὸ δηλούμενον.\nΓίνονται δὲ ἐκφράσεις προσώπων τε καὶ πραγμάτων\nκαὶ καιρῶν καὶ τόπων καὶ χρόνων καὶ πολλῶν ἑτέρων·\nπροσώπων μέν, ὡς παρʼ Ὁμήρῳ «φολκὸς ἔην, χωλὸς\nδʼ ἕτερον πόδα»· πραγμάτων δὲ οἷον ἔκφρασις πεζομαχίας\nκαὶ ναυμαχίας· καιρῶν δὲ οἷον εἰρήνης, πολέμου·\nτόπων δὲ οἷον λιμένων, αἰγιαλῶν, πόλεων· χρόνων\nδὲ οἷον ἔαρος, θέρους, ἑορτῆς. — Γένοιτο δʼ ἄν\nτις καὶ μικτὴ ἔκφρασις, ὡς παρὰ τῷ Θουκυδίδῃ ἡ\nνυκτομαχία· ἡ μὲν γὰρ νύξ καιρός τις, ἡ δὲ μάχη\nπρᾶξις.\nἘπιχειρήσομεν δὲ τὰ μὲν πράγματα ἐκφράζοντες ἀπὸ\nτῶν προγεγονότων καὶ ἐν αὐτοῖς γινομένων καὶ ἐπισυμβαινόντων·\n\n\n\nοἷον εἰ πολέμου λέγοιμεν ἔκφρασιν,\nπρῶτον μὲν τὰ πρὸ τοῦ πολέμου ἐροῦμεν, τὰς στρατολογίας,\nτὰ ἀναλώματα, τοὺς φόβους, εἶτα τὰς συμβολάς,\nτὰς σφαγάς, τοὺς θανάτους, εἶτα τὸ τρόπαιον,\nεἶτα τοὺς παιᾶνας τῶν νενικηκότων, τῶν δὲ τὰ δάκρυα,\nτὴν δουλείαν. — Ἐὰν δὲ τόπους ἐκφράζωμεν ἢ χρόνους\nἢ πρόσωπα, ἕξομέν τινα καὶ ἐκ τῆς διηγήσεως καὶ ἐκ\nτοῦ καλοῦ ἢ χρησίμου ἢ παραδόξου λόγον.\nἈρεταὶ δὲ ἐκφράσεως μάλιστα μὲν σαφήνεια καὶ\nἐνάργεια· δεῖ γὰρ τὴν ἑρμηνείαν διὰ τῆς ἀκοῆς σχεδὸν\nτὴν ὄψιν μηχανᾶσθαι. ἔτι μέντοι συνεξομοιοῦσθαι τὰ\nτῆς φράσεως ὀφείλει τοῖς πράγμασιν· ἂν ἀνθηρὸν τὸ\nπρᾶγμα, ἔστω καὶ ἡ λέξις τοιαύτη, ἂν αὐχμηρὸν τὸ\nπρᾶγμα, ἔστω καὶ ἡ λέξις παραπλησία.\nἸστέον δέ, ὡς τῶν ἀκριβεστέρων τινὲς οὐκ ἔθηκαν\nτὴν ἔκφρασιν εἰς γύμνασμα ὡς προειλημμένην καὶ ἐν\nμύθῳ καὶ ἐν διηγήματι καὶ ἐν τόπῳ κοινῷ καὶ ἐν ἐγκωμίῳ·\nκαὶ γὰρ ἐκεῖ, φασίν, ἐκφράζομεν καὶ τόπους\nκαὶ ποταμοὺς καὶ πράγματα καὶ πρόσωπα. ἀλλʼ ὅμως,\nἐπειδή τινες οὐ φαῦλοι καὶ ταύτην ἐγκατηρίθμησαν\nτοῖς γυμνάσμασιν, οἷς ἠκολουθήσαμεν καὶ ἡμεῖς ῥᾳθυμίας\nἔγκλημα φεύγοντες.\nΠερὶ θέσως.11 Τῆς θέσεως ὅρον ἀποδεδώκασι τὸ τὴν θέσιν εἶναι\nἐπίσκεψίν τινος πράγματος θεωρουμένου ἀμοιροῦσαν\nπάσης ἰδικῆς περιστάσεως. ἔοικε γὰρ ἡ θέσις καθολικῆς\nσυμβουλῆς τόπον ἐπέχειν οὐ πρός τι πρόσωπον ὑποκείμενον,\nἀλλʼ ἁπλῶς κοινῶς πρὸς ὁτιοῦν κατὰ ἀναθεώρησιν\nμόνων τῶν προσόντων τῷ πράγματι τὴν διέξοδον\nλαμβάνουσα· ὅταν γὰρ ἐξετάσωμεν, εἰ γαμητέον,\nοὐ τῷ δεῖνι προσθέντες λέγομεν, οἷον Περικλεῖ ἢ\nἈλκιβιάδῃ, ἢ ἐπὶ τοῖσδε τοῖς συμβεβηκόσιν ἢ ταύτην\nἔχοντι τὴν ἡλικίαν ἢ τοιαύτῃ κεχρημένῳ τύχῃ, ἀλλʼ\nἁπλῶς ταῦτα πάντα ἀφελόντες τὸ πρᾶγμα ἐφʼ ἑαυτοῦ\nθεωρήσομεν, τῶν προσόντων αὐτῷ τὴν ἐξέτασιν ποιούμενοι,\nοἷον εἰ ποιητέον τόδε ᾡτινιοῦν διὰ τὸ τοιάδε\nεἶναι τὰ ἀποβαίνοντα τοῖς μετιοῦσιν· ὡς, ἐὰν ὡρισμένον\nπρόσωπον λάβωμεν καὶ περίστασίν τινα καὶ οὕτω\n\n\n\nτὴν διέξοδον τῶν λόγων ποιώμεθα, οὐ θέσις ἔσται\nἀλλ᾿ ὑπόθεσις.\nΤῶν δὲ θέσεων αἳ μὲν πολιτικαί, αἳ δὲ οὔ· καὶ πολιτικαὶ\nμὲν αἱ ὑποπεπτωκυῖαι ταῖς κοιναῖς ἐννοίαις, οἷον\nεἰ ῥητορευτέον καὶ ὅσα τοιαῦτα· οὐ πολιτικαὶ δέ, ὅσαι\nοἰκεῖαί τινος ἐπιστήμης καὶ προσήκουσαι τοῖς περὶ αὐτὰς\nἀναστρεφομένοις, οἷον εἰ σφαιροειδὴς ὁ οὐρανός,\nεἰ πολλοὶ κόσμοι, εἰ ὁ ἥλιος πῦρ. αἵδε μὲν οὖν φιλοσόφοις\nἁρμόζουσιν, ἐν δὲ ταῖς ἄλλαις τοὺς ῥήτορας\nγυμναστέον. ὠνόμιασαν δὲ τινὲς ταύτας μὲν πρακτικάς,\nἐκείνας δὲ θεωρητικάς· ταύτας μὲν γὰρ ἐνδέχεται καὶ\nπραχθῆναι, ἐκείνων δὲ τὸ τέλος ἡ θεωρία.\nΔιαφέρει δὲ τόπου ἡ θέσις, ὅτι ὁ μὲν τόπος ἐστὶν\nὁμολογουμένου πράγματος αὔξησις, ἡ δὲ θέσις ἀμφισβητουμένου\nπράγματος ζήτησις.\nΤῶν δὲ θέσεων αἳ μὲν ἁπλαῖ, αἳ δὲ κατὰ τὸ πρός\nτι λαμβάνονται, αἳ δὲ διπλαῖ νομίζονται. ἐὰν γὰρ λέγωμεν\n῾εἰ γαμητέονʼ, ἁπλῆ· ἐὰν δὲ ῾ εἰ βασιλεῖ γαμητέονʼ,\nπρός τι· ἐὰν δὲ λέγωμεν εἰ ἀθλητέον μᾶλλον ἢ\nγεωργητέον᾿ , διπλῆ, δεῖ γὰρ τοῦ μὲν ἀποτρέπειν, ἐπὶ\nδὲ τὸ προτρέπειν.\nΔιαιροῦνται δὲ αἱ θέσεις τοῖς τελικοῖς καλουμένοις\n\n\n\nκεφαλαίοις, τῷ δικαίῳ, τῷ συμφέροντι, τῷ δυνατῷ,\nτῷ πρέποντι· οἷον ὅτι δίκαιον γαμεῖν καὶ τὸν αὐτὸν\nἔρανον εἰσφέρειν τῷ βίῳ· ὅτι συμφέρον, πολλὰ γὰρ ἐξ\nαὐτοῦ τὰ παραμύθια· ὅτι δυνατόν, ἐκ γὰρ τῶν ὁμοίων\nγαμεῖν δυνατόν· ὅτι πρέπον, τῷ μὴ θηριωδῶς δοκεῖν\nδιακεῖσθαι. οὕτω κατασκευάσεις· ἀνατρέψεις δὲ ἐκ τῶν\nἐναντίων. λύσεις δὲ καὶ τὰς εὑρισκομένας ἀντιθέσεις.\nἐπὶ δὲ τελευτῆς αἱ προτροπαὶ καὶ τὰ κοινὰ ἔθη πάντων\nἀνθρώπων.\nΠερὶ νόμου εἰσφορᾶς.12 Καὶ τὴν τοῦ νόμου εἰσφορὰν τάττουσι τινὲς ἐν γυμνάσμασιν.\nἐπεὶ δὲ καὶ ἐν πραγματικῇ νόμων θέσεις\nκαὶ κατηγορίαι ἐμπίπτουσαι ποιοῦσι ζήτησιν, διαφορὰν\nἐκείνην φασίν· ἐν μὲν γὰρ πραγματικῇ περίστασίς ἐστιν,\nἐν γυμνάσματι δὲ οὐκ ἔστιν· οἷον ῾ ἐν σπάνει χρημάτων\nγράφει τις ὠνητὰς εἶναι τὰς ἀρχάςʼ, οὐκοῦν ἔχεις τὸν\nκαιρὸν τὴν σπάνιν· ἐν γυμνάσματι δὲ τοῦτο οὐκ ἔστιν,\nἀλλʼ ἁπλῶς γράφει τις ὠνητὰς εἶναι τὰς ἀρχάς, ἄνευ\nκαιροῦ καὶ τῆς ἄλλης περιστάσεως.\nΔιαιρεῖται δὲ τῷ σαφεῖ, τῷ δικαίῳ, τῷ νομίμῳ, τῷ\nσυμφέροντι, τῷ δυνατῷ, τῷ πρέποντι. τῷ μὲν σαφεῖ,\nὡς παρὰ Δημοσθένει «ἀλλὰ πᾶσιν εἶναι ταῦτα γνῶναι\nκαὶ μαθεῖν ἁπλᾶ καὶ σαφῆ τὰ δίκαια»· τῷ νομίμῳ δέ,\nὅταν λέγωμεν ὅτι ῾ παρὰ τοὺς ἀρχαίους ἐστὶ νόμουςʼ·\nτῷ δικαίῳ δέ, ὅταν λέγωμεν ὅτι ῾ καὶ παρὰ τὴν φύσιν καὶ\nπαρὰ τὸ ἔθοςʼ· τῷ συμφέροντι δέ, ὅταν λέγωμεν ὅτι\nκαὶ νῦν καὶ εἰς τὸν ἐπιόντα χρόνον βλάπτειʼ· τῷ δυνατῷ\nδέ, ὅταν λέγωμεν ὅτι ῾ οὐδὲ δύναται γενέσθαιʼ·\nτῷ πρέποντι δέ, ὅταν λέγωμεν ὡς ῾ εἰς δόξαν βλάπτειʼ.\n"};
