var sequence = {"name":"Aelius Theon. Προγυμνάσματα","data":"Οἱ μὲν παλαιοὶ τῶν ῥητόρων, καὶ μάλιστα οἱ εὐδοκιμηκότες, 1\nοὐκ ᾤοντο δεῖν ἐφικέσθαι τρόπον τινὰ τῆς\nῥητορικῆς, πρὶν ἁμωσγέπως ἅψασθαι φιλοσοφίας, καὶ\nτῆς ἐκεῖθεν ἐμπλησθῆναι μεγαλονοίας· νῦν δὲ οἱ πλείους\nτοσοῦτον δέουσι τῶν τοιούτων λόγων ἐπαΐειν, ὥστε\nοὐδὲ τῶν ἐγκυκλίων καλουμένων μαθημάτων ὁτιοῦν\nμεταλαμβάνοντες ᾄττουσιν ἐπὶ τὸ λέγειν, καὶ τὸ πάντων\nἀγροικότατον, ὅτι οὐδὲ οἷς προσῆκόν ἐστιν ἐγγυμνασάμενοι,\nἐπὶ τὰς δικανικὰς καὶ δημηγορικὰς ἴενται\nὑποθέσεις, τὸ δὴ λεγόμενον κατὰ τὴν παροιμίαν,\nἐν πίθῳ τὴν κεραμείαν μανθάνοντες. περὶ μὲν οὖν τῶν\nἄλλων, ἃ χρὴ μανθάνειν τὸν μέλλοντα ῥητορεύειν, ἄλλοι\nγραφέτωσαν, ἃ δὲ πρὸ τῆς ὑποθέσεως ἀναγκαῖόν\nἐστιν εἰδέναι τε καὶ ἐπιεικῶς ἐγγυμνάζεσθαι, ταῦτα νῦν\nπειράσομαι παραδοῦναι, οὐχ ὡς οὐχὶ καὶ ἄλλων τινῶν\nσυγγεγραφότων περὶ τούτων, ἀλλʼ οὐ μικρόν τι καὶ\nαὐτὸς ἐλπίζων συλλήψεσθαι τοῖς λέγειν προαιρουμένοις.\nοὐ γὰρ μόνον τοῖς ἤδη παραδεδομένοις γυμνάσμασιν\nἕτερα ἄττα ἐπεξεύρομεν, ἀλλὰ καὶ ἑκάστου ὅρον ἐπειράθημεν\nἀποδοῦναι, ὥστε ἐρωτηθέντα, τί ἐστιν ἕκαστον\nαὐτῶν, ἔχειν εἰπεῖν, οἷον ὅτι μῦθός ἐστι λόγος\nψευδὴς εἰκονίζων ἀλήθειαν, ἔτι τε καὶ τὴν διαφορὰν\nαὐτῶν πρὸς ἄλληλα δεδηλώκαμεν, καὶ τὰς ἀφορμὰς\nτῶν εἰς ἕκαστον λόγων παραδεδώκαμεν, προσυπεδείξαμεν\nδὲ καὶ ὡς ἄν τις αὐτοῖς ἐπιμελέστατα χρήσαιτο.\nὩς δὲ καὶ παντελῶς εἰσιν ὠφέλιμα τοῖς τὴν ῥητορικὴν δύναμιν ἀναλαμβάνουσιν, οὐδὲ\nτοῦτο ἄδηλον. ὅ τε γὰρ καλῶς καὶ πολυτρόπως διήγησιν καὶ μῦθον ἀπαγγείλας καλῶς καὶ ἱστορίαν\nσυνθήσει, καὶ τὸ ἰδίως ἐν ταῖς ὑποθέσεσι\nκαλούμενον ἴδιον διήγημα (οὐδὲ γὰρ ἄλλο τί ἐστιν ἱστορία ἢ σύστημα\nδιηγήσεως) ὅταν ὁ ἀνασκευάσαι ταῦτα ἢ κατασκευάσαι δυνάμενος, μὴ μικρὸν ἀπολείπηται\nτῶν τὰς ὑποθέσεις λεγόντων· πάντα γὰρ ὅσα ποιοῦμεν ἐν ταῖς δικανικαῖς ὑποθέσεσι, καὶ ἐνταῦθά\nἐστι· πρῶτον μὲν προοίμιον καὶ διήγημα, ἔπειτα δὲ πρὸς ἕκαστον τῶν εἰρημένων ἐν\nτῷ διηγήματι ἢ τῷ μύθῳ πειρώμεθα ἀπαντᾶν, καὶ ἐφʼ ἑκάστῳ πορίζεσθαι ἔλεγχον, ἔτι δὲ καὶ\nφροντίζομεν, ὅπως καλῶς τάξομεν ἕκαστον τῶν ἐπιχειρημάτων, καὶ αὐξάνομεν δὲ καὶ διασύρομεν καὶ τἄλλα, περὶ ὧν ἐπὶ τοῦ παρόντος μακρὸν ἂν εἴη λέγειν. καὶ μὴν ἡ διὰ τῆς χρείας\nγυμνασία οὐ μόνον τινὰ δύναμιν λόγων ἐργάζεται, ἀλλὰ καὶ χρηστόν τι ἦθος ἐγγυμναζομένων ἡμῶν\nτοῖς τῶν σοφῶν ἀποφθέγμασιν. ὁ δὲ καλούμενος κοινὸς τόπος καὶ ἡ ἔκφρασις προφανῆ\nτὴν ὠφέλειαν ἔχουσι, πανταχοῦ τῶν παλαιῶν τῶν μὲν ἱστορικῶν πάντων ἐπὶ πλεῖστον τῇ ἐκφράσει,\nτῶν δὲ ῥητορικῶν τῷ τόπῳ κεχρημένων. καὶ ἡ προσωποποιΐα δὲ οὐ μόνον ἱστορικὸν γύμνασμά ἐστιν,\nἀλλὰ καὶ ῥητορικὸν καὶ διαλογικὸν καὶ ποιητικόν, κἀν τῷ καθʼ ἡμέραν βίῳ, κἀν ταῖς\nπρὸς ἀλλήλους ὁμιλίαις πολυωφελέστατον, καὶ πρὸς τὰς ἐντεύξεις τῶν συγγραμμάτων χρησιμώτατον. διὰ τοῦτο πρῶτον μὲν Ὅμηρον ἐπαινοῦμεν, ὅτι\nοἰκείους λόγους περιτέθεικεν ἑκάστῳ τῶν εἰσαγομένων προσώπων, τὸν δὲ Εὐριπίδην καταμεμφόμεθα,\nὅτι παρὰ καιρὸν αὐτῷ Ἑκάβη φιλοσοφεῖ. ἀλλὰ μὴν καὶ τὸ τῆς συγκρίσεως γύμνασμα\nκαὶ ἐν τοῖς δικανικοῖς λόγοις ἐστὶ χρήσιμον, συγκρινόντων ἡμῶν ἤτοι τὰ ἀδικήματα\nτοῖς ἀδικήμασιν, ἢ τὰ εὐεργετήματα τοῖς εὐεργετήμασιν, ὁμοίως δὲ καὶ ἐν τοῖς ἐγκωμίοις\nἀντιπαραβαλλόντων ἡμῶν τὰς εὐπραγίας· ἐν δὲ ταῖς συμβουλαῖς καὶ πάνυ ἔκδηλος ἡ ὠφέλεια. περὶ\nγὰρ τὸ αἱρετώτερόν εἰσιν οἱ τῶν συμβουλευόντων λόγοι. περὶ δὲ τῆς θέσεως τί ἄν τις\nλέγοι; οὐδὲν γὰρ ἄλλο τῆς ὑποθέσεως διαφέρει, πλὴν ὅτι προσώπων ὡρισμένων καὶ τόπου καὶ χρόνου\nκαὶ τρόπου καὶ αἰτίας ἐστὶν ἀπαρέμφατον, οἷον θέσις μὲν εἰ προσήκει πολιορκουμένοις στράτευμα πέμπειν εἰς τὴν ὑπερορίαν, ὑπόθεσις δὲ εἰ Ἀθηναίοις προσήκει πολιορκουμένοις ὑπὸ Πελοποννησίων εἰς Σικελίαν στράτευμα πέμπειν.\nὁμοίως δὲ καὶ ἡ τῶν νόμων κατηγορία καὶ ἡ ἀπολογία οὐκ ἐλάχιστον μέρος τῆς ὑποθέσεώς ἐστιν. οἱ\nγοῦν κάλλιστοι τῶν Δημοσθενικῶν λόγων εἰσίν, ἐν οἷς περὶ νόμου τὶ ἢ ψηφίσματος ἀμφισβητεῖται, λέγω δὲ τόν τε περὶ στεφάνου καὶ τὸν κατὰ Ἀνδροτίωνος καὶ Τιμοκράτους\nκαὶ πρὸς Λεπτίνην καὶ κατὰ Ἀριστοκράτους· ὀλίγον γὰρ διήνεγκεν, εἰ μὴ νόμον ἀλλὰ ψήφισμα ὁ\nἈριστοκράτης ἔγραψε. τὸ δὲ ἐγκώμιον οὐδὲ αὐτὸς μὲν ἀγνοῶ, ὅτι εἶδός ἐστιν ὑποθέσεως· τῆς γὰρ ὑποθέσεως εἴδη τρία,\nἐγκωμιαστικόν, ὅπερ ἐκάλουν ἐπιδεικτικὸν οἱ περὶ τὸν Ἀριστοτέλην, δικανικόν, συμβουλευτικόν·\nἀλλʼ ἐπεὶ καὶ τοῖς νεωτέροις προβάλλειν πολλάκις εἰώθαμεν ἐγκώμια γράφειν, διὰ τοῦτο ἐν τοῖς\nπρογυμνάσμασιν αὐτὸ ἔταξα, καὶ ἅμα τὴν μὲν ἀκριβῆ τούτου τεχνολογίαν ὑπερεθέμην\nεἰς τὴν προσήκουσαν χώραν, νῦν δὲ ἁπλουστέραν πεποίημαι τὴν διδασκαλίαν. ἡ δὲ ἀνάγνωσις, ὡς\nτῶν πρεσβυτέρων τις ἔφη, Ἀπολλώνιος δοκεῖ μοι ὁ Ῥόδιος, τροφὴ λέξεώς ἐστι τυπούμενοι γὰρ τὴν\nψυχὴν ἀπὸ καλῶν παραδειγμάτων κάλλιστα καὶ μιμησόμεθα τὴν δὲ ἀκρόασιν τίς οὐκ ἂν ἀσμενίσειε, τὰ μετὰ πόνων τοῖς\nἄλλοις εἰργασμένα ἑτοίμως λαμβάνων; ἀλλʼ ὥσπερ τοῖς ζωγραφεῖν βουλομένοις οὐδὲν ὄφελος\nκατανοεῖν τά τε Ἀπελλοῦ καὶ Πρωτογένους καὶ Ἀντιφίλου ἔργα, ἐὰν μὴ καὶ αὐτοὶ γράφειν\nἐπιχειρῶσιν, οὕτω καὶ τοῖς ῥητορεύειν μέλλουσιν οὕτε τῶν πρεσβυτέρων οἱ λόγοι,\nοὔτε τῶν διανοημάτων τὸ πλῆθος, οὔτε τὸ περὶ τὴν λέξιν καθαρόν, οὔτε σύνθεσις ἡρμοσμένη, οὔτε\nἀκρόασις ἀστεία, οὔτε ὅλως τῶν ἐν τῇ ῥητορικῇ καλῶν οὐδέν ἐστι χρήσιμον, ἐὰν μὴ καὶ αὐτὸς\nἕκαστος ταῖς καθʼ ἑκάστην ἡμέραν γραφαῖς ἐγγυμνάζηται. ἡ δὲ παράφρασις οὐχ ὥς\nτισιν εἴρηται ἢ ἔδοξεν, ἄχρηστός ἐστι· τὸ γὰρ καλῶς εἰπεῖν, φασιν, ἅπαξ περιγίνεται, δὶς δὲ\nοὐκ ἐνδέχεται· οὗτοι δὲ σφόδρα τοῦ ὀρθοῦ διημαρτήκασι. τῆς γὰρ διανοίας ὑφʼ ἑνὶ πράγματι μὴ\nκαθʼ ἕνα τρόπον κινουμένης, ὥστε τὴν προσπεσοῦσαν αὐτῇ φαντασίαν ὁμοίως\nπροενέγκασθαι, ἀλλὰ κατὰ πλείους, καὶ ποτὲ μὲν ἀποφαινομένων ἡμῶν, ποτὲ δὲ ἐρωτώντων, ποτὲ δὲ\nπυνθανομένων, ποτὲ δὲ εὐχομένων, ποτὲ δὲ κατʼ ἄλλον τινὰ τρόπον τὸ νοηθὲν ἐκφερόντων, οὐδὲν\nκωλύει κατὰ πάντας τοὺς τρόπους τὸ φαντασθὲν ἐπίσης καλῶς ἐξενεγκεῖν. μαρτύρια δὲ\nτούτου καὶ παρὰ ποιηταῖς καὶ ἱστορικοῖς, καὶ ἀπλῶς πάντες οἱ παλαιοὶ φαίνονται τῇ παραφράσει\nἄριστα κεχρημένοι, οὐ μόνον τὰ ἑαυτῶν ἀλλὰ καὶ τὰ ἀλλήλων μεταπλάσσοντες. Ὅμηρον μεταφράζων,\nὅτε φησί, τοῖος γὰρ νόος ἐστὶν ἐπιχθονίων ἀνθρώπων,οἷον ἐπʼ ἦμαρ ἄγῃσι πατὴρ ἀνδρῶν τε θεῶν τε, ὁ Ἀργίλοχος, τοῖος ἀνθρώποισι θυμὸς Γλαῦκε Λεπτίνεω πάϊ,γίγνεται θνητοῖς, ὁκοῖον Ζεὺς ἐφʼ ἡμέρην ἄγει. καὶ πάλιν Ὅμηρος ἅλωσιν πόλεως τοῦτον τὸν τρόπον εἴρηκεν,\nἄνδρας μὲν κτείνουσι, πόλιν δέ τε πῦρ ἀμαθύνει,τέκνα δέ τʼ ἄλλοι ἄγουσι, βαθυζώνους τε γυναῖκας. ὁ δὲ Δημοσθένης οὕτως, ὅτε γοῦν ἐπορευόμεθα εἰς Δελφούς, ἐξ ἀνάγκης ὁρᾶν ἦν ταῦτα\nπάντα, οἰκίας κατεσκαμμένας, τείχη περιῃρημένα, χώραν ἔρημον τῶν ἐν ἡλικίᾳ, γύναια\nδὲ καὶ παιδάρια ὀλίγα, καὶ πρεσβύτας ἀνθρώπους οἰκτρούς. ὁ δὲ Αἰσχίνης οὕτως, ἀλλὰ ταῖς γε\nδιανοίαις ἀποβλέψατε αὐτῶν εἰς τὰς συμφοράς, καὶ νομίσατε ὁρᾶν ἁλισκομένην τὴν πόλιν, τειχῶν κατασκαφάς, ἐμπρήσεις οἴκων, ἱερὰ συλώμενα, ἀγομένας γυναῖκας καὶ παῖδας εἰς\nδουλείαν, πρεσβύτας ἀνθρώπους, πρεσβύτιδας\nγυναῖκας, ὀψὲ μεταμανθάνοντας τὴν ἐλευθερίαν. ἔτι δὲ ὁ μὲν Θουκυδίδης φησί· φθόνος γὰρ τοῖς ζῶσι πρὸς τὸ ἀντίπαλον, τὸ δὲ μὴ ἐμποδὼν ἀνανταγωνίστῳ εὐνοίᾳ τετίμηται. ὁ δὲ\nΘεόπομπος· ἐπίσταμαι γάρ, ὅτι τοὺς μὲν ζῶντας πολλοὶ μετὰ δυσμενείας ἐξετάζουσι, τοῖς δὲ\nτετελευτηκόσι διὰ τὸ πλῆθος τῶν ἐτῶν ἐπανιᾶσι τοὺς φθόνους. ὁ δὲ Δημοσθένης οὕτω·\nτίς γὰρ οὐκ οἶδε τῶν πάντων, ὅτι τοῖς μὲν ζῶσιν ἅπασιν ὕπεστί τις ἢ πλείων ἢ ἐλάττων φθόνος,\nτοὺς τεθνεῶτας δὲ οὐδὲ τῶν ἐχθρῶν τις μισεῖ; καὶ μέντοι γε ὁ Φίλιστος τὸν Ἀττικὸν\nὅλον πόλεμον ἐν τοῖς Σικελικοῖς ἐκ τῶν Θουκυδίδου μετενήνοχε, καὶ Δημοσθένης εἰς τὸν κατὰ\nΜειδίου τά τε Λυσίου καὶ Λυκούργου ἐκ τῶν τῆς\nὕβρεως λόγων, καὶ τὰ Ἰσαίου ἐκ τῶν κατὰ Διοκλέους ὕβρεως εὕροις δʼ ἄν καὶ παρὰ Ἰσοκράτει ἐν τῷ\nπανηγυρικῷ τὰ ἐν τῷ Λυσίου ἐπιταφίῳ καὶ τῷ Ὀλυμπικῷ. ἀλλὰ μὴν καὶ αὐτὸς ὁ\nΔημοσθένης πολλάκις ἑαυτὸν παραφράζει, οὐ μόνον τὰ ἐν ἄλλοις λόγοις αὑτῷ εἰρημένα\nἀλλαχόσε μεταφέρων, ἀλλὰ καὶ ἐν ἑνὶ λόγῳ πολλάκις φαίνεται ταὐτὰ μυριάκις εἰρηκώς, τῇ δὲ τῆς ἑρμηνείας ποικιλίᾳ λανθάνει τοὺς ἀκούοντας.\nἐν μέν γε τῷ κατὰ Μειδίου φησί· τίς γὰρ ἡμῶν οὐκ οἶδε τοῦ μὲν πολλὰ τοιαῦτα\nγενέσθαι τὸ μὴ κολάζεσθαι τοὺς ἐξαμαρτάνοντας αἴτιον ὄν, τοῦ δὲ μηδένα ὑβρίζειν τὸ λοιπὸν τὸ\nδίκην τὸν ἀεὶ ληφθέντα, ἣν προσήκει, διδόναι, μόνον αἴτιον γενόμενον; ἐν δὲ τῷ\nκατὰ Ἀριστοκράτους (τὸ δὲ αὐτὸ καὶ κατὰ Ἀνδροτίωνος) οὐ γὰρ εἴ τι πώποτε μὴ κατὰ τούς νόμους\nἐπράχθη, σὺ δὲ τοῦτο ἐμιμήσω, διὰ τοῦτο ἀποφύγοις ἂν δικαίως, ἀλλὰ τοὐναντίον, πολὺ μᾶλλον\nἁλίσκεσθαι διὰ ταῦτα ὥσπερ γὰρ εἴ τις ἐκείνων ἑάλω, σὺ τάδʼ οὐκ ἄν ἔγραψας, οὕτως\nἄν σὺ δίκην δῷς, ἄλλος οὐ γράψει. ἐν δὲ τοῖς Φιλιππικοῖς τὰ αὐτὰ πράγματα ἄνω καὶ κάτω λέγων\nδιατετέλεκε, καὶ ἐν τῷ πρὸς Λεπτίνην, ὅτι μὴ δεῖ τοὺς εὖ ποιήσαντας ἀφελέσθαι τὰ\nδοθέντα, οὐδʼ ὀλιγάκις εἴρηκεν· ἐν δὲ τῷ ὑπὲρ τοῦ στεφάνου, ὅτι οὐκ ἐπὶ τῷ τέλει τῶν\nπεπραγμένων κατηγορεῖν δίκαιον ἦν, ἀλλὰ καθʼ ἕκαστον τῶν πολιτευμάτων ἐλέγχειν, παρʼ ὅλον τὸν\nλόγον παρέσπαρται· τὰ δὲ περὶ τῆς λύσεως τῶν αἰχμαλώτων, τίς οὐκ οἶδεν ἐν τῷ περὶ\nτῆς παραπρεσβείας διατεθρυλημένα; καὶ μὴν καὶ τὸ\nτῆς ἐξεργασίας εἶδος, πολλαχοῦ τε ἄλλοθεν ὠφέλιμον, μάλιστα δὲ ἐν ταῖς δευτερολογίαις· ἡ δὲ\nἀντίῤῥησις ἐν ταῖς ἀντιγραφαῖς.\nΤὴν δὲ τάξιν τῶν γυμνασμάτων αὐτῶν οὕτω ποιησόμεθα·\nπρῶτον μὲν ἀπὸ τῆς χρείας· βραχύ τε γὰρ τοῦτο\nκαὶ εὐμνημόνευτον, ἔπειτα δὲ τοῦ μύθου καὶ τῆς διηγήσεως,\nπλὴν τῆς τούτων ἀνασκευῆς τε καὶ κατασκευῆς·\n\n\nταῦτα γὰρ τῶν ἄλλων ὕστερα ἔοικέ πως εἶναι ὡμολόγηται\nγὰρ παρὰ πᾶσιν, ὅτι τοῦ ῥήτορος ἔργον ἐστὶ τό\nτε ἀποδεῖξαι τὰ ἀμφισβητούμενα καὶ τὸ αὐξῆσαι τὰ ἀποδεδειγμένα·\nπροτερεῖ μὲν οὖν τῇ φύσει καὶ τῇ χρήσει ὁ\nἀποδεικτικὸς λόγος, ἕπεται δὲ ὁ αὐξητικός· πρότερον\nγὰρ δεῖ τινα ὡς προδότην ἐλέγξαι, εἶτα ὡς ἐπὶ μεγάλῳ\nἀδικήματι τῇ προδοσίᾳ τοὺς ἀκούοντας παροξῦναι. οὐ\nμὴν ὥσπερ τῇ φύσει προτερεῖν τὴν ἀπόδειξιν ἔφαμεν\nτῆς αὐξήσεως, οὕτω καὶ τὴν γυμνασίαν ἔχειν συμβέβηκεν,\nἀλλὰ καὶ πᾶν τοὐναντίον· πρότερα γὰρ τὰ ῥᾷστα\nτῶν δυσχερεστέρων· ῥᾷον δὲ αὐξῆσαι τὸ φανερὸν ἢ τὸ\nἀφανὲς ἀποδεῖξαι, διόπερ αὐτοὶ ἀρχόμενοι ἐξ ἰδίας δυνάμεως\nἐγχειρεῖν καὶ ἀνασκευάζειν ἢ κατασκευάζειν ἀρξόμεθα\nἀπὸ τοῦ τόπου, εἶτα τῆς ἐκφράσεως, ἐξῆς δὲ\nτῆς προσωποποιΐας, εἶτα ἐν τοῖς ἐγκωμίοις γυμνασόμεθα,\nεἶτα ἐν ταῖς συγκρίσεσι ταῦτα γάρ ἐστι τὰ ὁμολογούμενα\nκαὶ μηδεμίαν ἀντιλογίαν ἔχοντα· μετὰ δὲ\nταῦτα καὶ πρὸς τοῖς ἀμφισβητουμένοις γυμνάσμασι τὴν\nἄσκησιν ποιησόμεθα. ἔστι δὲ πρῶτον αὐτῶν ἡ τῶν\nχρειῶν ἀνασκευή, εἶτα τῶν Αἰσωπείων λόγων καὶ τῶν\nἱστορικῶν καὶ μυθικῶν διηγήσεων, εἶτα ἡ τῶν θέσεων,\nκαὶ ἑξῆς ἡ τῶν νόμων τῇ δὲ ἀναγνώσει καὶ τῇ ἀκροάσει\nκαὶ τῇ παραφράσει χρησόμεθα ἀπʼ ἀρχῆς, τῇ δὲ ἐξεργασίᾳ\nκαὶ πολλῷ μᾶλλον τῇ ἀντιῤῥήσει, ὅταν ἕξιν τινὰ\nπεριποιησώμεθα.\nΠΕΡΙ ΤΗΣ ΤΩΝ ΝΕΩΝ ΑΓΩΓΗΣ,ἐν ᾧ καὶ περὶ τῆς παρὰ τοῖς παλαιοῖς χρήσεως τῶνπρογυμνασμάτων.Πρῶτον μὲν ἀπάντων χρὴ τὸν διδάσκαλον ἑκάστου 2\nγυμνάσματος εὖ ἔχοντα παραδείγματα ἐκ τῶν παλαιῶν\n\n\nσυγγραμμάτων ἀναλεγόμενον προστάττειν τοῖς νέοις ἐκμανθάνειν,\nοἷον χρείας μὲν ὁποία ἐστὶν ἡ παρὰ Πλάτωνι\nἐν τῷ πρώτῳ τῆς πολιτείας, Σοφοκλεῖ ποτε\nτῷ ποιητῇ προσελθών τις, πῶς ἔφη, Σοφόκλεις,\nἔχεις πρὸς τὰ ἀφροδίσια; ἔτι οἷός τε\nεἶ γυναιξὶ συγγίνεσθαι; καὶ ὅς, εὐφήμει,\nἔφη, ὦ ἄνθρωπε· ἀσμενέστατα μέντοι αὐτὰ\nἀπέφυγον, ὥσπερ λυττῶντά τινα καὶ ἄγριον\nδεσπότην ἀποδράς. μύθου δὲ ὁποῖός ἐστι παρὰ\nἩροδότῳ τοῦ αὐλητοῦ, καὶ παρὰ Φιλίστῳ τοῦ ἵππου\nκαὶ τῶν ἐν ἑκατέρῳ ἐν τῇ πρώτῃ καὶ ἐν τῇ δευτέρᾳ,\nκαὶ ἐν τῇ εἰκοστῇ Θεοπόμπου τῶν Φιλιππικῶν ὁ τοῦ\nπολέμου καὶ τῆς ὕβρεως, ὃν ὁ Φίλιππος διεξέρχεται\nπρὸς τοὺς αὐτοκράτορας τῶν Χαλκιδέων, καὶ Ξενοφῶντος\nἐν τῷ δευτέρῳ τῶν ἀπομνημονευμάτων ὁ τοῦ κυνὸς\nκαὶ τῶν προβάτων. διηγήσεως δὲ παραδείγματα\nἂν εἴη κάλλιστα τῶν μὲν μυθικῶν ἡ Πλάτωνος ἐν τῷ\nδευτέρῳ τῆς πολιτείας περὶ τοῦ δακτυλίου τοῦ Γύγου,\nκαὶ ἐν τῷ συμποσίῳ περὶ τῆς γενέσεως τοῦ ἔρωτος,\nπερὶ δὲ τῶν ἐν Ἅιδου ἐν τῷ Φαίδωνι καὶ τῷ δεκάτῳ\nτῆς πολιτείας, καὶ παρὰ Θεοπόμπῳ ἐν τῇ ὀγδόη τῶν\nΦιλιππικῶν ἡ τοῦ Σειληνοῦ τῶν δὲ πραγματικῶν ἡ\nπερὶ Κύλωνος παρʼ Ἡροδότῳ καὶ Θουκυδίδῃ, καὶ περὶ\nἈμφιλόχου τοῦ Ἀμφιάρεω ἐν τῇ τρίτῃ Θουκυδίδου, καὶ\nτὰ περὶ Κλέοβιν καὶ Βίτωνα ἐκ τῆς πρώτης Ἡροδότου\nἔχουσι δὲ καὶ περὶ Δαιδάλου τῆς ἀφίξεως πρὸς Κώκαλον\nτὸν Σικανῶν βασιλέα Ἔφορος μὲν ἐν τῇ ἑβδόμῃ, Φίλιστος\nδὲ ἐν τῇ πρώτῃ. εὕροις δʼ ἂν καὶ ἐν τῷ περὶ τῆς\nπαραπρεσβείας Δημοσθένους ἰσχνὸν καὶ γλαφυρὸν διήγημα\nπερὶ τῶν ἀγομένων Ὀλυμπίων ὑπὸ Φιλίππου μετὰ\nτὴν Ὀλύνθου ἅλωσιν. ἔχομεν δὲ καὶ ἀνασκευὰς καὶ κατασκευὰς\nπαρὰ τοῖς παλαιοῖς χρειῶν καὶ γνωμῶν καὶ\n\n\nἀποφάσεων καὶ τοιούτων. καὶ δὴ ἁρμόττοι ἄν εἰς τοῦτο\nτὸ εἶδος, ὅσα λέγεται ὑπὸ τοῦ Ἐφόρου ἐν τῇ ἑνδεκάτῃ\nτῶν ἱστοριῶν πρὸς τὰς ὑπὸ τῶν παλαιοτέρων περὶ τοῦ\nΝείλου καταβεβλημένας ἀποφάσεις· διηγημάτων μὲν\nμυθικῶν ἐν τῇ δευτέρᾳ Ἡροδότου τούτων πέρι, ὧν\nἝλληνες μυθεύουσιν, ὡς Αἰγύπτιοι μὲν Ἡρακλέα ἐπιδημήσαντα\nθύειν ἐπεχείρουν τῷ Διΐ, ὁ δὲ πολλὰς μυριάδας\nαὐτῶν κατεφόνευσε καὶ παρὰ Ἐφόρῳ ἐν τῇ\nπρώτῃ τὸ περὶ τῶν πεντήκοντα Θεσπίου θυγατέρων, αἷς\nἀπάσαις παρθένοις οὔσαις φασὶν ἅμα μιγῆναι τὸν Ἡρακλέα\nκαὶ περὶ τοῦ Ἀριστοδήμου, ὡς ἐτελεύτησε κεραυνόβλητος\nγενόμενος· τῶν δὲ πραγματικῶν διηγήσεων\nἔστι μέν τινα καὶ παρὰ Ἡροδότου λαβεῖν, ὡς τὰ ἐκ τῆς\nτετάρτης περὶ τοῦ διαιρεῖσθαι τὴν ὅλην γῆν εἰς τρία\nμέρη, καὶ καλεῖσθαι τὸ μὲν Εὐρώτην, τὸ δὲ Λιβύην,\nτὸ δὲ Ἀσίαν· καὶ παρὰ Θουκυδίδου ἐκ τῆς πρώτης τὰ\nπερὶ τῆς ἀναιρέσεως Ἱππάρχου ὑπὸ τῶν περὶ Ἁρμόδιον\nκαὶ Ἀριστογείτονα πλείω δὲ ἔχομεν καὶ παρʼ ἄλλων\nἱστορικῶν λαβεῖν, παρὰ μὲν Ἐφόρου ἐκ τῆς πρώτης τὰ\nπερὶ τὴν διαίρεσιν τῆς Πελοποννήσου κατὰ τὴν τῶν\nἩρακλειδῶν κάθοδον, παρὰ δὲ Θεοπόμπου ἐκ τῆς πέμπτης\nκαὶ εἰκοστῆς τῶν Φιλιππικῶν, ὅτι Ἑλληνικὸς ὅρκος\nκαταψεύδεται, ὃν Ἀθηναῖοί φασιν ὀμόσαι τοὺς\nἝλληνας πρὸ τῆς μάχης τῆς ἐν Πλαταιαῖς πρὸς τοὺς βαρβάρους,\nκαὶ αἱ πρὸς βασιλέα Δαρεῖον Ἀθηναίων πρὸς\nἝλληνας συνθῆκαι ἔτι δὲ καὶ τὴν ἐν Μαραθῶνι μάχην\nοὐχ ἅμα πάντες ὑμνοῦσι γεγενημένην, καὶ ὅσα ἄλλα,\nφησίν, ἡ Ἀθηναίων πόλις ἀλαζονεύεται καὶ\nπαρακρούεται τοὺς Ἕλληνας. ὁμοίως καὶ τὸν\nκαλούμενον τόπον παρὰ τοῖς παλαιοῖς ἐστιν εὑρεῖν,\nκαθάπερ τὸ Δημοσθενικὸν ἐν τῷ ὑπὲρ τοῦ στεφάνου·\nπαρὰ γὰρ τοῖς Ἕλλησιν, οὐ τισὶν ἀλλὰ πᾶσιν\n\n\nὁμοίως, φορὰν προδοτῶν καὶ δωροδόκων\nκαὶ θεοῖς ἐχθρῶν ἀνθρώπων συνέβη γενέσθαι\nτοσαύτην, καὶ τὰ ἐξῆς ἔτι δὲ καὶ Λυκούργου\nκατὰ μοιχοῦ ἐν τῷ κατὰ Λυκόφρονος, καὶ Ὑπερίδου\nκατὰ τῶν ἑταιρῶν ἐν τῷ κατὰ Ἀρισταγόρας· ὁμοίως καὶ\nτοὺς ἄλλους ἐν τῷ περὶ τόπων ἐκθησόμεθα. πολλὰ δὲ\nκαὶ ἐκπέφρασται παρὰ τοῖς παλαιοῖς, ὥσπερ καὶ παρὰ\nΘουκυδίδῃ ἐν τῇ δευτέρᾳ ὁ λοιμός, καὶ ἐν τῇ τρίτῃ ὁ\nπεριτειχισμὸς τῶν Πλαταιῶν, καὶ ἄλλοθι ναυμαχία καὶ\nἱππομαχία· καὶ παρὰ Πλάτωνι ἐν τῷ Τιμαίῳ ὡς τὰ\nπερὶ τὴν Σάϊν καὶ παρὰ Ἡροδότῳ ἐν τῇ δευτέρᾳ τὰ\nἑπτὰ τείχη τὰ ἐν Ἐκβατάνοις· ἔχομεν δὲ καὶ ἐν τῇ ἐνάτῃ\nτῶν Φιλιππικῶν Θεοπόμπου τὰ ἐν Θετταλία Τέμπη,\nἅ ἐστι μὲν μεταξὺ δύο ὀρῶν μεγάλων τῆς τε Ὄσσης καὶ\nτοῦ Ὀλύμπου, ῥεῖ δὲ διʼ αὐτῶν μέσος ὁ Πηνειός, εἰς\nὃν ἅπαντες οἱ κατὰ τὴν Θετταλίαν ποταμοὶ συῤῥέουσι\nκαὶ παρὰ Φιλίστῳ ἐν μὲν τῇ ὀγδόῃ τὰ περὶ τὴν παρασκευὴν\nτὴν ἐπὶ Καρχηδονίους Διονυσίου τοῦ τυράννου\nκαὶ τῶν ὅπλων καὶ τῶν νεῶν καὶ τῶν ὀργάνων τὴν ποίησιν,\nἐν δὲ τῇ ιά τὰ περὶ τὴν ἐκφορὰν αὐτοῦ καὶ τῆς\nπυρὰς τὴν ποικιλίαν. προσωποποιΐας δὲ τι ἄν εἴη παράδειγμα\nκάλλιον τῆς Ὁμήρου ποιήσεως καὶ τῶν Πλάτωνος\nκαὶ τῶν ἄλλων τῶν Σωκρατικῶν διαλόγων καὶ τῶν\nΜενάνδρου δραμάτων; ἔχομεν δὲ καὶ Ἰσοκράτους μὲν\nτὰ ἐγκώμια, Πλάτωνος δὲ καὶ Θουκυδίδου καὶ Ὑπερίδου\nκαὶ Λυσίου τοὺς ἐπιταφίους, καὶ Θεοπόμπου τοῦ\nΦιλίππου ἐγκώμιον καὶ Ἀλεξάνδρου, καὶ Ξενοφῶντος\nτὸν Ἀγησίλαον. εἰσὶ δὲ καὶ συγκρίσεις παρὰ τοῖς παλαιοῖς\nπαρά τε Δημοσθένει ἐν τῷ πρὸς Λεπτίνην, ὁπότε\nβούλεται προκρίνειν Κόνωνα Θεμιστοκλέους, εὕρος δʼ\nἄν καὶ παρὰ Ξενοφῶντι ἐν τῷ συμποσίῳ Σωκράτη Καλλίᾳ\nμαρτυροῦντα, ὡς πολὺ κρείττων ἐστὶν ὁ τῆς ψυχῆς\n\n\nἢ τοῦ σώματος ἔρως. παραδείγματα δὲ τῆς τῶν θέσεων\nγυμνασίας λαβεῖν ἐστι παρά τε Ἀριστοτέλους καὶ Θεοφράστου·\nπολλὰ γάρ ἐστιν αὐτῶν βιβλία θέσεων ἐπιγραφόμενα.\nἤδη δέ τινα καὶ παρὰ ῥήτορσιν εἴρηται\nθετικὰ κεφάλαια, καὶ δὴ καὶ ὅλοι λόγοι νομίζοιντʼ ἂν\nσχεδὸν εἶναι θέσεως, ὡς ὅτε περὶ τῶν ἀνακαλυπτηρίων\nἐπιγραφόμενος Λυσίου καὶ ὁ περὶ τῆς ἀμβλώσεως· ἐν\nμὲν γὰρ θατέρῳ ζητεῖται, εἰ τὰ δοθέντα ἀνακαλυπτήρια\nγυναικὶ γαμουμένῃ βεβαίως ἔχειν αὐτὴν δεῖ, ἐν θατέρῳ\nδὲ εἰ τὸ ἔτι ἐγκυούμενον ἄνθρωπός ἐστι, καὶ εἰ ἀνεύθυνα\nτὰ τῶν ἀμβλώσεων ταῖς γυναιξί. Λυσίου μὲν οὔ\nφασιν εἶναι τούτους τούς λόγους, ὅμως δὲ οὐκ ἀχάριστον\nτοῖς νέοις γυμνασίας ἕνεκα καὶ τούτοις ἐντυγχάνειν.\nἔστι δὲ καὶ ἐν ἑκάστῳ λόγῳ εὑρεῖν θετικὸν κεφάλαιον,\nοἷον ἐν τῷ Δημοσθένους κατὰ Ὀνήτορος ἐξούλης,\nεἰ ἀληθεῖς αἱ βάσανοι, καὶ ἐν τῷ παρὰ Αἰσχίνῃ κατὰ\nΤιμάρχου, εἰ ἀληθεῖς αἱ φῆμαι, καὶ ἄλλα ἄλλοθεν. εὐπορήσομεν\nδὲ καὶ νόμων ἀνασκευῆς πολλαχοῦ μὲν παρὰ\nπλείστοις τῶν ῥητόρων, ἐντελέστατα δὲ παρὰ Δημοσθένει\nἔν τε τῷ κατὰ Τιμοκράτους. καὶ Ἀριστοκράτους καὶ\nπρὸς Λεπτίνην, κατασκευῶν δὲ παρά τε ἄλλοις καὶ\nπαρὰ Λυσίᾳ ἐν τῷ πρὸς Διοκλέα ὑπὲρ τοῦ κατὰ τῶν\nῥητόρων νόμου. καὶ γὰρ εἰ μὴ πάσαις κέχρηνται οἱ παλαιοὶ\nταῖς ὑφʼ ἡμῶν παραδεδομέναις ἀφορμαῖς τῷ μὴ\nπρὸς γυμνασίαν ἀλλὰ πρὸς ἀγῶνας τοὺς λόγους πεποιῆσθαι,\nἀλλʼ ὅμως τήν γε ὅλην διάθεσιν ἐμφαίνουσι τῶν\nτοιούτων λόγων. ὅτι δὲ οὐδὲ τῆς παραφράσεως ἠμέλουν\nοἱ παλαιοί, δῆλον ἐκ τῶν μικρὸν ἔμπροσθεν εἰρημένων.\nπολλὰ δέ ἐστι καὶ ἐξειργασμένα μᾶλλον παρὰ ἑτέροις\nαὐτῶν τὸ γοῦν Κυλώνειον ἄγος μᾶλλον δὲ Ἡροδότου\nκαὶ Εὔφρονος ἐξείργασται Θουκυδίδῃ, καὶ Δημοσθένης\nδὲ μᾶλλον Ὑπερίδου τὴν γεγενημένην Ἀθηναίοις ταραχήν,\n\n\nὅτε ἧκεν ἑσπέρας ἀγγέλλων τις ὡς τοὺς\nπρυτάνεις, ὡς ἡ Ἐλάτεια κατείληπται. ἔστι\nδὲ καὶ ἱστορίας καὶ ὅλους λόγους ἀλλήλοις ἀντιπαραβάλλειν\nσκοποῦντα τὸ ἄμεινον ἐξειργασμένον, οἷον Δημοσθένους\nμὲν πρὸς τούς Ὑπερίδου, Θεοπόμπου δὲ τὰς\nἙλληνικὰς ἱστορίας πρὸς τὰς Ξενοφῶντος. τὴν δὲ ἀντίῤῥησίν\nἐστιν εὑρεῖν μάλιστα ἐν τοῖς λόγοις, ἐν οἷς ὁ\nμὲν κατηγορεῖ, ὁ δὲ ἀπολογεῖται περὶ τῶν κατηγορουμένων,\nοἷον ἐν τῷ Αἰσχίνου κατὰ Κτησιφῶντος, καὶ\nΔημοσθένους ὑπὲρ τοῦ στεφάνου, καὶ ἔτι ἐν τῷ ἑκατέρου\nπερὶ τῆς παραπρεσβείας. εὕροις δʼ ἂν καὶ ἐν ἱστορίαις\nπαρὰ Θουκυδίδῃ, ἐν μὲν τῇ πρώτῃ Κορινθίων\nἐστὶν ἀντιλογία πρὸς Κερκυραίους, ἐν δὲ τῇ τρίτῃ Διοδότου\nκαὶ Κλέωνος· παρὰ δὲ Πλάτωνι καὶ τὴν ἐξεργασίαν\nκαὶ τὴν ἀντίῤῥησιν ἐπὶ τῶν πραγμάτων ἐστὶν ἰδεῖν\nἐν μέν γε τῷ Φαίδρῳ εἰς τὴν αὐτὴν ὑπόθεσιν τῷ Λυσίᾳ\nεἰπών ἑξῆς ἀμφοτέροις τοῖς λόγοις ἀντιλέγει, τῷ τε αὑτοῦ\nκαὶ τῷ Λυσίου, ἐν δὲ τῇ πολιτείᾳ καταρχὰς διὰ τῶν\nπερὶ τὸν Γλαύκωνα καὶ Ἀδείμαντον συναγορεύσας τῷ\nθρασυμάχῳ περὶ τῆς δικαιοσύνης, μετὰ ταῦτα εὐθύς\nἀπολογεῖται πρὸς πᾶσαν τὴν κατηγορίαν. ταῦτα μὲν οὑν\nπαρεθέμην, οὐ νομίζων μὲν ἅπαντα εἶναι πᾶσιν ἀρχομένοις\nἐπιτήδεια, ἀλλʼ ἵνα ἡμεῖς εἰδῶμεν, ὅτι πάνυ\nἐστὶν ἀναγκαῖον ἡ τῶν γυμνασμάτων ἄσκησις οὐ μόνον\nτοῖς μέλλουσι ῥητορεύειν, ἀλλὰ καὶ εἴ τις ἢ ποιητῶν\nἢ λογοποιῶν ἢ ἄλλων τινῶν λόγων δύναμιν ἐθέλει μεταχειρίζεσθαι.\nἔστι γὰρ ταῦτα οἱονεὶ θεμέλια πάσης τῆς\nτῶν λόγων ἰδέας, καὶ ὡς ἄν αὐτά τις ὑπάγηται τῇ τῶν\nνέων ψυχῇ, ἀνάγκη τὸν αὐτὸν τρόπον καὶ τὰ μετὰ ταῦτα\nσυμβαίνειν· διόπερ χρὴ πρὸς τοῖς εἰρημένοις καὶ αὐτὸν\nτὸν διδάσκαλον ἀνασκευάς τινας καὶ κατασκευὰς μάλιστα\n κάλλιστα ποιησάμενον προστάξαι τοῖς νέοις ἀπαγγεῖλαι,\n\n\nὅπως τυπωθέντες κατὰ τὴν ἐκείνων ἀγωγὴν\nμιμήσασθαι δυνηθῶσιν· ἐπειδὰν δὲ γράφειν καὶ αὐτοὶ\nἱκανοὶ γένωνται, ὑπαγορευτέον μὲν αὐτοῖς τὴν τάξιν\nτῶν κεφαλαίων καὶ τῶν ἐπιχειρημάτων, σημαντέον δὲ\nκαὶ τὸν καιρὸν τῆς παρεκβάσεως καὶ τῆς αὐξήσεως καὶ\nτῶν ἄλλων ἀπάντων, δῆλον δὲ ποιητέον καὶ τὸ ἦθος τοῦ\nπροβλήματος· ἐπιμελητέον δὲ καὶ τῆς συνθέσεως τῶν\nὀνομάτων, πάντα διδάσκοντα ἐξ ὧν διαφεύξονται τὸ\nκακῶς συντιθέναι, καὶ μάλιστα δὲ τὴν ἔμμετρον καὶ\nἔνρυθμον λέξιν, ὡς τὰ πολλὰ τῶν Ἡγησίου τοῦ ῥήτορος,\nκαὶ τῶν Ἀσιανῶν καλουμένων ῥητόρων, καί τινα\nτῶν Ἐπικούρου, οἷά που καὶ πρὸς Ἰδομενέα γράφει·\nὦ πάντα τἀμὰ κινήματα τερπνὰ νομίσας ἐκ\nνέου καὶ τῶν περιφερομένων δʼ ὡς ἐκείνου (ἡμεῖς δʼ\nοὐδέπω καὶ νῦν αὐτὰ εὑρίσκομεν ἐν τοῖς συγγράμμασιν\nαὐτοῦ·) λέγε δή μοι Πολύαινε συναπέριμεν μεγάλη\nχαρὰ γένηται. τὰ οὖν τοιαῦτα καὶ τελέως ἐστὶν\nἐπίμεμπτα καὶ πρόδηλον ἔχει τὴν κακίαν τῆς συνθέσεως,\nσυγγνώμης δʼ ἄξιον, ὅταν εἰς ἐκεῖνά τις ἐμπέσῃ ποτὲ τὰ\nμέτρα, ἅπερ ἔχει ὁμοιότητα πρὸς τὸ πεζόν, οἷόν ἐστι\nτὸ ἰαμβικόν· διὸ καὶ πάντες οἱ συγγραφεῖς ἄκοντες ἐμπίπτουσιν\nεἰς τὸ γένος τοῦτο. ὁ γοῦν Ἔφορος ἐν τῷ περὶ\nλέξεως διʼ αὐτοῦ τοῦ ἀπαγορεύοντος λόγου, μὴ τῇ εὐρύθμῳ\nχρῆσθαι διαλέκτῳ, εὐθύς ἐν ἀρχῇ στίχον εἴρηκεν\nεἰπών· πάλιν δὲ περὶ τῆς ἐνρύθμου διέξειμι.\nπεριέχεσθαι δεῖ οὐδὲν ἧττον καὶ τῆς εὐπρεπείας, ὥστε\nμὴ ἐκ τοῦ εὐθέος γυμνῶσαι τὰ αἰσχρά, περιεσταλμένως\nδὲ ἀπαγγέλλειν, ὡς Αἰσχίνης εἰς ἀῤῥητοποιΐαν τὸν Δημοσθένην\nδιαβάλλων φησὶν αὐτὸν μὴ καθαρεύειν τὸ\nσῶμα, μήδʼ ὅθεν τὴν φωνὴν προΐεται. πρὸς δὲ τούτοις\nχρὴ τὴν ἑρμηνείαν καὶ σαφῆ καὶ ἐναργῆ εἶναι οὐ γὰρ\nἀπαγγεῖλαι μόνον δεῖ, ἀλλὰ καὶ τὸν λόγον ἐνοικειῶσαι\n\n\nτῇ διανοίᾳ τῶν ἀκουόντων, ὥστε γενέσθαι τὸ ὑπὸ Ὁμήρου\nλεγόμενον,\nῥηΐδιόν τι ἔπος ἐρέω καὶ ἐνὶ φρεσὶ θήσω.\nἡ δὲ διόρθωσίς ἐστιν οὐκ ἀπʼ ἀρχῆς πάντα τὰ ἁμαρτήματα\nπεριαιροῦσα, ἀλλʼ ὀλίγα καὶ μάλιστα τὰ πρόδηλα,\nὅπως μὴ ἀθύμως ὁ νέος διατεθεὶς δυσέλπιστος εἰς τὰ\nμετὰ ταῦτα γένηται· ἅμα δὲ ὁ διορθῶν ὑποδεικνύτω,\nπαρὰ τί γέγονε τὸ ἁμάρτημα, καὶ πῶς ἐνδέχεται βέλτιον\nποιῆσαι. πολὺ δʼ ὠφελιμώτερον καὶ τὸ προστάττειν τοῖς\nνέοις γράφειν εἰς τινὰ προβλήματα τῶν ἤδῃ τοῖς παλαιοῖς\nἐξειργασμένων, οἷον τόπον ἢ διήγησιν ἢ ἔκφρασιν\nἢ ἐγκώμιον ἢ θέσιν ἤ τι ἄλλο τῶν τοιούτων, μετὰ\nδὲ ταῦτα ποιῆσαι τοῖς ἐκείνων αὐτούς ἐντυγχάνειν, ἵν᾿\nεἰ μὲν ὁμοίως εἶεν γεγραφότες, πεισθῶσιν εἰ δὲ μή,\nἀλλὰ διορθωτὰς ἔχοιεν αὐτοὺς τοὺς παλαιούς. ἐπεὶ δὲ\nοὐ πάντες πρὸς πάντα πεφύκαμεν, ἀλλʼ οἱ μὲν τῶν\nπαθῶν ἀπολείπονται, περὶ δὲ τὰ ἤθη μᾶλλον κατορθοῦσιν,\nοἱ δʼ ἀνάπαλιν, οἱ δʼ ἀμφοῖν ὑστεροῦσι, τὰ δὲ\nἐνθυμήματα ἄμεινον ἐργάζονται, πειρατέον τὰ μὲν φυσικὰ\nπλεονεκτήματα αὔξειν, τὰ δὲ ἐλλείποντα ταῖς αὐξήσεσιν\nἀναπληροῦν, ἵνα δυνηθῶμεν μὴ μόνον τὰ μεγάλα\nπροβλήματα καλῶς λέγειν ὡς Αἰσχίνης, μηδὲ τὰ\nμικρὰ ὡς Λυσίας, ἀλλὰ καὶ πρὸς ἀμφότερα παρασκευὴν\nἔχωμεν, ὡς Δημοσθένης. ἐπὶ πᾶσι δὲ καὶ τὴν προσήκουσαν\nὑπόκρισιν ἑκάστῃ τῶν λόγων ἰδέα πειρατέον\nἐκμανθάνειν.\nΠΕΡΙ ΜΥΘΟΥ.Μῦθός ἐστι λόγος ψευδὴς εἰκονίζων ἀλήθειαν, εἰδέναι\nδὲ χρή, ὅτι μὴ περὶ παντὸς μύθου τὰ νῦν ἡ σκέψις\nἐστίν, ἀλλʼ οἷς μετὰ τὴν ἔκθεσιν ἐπιλέγομεν τὸν λόγον,\nὅτου εἰκών ἐστιν ἔσθʼ ὅτε μέντοι τὸν λόγον εἰπόντες\n\n\nἐπεισφέρομεν τοὺς μύθους. καλοῦνται δὲ Αἰσώπειοι καὶ\nΛιβυστικοὶ ἢ Συβαριτικοί τε καὶ Φρύγιοι καὶ Κιλίκιοι\nκαὶ Καρικοὶ Αἰγύπτιοι καὶ Κύπριοι· τούτων δὲ πάντων\nμία ἐστὶ πρὸς ἀλλήλους διαφορά, τὸ προσκείμενον αὐτῶν\nἑκάστου ἴδιον γένος, οἷον Αἴσωπος εἶπεν, ἢ Λίβυς\nἀνήρ, ἢ Συβαρίτης, ἢ Κυπρία γυνή, καὶ τὸν αὐτὸν τρόπον\nἐπὶ τῶν ἄλλων ἐὰν δὲ μηδεμία ὑπάρχῃ προσθήκη\nσημαίνουσα τὸ γένος, κοινοτέρως τὸν τοιοῦτον Αἰσώπειον\nκαλοῦμέν. οἱ δὲ λέγοντες τούς μὲν ἐπὶ τοῖς ἀλόγοις\nζώοις συγκειμένους τοιούσδε εἶναι, τούς δὲ ἐπʼ ἀνθρώποις\nτοιούσδε, τοὺς μὲν ἀδυνάτους τοιούσδε, τοὺς δὲ δυνατῶν\nἐχομένους τοιούσδε, εὐήθως μοι ὑπολαμβάνειν\nδοκοῦσιν ἐν πᾶσι γὰρ τοῖς προειρημένοις εἰσὶν ἅπασαι\nαἱ ἰδέαι. Αἰσώπειοι δὲ ὀνομάζονται ὡς ἐπίπαν, οὐχ ὅτι\nΑἴσωπος πρῶτος εὑρετὴς τῶν μύθων ἐγένετο, (Ὅμηρος\nγὰρ καὶ Ἡσίοδος καὶ Ἀρχίλοχος καὶ ἄλλοι τινὲς πρεσβύτεροι\nγεγονότες αὐτοῦ φαίνονται ἐπιστάμενοι, καὶ δὴ καὶ\nΚόννις ὁ Κίλιξ, καὶ Θοῦρος ὁ Συβαρίτης, καὶ Κυβισσὸς\nἐκ Λιβύης, μνημονεύονται ὑπό τινων ὡς μυθοποιοί) ἀλλ’\nὅτι Αἴσωπος αὐτοῖς μᾶλλον κατακόρως καὶ δεξιῶς ἐχρήσατο·\nὥσπερ Ἀριστοφάνειόν τι μέτρον καὶ Σαπφικὸν\nκαὶ Ἀλκαϊκὸν καὶ ἄλλο ἀπʼ ἄλλου λέγεται, οὐχ ὡς τούτων\nτῶν ποιητῶν μόνων ἢ πρώτων ἐξευρηκότων τὰ μέτρα,\nἀλλ᾿  ὅτι αὐτοῖς ἐπὶ τὸ πλεῖστον ἐχρήσαντο. προσαγορεύουσι\nδὲ αὐτοὺς τῶν μὲν παλαιῶν οἱ ποιηταὶ μᾶλλον αἴνους,\nοἱ δὲ μύθους· πλεονάζουσι δὲ μάλιστα οἱ καταλογάδην\nσυγγεγραφότες τὸ λόγους ἀλλὰ μὴ μύθους καλεῖν,\nὅθεν λέγουσι καὶ τὸν Αἴσωπον λογοποιόν. Πλάτων δὲ\nἐν διαλόγῳ τῷ περὶ ψυχῆς πῆ μὲν μῦθον, πῆ δὲ λόγον\nὀνομάζει εἴρηται δὲ μῦθος οἷον λόγος τις ὤν, ἐπεὶ καὶ\nμυθεῖσθαι τὸ λέγειν ἐκάλουν οἱ παλαιοί αἶνος δὲ ὅτι\nκαὶ παραίνεσίν τινα περιέχει· ἀναφέρεται γὰρ ὅλον τὸ\n\n\nπρᾶγμα εἰς χρησίμην ὑποθήκην νῦν μέντοι καὶ τὰ αἰνίγματα\nαἴνους τινὲς καλοῦσι. καὶ τοῦτο τὸ γύμνασμα·\nκαὶ γὰρ ἀπαγγέλλομεν τὸν μῦθον καὶ κλίνομεν καὶ συμπλέκομεν\nαὐτὸν διηγήματι, καὶ ἐπεκτείνομεν καὶ συστέλλομεν,\nἔστι δὲ καὶ ἐπιλέγειν αὐτῷ τινὰ λόγον, καὶ οὖ\nλόγου τινὸς προτεθέντος, μῦθον ἐοικότα αὐτῷ συμπλάσασθαι\nἔτι δὲ πρὸς τούτοις ἀνασκευάζομεν καὶ κατασκευάζομεν.\nτὴν μὲν ἀπαγγελίαν ἥτις ἐστί, καὶ ἐν τῷ\nπερὶ τῆς χρείας δεδηλώκαμεν, ἐν δὲ τοῖς μύθοις ἁπλουστέραν\nτὴν ἑρμηνείαν εἶναι δεῖ καὶ προσρυῇ, καὶ ὡς δυνατόν,\nἀκατάσκευόν τε καὶ σαφῆ· διὸ καὶ προεκμανθάνειν\nδεῖ, ὅσους καὶ παρὰ τοῖς παλαιοῖς ἐστιν εὑρεῖν οὕτως\nἀπηγγελμένους· χρήσιμον δὲ καὶ τὸ ὁλοκλήρου\nτινὸς εἰρημένου μύθου ἐθισθῆναι τὸν μανθάνοντα χαριέντως\nἐκ τῶν μύθων ἄρξασθαι, ὥσπερ Ἡσίοδος\nὧδʼ ἵρηξ προσέειπεν ἀηδόνα ποικιλόδειρον·\nἐκ μὲν γὰρ τῶν ἐπενεχθέντων,\nἄφρων δʼ ὅς κʼ ἐθέλῃ πρὸς κρείσσονας ἀντιφερίζειν,\nδηλοῦται, ὅτι ἄρα ἤριζεν ἀηδὼν πρὸς ἱέρακα· κἄπειτα\nἀγανακτήσας ὁ ἱέραξ καὶ συναρπάσας αὐτὴν οὕτω τάδε\nεἶπε. κλιτέον δὲ τούς μύθους καὶ τὴν χρείαν εἰς τε τοὺς\nἀριθμοὺς καὶ τὰς πλαγίας πτώσεις, μάλιστα δὲ ἐμμελετητέον\nταῖς αἰτιατικαῖς, ὅτι καὶ οἱ παλαιοὶ τούς πλείστους\nτῶν μύθων οὕτως ἀπήγγειλαν, καὶ μάλα ὀρθῶς,\nὥς φησιν Ἀριστοτέλης· οὐ γὰρ ἐκ τοῦ αὑτῶν προσώπου\nλέγουσιν, ἀλλʼ ἐπὶ τὸ ἀρχαῖον ἀναφέρουσιν, ἵνα παραμυθήσωνται\nτὸ δοκεῖν ἀδύνατα λέγειν. οὐκ ἀεὶ δὲ χρὴ\nκαθάπερ ἠναγκασμένῳ τινὶ ἕπεσθαι νόμῳ τῇ τῆς προκειμένης\nπτώσεως ἀκολουθίᾳ, ἀλλʼ ἔνια προσακτέον, καὶ\nμικτῷ τρόπῳ χρῆσθαι, ὡς προκεῖσθαι μὲν ἄλλην τινὰ\nπτῶσιν, μεταβεβληκέναι δὲ ἐν τοῖς ἐξῆς εἰς ἑτέραν ἐπιτερπέστερον\nγὰρ τούτου τὸ καὶ ποικίλον· ὁποῖός ἐστι\n\n\nκαὶ παρὰ τῷ Σωκρατικῷ Φαίδωνι μῦθος ἐν τῷ Ζωπύρῳ·\nτὴν μὲν γὰρ ἀρχὴν ἀπὸ τῆς αἰτιατικῆς ἔχει. φασὶ\nτοίνυν, ὦ Σώκρατες, τὸν νεώτατον βασιλέως\nυἱὸν χαρίσασθαί τινι λέοντος σκύμνον· μικρὸν\nδὲ ὑποβὰς μετέβαλεν εἰς τὴν εὐθεῖαν οὕτω· καί\nμοι δοκεῖ ὁ λέων σύντροφος ὢν τῷ παιδὶ νεανίσκῳ\nἤδη ὄντι ἀκολουθεῖν ὅ που βαδίζοι,\nὥστε οἵ γε Πέρσαι ἐρᾶν ἔφασαν τοῦ παιδὸς\nαὐτόν, καὶ τὰ ἑξῆς. συμπλέκομεν δὲ ὧδε ἐκθέμενοι\nτὸν μῦθον ἐπιφέρομεν διήγημα, ὡς ἔοικε, ἢ ἀνάπαλιν\nτὸ μὲν διήγημα πρότερον, ὕστερον δὲ τὸν μῦθον, οἷον\nπεπλασμένον, ὅτι κάμηλος ἐπιθυμήσασα κεράτων καὶ\nτῶν ὤτων ἐστερήθη· τοῦτο προειπόντες ἐποίσομεν τὸ\nδιήγημα τοῦτον τὸν τρόπον· παραπλήσιόν μοι δοκεῖ τι\nπαθεῖν τῇ καμήλῳ ταύτῃ καὶ Κροῖσος ὁ Λυδός, καὶ ὅλον\nἐφεξῆς τὸ διήγημα τὸ περὶ αὐτόν. ἐπεκτείνομεν δὲ τὰς\nἐν τῷ μύθῳ προσωποποιΐας μηκύνοντες, καὶ ποταμὸν ἢ\nτι τῶν τοιούτων ἐκφράζοντες· τὸ ἐναντίον δὲ ποιοῦντες\nσυστέλλομεν. ἐπιλέγομεν δὲ ὧδε, ὅταν μύθου ῥηθέντος\nἐοικότα τινὰ γνωμικὸν αὐτῷ λόγον ἐπιχειρῶμεν κομίζειν,\nοἷον κύων παρὰ ποταμόν τινα φέρων κρέας, καὶ κατὰ τοῦ\nὕδατος τὴν αὐτοῦ σκιὰν θεασάμενος, οἰηθεὶς ἕτερον εἶναι\nκύνα μεῖζον κρέας ἔχοντα, ὅ μὲν εἶχεν ἀπέβαλεν, ἁλόμενος\nδὲ εἰς τὸν ποταμὸν ὡς ἁρπάσων, ὑποβρύχιος ἐγένετο.\nτὸν λόγον δὲ οὕτως ἐποίσομεν ὅτι ἄρα πολλάκις\nοἱ τῶν μειζόνων ὀρεγόμενοι καὶ ἑαυτούς πρὸς αὐτοῖς\nτοῖς ὑπάρχουσιν ἀπολλύουσιν. γένοιντο δʼ ἂν καὶ ἑνὸς\nμύθου πλείονες ἐπίλογοι, ἐξ ἑκάστου τῶν ἐν τῷ μύθῳ\nπραγμάτων τὰς ἀφορμὰς ἡμῶν λαμβανόντων, καὶ ἀνάπαλιν\nἑνὸς ἐπιλόγου πάμπολλοι μῦθοι ἀπεικασμένοι αὐτῷ.\nτὴν γὰρ τοῦ ἐπιλόγου δύναμιν ἁπλῆν προτείναντες\nπροστάξομεν τοῖς νέοις μῦθόν τινα πλάσαι τῷ προτεθέντι\n\n\nπράγματι οἰκεῖον· προχείρως δὲ τοῦτο ποιεῖν δυνήσονται\nπολλῶν ἐμπλησθέντες μύθων, τοὺς μὲν ἐκ τῶν\nπαλαιῶν συγγραμμάτων ἀνειληφότες, τούς δὲ καὶ αὐτοὶ\nμόνον ἀκούσαντες, τοὺς δὲ καὶ παρʼ ἑαυτῶν ἀναπλάσαντες.\nἀνασκευάσομεν δὲ καὶ κατασκευάσομεν τοῦτον τὸν\nτρόπον ἐπεὶ γὰρ καὶ αὐτὸς ὁ μυθοποιὸς ὁμολογεῖ καὶ\nψευδῆ καὶ ἀδύνατα συγγράφειν, πιθανὰ δὲ καὶ ὠφέλιμα,\nἀνασκευαστέον μὲν δεικνύντας, ὅτι ἀπίθανα καὶ ἀσύμφορα\nλέγει· κατασκευαστέον δὲ ἐκ τῶν ἐναντίων· ταῦτα\nγάρ ἐστι τὰ ἀνωτάτω κεφάλαια, εἰς ἃ τὰ κατὰ μέρος ἐμπίπτει.\nτὸ μὲν οὖν προοίμιον πρόσφορον εἶναι δεῖ τῷ\nμύθῳ· μετὰ δὲ τὸ προοίμιον ἐκθέσθαι δεῖ τὸν μῦθον,\nἐνίοτε δὲ καὶ παρατίθεσθαι, ὅπερ ἐν ὑποθέσει οὐκ ἀναγκαῖον\nἀεὶ διηγεῖσθαι ἔπειτα δὲ μεταβαίνειν ἐπὶ τὴν ἐπιχείρησιν\nκαὶ ἀνασκευάζειν τῶν εἰρημένων ἕκαστον ἐν μέρει,\nἀπὸ τῶν πρώτων ἀρξαμένους, καὶ πρὸς ἕκαστον μέρος\nτοῦ μύθου ἐφʼ ἑκάστου τόπου λόγων εὐπορεῖν πειρωμένους·\nληπτέον δὲ τὰ ἐπιχειρήματα ἐκ τόπων τῶνδε,\nἐκ τοῦ ἀσαφοῦς, ἐκ τοῦ ἀπιθάνου, ἐκ τοῦ ἀπρεποῦς, ἐκ\nτοῦ ἐλλιποῦς, ἐκ τοῦ πλεονάζοντος, ἐκ τοῦ ἀσυνήθους,\nἐκ τοῦ μαχομένου, ἐκ τῆς τάξεως, ἐκ τοῦ ἀσυμφόρου, ἐκ\nτοῦ ἀνομοίου, ἐκ τοῦ ψευδοῦς. ἀσάφεια μὲν οὖν γίνεται\nἤτοι διʼ ἓν ὄνομα ἢ καὶ πλείονα διʼ ἒν μὲν ὅταν τις ὀνόμασι\nχρήσηται ἢ παρὰ τὰ εἰωθότα ἢ ὁμωνύμως, διὰ\nπλείω δὲ ὅταν δυνατὸν μηδενὸς μήτε προστιθεμένου\nμήτε ἀφαιροῦντος πολλαχῶς ἐκδέχεσθαι τὸ εἰρημένον,\nοἷον\nἐγώ σʼ ἔθηκα δοῦλον ὄντʼ ἐλεύθερον.\nοὐ γὰρ σαφές, πότερον ἐλεύθερον ἔθηκεν ἀντὶ δούλου,\nἢ δοῦλον ἀντʼ ἐλευθέρου. ἀκριβέστερον δὲ μικρὸν ὕστερον\nπερὶ τῆς σαφηνείας ἐν τῷ περὶ διηγήματος ῥηθήσεται.\nτὸ δὲ ἀπίθανόν ἐστι τὸ δυνατὸν μὲν γενέσθαι ἢ λελέχθαι,\n\n\nἀπιστούμενον δὲ εἰ γέγονεν ἢ εἴρηται ἤτοι διὰ\nπρόσωπον, ἐφʼ ὃ ἡ πρᾶξις ὁ λόγος ἀναφέρεται, ἢ διὰ\nτὸν τόπον, ἐν λέγεται γενέσθαι τι ἢ εἰρῆσθαι, ἢ διὰ\nτὸν χρόνον, καθʼ ὃν λέγεταί τι γενέσθαι ἢ λελέχθαι, ἢ\nδιὰ τὸν τρόπον τῆς πράξεως ἢ τοῦ λόγου, ἢ διὰ τὴν αἰτίαν\nτῶν αὐτῶν τούτων λεγόντων ἡμῶν ὅτι οὐκ εἰκός\nἐστι τῷ τοιούτῳ τόδε τι πρᾶξαι ἢ τόδε τι εἰπεῖν, ἐν τούτῳ\nτῷ τόπῳ, ἢ κατὰ τοῦτον τὸν τόπον ἢ χρόνον, ἢ τοῦτον\nτὸν τρόπον, ἢ διὰ ταύτην τὴν αἰτίαν. ὁ αὐτὸς δὲ λόγος\nἐστὶ καὶ περὶ τοῦ ἀπρεποῦς. τὸ δʼ ἐλλιπὲς τὸ πλεονάζον\nἐστίν, ὅταν τι τῶν ῥηθήσεσθαι δυναμένων παραλίπῃ,\nἢ εἴπῃ τι μηδὲν ὄν, οἷον ἢ πρόσωπον ἢ πρᾶγμα ἢ\nχρόνον ἢ τρόπον ἢ τόπον ἢ αἰτίαν ἢ τι τῶν τοιούτων.\nτὸ δὲ ἀσυνηθές ἐστι τὸ παρὰ τὴν πεπιστευμένην ἱστορίαν,\nἢ τὸ παρὰ τὰς κοινὰς ὑπολήψεις λεγόμενον, οἶον εἵ τις\nτοὺς ἀνθρώπους μὴ πεπλάσθαι εἴποι ὑπὸ τοῦ Προμηθέως,\nἀλλʼ ὑπʼ ἄλλου τινὸς τῶν θεῶν, ἢ τὸν ὄνον φρόνιμον\nεἴποι, ἤ ἀνόητον τὴν ἀλώπεκα. ὁ δὲ ἐκ τοῦ μαχομένου\nτόπος τοιοῦτός ἐστιν, ὅταν δείξωμεν αὐτὸν ἑαυτῷ\nμαχόμενον τὸν μυθογράφον· τούτῳ δὲ χρηστέον οὐκ ἐν\nἀρχῇ, ἀλλʼ ὅταν τι τῶν μέσων ἢ τελευταίων ἀνασκευάζωμεν,\nἔπειτα καὶ ἐναντίον αὐτὸ δεικνύωμεν τοῖς προειρημένοις.\nἀπό γε μὴν τῆς τάξεως ἐπιχειρήσομεν ἐλέγχοντες,\nἃ μὲν ἔδει πρῶτον ἐν τῷ μύθῳ ῥηθῆναι, οὐκ ἐν\nπρώτοις ἀπηγγελμένα ἃ δὲ ἐπὶ τελευτῆς, ἀλλαχοῦ προκείμενα·\nκαὶ ὅλως ἕκαστον ὡς ἄν δυναίμεθα, οὐ κατὰ\nτὴν προσήκουσαν τάξιν εἰρημένον. καὶ μὴν καὶ ὁ ἐκ τοῦ\nἀσυμφόρου τόπος σαφής ἐστιν, ᾧ καὶ μᾶλλον χρησόμεθα\nεἰς ἀνασκευὴν τοῦ ἐπιλόγου. οἱ δὲ ἐκ τοῦ ἀνομοίου καὶ\nτοῦ ψευδοῦς μόνον εἰσὶ τοῦ ἐπιλόγου ἀνασκευαστικοί·\nἐκ μὲν οὖν τοῦ ἀνομοίου, ἐπειδὰν τὰ ἐν τῷ μύθῳ κατὰ\nμηδὲν ἤ μὴ πάντη τῷ ἐπιλόγῳ προσεοικότα ὑπάρχῃ· ἐκ δὲ\n\n\nτοῦ ψευδοῦς, ὅταν μὴ κατὰ πᾶν συμβαίνῃ, ὥς φησιν ὁ\nμυθογράφος, ὅτι οἱ τῶν πλειόνων ὀρεγόμενοι καὶ τῶν\nὄντων στερίσκονται· οὐ γὰρ ἀεὶ τοῦτο ἀληθές ἐστιν. ἐκ\nδὲ τῶν ἐναντίων τόπων κατασκευάσομεν. ἀνακεφαλαιοῦσθαι\nδὲ χρή, ὅταν πολλαὶ καὶ ἰσχυραὶ ὦσιν ἀνασκευαὶ καὶ\nκατασκευαί, ἐπεὶ ὅταν ὀλίγαι καὶ ἀσθενεῖς, οὐ παραληπτέον\nτὴν ἀνακεφαλαίωσιν. χρησόμεθα δὲ ἐνταῦθα καὶ\nτῷ διασύρειν, καὶ αὐξήσεσιν ἢ μειώσεσιν, καὶ παρεκβάσεσι,\nκαὶ ἤθεσι καὶ ἁπλῶς πάσαις ταῖς τῶν λόγων ἰδέαις·\nκαθάπερ γὰρ εἴπομεν, σμικρὸν διαλλάττει τὸ γύμνασμα\nτοῦτο δικανικῆς ὑποθέσεως. οἱ δʼ αὐτοὶ τόποι χρήσιμοι\nκαὶ πρὸς τὴν τῶν διηγημάτων ἀνασκευήν τε καὶ\nκατασκευήν.\nΠΕΡΙ ΔΙΗΦΗΜΑΤΟΣ.Διήγημά ἐστι λόγος ἐκθετικὸς πραγμάτων γεγονότων\nἢ ὡς γεγονότων. στοιχεῖα δὲ τῆς διηγήσεώς εἰσιν ἕξ,\nτό τε πρόσωπον, εἴτε ἒν εἴη εἴτε πλείω, καὶ τὸ πρᾶγμα\nτὸ πραχθὲν ὑπὸ τοῦ προσώπου, καὶ ὁ τόπος ἐν ᾧ ἡ πρᾶξις,\nκαὶ ὁ χρόνος καθʼ ὃν ἡ πρᾶξις, καὶ ὁ τρόπος τῆς\nπράξεως, καὶ ἕκτον ἡ τούτων αἰτία. τούτων δὲ ὄντων\nτῶν ἀνωτάτω στοιχείων, ἐξ ὧν συμπληροῦται ἡ τελεία\nδιήγησις, ἐξ ἀπάντων αὐτῶν καὶ τῶν συνεδρευόντων\nαὐτοῖς συνέστηκεν, ἐλλιπὴς δέ ἐστιν ἥ τινος τούτων ἐπιδέουσα.\nπαρακολουθεῖ δὲ τῶ μὲν προσώπῳ γένος, φύσις,\nἀγωγή, διάθεσις, ἡλικία, τύχη, προαίρεσις, πρᾶξις,\nλόγος, θάνατος, τὰ μετὰ θάνατον. τῷ δὲ πράγματι μέγα\nἢ σμικρόν, κινδυνῶδες ἢ ἀκίνδυνον, δυνατὸν ἢ ἀδύνατον,\nῥάδιον ἢ δυσχερές, ἀναγκαῖον ἢ οὐκ ἀναγκαῖον,\nσυμφέρον ἢ ἀσύμφορον, δίκαιον ἢ ἄδικον, ἔνδοξον ἢ\nἄδοξον. τῷ δὲ χρόνῳ παρέπεται τὸ παρεληλυθός, τὸ ἐνεστός, \nτὸ μέλλον, τί πρῶτον ἢ δεύτερον καὶ τὰ ἑξῆς, ἢ τί\n\n\nτῷ καθʼ ἡμᾶς βίῳ πρέπει, τί τῷ παλαιῷ, ἐπὶ πᾶσιν αἱ\nπροθεσμίαι, ἃς κατὰ κοινὸν ἢ κατʼ ἰδίαν ἄνθρωποι συντίθενται\nἔπειτα χειμῶνος ὄντος ἢ ἔαρος, θέρους ἢ μετοπώρου,\nνυκτὸς οὔσης ἢ μεθ’ ἡμέραν, ἐκκλησίας οὔσης\nἐγένετο τὸ πρᾶγμα ἢ πομπῆς ἢ ἑορτῆς καὶ πότερον γάμων\nὄντων, ἢ φίλων ὑποδοχῆς, ἢ πένθους, ἤ τοιαύτης\nβιωτικῆς περιστάσεως. τῷ δὲ τόπῳ παρακολουθεῖ μέγεθος,\nδιάστημα, γειτνιῶσα πόλις ἢ χώρα, ἱερὸς ἦν ὁ τόπος\nἢ βέβηλος, ἴδιος ἢ ἀλλότριος, ἔρημος ἢ οἰκούμενος, ὀχυρὸς\nἢ ἐπισφαλής, πεδινὸς ἢ ὀρεινός, ἄνυδρος ἢ κάθυγρος,\nψιλὸς ἢ δενδρώδης, καὶ πάντα τὰ παραπλήσια. τῷ\nδὲ τρόπῳ ἀκουσίως ἢ ἑκουσίως ἑκάτερον δὲ εἰς τρία διαιρεῖται,\nτὸ μὲν ἀκούσιον εἰς ἄγνοιαν καὶ τύχην καὶ ἀνάγκην,\nτὸ δὲ ἑκούσιον, πότερον βίᾳ γέγονεν ἢ λάθρα\nἢ ἀπάτῃ. τῇ δὲ αἰτία τῶν πράξεων παρέπεται, πότερον\nἕνεκεν ἀγαθῶν κτήσεως γέγονεν ἢ χάριν κακοῦ ἀπαλλαγῆς,\nἢ διὰ φιλίαν, ἢ διὰ γυναῖκα, ἢ τέκνων χάριν, ἢ διὰ\nτὰ πάθη θυμόν, ἔρωτα, μῖσος, φθόνον, ἔλεον, μέθην,\nκαὶ τὰ τούτοις ὅμοια.\nἈρεταὶ δὲ διηγήσεως τρεῖς, σαφήνεια, συντομία, πιθανότης.\nδιὸ μάλιστα μέν, εἰ δυνατόν ἐστιν, ἁπάσας\nτὰς ἀρετὰς ἔχειν δεῖ τὴν διήγησιν ἐὰν δὲ τοῦτο ἀμήχανον\nεἴη, τὸ μῆ ἐναντίαν εἶναί πως τὴν συντομίαν τῇ τε\nσαφηνείᾳ καὶ τῇ πιθανότητι, τοῦ κατεπείγοντος μᾶλλον\nστοχαστέον, οἷον, εἰμὲν εἴη τὸ πρᾶγμα φύσει περισκελές,\nἐπὶ τὴν σαφήνειαν ἰτέον καὶ πιθανότητα· εἰ δὲ ἁπλοῦν\nκαὶ μὴ πολύπλοκον, ἐπὶ τὴν συντομίαν καὶ τὴν πιθανότητα.\nδεῖ γὰρ ἔχεσθαι ἀεὶ τοῦ πιθανοῦ ἐν τῇ διηγήσει\nτοῦτο γὰρ αὐτῆς μάλιστα ἴδιον ὑπάρχει· καὶ τούτου μὴ\nπροσόντος αὐτῇ, ὅσῳ ἂν σαφὴς καὶ σύντομος ᾗ, τοσούτῳ\nμᾶλλον ἀπιστοτέρα τοῖς ἀκούουσι καταφαίνεται. ἐὰν δὲ\nτὸ πρᾶγμα φύσει πιθανὸν ᾖ, χρηστέον πῆ μὲν τῇ συντομίᾳ,\n\n\nτὸ δὲ πλεῖστον τοῖς κατασκευάζουσι καὶ εἰς πιθανότητα\nἄγουσι τὸ προκείμενον· ἔτι δὲ τὰ μὲν λυπήσοντα\nτούς ἀκουσομένους συντομώτατα διηγητέον, ὡς Ὅμηρος,\nκεῖται Πάτροκλος. τοῖς δὲ εὐφραίνουσιν ἐνδιατριπτέον,\nὥσπερ ὁ αὐτὸς ποιητὴς τοῖς Φαίαξιν οὖσιν φιλομύθοις πεποίηκε τὸν Ὀδυσσέα μετὰ πολλῆς ἀκριβείας\nκαὶ σχολῆς τὰ καθʼ ἑαυτὸν διηγούμενον.\nΣαφὴς δὲ ἡ διήγησις γίνεται διχόθεν, ἐξ αὐτῶν τῶν\nἀπαγγελλομένων πραγμάτων, καὶ ἐκ τῆς λέξεως τῆς\nἀπαγγελίας, ἧς τὰ πράγματα. ἐκ μὲν οὖν τῶν πραγμάτων,\nὅταν λεγόμενα τὰ πράγματα μὴ τὴν κοινὴν ἐκφεύγῃ\nδιάνοιαν, οἷα τὰ ἐν τῇ διαλεκτικῇ καὶ τὰ ἐν γεωμετρίᾳ,\nἢ ὅταν μὴ πολλὰ ὁμοῦ διηγῆταί τις, ἀλλὰ καθʼ ἕκαστον\nεἰς τέλος προάγῃ, ὅπερ ἐγκαλοῦσί τινες τῷ Θουκυδίδῃ·\nδιελών γὰρ ἱστορίας κατὰ θέρη καὶ χειμῶνας πολλάκις\nἀναγκάζεται, πρὶν τελεσθῇ τὸ ὅλον πρᾶγμα, μεταβαίνειν\nἐφʼ ἕτερόν τι γεγονὸς ὑπὸ τὸν αὐτὸν καιρόν· εἶτα τὸ\nὑπόλοιπον τοῦ πράγματος ἐφʼ ἑτέρου χειμῶνος ἢ θέρους\nπραχθὲν διηγεῖται· ἐνίοτε δὲ καὶ τρίτου καὶ τετάρτου\nκαιροῦ ἐδεήθη, μέχρις ἄν εἰς τέλος προέλθῃ τοῦ\nπράγματος, οὗπερ ἐξ ἀρχῆς διηγεῖτο, ἀεὶ τὰ καθʼ ἕκαστον\nκαιρὸν γινόμενα συναναλαμβάνων τῇ πρώτῃ διηγήσει,\nὥστε ἄμα μὲν ἀσαφῆ, ἄμα δὲ δυσμνημόνευτα γενέσθαι\nτὰ πράγματα. φυλακτέον δὲ καὶ τὸ μὴ συγχεῖν τοὺς χρόνους\nκαὶ τὴν τάξιν τῶν πραγμάτων, ἔτι τε καὶ τὸ δὶς τὰ\nαὐτὰ λέγειν· οὐδὲν γὰρ ἧττον τῶν ἄλλων καὶ τοῦτο συγχεῖ\nτὴν διάνοιαν. παραιτητέον δὲ καὶ τὸ παρεκβάσεις\nἐπεμβάλλεσθαι μεταξύ διηγήσεως μακράς. οὐ γὰρ ἀπλῶς\nχρὴ πᾶσαν παραιτεῖσθαι, καθάπερ ὁ Φίλιστος· ἀναπαύει\nγὰρ τὴν διάνοιαν τῶν ἀκροατῶν, ἀλλὰ τὴν τηλικαύτην\nτὸ μῆκος, ἥτις ἀπαλλοτριοῖ τὴν διάνοιαν τῶν ἀκροωμένων,\nὥστε δεῖσθαι πάλιν ὑπομνήσεως τῶν προειρημένων,\n\n\nὡς Θεόπομπος ἐν ταῖς Φιλιππικαῖς. δύο γάρ που\nκαὶ τρεῖς καὶ πλείους ἱστορίας ὅλας κατὰ παρέκβασιν εὑρίσκομεν,\nἐν αἷς οὐχ ὅπως Φιλίππου, ἀλλʼ οὐδὲ Μακεδόνος\nτινὸς ὄνομά ἐστιν. ἀσαφὴς δὲ γίνεται διήγησις\nπαρὰ τὴν ἔλλειψιν ὧν ἐχρῆν ἀναγκαίως μνήμην ποιήσασθαι,\nκαὶ παρὰ τὴν τῶν ἀποκεκρυμμένων \nἱστοριῶν ἀλληγορίαν.\nΚατὰ δὲ τὴν λέξιν φυλακτέον τῷ σαφηνίζοντι τὸ ποιητικὰ\nὀνόματα λέγειν καὶ πεποιημένα καὶ τροπικὰ καὶ\nἀρχαῖα καὶ ξένα καὶ ὁμώνυμα. ποιητικὰ μὲν οὖν ἐστιν,\nὅσα τινὸς ἐξηγήσεως δεῖται, οἷον κρήγυον, ἀντιφερίζειν,\nμάρνασθαι καὶ τὰ τοιαῦτα. πεποιημένα δὲ\nοἷον κέλαδος, κόναβος, κελαρύζειν καὶ τὰ τοιαῦτα. τροπικὰ\nδὲ οἷον,\nτεῖχος τριτογενεῖ ξύλινον διδοῖ εὐρύοπα Ζεύς.\nδιὰ γὰρ τῆς τροπῆς ταύτης ἐσήμανεν ὁ Πύθιος τοῖς Ἀθηναίοις,\nἐκλιπόντας τὴν πόλιν εἰς τὰς ναῦς ἐμβῆναι, καὶ\nταύταις οἷον τείχει χρήσασθαι. ἀρχαῖα δὲ τὰ πάλαι μὲν\nσυνήθη, νῦν δὲ ἐκλελοιπότα, ὡς λέγει Δημοσθένης ἐν\nῷ κατὰ Ἀριστοκράτους περὶ τοῦ Δράκοντος νόμου τὸ\nδὲ μηδʼ ἀποινᾶν μὴ χρήματα πράττεσθαι· τὰ\nγὰρ χρήματα ἄποινα ὠνόμαζον οἱ παλαιοί.\nξένα δὲ τὰ ἑτέροις μὲν ἐπιχώρια, τοῖς δὲ ἄλλοις οὐ συνήθη,\nὡς εἴ τις ἀγορὰν ὀνομάζει τὸν λιμένα, καθάπερ Θετταλοί,\nἢ κλεινὸν ἀντὶ τοῦ ἐρωμένου, ὡς Κρῆτες. ὁμώνυμα\nδέ ἐστιν, ὧν φωνὴ μὲν καὶ ὄνομα τὸ αὐτό, ἕτερον\nδὲ τὸ σημαινόμενον ὑπὸ τῆς φωνῆς, οἷον παῖς· σημαίνει\nγὰρ καὶ τὸν υἱὸν καὶ τὸν καθʼ ἡλικίαν παῖδα καὶ τὸν\nδοῦλον.\nἈσαφῆ δὲ τὴν ἑρμηνείαν ποιεῖ καὶ ἡ λεγομένη ἀμφιβολία\nπρὸς τῶν διαλεκτικῶν, παρὰ τὴν κοινὴν τοῦ ἀδιαιρέτου\nτε καὶ διῃρημένου, ὡς ἐν τῷ ΑΥΛΗΤΡΙΣ πεσοῦσα\n\n\nδημοσία ἔστω ἓν μὲν γάρ τί ἐστι τὸ ὑφʼ ἓν καὶ ἀδιαίρετον,\nαὐλητρὶς ἔστω πεσοῦσα δημοσία, ἕτερον δὲ τὸ\nδιῃρημένον, αὐλὴ τρὶς πεσοῦσα ἔστω δημοσία. ἔτι δὲ καὶ\nὅταν τι μόριον ἄδηλον ᾖ, μετὰ τίνος συντέτακται, οἷον\nΟΥΚΕΝΤΑΥΡΟΙΣ ὁ Ἡρακλῆς μάχεται· σημαίνει γὰρ\nδύο, οὐχὶ κενταύροις ὁ Ἡρακλῆς μάχεται, καὶ οὐχὶ ἐν\nταύροις ὁ Ἡρακλῆς μάχεται. ὁμοίως δὲ ἀσαφὴς γίνεται\nφράσις καὶ ὅταν τι σημαῖνον μόριον ἄδηλον ᾖ, μετὰ τίνος συντέτακται, οἷον\nοἱ δὲ καὶ ἀχνύμενοί περ ἐπʼ αὐτῷ ἡδὺ γέλασσαν.\nἀμφίβολον γὰρ πότερον ἐπὶ τῷ Θερσίτῃ ἀχνύμενοι, ὅπερ\nἐστὶ ψεῦδος, ἢ ἐπὶ τῇ καθολκῇ τῶν νεῶν καὶ πάλιν,\nδῆμον Ἐρεχθῆος μεγαλήτορος, ὅν ποτʼ Ἀθήνηθρέψε Διὸς θυγάτηρ, τέκε δὲ ζείδωρος ἄρουρα.\nπότερον τὸν δῆμον ἢ τὸν Ἐρεχθέα φησὶν ὑπὸ τῆς Ἀθηνᾶς τραφῆναι καὶ τεκεῖν τὴν γῆν. παρὰ ταύτην δὲ τὴν\nἀμφιβολίαν τὰ Ἡρακλείτου τοῦ φιλοσόφου βιβλία σκοτεινὰ\nγέγονε κατακόρως αὐτῇ χρησαμένου ἤτοι ἐξεπίτηδες, ἢ καὶ διʼ ἄγνοιαν. παρατηρητέον δὲ καὶ τὸ μὴ ὑπερβατοῖς\nχρῆσθαι, οἷά ἐστι τὰ πολλὰ τῶν Θουκυδίδου· οὐ\nγὰρ καθόλου τὸ τῶν ὑπερβατῶν γένος ἀποδοκιμάζομεν·\nποικίλη γὰρ διὰ τούτου καὶ οὐκ ἰδιωτικὴ γίνεται ἡ φράσις· μηδὲ μεταξυλογίαις, καὶ ταύταις διὰ μακροῦ τὰ\nγὰρ ἐγγὺς λαμβάνοντα τὴν ἀπόδοσιν οὐ λυπεῖ τοὺς\nἀκροατάς. καὶ μέντοι καὶ τὸ ἐλλείπειν τινὰ ὀνόματα πρὸς\nτὴν σαφήνειαν ἐναντίον ἐστί. παραφυλακτέον δὲ καὶ τὸ\nπαραλλήλους τιθέναι τὰς πτώσεις ἐπὶ διαφόρων προσώπων·\nἀμφίβολον γὰρ γίνεται τὸ ἐπὶ τίνα φέρεσθαι,\nοἷον ἐπὶ μὲν τῆς αἰτιατικῆς, ἐφʼ ἧσπερ καὶ μόνης τῶν\nπτώσεων πολλοὶ γίνεσθαι τὴν ἀμφιβολίαν νομίζουσιν,\nὡς παρὰ Δημοσθένει κατὰ Μειδίου,  ἴσασιν Εὐαίωνα\nπολλοὶ τὸν Λεωδάμαντος ἀδελφὸν ἀποκτείναντα\n\n\nΒοιωτὸν ἐν δείπνῳ· ἄδηλον γὰρ πότερον\nΕὐαίων ἀπέκτεινε Βοιωτὸν ἢ Βοιωτὸς Εὐαίωνα, ὅπερ ἐστὶ\nψεῦδος· ἀλλὰ καὶ ὁ Λεωδάμαντος ἀδελφὸς πότερον Εὐαίων ἐστὶν ἢ Βοιωτός; ἐπὶ δὲ τῆς εὐθείας, ὡς παρʼ\nἩροδότῳ ἐν τῇ πρώτῃ· εἰσὶ δὲ καὶ Αἰγύπτιοι Κόλχοί·\nἄδηλον γὰρ πότερον οἱ Αἰγύπτιοι Κόλχοι εἰσιν ἢ τοὐναντίον οἱ Κολχοὶ Αἰγύπτιοι. τὸ δʼ αὐτὸ καὶ ἐπὶ τῆς\nγενικῆς καὶ δοτικῆς, Κολχῶν δὲ ὄντων Αἰγυπτίων· καί,\nΚολχοῖς δὲ οὖσιν Αἰγυπτίοις· ἐπὶ μὲν οὖν τῆς αἰτιατικῆς ἀναμφισβήτητόν ἐστιν, ἐπὶ δὲ τῶν ἄλλων πτώσεων\nφανερόν, ὅτι προσθέσει ἄρθρων οὐκέτι ἀμφίβολος γίνεται\nἡ λέξις· εἰσὶ δὲ Αἰγύπτιοι οἱ Κολχοί· δῆλον γὰρ γέγονεν,\nὅτι περὶ Κολχῶν λέγει, ὥς εἰσιν Αἰγύπτιοι.\nὉμοίως δὲ ἔσται καὶ σύντομος ἡ διήγησις ἐκ τῶν\nπραγμάτων καὶ τῆς λέξεως. ἔστι γὰρ ἡ συντομία λόγος\nτὰ καιριώτατα τῶν πραγμάτων σημαίνων, μήτε προστιθεὶς\nτὸ μὴ ἀναγκαῖον μήτε ἀφαιρῶν τὸ ἀναγκαῖον κατὰ\nτὰ πράγματα καὶ τὴν λέξιν. ἐκ μὲν οὖν τῶν πραγμάτων,\nὅταν μήτε συλλαμβάνωμεν ἅμα τὰ πολλὰ πράγματα, μήθʼ\nἑτέροις ἐπεμβάλλωμεν, παραλείπωμέν τε ὅσα συνυπακούεσθαι δοκεῖ, μήτε πόρρωθεν ἀρχώμεθα, μήτε εἰς τὰ\nπαρέλκοντα τὸν λόγον καταναλίσκωμεν, ὡς οἱ μετὰ τὰ\nπράγματα εἰωθότες διηγεῖσθαι. ταῦτα γὰρ ἂν ἴσως ἱστορίᾳ\nπρέποι, τό τε μηκύνειν καὶ τὸ πόρρωθεν ἄρχεσθαι\nκαὶ ἐπεξεργάζεσθαί τινα τῶν παρέργων εἶναι δοκούντων.\nδιήγησιν δὲ λέγων τις πρὸς τὸ κεφάλαιον τοῦ ὅλου πράγματος, ὃ προὔθετο, ἀποβλέπειν ὀφείλει τὰ εἰς τοῦτο\nσυντελοῦντα μόνα ἐν τῇ διηγήσει παραλαμβάνων, οἷον\nτὶ τοῦ Κύλωνος, εἰ μέν τις ἱστορίαν περὶ αὐτοῦ συγγράφει, προσήκει καὶ τίνων προγόνων ἦν καὶ τίνος\nπατρός τε καὶ μητρὸς καὶ ἄλλα πάμπολλα λέγειν, τό τε ἀγώνισμα, ὃ ἠγωνίζετο ἐν Ὀλυμπίᾳ, καὶ ὅσας νίκας ἀνείλετο,\n\n\nκαὶ τὰς Ὀλυμπιάδας ὀνομάζειν ἐφʼ ὧν ἐνίκα διήγημα\nδέ τις περὶ αὐτοῦ λέγων οὐδὲν τῶν τοιούτων ἀκριβολογεῖσθαι\nδίκαιός ἐστι, καθάπερ ἐποίησεν Ἡρόδοτός τε\nκαὶ Θουκυδίδης, ἑκάτερος τὸ Κυλώνειον ἄγος εἰπεῖν προθέμενος.\nἐν δὲ τοῖς κατὰ τὴν λέξιν παρατηρητέον καὶ τὸ\nμήτε συνωνύμοις χρῆσθαι· τὰ γὰρ τὴν αὐτὴν ἔχοντα δύναμιν\nὀνόματα μακρότερον ποιεῖ τὸν λόγον οὐδὲν δέον.\nὡς παρὰ Δημοσθένει ἐν τῶν Ὀλυνθιακῶν δευτέρῳ·\nδαιμονίᾳ τινὶ καὶ θείᾳ παντάπασιν ἔοικεν εὐεργεσίᾳ·\nμήτε λόγον ἀντὶ ὀνόματος ποιεῖν, οἶον ἀντὶ\nτοῦ ἀπέθανεν ἐξέλιπε τὸν βίον, καὶ ὅσα τούτοις ὅμοια.\nἔτι δὲ καὶ τὰ συνυπακουόμενα πάντως συμπεριαιρετέον\nτῷ συντόμως ἀπαγγέλλειν βουλομένῳ, χρηστέον δὲ καὶ\nτοῖς ἁπλοῖς ὀνόμασι μᾶλλον ἢ τοῖς συνθέτοις, καὶ τοῖς\nβραχυτέροις μᾶλλον ἢ τοῖς μακροτέροις, ὅταν τὸ αὐτὸ\nσημαίνωσιν εὐλαβητέον δὲ ὅμως μὴ λάθῃ τις ἐπιθυμίᾳ\nσυντομίας εἰς ἰδιωτισμὸν ἢ ἀσάφειαν ἐκπεσών.\nὙπὲρ γε μὴν τοῦ πιθανὴν εἶναι τὴν διήγησιν παραληπτέον\nλέξεις μὲν προσφυεῖς τοῖς τε προσώποις καὶ\nτοῖς πράγμασι καὶ τοῖς τόποις καὶ τοῖς καιροῖς· πράγματα\nδὲ ὅσα εἰκότα ἐστὶ καὶ ἀλλήλοις ἀκόλουθα. δεῖ δὲ\nκαὶ τὰς αἰτίας βραχέως προστιθέναι τῇ διηγήσει, καὶ τὸ\nἀπιστούμενον πιστῶς λέγειν, καὶ ἀπλῶς στοχάζεσθαι\nπροσήκει τοῦ πρέποντος τῷ τε προσώπῳ καὶ τοῖς ἄλλοις\nστοιχείοις τῆς διηγήσεως κατά τε τὰ πράγματα καὶ κατὰ\nτὴν λέξιν. παράδειγμα δὲ ἡμῖν ἔσται τὸ ἐν ἀρχῇ τῆ,\nδευτέρας τοῦ Θουκυδίδου περὶ Πλαταιέων καὶ Θηβαίων\nδιήγημα· εἰκὸς γὰρ ἦν τούς Θηβαίους ἀεὶ διαφόρους\nὄντας τοῖς Πλαταιεῦσι μαθόντας, ὅτι ἔσοιτο πόλεμος.\nἐθελῆσαι προκαταλαβεῖν τὴν Πλάταιαν ἔτι ἐν εἰρήνῃ\nταῦτα δὲ βουλευσαμένους ἐκ μὲν τοῦ φανεροῦ μὴ ἐπιχειρεῖν, νυκτὶ δὲ ἀσελήνῳ ἐπιχειρῆσαι, καὶ πρὸς τούτοις\n\n\nἔχειν τινὰς Πλαταιέων, οἳ καὶ ἀνοίξουσιν αὐτοῖς\nτὰς πύλας μηδεμιᾶς φυλακῆς προκαθεστηκυίας διὰ τὰς\nσπονδάς, τούς τε προδιδόντας ἰδίου ἕνεκα ἐχθροῦ πρός\nτινας τῶν πολιτῶν, οὓς ᾤοντο διαφθεῖραι τούτων γινομένων,\nἀλλὰ μὴ τὸ τοὺς Θηβαίους προδεδωκέναι. πιθανὸν\nδὲ τὸ μὲν αἰσθανομένους τούς Πλαταιέας προκατειλημμένην\nτὴν πόλιν ἐξαπιναίως ὑπὸ τῶν πολεμίων,\nνομίσαι τε διὰ τὴν νύκτα πολλῷ πλείους εἰσεληλυθέναι,\nπρὸς ξύμβασίν τε χωρῆσαι, ὕστερον δὲ κατανοήσαντας\nοὐ πολλούς ὄντας ἐπιθέσθαι αὐτοῖς. καὶ θόρυβος δὲ\nπάνυ πιθανώτατος τῶν μὲν Πλαταιέων προσβαλλόντων\nτοῖς Θηβαίοις καὶ τῶν γυναικῶν καὶ τῶν οἰκετῶν ἅμα\nἀπὸ τῶν οἰκιῶν κραυγῇ τε καὶ ὀλολυγῇ χρωμένων λίθοις\nτε καὶ κεράμοις βαλλόντων τούς Θηβαίους, καὶ ὑετοῦ\nπολλοῦ ἐπιγενομένου νυκτός, πολλούς τῶν Θηβαίων\nδιά τε πηλοῦ καὶ σκότους διωκομένων, ἀπειρίᾳ δὲ τῶν\nὁδῶν οὐ δυναμένων ἐκφυγεῖν. πιθανὸν δὲ τὸ καὶ κλεῖσαί\nτινα τὰς πύλας στυρακίῳ ἀκοντίου ἀντὶ βαλάνου\nχρησάμενον εἰς τὸν μοχλόν, πολὺ δὲ πιθανώτερον τὸ\nτῆς δούσης γυναικὸς πέλεκυν εἰκὸς γὰρ ἦν γυναῖκα\nπρὸς ἐρήμοις πύλαις οἰκοῦσαν, θεασαμένην τοὺς πολεμίους\nἀποκεκλεισμένους φοβηθῆναι, μὴ ἀπελπίσαντας\nτὴν σωτηρίαν καὶ εἰς ἀπόνοιαν περιστάντας τραπέσθαι\nἐπὶ τὸ κακῶς ποιεῖν, μάλιστα μὲν οὖν οὓς ἂν δύνωνται,\nπολὺ δὲ πρότερον τὰς πλησίον οἰκίας· ἐῶ γὰρ ὅτι κατὰ\nγυναῖκα ἦν ἐλεῆσαι καὶ πολεμίους νενικημένους· ὁμοίως\nδὲ καὶ τὰ ἄλλα πάντα, ἵνα μὴ μακρολογῶμεν.\nΟὐ μονοειδὴς δὲ τοῦ διηγήματος ἡ γυμνασία, ἀλλὰ\nκαθάπερ ὁ μῦθος, καὶ ἀπαγγέλλεται καὶ κλίνεται καὶ\nσυμπλέκεται μύθῳ, συστέλλεταί τε καὶ ἐπεκτείνεται, ἔτι\nδὲ κατὰ τὴν ἀπαγγελίαν ἐναλλάττομεν τῶν κεφαλαίων\nτὴν τάξιν, καὶ πρός τούτοις ἐστὶ καὶ τὴν αὐτὴν τάξιν φυλάττουσι\n\n\nκατὰ πολλοὺς καὶ ποικίλους τρόπους ποιεῖσθαι\nτὴν φράσιν· ἔτι δὲ καὶ ἐπιφωνεῖν διηγούμενον καὶ\nσυμπλέκειν ἀλλήλαις δύο ἢ καὶ τρεῖς διηγήσεις κατὰ\nτὴν ἀπαγγελίαν ἐφʼ ἅπασι δὲ τό τε ἀνασκευάζειν καὶ\nκατασκευάζειν. περὶ μὲν οὖν ἀπαγγελίας καὶ κλίσεως\nκαὶ συμπλοκῆς, ἔτι δὲ συστολῆς τε καὶ ἐπεκτάσεως ἐν τῷ\nπερὶ μύθων εἴρηται, τὴν δὲ ἀναστροφὴν τῆς τάξεως\nπολλαχῶς ποιησόμεθα· καὶ γὰρ ἀπὸ τῶν μέσων ἐστὶν\nἀρξάμενον ἐπὶ τὴν ἀρχὴν ἀναδραμεῖν, εἶτα ἐπὶ τὰ τελευταῖα\nκαταντῆσαι, ὅπερ ἐν Ὀδυσσείᾳ Ὅμηρος πεποίηκεν·\nἤρξατο μὲν γὰρ ἀπὸ τῶν χρόνων, καθʼ οὓς Ὀδυσσεὺς\nἦν παρὰ Καλυψοῖ, εἶτα ἀνέδραμεν ἐπὶ τὴν ἀρχὴν\nμετά τινος οἰκονομίας γλαφυρᾶς· ἐποίει γὰρ τὸν Ὀδυσσέα\nτοῖς Φαίαξι τὰ καθʼ ἑαυτὸν διηγούμενον, εἶτα συνάψας\nτὴν λοιπὴν διήγησιν ἔληξεν εἰς τὰ τελευταῖα, μέχρι\nτοὺς μνηστῆρας ἀπέκτεινεν Ὀδυσσεύς, καὶ πρὸς τοὺς\nγονέας αὐτῶν φιλίαν ἐποιήσατο. καὶ Θουκυδίδης δὲ\nἀπὸ τῶν περὶ Ἐπίδαμνον ἀρξάμενος ἀνέδραμεν ἐπὶ τὴν\nπεντηκονταετίαν, ἔπειτα κατῆλθεν ἐπὶ τὸν Πελοποννησιακὸν\nπόλεμον. ἔξεστι δὲ καὶ ἀπὸ τῶν τελευταίων ἀρξάμενον\nἐλθεῖν ἐπὶ τὰ μέσα, καὶ οὕτως ἐπὶ τὴν ἀρχὴν\nκαταντῆσαι, ὅπερ Ἡρόδοτος διὰ τῆς τρίτης ἡμᾶς διδάσκει\nλέγων οὕτω· πέμψας Καμβύσης εἰς Αἴγυπτον\nκήρυκα αἴτεε Ἄμασιν θυγατέρα, αἴτεε\nδὲ ἐκ συμβουλῆς ἀνδρὸς Αἰγυπτίου, ὃς μεμφόμενος\nἌμασιν ἔπρηξε ταῦτα, ὅτι μιν ἀποσπάσας\nγυναικός τε καὶ τέκνων ἔκδοτον\nἐποίησεν εἰς Πέρσας· εἶτα καὶ τὰ αἴτια διηγεῖται,\nὅτι ὁ τῶν Περσῶν βασιλεύς τήκει παρὰ τοῦ Αἰγυπτίων\nβασιλέως ἰατρὸν ὀφθαλμῶν, ὃς εἴη ἄριστος· ἡ γὰρ κατὰ\nφύσιν ἦν τάξις τῆς διηγήσεως πρῶτον μὲν τὴν ὀφθαλμίαν\nεἰπεῖν τοῦ Περσῶν βασιλέως, καὶ ὡς πέμψας εἰς\n\n\nΑἴγυπτον ᾔτησε παρὰ τοῦ βασιλεύοντος ἐκεῖ ἰατρὸν ὀφθαλμῶν,\nὁ δὲ τοῦτον ἀναπέμπει, ἔπειτα ὅτι χαλεπῶς φέρων\nὁ ἰατρὸς γυναικός τε καὶ παίδων ἀπολειφθεὶς ἠμύνατο\nτὸν ἐκδόντα, συμβουλεύσας τῷ Περσῶν βασιλεῖ\nαἰτῆσαι θυγατέρα παρὰ τοῦ Αἰγυπτίων βασιλέως, ἵνα ἢ\nδοὺς ἀνιῷτο, ἢ μὴ δοὺς ἀπέχθοιτο. ἔτι δὲ καὶ ἀπὸ τῶν\nμέσων ἀρξάμενον ἐπὶ τὴν τελευτὴν ἐλθεῖν, εἶτα ἐν τούτοις\nλῆξαι. καὶ πάλιν ἀπὸ τῶν τελευταίων ἀρξάμενον\nἀναδραμεῖν ἐπὶ τὴν ἀρχὴν καὶ λῆξαι εἰς τὰ μέσα, καὶ ἔτι\nἀπὸ τῶν πρώτων ἀρξάμενον μεταβαίνειν ἐπὶ τὰ τελευταῖα,\nκαὶ ἐν τοῖς μέσοις παύσασθαι.\nΚατὰ μὲν οὖν τὴν ἀναστροφὴν τῆς τάξεως οὕτως·\nἐπεὶ δὲ εἰώθαμεν ἐκφέρειν τὰ πράγματα ἐνίοτε μὲν ὡς\nἀποφαινόμενοι, ἐνίοτε δὲ ὡς πλέον τι τοῦ ἀποφαίνεσθαι\nποιοῦντες, καὶ ἐνίοτε μὲν ὡς ἐρωτῶντες, ἄλλοτε δὲ ὡς\nπυνθανόμενοι, ἔσθʼ ὅτε δὲ ὡς ἐπαποροῦντες, καί ἄλλοτε\nμὲν ὡς προστάττοντες, ἄλλοτε δὲ ὡς εὐχόμενοι, καί ποτε\nμὲν ὡς ὀμνύοντες, ποτὲ δὲ ὡς προσαγορεύοντες, ἄλλοτε\nδὲ ὑποτιθέμενοι, ποτὲ δὲ προσδιαλεγόμενοι ἐνδέχεται\nγὰρ κατὰ πάντας τούτους τοὺς τρόπους ἐκφέρειν ποικίλλοντας\nτὰς διηγήσεις· Θουκυδίδης μὲν οὖν ἐν ἀρχῇ τῆς\nδευτέρας τῶν ἱστοριῶν κατὰ τὸν τοῦ ἀποφαινομένου\nτρόπον ἐξήνεγκεν τὴν διήγησιν ταύτην· Θηβαίων\nἄνδρες ὀλίγῳ πλείους τριακοσίων εἰσῆλθον\nπερὶ πρῶτον ὕπνον σὺν ὅπλοις εἰς Πλάταιαν\nτῆς Βοιωτίας, οὖσαν Ἀθηναίων συμμαχίδα.\nἡμεῖς δὲ εἰ βουλοίμεθα πλέον τι τοῦ ἀποφαίνεσθαι ποιεῖν,\nοὕτως ἐροῦμεν· μεγάλων ὡς ἔοικε πραγμάτων αἰτία\nγέγονεν Ἀθηναίοις καὶ Λακεδαιμονίοις καὶ τοῖς ἐξ ἑκάστων\nσυμμάχοις Θηβαίων εἰς Πλάταιαν ἄφιξις Θηβαίων\nγὰρ ἄνδρες ὀλίγῳ πλείους τριακοσίων εἰσῆλθον περὶ\nπρῶτον ὕπνον σὺν ὅπλοις εἰς Πλάταιαν τῆς Βοιωτίας\n\n\nκαὶ οὕτω τὰ λοιπὰ τῆς διηγήσεως συνάψομεν. εἰ δὲ ἐρωτᾶν\nβουλοίμεθα, οὕτως ἐροῦμεν· ἀρά γε ἀληθές ἐστιν\nὅτι Θηβαίων ἄνδρες ὀλίγῳ πλείους τριακοσίων εἰσῆλθον\nπερὶ πρῶτον ὕπνον σὺν ὅπλοις εἰς Πλάταιαν τῆς Βοιωτίας;\nκαὶ οὕτως ἐρωτηματικῶς τὰ μετὰ ταῦτα διελευσόμεθα.\nοὕτω δʼ ἂν πυθοίμεθα, τίνες ἦσαν οἱ Θηβαίων\nἄνδρες, οἵ ὀλίγῳ πλείους ἦσαν τριακοσίων εἰσῆλθον\nπερὶ πρῶτον ὕπνον σύν ὅπλοις εἰς Πλάταιαν τῆς Βοιωτίας;\nκαὶ τὰ λοιπὰ πυνθανόμενοι ἐποίσομεν. τὸ δὲ ἐπαπορεῖν\nκαὶ τὸ ἐρωτᾶν κατὰ μὲν τὴν προφορὰν οὐδὲν ἀλλήλων\nδιήνεγκε, διόπερ τῷ ἑτέρῳ αὐτῶν ἀρκεσθησόμεθα\nἐάν τε γὰρ ἐρωτῶμεν, ἐάν τε ἐπαπορῶμεν, οὕτως\nἐξοίσομεν·\nἆρʼ ἔστι πάντων ἀγρυπνία λαλίστατον;\nδιαφέρειν δὲ δοκεῖ, ὅτι ὁ μὲν ἐρωτῶν ἀπόκρισιν ἐπιζητεῖ\nὁ δὲ ἐπαπορῶν οὐ πάντως, ἀλλὰ μόνον πρὸς ἑαυτὸν ἀπορεῖ.\nεἰ δὲ προστάττειν βουλοίμεθα, οὕτω ποιήσομεν\nὑποθησόμεθα γὰρ ἐν τοῖς τελευταίοις τῆς διηγήσεως.\nμετὰ τὴν τῶν εἰσελθόντων εἰς Πλαταιὰς ἀναίρεσιν, ἕνα\nτινὰ παραινοῦντα ἢ τοῖς Θηβαίοις ἢ τοῖς Πλαταιεῦσι\nοὕτως· ἄγετε, ὧ Πλαταιεῖς, ὅπως ἄξιοι τῆς πόλεως ἔσεσθε,\nκαὶ τῶν προγόνων πρὸς Πέρσας τε καὶ Μαρδόνιον\nἠγωνισμένων, καὶ τῶν ἐν τῇ χώρᾳ τῇ ὑμετέρᾳ κειμένων.\nδείξατε τοῖς Θηβαίοις, ὅτι μὴ δίκαια ποιοῦσιν ἀξιοῦντες\nμὲν ὑμᾶς σφίσιν ὑπακούειν καὶ δουλεύειν, οὐκ ἐθέλοντας\nδὲ πολέμῳ βιαζόμενοι παρὰ τοὺς ὅρκους καὶ τὰς συνθήκας,\nὀλίγῳ πλείους τριακοσίων, εἶτα εἰσῆλθον περὶ\nπρῶτον ὕπνον σὺν ὅπλοις εἰς τὴν πόλιν τὴν ὑμετέραν\nοὖσαν Ἀθηναίων συμμαχίδα· καὶ ὡσαύτως τὰ ἑξῆς ὡς\nπρὸς Πλαταιεῖς διηγησόμεθα. εἰ δὲ ὑποθοίμεθα τὴν παρακέλευσιν\nγίνεσθαι πρὸς τοὺς Θηβαίους, οὕτως ἐροῦμεν\nἄγετε, ὦ Θηβαῖοι, ὅπως φανήσεσθε αὐτῶν τε καὶ\n\n\nτῶν πατέρων ἄξιοι καὶ τῆς ἀρχῆς, ἣν ἔχετε, συμπάσης\nτῆς Βοιωτίας, καὶ δείξατε τοῖς Πλαταιεῦσιν, ὅτι δοῦλοι\nὄντες ὑμέτεροι οὐ μόνον ἀποδεδράκασι πρὸς Ἀθηναίους,\nἀλλὰ καὶ ἄνδρας ὑμετέρους ὀλίγῳ πλείους τριακοσίων,\nἐλθόντας περὶ πρῶτον ὕπνον σύν ὅπλοις εἰς τὴν Πλάταιαν\nτὴν ἑαυτῶν, διέφθειραν. καὶ τοῦτον τὸν τρόπον\nκαὶ τὰ λοιπὰ διηγησόμεθα. ἔστι δὲ καὶ οὕτω πρόσταξιν\nποιήσασθαι, εἰ ὑποθοίμεθά τινα τοῖς Θηβαίοις, πρὶν\nγενέσθαι τὴν εἰς Πλάταιαν εἴσοδον, προστάττοντα, ἃ δὴ\nκαὶ ἔπραξαν ἄγετε, ὦ Θηβαῖοι, ὅπως ἄνδρες ἐξ ὑμῶν\nὀλίγῳ πλείους τριακοσίων εἰσέλθωσι περὶ πρῶτον ὕπνον\nσύν ὅπλοις εἰς Πλάταιαν τὴν ὑμετέραν, νῦν δʼ οὖσαν\nἈθηναίων συμμαχίδα· καὶ τὰ ἑξῆς, ὡς ἄν ἐνδέχηται, κατὰ\nτοῦτον τὸν τρόπον διεξελευσόμεθα. εἰ δὲ εὐχοίμεθα,\nοὕτως ἐροῦμεν· εἴθε μηδέποτε Θηβαίων ἄνδρες ὀλίγῳ\nπλείους τριακοσίων εἰσῆλθον περὶ πρῶτον ὕπνον σὺν\nὅπλοις εἰς Πλάταιαν τῆς Βοιωτίας, οὖσαν Ἀθηναίων\nσυμμαχίδα· καὶ μέχρι τέλους κατὰ τὸν τοῦ εὐχομένου\nτρόπον διηγησόμεθα. οὐκ ἄδηλος δὲ ὁ τρόπος, πῶς\nκατὰ τὴν ὀμοτικὴν προφορὰν ἡ διήγησις ἐξενεχθήσεται\nτὴν δὲ προσαγορευτικὴν παραιτούμεθα, ὅτι καὶ πρότερον\nἐπὶ τῶν κατὰ τὰς πτώσεις ἐγκλίσεων ἤδη παραδεδώκαμεν\nἐπὶ τῆς κλητικῆς. ὑποτιθέμενοι δὲ οὕτως ἐροῦμεν\nὑποθώμεθα γάρ, Θηβαίων ἄνδρας, ὀλίγῳ πλείους\nτριακοσίων, εἰσελθεῖν περὶ πρῶτον ὕπνον σὺν ὅπλοις\nεἰς Πλάταιαν τῆς Βοιωτίας, οὖσαν Ἀθηναίων συμμαχίδα\nἀνοῖξαι δʼ αὐτοῖς τὰς πύλας Ναυκλείδην τε καὶ τοὺς\nμετʼ αὐτοῦ μηδεμιᾶς φυλακῆς προκαθεστηκυίας διὰ τὰς\nσπονδάς, καὶ οὕτω τὰ μετὰ ταῦτα. εἰ δὲ διαλογικῶς ἀπαγγέλλειν\nβουλοίμεθα, ὑποθησόμεθά τέ τινας ἀλλήλοις διαλεγομένους\nπερὶ τῶν πεπραγμένων, καὶ τὸν μὲν διδάσκοντα\nτὸν δὲ μανθάνοντα τὰ γεγενημένα, οἷον πολλάκις\n\n\nμέν σε καὶ πρότερον ἐπῆλθεν ἔρεσθαί μοι περὶ τῶν ἐν\nΠλαταιαῖς συμβεβηκότων Θηβαίοις τε καὶ Πλαταιεῦσιν.\nἀτὰρ καὶ νῦν ἡδέως ἄν ἀκούσαιμι, εἴ σοι ἐν καιρῷ ἐστι\nδιηγήσασθαι. ἀλλὰ νὴ Δία καιρός ἐστι, καὶ δὴ καὶ ἤδη\nσοι λέγω, εἴπερ, ὥς φῃς, ἐπιθυμίαν ἔχεις ἀκοῦσαι περὶ\nτούτων· Θηβαῖοι γὰρ ἀεὶ διάφοροι ὄντες τοῖς Πλαταιεῦσιν\nἐβούλοντο τὴν Πλάταιαν ἐν εἰρήνῃ προκαταλαβεῖν.\nἄνδρες οὖν ἐξ αὐτῶν ὀλίγῳ πλείους τριακοσίων εἰσῆλθον\nπερὶ πρῶτον ὕπνον σὺν ὅπλοις εἰς τὴν πόλιν, οὖσαν Ἀθηναίων\nσυμμαχίδα. πῶς οὖν νυκτὸς οὔσης καὶ τῶν πυλῶν\nκεκλεισμένων, ἔτι δὲ καὶ φυλακῆς καθεστηκυίας ῥᾳδίως\nἔλαθον εἰσελθόντες; μικρὸν μὲν ἔφθης, ἐπεὶ καὶ\nαὐτὸς ἔμελλον εἰπεῖν, ὅτι τὰς πύλας ἀνέῳξαν αὐτοῖς ἄνδρες,\nΝαυκλείδης τε καὶ οἱ μετʼ αὐτοῦ, φυλακῆς οὐδεμιᾶς\nπροκαθεστηκυίας διὰ τὴν εἰρήνην, καὶ τὰ ἑξῆς. τὸν\nαὐτὸν τρόπον διεξελευσόμεθα ἐρωτῶντές τε καὶ ἀποκρινόμενοι\nκατὰ τὸν διαλεκτικὸν νόμον, ἔτι δὲ ἀποφαινόμενοι\nτὰ πράγματα ποτὲ μὲν καταφάσκομεν, οἷον Θέων\nδιαλέγεται ἔστι δὲ μὴ μόνον καταφάσκοντας ἀλλὰ καὶ\nἀποφάσκοντας ἐκφέρειν τὰς διηγήσεις, καταφάσκοντας\nμέν, ὡς ἔφαμεν τὸν Θουκυδίδην τὴν διήγησιν ἐξενηνοχέναι\nἀποφάσκοντας δέ, οἷον οὔτε Θηβαίων ἄνδρες ὀλίγῳ\nπλείους τριακοσίων εἰσῆλθον περὶ πρῶτον ὕπνον σὺν\nὅπλοις εἰς Πλάταιαν τῆς Βοιωτίας, οὖσαν Ἀθηναίων\nξυμμαχίδα, οὔτε τὰς πύλας ἀνέῳξαν Ναυκλείδης τε καὶ\nοἱ μετʼ αὐτοῦ, καὶ οὕτω μέχρι τέλους. ἔστι δὲ καὶ ἄλλος\nτρόπος ἀσύνδετος καλούμενος, ὅταν τοὺς συνδέοντας\nτὴν φράσιν συνδέσμους παραλείπωμεν, οἷον Θηβαίων\nἄνδρες ὀλίγῳ πλείους τριακοσίων εἰσῆλθον περὶ πρῶτον\nὕπνον σύν ὅπλοις εἰς Πλάταιαν τῆς Βοιωτίας, οὖσαν\nἈθηναίων συμμαχίδα· ἀνέῳξαν αὐτοῖς τὰς πύλας Ναυκλείδης\nτε καὶ οἱ μετʼ αὐτοῦ, ἔθεντο εἰς τὴν ἀγορὰν τὰ\n\n\nὅπλα. ὁμοίως δὲ καὶ τὰ ἑξῆς. καὶ παρὰ Δημοσθένει Ἀμφίπολιν,\nΠύδναν, Ποτίδαιαν, Ἁλόννησον, οὐδενὸς τούτων\nμέμνημαι. ἔτι καὶ πάλιν· ἀλλʼ ἐφʼ Ἑλλήσποντον οἴχεται,\nπρότερον ἧκεν ἐπʼ Ἀμβρακίαν, Ἦλιν ἔχει, τηλικαύτην\nπόλιν ἐν Πελοποννήσῳ· Μεγάροις ἐπεβούλευσε\nπρῴην. ἔστι δὲ καὶ τούτους ἀλλήλοις ἐπιπλέκειν τοὺς\nτρόπους καὶ μικτὸν ἐκ δυοῖν ἢ πλειόνων ποιεῖν, ὡς τοῦ\nδιηγήματος τὰ μὲν ἀπαγγεῖλαι κατὰ τὸν τοῦ ἀποφαινομένου\nτρόπον, τὰ δὲ ἀσυνδέτως, τὰ δὲ ὅπως ἄν τις βούλοιτο\nποικίλλων τὴν φράσιν.\nἘπιφωνεῖν δὲ διηγήσει ἐστὶ τὸ καθʼ ἕκαστον μέρος\nτῆς διηγήσεως γνώμην ἐπιλέγειν, τὸ δὲ τοιοῦτον οὔθʼ\nἱστορίᾳ πρέπον ἐστὶν οὔτε πολιτικῷ λόγῳ, θεάτρῳ δὲ καὶ\nσκηνῇ μᾶλλον ἐπιτήδειον. διὸ καὶ παρὰ τοῖς τοιούτοις\nποιηταῖς ἐπιπλεῖστόν ἐστιν, ὡς παρὰ Μενάνδρῳ πολλαχοῦ\nμὲν ἀλλαχόθι, καὶ ἐν ἀρχῇ δὲ τοῦ τε Δαρδάνου καὶ\nτοῦ ξενολόγου,\nἀνδρὸς πένητος υἱός, ἐκτεθραμμένοςοὐκ ἐξ ὑπαρχόντων, ὁρῶν ᾐσχύνετοτὸν πατέρα μίκρʼ ἔχοντα· παιδευθεὶς γὰρ εὖτὸν καρπὸν εὐθὺς ἀπεδίδου καλόν.\nὁ γὰρ τελευταῖος στίχος ἐκ περιττοῦ πρόσκειται θηρώμενος\nμόνον τὸν παρὰ τῶν θεατῶν ἔπαινον. ὅταν μέντοι\nσυνεχῶς ἐγκαταμιγνύῃ τις, καὶ λανθάνῃ ταῦτα τὰ\nγνωμικά, ἐπιχαρίς πως ἡ διήγησις γίνεται, ὡς παρὰ Ἡροδότῳ\nἐν τῇ πρώτῃ· λέγων γὰρ περὶ τοῦ ἀνθρωπείου\nβίου, ὡς οὐκ ἔστι σταθερὸς ἀλλὰ πολλὰς ἐν ἑαυτῷ ἔχει\nτὰς μεταβολάς, ἔπειτα ἐξαριθμησάμενος ὅσων ἡμερῶν\nἐστιν ἀνθρωπίνη ζωή, ὡς ἑβδομήκοντα ἔτη, ἐπιφέρει·\nτούτων τῶν ἁπασέων ἡμερέων ἡ ἑτέρη αὐτέων τῇ\nἑτέρῃ ἡμέρῃ τὸ παράπαν οὐ δὲν ὅμοιον\nεἰσάγει πρῆγμα, εἶτα ἐπιφωνεῖ τοῦτον τὸν τρόπον\n\n\nοὕτως, ὦ Κροῖσε, πᾶς ἐστιν ἄνθρωπος συμφορή.\nὡς καὶ ὁ Γύγης πρὸς τὸν Κανδαύλην λέγει δέσποτα,\nτίνα λόγον ἔχεις οὐχ ὑγιέα, κελεύων\nδέσποιναν τὴν ἐμὴν θεήσασθαι γυμνήν; ἅμα\nδὲ χιτῶνι ἐκδυομένῳ συνεκδύεται καὶ τὴν\nαἰδὼ γυνή. καὶ μὴν καὶ παρὰ τοῖς ῥήτορσιν εὕροιμεν\nἄν, οὐχʼ ἥκιστα καὶ παρὰ τῷ πολιτικωτάτῳ Δημοσθένει\nκαὶ ἐν τοῖς πολιτικωτάτοις αὐτοῦ λόγοις· ἐν γὰρ τῷ\nδευτέρῳ τῶν Ὀλυνθιακῶν διηγούμενος περὶ τοῦ Φιλίππου,\nὅτι περὶ αὑτὸν ἔχει μίμους γελοίων καὶ ποιητὰς αἰσχρῶν\nἀσμάτων, καὶ οὕς γε ἡ πόλις Ἀθηναίων ἐξέβαλεν\nὡς ἀσελγεστάτους ὄντας, καὶ ὅτι τοιοῦτος ὢν Φίλιππος\nεἰκότως λανθάνει πάντας ἀνθρώπους τῷ κατορθοῦν\nἐν τοῖς πολέμοις, μετὰ ταῦτα ἐπιφωνεῖ· αἱ γὰρ\nεὐπραξίαι δειναὶ συγκρύψαι καὶ συσκιάσαι\nτὰ τοιαῦτα ὀνείδη. ἔστι δὲ καὶ ἀνάπαλιν προθέντα\nγνωμικὸν λόγον διηγήσασθαι, καθάπερ καὶ ἐπὶ τοῦ μύθου\nπαρεσημειωσάμεθα, οἷον καὶ παρὰ Μενάνδρῳ ἐν τῇ\nχρηστῇ ἐπικλήρῳ,\nἆρ᾽ ἐστὶ πάντων ἀγρυπνία λαλίστατον;\nεἶτα ἐξῆς τὸ διήγημα.\nἐμὲ γοῦν ἀναστήσασα δευρὶ προάγεταιλαλεῖν ἀπʼ ἀρχῆς πάντα τὸν ἐμαυτοῦ βίον.\nΔιήγησιν δὲ διηγήσει συμπλέκειν ἐστίν, ὅταν δύο διηγήσεις\nἢ καὶ πλείους ἅμα διηγεῖσθαι ἐπιχειρῶμεν, τοῦτο\nδὲ μάλα ἐπετήδευσαν οἱ ἀπὸ Ἰσοκράτους καὶ αὐτὸς\nὁ Ἰσοκράτης ἐν τῷ πανηγυρικῷ οὕτως· ἦλθον οἵ θ᾿ \nἩρακλέους παῖδες, καὶ μικρὸν πρὸ τούτων\nἌδραστος ὁ Ταλαοῦ, βασιλεύς ὢν Ἄργους,\nοὗτος μὲν ἐκ τῆς στρατείας τῆς ἐπὶ Θήβας\nδεδυστυχηκώς καὶ τὰ ἑξῆς· καὶ πάλιν· ἔτι γὰρ\nταπεινῆς οὔσης τῆς Ἑλλάδος ἦλθον εἰς τὴν\n\n\nχώραν ἡμῶν Θρᾷκες μὲν μετὰ Εὐμόλπου τοῦ\nΠοσειδῶνος, Σκύθαι δὲ μετὰ Ἀμαζόνων,\nτῶν Ἄρεως θυγατέρων, οὐ κατὰ τὸν αὐτὸν\nχρόνον καὶ τὰ ἐξῆς.\nΠερὶ δὲ ἀνασκευῆς καὶ κατασκευῆς εἴπομεν ὅτι οἱ\nαὐτοὶ τόποι χρήσιμοι, οἵπερ καὶ πρὸς τοὺς μύθους, ἐν\nδὲ τοῖς διηγήμασι καὶ οἱ ἀπὸ τοῦ ψευδοῦς καὶ ἀδυνάτου\nτόποι ἁρμόττουσιν, ὅπερ ποιεῖ Θουκυδίδης μὲν ἀνασκευάζων\nτὸ μὴ τύραννον ὄντα Ἵππαρχον ὑπὸ τῶν περὶ\nτὸν Ἁρμόδιον καὶ Ἀριστογείτονα ἀναιρεθῆναι, Ἡρόδοτος\nδὲ ἐναντιούμενος τοῖς ἀποφαινομένοις Αἰγύπτιον\nεἶναι μητρόθεν τὸν Καμβύσην. οὐκ ἀεὶ μὲν οὖν οἷόν τε\nἐκ πάντων τῶν τόπων ἐν τοῖς διηγήμασιν ἐπιχειρεῖν,\nἐὰν δέ ποτε ἐγγένηται, ταύτῃ τῇ τάξει χρησόμεθα, πρῶτον\nμὲν ἀπὸ τοῦ ἀσαφοῦς, καθʼ ὅσους τρόπους περὶ σαφηνείας\nεἴπομεν, δεύτερον δὲ ἀπὸ τοῦ ἀδυνάτου ἐπιχειρήσομεν,\nδεικνύντες ὅτι ἀδύνατον τὸ πρᾶγμα οὕτω\nγενέσθαι, ὥς φησιν ὁ συγγραφεὺς ἤτοι διὰ τὸ μηδʼ ὅλως\nπεφυκέναι γίνεσθαι, ἢ διὰ τὸ μὴ κατὰ τὸν αὐτὸν χρόνον\nεἶναι τὰ ἱστορούμενα, οἷον πρὸς τοὺς λέγοντας, ὅτι Ἡρακλῆς\nἀπέκτεινε Βούσιριν· κατὰ γὰρ Ἡσίοδον πρεσβύτερος\nἩρακλέους ἐστὶν ὁ Βούσιρις ἕνδεκα γενεαῖς.\nκαὶ ὅλως πρὸς τὰ πολλὰ τῶν τοιούτων ἀφορμὰς ἕξομεν\nλόγων ἐκ τῶν Ἀρίωνος ἐλέγχων. ἔπειτα δὲ καὶ εἰ δυνατὸν\nὑποθοίμεθα τὸ πρᾶγμα, λεκτέον ὅτι ἀπίθανόν\nἐστιν εἰ δὲ καὶ πιθανόν ἐστι, σκεψόμεθα εἰ ψευδές\nἐστιν· εἰ δὲ ἀληθὲς φανείη, ἑξῆς ζητήσομεν, εἰ ἐλλείπει\nτι ἢ πλεονάζει· ἔπειτα δὲ ὅτι μάχεται κατὰ τὴν διήγησιν\nαὐτὸς ἑαυτῷ ὁ συγγραφεύς· πρὸς δὲ τούτοις μεμψόμεθα\nκαὶ τὴν τάξιν τῶν κεφαλαίων, εἰ μὴ προσηκόντως εἴη\nγεγενημένη. εἰ δὲ ταῦτα πάντα κατὰ τρόπον εἴη διατεθειμένα,\n ἀλλ’ ὡς ἀπρεπές τε καὶ ἀσύμφορον δεικτέον\n\n\nἔστι γὰρ τῶν πραγμάτων ἃ πραχθῆναι μὲν οὐκ ἐχρῆν,\nφθάσαντα δὲ πραχθῆναι σιωπᾶσθαι συμφέρει, οἶον εἴ\nτις τὸν Λοκρὸν Αἴαντα τοιαῦτα εἰπὼν εἰς τὴν Ἀθηνᾶν\nἀσεβῆσαι οἶα λέγεται, ἔπειτα ὑπόθοιτο μήτε ἐν τῇ θαλάττῃ\nμήτε οἴκοι κακόν τι αὐτὸν πεπονθότα, ἐν γήρᾳ\nμετʼ εὐδαιμονίας τετελευτηκέναι. ῥᾳδίως δὲ καὶ πλειόνων\nεὐπορήσομεν ἐπιχειρημάτων, ἐὰν καθʼ ἕκαστον τῶν παραδεδομένων\nτόπων ἐπιχειροῦντες χρώμεθα καὶ τοῖς καλουμένοις\nστοιχείοις, ἐξ ὧν ἅπασα πρᾶξις ὑφίσταται·\nἔστι δὲ ταῦτα ἐξ ὧν προείπομεν, πρόσωπον, πρᾶγμα,\nτόπος, χρόνος, τρόπος, αἰτία.\nΠαραδείγματος δὲ ἕνεκα ὁ λόγος ἡμῖν ἔστω ἐφʼ ἑνὸς\nτόπου τοῦ ἀπιθάνου. ἐὰν τοίνυν ἀνασκευάζωμεν τὴν\nδιήγησιν ἐκ τοῦ ἀπιθάνου, οὕτως ἐπεξελευσόμεθα, δεικνύντες\nὅτι καὶ τὸ πρόσωπον ἀπίθανόν ἐστι καὶ τὸ πραχθὲν\nκαὶ ὁ τόπος, ἐν ᾧ ἡ πρᾶξις, ὁμοίως δὲ καὶ ὁ χρόνος\nκαὶ ὁ τρόπος καὶ ἡ αἰτία τῆς πράξεως, οἷον ἐπὶ τῆς Μηδείας\nἐκ μὲν τοῦ προσώπου, ὅτι ἀπίθανόν ἐστι μητέρα\nκακῶς ποιῆσαι τέκνα, ἐκ δὲ τῆς πράξεως, ὅτι οὐκ εἰκός\nἐστιν ἀποσφάξαι· ἐκ δὲ τοῦ τόπου, ὅτι οὐκ ἄν ἀπέκτεινεν\nἐν Κορίνθῳ, ὅπου διέτριβεν Ἰάσων ὁ τῶν παίδων\nπατήρ· ἐκ δὲ τοῦ χρόνου, ὅτι ἀπίθανόν ἐστιν ἐν τούτῳ\nτῷ χρόνῳ, ἐν αὐτὴ μὲν ἐτεταπείνωτο τοῦ ἀνδρὸς ἐκπεσοῦσα\nξένη γυνή, ὁ δὲ Ἰάσων μείζω δύναμιν προσειλήφει\nγήμας Γλαύκην τὴν Κρέοντος τοῦ βασιλέως τῶν τόπων\nθυγατέρα· ἐκ δὲ τοῦ τρόπου, ὅτι ἐπειράθη ἂν λαθεῖν\nκαὶ οὐκ ἄν ξίφει διεχρήσατο, ἀλλὰ φαρμάκῳ ἄλλως τε\nκαὶ φαρμακὶς οὖσα· ἐκ δὲ τῆς αἰτίας, ὅτι ἀπίθανόν ἐστι\nδιʼ ὀργὴν τὴν πρὸς τὸν ἄνδρα ἀπεκτονέναι τὰ τέκνα· οὐ\nγὰρ ἴδιον τοῦ Ἰάσονος, ἀλλὰ καὶ αὐτῆς κοινὸν ἐγένετο τὸ\nἀτύχημα, καὶ μᾶλλον αὐτῆς, ὅσῳ μαλακώτεραί πως αἱ\nγυναῖκες πρὸς τὰ πάθη. ὁμοίως δὲ καὶ ἐπὶ τῶν ἄλλων\n\n\nτόπων ἐφοδεύσομεν κατὰ τὰ ἑξῆς στοιχεῖα ἐπιχειροῦντες\nἐξ ὧν ἂν δυνατὸν ᾖ, ἐκ δὲ τῶν ἐναντίων τόπων κατασκευάσομεν.\nοἱ δ᾿ αὐτοὶ οὗτοι ἁρμόττουσι καὶ πρὸς τὰς\nμυθικὰς διηγήσεις τάς τε ὑπὸ τῶν ποιητῶν καὶ τὰς ὑπὸ\nτῶν ἱστορικῶν λεγομένας περί τε θεῶν καὶ ἡρώων, ἔτι τε\nκαὶ τῶν ἐξηλλαγμένων κατὰ φύσιν, οἷά τινες ἱστοροῦσι\nπερὶ Πηγάσου καὶ Ἐριχθονίου καὶ Χιμαίρας καὶ Ἱπποκενταύρων\nκαὶ τῶν παραπλησίων. τὸ δὲ μὴ μόνον ἀνασκευάζειν\nτὰς τοιαύτας μυθολογίας, ἀλλὰ καὶ ὅθεν παρερρύηκεν\nὁ τοιοῦτος λόγος ἀποφαίνειν τελεωτέρας ἐστὶν\nἕξεως ἢ κατὰ τοὺς πολλούς, ὅπερ πεποίηκεν Ἡρόδοτος\nμὲν ἐν τῇ δευτέρᾳ περὶ τῶν πελειάδων διηγούμενος, ὡς\nἐξέπτησαν ἐξ Αἰγύπτου, καὶ ἡ μὲν εἰς Δωδώνην, ἡ δὲ εἰς\nἌμμωνος ἀφίκετο, ἐξηγούμενός τε τὸ μυθολόγημά φησιν,\nὅτι παρθένοι τινὲς ἐκ Θηβῶν τῶν Αἰγυπτίων ἦσαν\nἱέρειαι, ὧν ἡ μὲν εἰς Δωδώνην ἐπράθη, ἡ δὲ εἰς Ἄμμωνος,\nκαὶ ἐπειδὴ βαρβαριστὶ ἐφθέγγοντο καὶ ἀξυνέτως\nτοῖς ἐπιχωρίοις, λόγος κατέσχεν ὡς ὄρνιθες ἦσαν. Πλάτων\nδὲ ἐν τῷ Φαίδρῳ τὸ περὶ τῆς Ὠρειθυίας καὶ τοῦ Βορέου\nδιήγημα οὐκ ἀποδεχόμενός φησι τὴν Ὠρείθυιαν\nπνεῦμα βορέου κατὰ τῶν πλησίον πετρῶν σὺν Φαρμακείᾳ\nπαίζουσαν ὦσαι, καὶ οὕτω δὴ λεχθῆναι ὑπὸ τοῦ βορέου\nἀνάρπαστον γεγονέναι. καὶ μέντοι καὶ Ἔφορος ἐν\nτῇ τετάρτῃ χρῆται τούτῳ τῷ τρόπῳ, ὅτι ἄρα Τιτυὸς\nμὲν ἦν Πανοπέως δυνάστης, ἀνὴρ παράνομος καὶ βίαιος,\nΠύθων δὲ θηριώδης τὴν φύσιν, δράκων ἐπικαλούμενος,\nοἱ δὲ περὶ τὴν πάλαι μὲν Φλέγραν, νῦν δὲ Παλλήνην\nὀνομαζομένην κατοικοῦντες ἦσαν ἄνθρωποι ὠμοὶ\nκαὶ ἱερόσυλοι καὶ ἀνθρωποφάγοι, οἱ καλούμενοι Γίγαντες,\nοὓς Ἡρακλῆς λέγεται χειρώσασθαι τὴν Τροίαν ἑλών,\nκαὶ διὰ τὸ κρατῆσαι τοὺς περὶ τὸν Ἡρακλέα ὀλίγους\nὄντας τῶν Γιγάντων πολλῶν ὄντων καὶ ἀσεβῶν θεῶν\n\n\nἔργον ἅπασιν ἐδόκει γεγονέναι τὸ περὶ τὴν μάχην, καὶ\nὅσα ἄλλα τοιαῦτα ἐπιλύεται περὶ τοῦ Λυκούργου καὶ\nΜίνωος καὶ Ῥαδαμάνθυος καὶ Διὸς καὶ κουρήτων καὶ\nτῶν ἄλλων τῶν ἐν τῇ Κρήτῃ μυθολογουμένων καὶ Παλαιφάτῳ\nτῷ Περιπατητικῷ ἐστιν ὅλον βιβλίον περὶ\nτῶν ἀπίστων ἐπιγραφόμενον, ἐν τὰ τοιαῦτα ἐπιλύεται,\nοἷον ὅτι Κένταυροι μὲν ὑπελήφθησαν οἱ πρῶτοι ἐπὶ ἵπποις\nὀχούμενοι ὀφθέντες, Διομήδης δὲ Θρᾷξ ἐς ἱπποτροφίαν\nἐξαναλωθεὶς ἐλέχθη ὑπὸ τῶν αὑτοῦ ἵππων\nἀπολωλέναι, κατὰ δὲ τὸν αὐτὸν λόγον καὶ Ἀκταίων ὑπὸ\nτῶν κυνῶν, ἡ δὲ Μήδεια βάπτουσα τὰς ἐπὶ τῆς κεφαλῆς\nτῶν ἀνθρώπων πολιὰς καὶ μελαίνας ποιοῦσα ἐφημίσθη\nτοὺς γέροντας εἰς λέβητα κατακόπτουσα νέους ποιεῖν,\nκαὶ τὰ παραπλήσια τούτοις.\nΚαὶ περὶ μὲν τῶν τρόπων τῆς γυμνασίας τοσαῦτα,\nκαὶ ὅτι κατ᾿ αὐτοὺς δυνατόν ἐστι γυμνάσασθαι κἀν τοῖς\nμύθοις.\nΠΕΡΙ ΧΡΕΙΑΣ.Χρεία ἐστὶ σύντομος ἀπόφασις ἢ πρᾶξις μετ᾿ εὐστοχίας\nἀναφερομένη εἴς τι ὡρισμένον πρόσωπον ἢ ἀναλογοῦν\nπροσώπῳ, παράκειται δὲ αὐτῇ γνώμη καὶ ἀπομνημόνευμα·\nπᾶσα γὰρ γνώμη σύντομος εἰς πρόσωπον\nἀναφερομένη χρείαν ποιεῖ. καὶ τὸ ἀπομνημόνευμα\nδὲ πρᾶξίς ἐστιν ἢ λόγος βιωφελής. διαφέρει δὲ ἡ μὲν\nγνώμη τῆς χρείας τέτρασι τοῖσδε, τῷ τὴν μὲν χρείαν πάντως\nἀναφέρεσθαι εἰς πρόσωπον, τὴν δὲ γνώμην οὐ πάντως,\nκαὶ τῷ ποτὲ μὲν τὸ καθόλου, ποτὲ δὲ τὸ ἐπὶ μέρους\nἀποφαίνεσθαι τὴν χρείαν, τὴν δὲ γνώμην καθόλου\nμόνον· ἔτι δὲ τῷ χαριεντίζεσθαι τὴν χρείαν ἐνίοτε\nμηδὲν ἔχουσαν βιωφελές, τὴν δὲ γνώμην ἀεὶ περὶ τῶν ἐν\n\n\nτῷ βίῳ χρησίμων εἶναι· τέταρτον ὅτι ἡ μὲν χρεία πρᾶξις\nἢ λόγος ὑπάρχει, ἡ δὲ γνώμη λόγος ἐστὶ μόνον. τὸ\nδὲ ἀπομνημόνευμα δυσὶ τοῖσδε κεχώρισται τῆς χρείας· ἡ\nμὲν γὰρ σύντομος, τὸ δὲ ἀπομνημόνευμα ἕσθ᾿ ὅτε\nἐπεκτείνεται, καὶ ἡ μὲν ἀναφέρεται εἴς τινα πρόσωπα,\nτὸ δὲ ἀπομνημόνευμα καὶ καθ᾿ ἑαυτὸ μνημονεύεται.\nεἴρηται δὲ χρεία κατ᾿ ἐξοχήν, ὅτι μᾶλλον τῶν ἄλλων πρὸς\nπολλὰ χρειώδης ἐστὶ τῷ βίῳ, καθάπερ καὶ Ὅμηρον πολλῶν\nὄντων ποιητῶν κατ᾿ ἐξοχὴν τοῦτον μόνον καλεῖν\nεἰώθαμεν ποιητήν.\nΤῆς δὲ χρείας τὰ ἀνωτάτω γένη τρία αἱ μὲν γάρ εἰσι\nλογικαί, αἱ δὲ πρακτικαί, αἰ δὲ μικταί. λογικαὶ μέν εἰσιν\nαἰ χωρὶς πράξεως διὰ λόγων ἔχουσαι τὸ κῦρος, οἷον Διογένης\nὁ φιλόσοφος ἐρωτηθεὶς ὑπό τινος, πῶς ἄν ἔνδοξος\nγένοιτο, ἀπεκρίνατο, ὅτι ἥκιστα δόξης φροντίζων τῶν\nδὲ λογικῶν εἴδη δύο, ἀποφαντικὸν καὶ ἀποκριτικόν· του\nδὲ ἀποφαντικοῦ αἱ μέν εἰσι καθʼ ἑκούσιον ἀπόφασιν, οἷον\nἸσοκράτης ὁ σοφιστὴς τοὺς εὐφυεῖς τῶν μαθητῶν\nθεῶν παῖδας ἔλεγεν εἶναι αἱ δὲ κατὰ περίστασιν, οἷον\nΔιογένης ὁ Κυνικὸς φιλόσοφος ἰδὼν μειράκιον πλούσιον\nἀπαίδευτον εἶπεν, οὗτός ἐστι ῥύπος περιηργυρωμένος·\nοὐ γὰρ ὁ Διογένης ἁπλῶς ἀπεφήνατο, ἀλλ᾿ ἐξ ὧν εἶδεν\nἔτι καὶ τοῦ ἀποκριτικοῦ εἰσιν εἴδη τέσσαρα, τό τε κατ\nἐρώτησιν, καὶ τὸ κατὰ πύσμα, καὶ τὸ κατ᾿ ἐρώτησιν αἰ\nτιῶδες, καὶ τὸ ὁμωνύμως τῷ γένει λεγόμενον ἀποκριτικόν.\nδιαφέρει δὲ τοῦ πύσματος ἡ ἐρώτησις, ὅτι πρὸς\nμὲν τὴν ἐρώτησιν συγκαταθέσθαι δεῖ μόνον ἢ ἀρνήσασθαι,\nοἷον ἀνανεῦσαι ἢ κατανεῦσαι, ἢ διά γε τοῦ ναὶ ἢ\nοὒ ἀποκρίνασθαι, τὸ δὲ πύσμα μακροτέραν ἀπαιτεῖ τὴν\nἀπόκρισιν· κατ᾿ ἐρώτησιν μὲν οὖν ἐστιν, οἷον Πιττακὸς\nὁ Μιτυληναῖος ἐρωτηθείς, εἰ λανθάνει τις τοὺς\nθεοὺς φαῦλόν τι ποιῶν, εἶπεν, οὒ οὐδὲ διανοούμενος.\n\n\nμετὰ γὰρ τὴν ἀπόφασιν τὸ προστιθέμενον περισσόν ἐστιν,\nἐπεὶ καὶ ἀφαιρεθέντος αὐτοῦ ἀπήρκει ἡ ἀπόφασις. ἡ δὲ\nπυσματικὴ τοιαύτη ἐστίν, οἷον Θεανὼ ἡ Πυθαγορικὴ\nφιλόσοφος ἐρωτηθεῖσα ὑπό τινος, ποσταία γυνὴ ἀπʼ\nἀνδρὸς καθαρὰ εἰς τὸ θεσμοφορεῖον κάτεισιν, εἶπεν,\nἀπὸ μὲν τοῦ ἰδίου παραχρῆμα, ἀπὸ δὲ τοῦ ἀλλοτρίου\nοὐδέποτε. αἰ δὲ κατʼ ἐρώτησιν αἰτιώδεις εἰσίν, ὅσαι\nχωρὶς τῆς πρὸς τὴν ἐρώτησιν ἀποκρίσεως καὶ αἰτίαν\nτινὰ ἔχουσιν ἢ συμβουλὴν ἤ τι τοιοῦτον, οἷον Σωκράτης\nἐρωτηθείς, εἰ εὐδαίμων αὐτῷ δοκεῖ ὁ τῶν Περσῶν\nβασιλεύς, οὐκ ἔχω λέγειν, εἶπε, μηδὲ γὰρ εἰδέναι πῶς\nἔχει παιδείας. ἀποκριτικαὶ δέ εἰσιν αἱ μήτε κατ᾿ ἐρώτησιν,\nμήτε κατὰ πύσμα, λόγον δέ τινα ἔχουσαι, πρὸς\nὅν ἐστιν ἡ ἀπόκρισις, οἷον Πλάτων ποτὲ Διογένους ἀριστῶντος\nἐν ἀγορᾷ καὶ καλοῦντος αὐτὸν ἐπὶ τὸ ἄριστον,\nὦ Διόγενες, εἶπεν, ὡς χάριεν ἂν ἦν σου τὸ ἄπλαστον,\nεἰ μὴ πλαστὸν ἦν οὔτε γὰρ Διογένης περί τινος ἠρώτα\nτὸν Πλάτωνα, οὔτε ὁ Πλάτων πυνθάνεται αὐτοῦ, ἀλλʼ\nἁπλῶς πρὸς τὸ ἄριστον καλεῖ αὐτόν, ὅπερ ἐστὶ τῶν οὐδετέρων.\nἔστι δὲ παρὰ ταῦτα καὶ ἄλλο εἶδος ἐμπῖπτον\nεἰς τὰς λογικὰς καλούμενον διπλοῦν, διπλῆ δέ ἐστι χρεία\nἡ δύο προσώπων ἀποφάσεις ἔχουσα, ὧν καὶ ἡ ἑτέρα μεθ᾿\nἑνὸς προσώπου χρείαν ποιεῖ, οἷον Ἀλέξανδρος ὁ τῶν\nΜακεδόνων βασιλεὺς ἐπιστὰς Διογένει κοιμωμένῳ εἶπεν,\nοὐ χρὴ παννύχιον εὕδειν βουληφόρον ἄνδρα.\nκαὶ ὁ Διογένης ἀπεκρίνατο,\nᾧ λαοί τ᾿ ἐπιτετράφαται καὶ τόσσα μέμηλεν.\nἦν γὰρ καὶ οὕτω χρεία μὴ προστιθεμένης τῆς ἀποκρίσεως.\nπρακτικαὶ δέ εἰσιν αἱ χωρὶς λόγου ἐμφαίνουσαι\nτινα νοῦν, τῶν δὲ πρακτικῶν αἱ μέν εἰσιν ἐνεργητικαί,\nαἱ δὲ παθητικαί, ἐνεργητικαὶ μὲν ὅσαι δηλοῦσί τινα\nἐνέργειαν, οἷον Διογένης ὁ Κυνικὸς φιλόσοφος ἰδὼν\n\n\nὀψοφάγον παῖδα τὸν παιδαγωγὸν τῇ βακτηρίᾳ ἔπαισε.\nπαθητικαὶ δὲ αἱ πάθος τι σημαίνουσαι, οἷον Δίδυμος\nὁ αὐλητὴς ἁλοὺς ἐπὶ μοιχείᾳ ἐκ τοῦ ὀνόματος\nἐκρεμάσθη. μικταὶ δέ εἰσιν ὅσαι τοῦ μὲν λογικοῦ καὶ\nτοῦ πρακτικοῦ κοινωνοῦσιν, ἐν δὲ τῷ πρακτικῷ τὸ κῦρος\nἔχουσιν, οἷον Πυθαγόρας ὁ φιλόσοφος ἐρωτηθεὶς\nπόσος ἐστὶν ὁ τῶν ἀνθρώπων βίος, ἀναβὰς ἐπὶ τὸ δωμάτιον\nπαρέκυψεν ὀλίγον, δηλῶν διὰ τούτου τὴν βραχύτητα.\nκαὶ ἔτι Λάκων ἐρομένου τινὸς αὐτὸν ποῦ τοὺς ὅρους\nτῆς γῆς ἔχουσι Λακεδαιμόνιοι, ἔδειξε τὸ δόρυ.\nΤὰ μὲν οὖν εἴδη τῶν χρειῶν ταῦτά ἐστι· προφέρονται\nδὲ αἱ μὲν γνωμολογικῶς, αἱ δὲ ἀποδεικτικῶς, αἱ δὲ\nκατὰ χαριεντισμόν, αἱ δὲ κατὰ συλλογισμόν, αἱ δὲ κατὰ\nἐνθύμημα, αἱ δὲ κατὰ παράδειγμα, αἱ δὲ κατ᾿ εὐχήν, αἱ\nδὲ συμβολικῶς, αἱ δὲ τροπικῶς, αἱ δὲ κατὰ ἀμφιβολίαν,\nαἱ δὲ κατὰ μετάληψιν, αἱ δὲ συνεζευγμένως ἐξ οἵων δήποτε\nτῶν προειρημένων τρόπων συγκείμεναι. γνωμολογικῶς\nμὲν οἷον Βίων ὁ σοφιστὴς τὴν φιλαργυρίαν\nμητρόπολιν ἔλεγε πάσης κακίας εἶναι. ἀποδεικτικῶς δὲ\nοἷον Ἰσοκράτης ὁ ῥήτωρ παρῄνει τοῖς γνωρίμοις προτιμᾶν\nτῶν γονέων τοὺς διδασκάλους, ὅτι οἱ μὲν τοῦ ζῆν\nμόνον, οἱ δὲ διδάσκαλοι καὶ τοῦ καλῶς ζῆν αἴτιοι γεγόνασιν·\nτὴν γὰρ ἀπόφασιν αὐτοῦ Ἰσοκράτης μετὰ ἀποδείξεως\nἐξενήνοχε. κατὰ χαριεντισμὸν δὲ οἷον Ὀλυμπιὰς\nπυθομένη τὸν υἱὸν Ἀλέξανδρον Διὸς αὐτὸν ἀποφαίνειν,\nοὐ παύσεται οὗτος, ἔφη, διαβάλλων με πρὸς τὴν Ἥραν;\nσυλλογιστικῶς δὲ οἷον Διογένης ὁ φιλόσοφος ἰδὼν μειράκιον\nπερισσῶς καλλωπιζόμενον εἶπεν· εἰ μὲν πρὸς\nἄνδρας, ἀτυχεῖς, εἰ δὲ πρὸς γυναῖκας, ἀδικεῖς. ἐνθυμηματικῶς\nδὲ οἷον Σωκράτης ὁ φιλόσοφος Ἀπολλοδώρου\nτινὸς γνωρίμου λέγοντος αὐτῷ ἀδίκως σου θάνατον κατέγνωσαν\nἈθηναῖοι, γελάσας ἔφη, σὺ δὲ ἐβούλου δικαίως;\n\n\nπροσενθυμεῖσθαι γὰρ ἡμὰς δεῖ, ὅτι ἄρα βέλτιον ἀδίκως\nἢ δικαίως κατεγνῶσθαι, ὅπερ ἐν τῇ χρείᾳ δοκεῖ παραλελεῖφθαι\nδυνάμει δηλούμενον. κατὰ παράδειγμα δὲ\nοἷον Ἀλέξανδρος ὁ τῶν Μακεδόνων βασιλεύς παρακαλούμενος\nὑπὸ τῶν φίλων συναγαγεῖν χρήματα, εἶπεν,\nἀλλὰ ταῦτα οὐκ ὤνησεν οὐδὲ Κροῖσον. εὐκτικῶς δὲ οἷον\nΔάμων ὁ παιδοτρίβης χωλούς ἔχων τούς πόδας κλαπέντων\nαὐτοῦ τῶν ὑποδημάτων, ἔφη, εἴθε ἐναρμόσειε\nτῷ κλέπτῃ. συμβολικῶς δὲ οἷον Ἀλέξανδρος ὁ τῶν Μακεδόνων\nβασιλεύς ἐρωτηθεὶς ὑπό τινος, ποῦ ἔχει τοὺς\nθησαυρούς, ἐν τούτοις, ἔφη, δείξας τούς φίλους. τροπικῶς\nδὲ οἷον Πλάτων ὁ φιλόσοφος τοὺς τῆς ἀρετῆς\nκλῶνας ἔφη ἱδρῶτι καὶ πόνοις φύεσθαι. κατὰ ἀμφιβολίαν\nδέ, οἷον Ἰσοκράτης ὁ ῥήτωρ συνισταμένου αὐτῷ\nπαιδίου καὶ ἐρωτῶντος τοῦ συνιστάντος, τίνος αὐτῷ δεῖ,\nεἶπε, πινακιδίου ΚΑΙΝΟΥ, καὶ γραφιδίου ΚΑΙΝΟΥ\nἀμφιβαλλόμενον γάρ, πότερον νοῦ καὶ πινακιδίου λέγει\nἢ πινακίδος καινῆς καὶ καινοῦ γραφιδίου. κατὰ μετάληψιν\nδέ ἐστιν, ὅταν τὸ λεγόμενον καὶ τὸ ἐρωτώμενον\nἐπʼ ἄλλο τις ἀποκρινόμενος μεταλαμβάνῃ, οἷον Πύρρος\nὁ τῶν Ἠπειρωτῶν βασιλεύς ζητούντων τινῶν παρὰ\nπότον, πότερος κρείττων αὐλητὴς Ἀντιγεννίδας ἢ Σάτυρος,\nἐμοὶ μέν, εἶπε, στρατηγὸς Πολυσπέρχων. ὁ δὲ\nσυνεζευγμένος τρόπος οὐκ ἄδηλός ἐστιν, ὅτι πολλαχῶς\nγίνεται· ἢ γὰρ γνωμικῷ χαριεντισμῷ συμπλακήσεται, ἢ\nπαραδείγματι συμβολικῷ ἢ ἀμφιβολίᾳ καὶ μεταλήψει\nἢ ἀπλῶς καθʼ ὅσους καὶ ἄλλους τρόπους δύναται συγγενέσθαι\nσυζυγία, ἤτοι δυοῖν ἢ καὶ πλειόνων τρόπων\nεἰς μίαν χρείαν παραλαμβανομένων, οἷον Διογένης ὁ\nΚυνικὸς φιλόσοφος ἰδὼν μειράκιον ἐκ μοιχοῦ λίθους\nβάλλον εἰς ἀγοράν, παῦσαι, ἔφη, παιδίον, μὴ ἀγνοοῦν\n\n\nπαίσῃς τὸν πατέρα. ἔχει γὰρ ἅμα καὶ συμβολικῶς καὶ\nχαριέντως ἡ ἀπόφασις.\nΓυμνάζονται δὲ κατὰ τὰς χρείας τῇ ἀπαγγελίᾳ τῇ κλίσει\nτῇ ἐπιφωνήσει τῇ ἀντιλογίᾳ, ἐπεκτείνομέν τε καὶ συστέλλομεν\nτὴν χρείαν, πρὸς δὲ τούτοις ἀνασκευάζομεν\nκαὶ κατασκευάζομεν. καὶ ἡ μὲν ἀπαγγελία φανερά ἐστι\nῥηθεῖσαν γὰρ χρείαν πειρώμεθα κατὰ τὸ δυνατὸν αὐτοῖς\nὀνόμασιν ἢ καὶ ἑτέροις σαφέστατα ἑρμηνεῦσαι. ἡ\nδὲ κλίσις ἐστὶ ποικίλη· τὰ γὰρ ἐν τῇ χρεία πρόσωπα εἰς\nτοὺς τρεῖς ἀριθμούς ἐναλλάττομεν, καὶ τοῦτο οὐχ ἁπλῶς,\nἀλλʼ οἷον ἑνὸς πρὸς ἔνα καὶ δύο πρὸς δύο καὶ πλείους\nπρὸς πλείους, καὶ πάλιν δυοῖν πρὸς ἕνα καὶ πρὸς δύο, καὶ\nπρὸς πλείους, ἔτι δὲ πλειόνων πρὸς ἕνα καὶ πρὸς δύο\nκαὶ πρὸς πλείους. προκειμένης γὰρ χρείας, ὅτι Ἰσοκράτης\nὁ ῥήτωρ τούς εὐφυέας τῶν θεῶν παῖδας ἔλεγεν\nεἶναι, οὕτω κλίνομεν ἑνὸς μὲν πρὸς ἔνα, οἷον Ἰσοκράτης\nὁ ῥήτωρ τὸν εὐφυέα τῶν μαθητῶν θεῶν παῖδα\nἔλεγεν εἶναι δυοῖν δὲ πρὸς δύο, Ἰσοκράτεε τώ ῥήτορε\nτὼ εὐφυέε τῶν μαθητῶν θεῶν παῖδε ἐλεγέτην εἶναι·\nπλειόνων δὲ πρὸς πλείους, Ἰσοκράτεις οἱ ῥήτορες τοὺς\nεὐφυεῖς τῶν μαθητῶν θεῶν παῖδας ἔλεγον εἶναι. φανερὸν\nδὲ ἐκ τούτων, πῶς καὶ τοὺς ἄλλους τρόπους κλινοῦμεν·\nμεταλαμβάνονται γὰρ καὶ εἰς τὰς πέντε πτώσεις.\nἀλλʼ ἐπεὶ τῶν χρειῶν αἱ μέν εἰσι λογικαί, αἱ\nδὲ πρακτικαί, αἱ δὲ ἐξ ἀμφοῖν τούτοιν μικταί, καὶ τούτων\nαὖ ἕτερά ἐστιν εἴδη, καθʼ ἕκαστον αὐτῶν πειρασόμεθα\nδιδάσκειν τὴν κλίσιν ἐπὶ παραδείγματος. ἡ μὲν οὖν\nὀρθὴ οὐδεμίαν ἔχει δυσκολίαν κατὰ γὰρ αὐτὴν ἑκάστη\nτῶν χρειῶν εἴωθε προφέρεσθαι. τὴν δὲ γενικὴν πτῶσιν\nοὕτω κλινοῦμεν· ἐὰν μὲν λογικὴ χρεία, προσθήσομεν\nαὐτῇ, τὸ ῥηθὲν μνήμης ἔτυχεν, ἢ λόγος ἀπομνημονεύεται\nεἰπόντος. τὸ μὲν οὖν πρότερον μετὰ τὴν ἀπαγγελίαν\n\n\nὅλης τῆς χρείας εὐπρεπές ἐστιν ἐπενεγκεῖν, οἷον Ἰσοκράτους\nτοῦ ῥήτορος τοὺς εὐφυεῖς τῶν μαθητῶν θεῶν παῖδας\nλέγοντος εἶναι τὸ ῥηθὲν μνήμης ἔτυχε, τὸ δὲ δεύτερον\nμεσούσης αὐτῆς καὶ τῆς ἀποφάσεως ἀρχομένης, οἷον\nΠιττακοῦ τοῦ Μιτυληναίου ἐρωτηθέντος εἰ λανθάνει τις\nτοὺς θεοὺς φαῦλόν τι ποιῶν, λόγος ἀπομνημονεύεται\nεἰπόντος, οὐδὲ διανοούμενος. ἁρμόττει δὲ μᾶλλον τὸ\nμέν, λόγος ἀπομνημονεύεται, πάσαις ταῖς λογικαῖς χρείαις,\nπλὴν τῆς καθʼ ἑκούσιον ἀπό φασιν· ταύτῃ γὰρ τὸ ῥηθὲν μνήμης\nἔτυχεν. ἐὰν δὲ πρακτικὴ χρεία, εἰ μὲν παθητικὴ\nεἴη, προσθετέον, τὸ συμβὰν μνήμης ἔτυχεν. εἰ\nδὲ ἐνεργητική, τὸ πραχθὲν μνήμης ἔτυχεν, ὁμοίως δὲ καὶ\nἐπὶ τοῦ μικτοῦ. ἐπὶ τέλει μέντοι τῶν χρειῶν καὶ τούτων\nἕκαστον προσθετέον, οἷον Διδύμου τοῦ αὐλητοῦ ἁλόντος\nἐπὶ μοιχείᾳ καὶ ἐκ τοῦ ὀνόματος κρεμασθέντος τὸ\nσυμβὰν μνήμης ἔτυχε, καὶ Διογένους τοῦ Κυνικοῦ φιλοσόφου\nἰδόντος ὀψοφάγον παῖδα καὶ τὸν παιδαγωγὸν τῇ\nβακτηρίᾳ παίσαντος τὸ πραχθὲν μνήμης ἔτυχε. τῇ δὲ δοτικῇ\nἐπὶ πάσης χρείας πλὴν τῆς παθητικῆς προσθήσομεν\nτὸ ἔδοξεν ἢ τὸ ἐφάνη ἢ τὸ ἐπῆλθεν ἢ καὶ τὸ παρέστη ἤ τι\nτῶν τοιούτων, οἷον Διογένει τῷ Κυνικῷ φιλοσόφῳ ἰδόντι\nμειράκιον πλούσιον ἀπαίδευτον ἔδοξεν εἰπεῖν, οὗτός\nἐστι ῥύπος περιηργυρωμένος. ἐπὶ μὲν τῆς παθητικῆς\nπροσθήσομεν τὸ συνέβη, οἷον Διδύμῳ τῷ αὐλητῇ ἁλόντι\nἐπὶ μοιχείᾳ συνέβη ἐκ τοῦ ὀνόματος κρεμασθῆναι.\nἐπὶ δὲ τῆς αἰτιατικῆς προσθήσομεν καθόλου ἐπὶ πάσης\nχρείας τὸ φασί, τὸ λέγεται, οἷον Διογένην τὸν Κυνικὸν\nφιλόσοφον ἰδόντα μειράκιον πλούσιον ἀπαίδευτόν φασιν\nεἰπεῖν, ἢ λέγεται, οὗτός ἐστι ῥύπος περιηργυρωμένος.\nἡ δὲ κλητικὴ σαφής ἐστι· ποιησόμεθα γὰρ τὸν λόγον\nπρὸς παρὸν ἡμῖν πρόσωπον, ἐφʼ ὃ ἡ χρεία ἀναφέρεται,\nοἷον Διόγενες Κυνικὲ φιλόσοφε, ἰδών μειράκιον\n\n\nπλούσιον ἀπαίδευτον, εἶπας, οὗτός ἐστι ῥύπος περιηργυρωμένος.\nἐπιφωνεῖν δέ ἐστιν ἀποδεχομένους οἰκείως\nκαὶ συντόμως τὸ εἰρημένον διὰ τῆς χρείας, ἢ ὡς ἀληθές\nἐστιν, ἢ ὡς καλόν, ἢ ὡς συμφέρον, ἢ ὡς καὶ ἄλλοις τὸ\nαὐτὸ τοῦτο ἔδοξεν ἀνδράσι δεδοκιμασμένοις, οἶον Εὐριπίδης\nὁ ποιητὴς τὸν νοῦν ἡμῶν ἑκάστου ἔφησεν εἶναι\nθεόν. ἐπιφωνήσομεν δὲ ἐκ μὲν τοῦ ἀληθοῦς οὕτως·\nθεὸς γὰρ ὄντως ἑκάστῳ ὁ νοῦς, ἐφʼ ἃ μὲν συμφέρει προτρέπων\nἡμὰς, ἀπείργων δὲ τῶν ζημιούντων. ἐκ δὲ τοῦ\nκαλοῦ οὕτω· καλὸν γὰρ ἕκαστον μὴ ἐν χρυσῷ καὶ ἀργύρῳ\nνομίζειν εἶναι τὸν θεόν, ἀλλʼ ἐν ἑαυτῷ. ἐκ δὲ τοῦ\nσυμφέροντος οὕτως· ἵνα μὴ διὰ μακροῦ κεῖσθαι τὸ τιμωροῦν\nοἰόμενοι πολλὴν τοῦ ἀδικεῖν ἔχοιμεν εὐχέρειαν.\nἐκ δὲ τῆς τῶν εὐδοκίμων μαρτυρίας, ὅταν ἢ σοφὸν ἢ νομοθέτην\nἢ ποιητὴν ἢ ἄλλον τινὰ τῶν διωνομασμένων\nλέγωμεν ὁμογνωμονεῖν τῷ ῥηθέντι, οἷον ἐπὶ τῆς προκειμένης\nχρείας φήσομεν·\nτοῖος γὰρ νόος ἐστὶν ἐπιχθονίων ἀνθρώπων,οἶον ἐπʼ ἦμαρ ἄγῃσι πατὴρ ἀνδρῶν τε θεῶν τε.\nἀντιλέγομεν δὲ ταῖς χρείαις ἐκ τῶν ἐναντίων, ὡς πρὸς\nτὸν Ἰσοκράτην, εἰπόντα ὅτι τοὺς διδασκάλους προτιμητέον\nτῶν πατέρων· οἱ μὲν γὰρ τὸ ζῆν ἡμῖν, οἱ δὲ διδάσκαλοι\nτὸ καλῶς ζῆν παρέσχοντο. φαμὲν γὰρ ἀντιλέγοντες,\nὅτι οὐκ ἐνῆν καλῶς ζῆν, εἰ μὴ τὸ ζῆν οἱ πατέρες\nπαρέσχοντο. εἰδέναι δὲ δεῖ, ὅτι οὐ δυνατὸν ἀντιλέγειν\nπάσῃ χρείᾳ πολλῶν καλῶς καὶ ἀμέμπτως εἰρημένων, ὥσπερ\nοὐδὲ πάσας ἐστὶν ἐπαινεῖν διὰ τό τινων εὐθὺς\nπροσπίπτειν τὴν ἀτοπίαν. ἐπεκτείνομεν δὲ τὴν χρείαν,\nἐπειδὰν τὰς ἐν αὐτῇ ἐρωτήσεις τε καὶ ἀποκρίσεις, καὶ εἰ\nπρᾶξίς τις ἢ πάθος ἐνυπάρχῃ, μηκύνοιμεν. συστέλλομεν\nδὲ τὸ ἐναντίον ποιοῦντες, οἷον σύντομος μὲν χρεία Ἐπαμεινώνδας,\nἄτεκνος ἀποθνήσκων, ἔλεγε τοῖς φίλοις,\n\n\nκαὶ ἄλλων εἰς αὐτὴν δεόμεθα. ἐκ δὲ τοῦ ἀδυνάτου, ὡς\nἄν φῶμεν πρὸς τὸν Ἰσοκράτην, μὴ δυνατὸν ἐκ θεῶν ἀνθρώπους\nγενέσθαι, μηδ’ ἂν εὐφυεῖς ὦσιν. ἐκ δὲ τοῦ ἀπιθάνου,\nὅτι μὴ εἰκός ἐστιν, Ἀντισθένην Ἀττικόν γε ὄντα\nπαραγενόμενον Ἀθήνηθεν εἰς Λακεδαίμονα ἐκ τῆς γυναικωνίτιδος\nλέγειν εἰς τὴν ἀνδρωνῖτιν ἐπιέναι. ἐκ δὲ\nτοῦ ψευδοῦς, ὅτι μὴ ἀληθῶς ὁ Βίων ἔλεγε τὴν φιλαργυρίαν\nμητρόπολιν εἶναι τῆς κακίας· μᾶλλον γὰρ ἀφροσύνη\nἐστίν. ἐκ δὲ τοῦ ἀσυμφόρου, ὅτι βλαβερῶς παραινεῖ\nΣιμωνίδης παίζειν ἐν τῷ βίῳ καὶ περὶ μηδὲν ἁπλῶς\nσπουδάζειν. ἐκ δὲ τοῦ ἀχρήστου, οἷον εἰ φαίνοιτο πρὸς\nοὐδὲν ὠφέλιμον τὸ ῥηθὲν τῷ βίῳ. ἐκ δὲ τοῦ αἰσχροῦ,\nὁπόταν αἰσχρὰν καὶ ἐπονείδιστον ἀποφαίνωμεν τὴν χρείαν,\nοἷον ἀνὴρ Συβαρίτης ἰδὼν Λακεδαιμονίους ἐπιπόνως\nζῶντας οὐ θαυμάζειν ἔφησεν, ὅτι ἐν τοῖς πολέμοις\nοὐκ ὀκνοῦσιν ἀποθνήσκειν, ἄμεινον γὰρ εἶναι τὸν θάνατον\nτοῦ τοιούτου βίου πάνυ γὰρ μαλακῶς καὶ οὐκ ἀνδρείου\nτρόπου τὴν ἀπόφασιν ἐποιήσατο. ἐκ μὲν οὖν τούτων\nἀνασκευαστέον, πρὸς ἕκαστον δὲ μέρος τῆς χρείας\nἀρξάμενον ἀπὸ τῶν πρώτων ἐπιχειρεῖν δεῖ, ἐξ ὅσων τόπων\nἄν δυνατὸν ᾖ μὴ λανθανέτω γὰρ ἡμᾶς ὅτι οὐχ\nοἷόν τέ ἐστιν ἐν πάσαις ἐκ πάντων ἐπιχειρεῖν.\nΤὴν μέντοι τάξιν τῶν ἐπιχειρημάτων ποιησόμεθα, καθὰ\nκαὶ τῶν τόπων ἐκτιθέμεθα, οἱ αὐτοὶ δʼ ἂν εἶεν καὶ\nπρὸς τὴν τῶν γνωμῶν ἀνασκευήν τε καὶ κατασκευήν.\nτοῖς δὲ ἤδη τελειοτέροις προσήκει τὰς ἀφορμὰς λαμβάνειν\nκαὶ ἐκ τῶν πρὸς τὰς θέσεις ἡμῖν παραθησομένων.\nχρὴ δὲ τὸ προοίμιον μὴ τοιοῦτον εἶναι, ὥστε ἐφαρμόττειν\nἑτέραις χρείαις, ἀλλʼ ἴδιον τῆς ὑποκειμένης. τοῦτο δʼ\nἂν καλῶς γένοιτο ἐπί τε χρείας καὶ μύθου καὶ τῶν ἄλλων\nἁπάντων, ὅταν ἐξ ἑνὸς ἢ δύο τῶν ἀνωτάτω μερῶν τὰς\nἀφορμὰς τῶν προοιμίων λαμβάνωμεν. μετὰ δὲ τὸ προοίμιον\n\n\nαὐτήν τε τὴν χρείαν ἐκθετέον, εἶτα ἑξῆς τὰς ἐπιχειρήσεις.\nχρηστέον δὲ ἐνταῦθα καὶ αὐξήσεσι καὶ παρεκβάσεσι\nκαὶ ἤθεσιν, οἷς δυνατόν ἐστιν.\n"};
