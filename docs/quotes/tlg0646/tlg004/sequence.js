var sequence = {"name":"Pseudo-Justinus Martyr. The Epistle to Diogentus","data":"Ἐπειδὴ ὁρῶ, κράτιστε Διόγνητε, ὑπερεσπουδακότα\nσε τὴν θεοσέβειαν τῶν Χριστιανῶν\nμαθεῖν καὶ πάνυ σαφῶς καὶ ἐπιμελῶς πυνθανόμενον\nπερὶ αὐτῶν, τίνι τε θεῷ πεποιθότες καὶ πῶς\nθρησκεύοντες αὐτὸν τόν τε κόσμον ὑπερορῶσι\nπάντες καὶ θανάτου καταφρονοῦσι καὶ οὔτε τοὺς\nνομιζομένους ὑπὸ τῶν Ἑλλήνων θεοὺς λογίζονται\nοὔτε τὴν Ἰουδαίων δεισιδαιμονίαν φυλάσσουσι,\nκαὶ τίνα τὴν φιλοστοργίαν ἔχουσι πρὸς ἀλλήλους,\nκαὶ τί δή ποτε καινὸν τοῦτο γένος ἢ ἐπιτήδευμα\nεἰσῆλθεν εἰς τὸν βίον νῦν καὶ οὐ πρότερον: ἀποδέχομαί\nγε τῆς προθυμίας σε ταύτης καὶ παρὰ τοῦ\nθεοῦ, τοῦ καὶ τὸ λέγειν καὶ τὸ ἀκούειν ἡμῖν χορηγοῦντος,\nαἰτοῦμαι δοθῆναι ἐμοὶ μὲν εἰπεῖν οὕτως,\nὡς μάλιστα ἂν ἀκούσαντά σε βελτίω γενέσθαι,\nσοί τε οὕτως ἀκοῦσαι, ὡς μὴ λυπηθῆναι τὸν εἰπόντα.\nἌγε δή, καθάρας σεαυτὸν ἀπὸ πάντων τῶν\nπροκατεχόντων σου τὴν διάνοιαν λογισμῶν καὶ τὴν\nἀπατῶσάν σε συνήθειαν ἀποσκευασάμενος καὶ\n\nγενόμενος ὥσπερ ἐξ ἀρχῆς καινὸς ἄνθρωπος, ὡς ἂν\nκαὶ λόγου καινοῦ, καθάπερ καὶ αὐτὸς ὡμολόγησας,\nἀκροατὴς ἐσόμενος: ἴδε μὴ μόνον τοῖς ὀφθαλμοῖς,\nἀλλὰ καὶ τῇ φρονήσει, τίνος ὑποστάσεως ἢ τίνος\nεἴδους τυγχάνουσιν, οὓς ἐρεῖτε καὶ νομίζετε θεούς.\nοὐχ ὁ μέν τις λίθος ἐστίν, ὅμοιος τῷ πατουμένῳ,\nὁ δ̓ ἐστὶ χαλκός, οὐ κρείσσων τῶν εἰς τὴν χρῆσιν\nἡμῖν κεχαλκευμένων σκευῶν, ὁ δὲ ξύλον, ἤδη καὶ\nσεσηπός, ὁ δὲ ἄργυρος, χρῄζων ἀνθρώπου τοῦ\nφυλάξαντος, ἵνα μὴ κλαπῇ, ὁ δὲ σίδηρος, ὑπὸ ἰοῦ\nδιεφθαρμένος, ὁ δὲ ὄστρακον, οὐδὲν τοῦ κατεσκευασμένου\nπρὸς τὴν ἀτιμοτάτην ὑπηρεσίαν εὐπρεπέστερον;\nοὐ φθαρτῆς ὕλης ταῦτα πάντα; οὐχ ὑπὸ\nσιδήρου καὶ πυρὸς κεχαλκευμένα; οὐχ ὃ μὲν\nαὐτῶν λιθοξόος, ὃ δὲ χαλκεύς, ὃ δὲ ἀργυροκόπος,\nὃ δὲ κεραμεὺς ἔπλασεν; οὐ πρὶν ἢ ταῖς τέχναις\nτούτων εἰς τὴν μορφὴν τούτων ἐκτυπωθῆναι, ἦν\nἕκαστον αὐτῶν ἑκάστῳ, ἔτι καὶ νῦν, μεταμεμορφωμένον;\nοὐ τὰ νῦν ἐκ τῆς αὐτῆς ὕλης ὄντα σκεύη\nγένοιτ̓ ἄν, εἰ τύχοι τῶν αὐτῶν τεχνιτῶν, ὅμοια τοιούτοις;\nοὐ ταῦτα πάλιν, τὰ νῦν ὑφ̓ ὑμῶν προσκυνούμενα,\nδύναιτ̓ ἂν ὑπὸ ἀνθρώπων σκεύη ὅμοια\nγενέσθαι τοῖς λοιποῖς; οὐ κωφὰ πάντα; οὐ τυφλά;\nοὐκ ἄψυχα; οὐκ ἀναίσθητα; οὐκ ἀκίνητα; οὐ\nπάντα σηπόμενα; οὐ πάντα φθειρόμενα;\nταῦτα\nθεοὺς καλεῖτε; τούτοις δουλεύετε; τούτοις προσκυνεῖτε,\nτέλεον δ̓ αὐτοῖς ἐξομοιοῦσθε.\nδιὰ\n\nτοῦτο μισεῖτε Χριστιανούς, ὅτι τούτους οὐχ\nἡγοῦνται θεούς;\nὑμεῖς γὰρ αἰνεῖν νομίζοντες\nκαὶ οἰόμενοι, οὐ πολὺ πλέον αὐτῶν καταφρονεῖτε;\nοὐ πολὺ μᾶλλον αὐτοὺς χλευάζετε καὶ ὑβρίζετε,\nτοὺς μὲν λιθίνους καὶ ὀστρακίνους σέβοντες\nἀφυλάκτους, τοὺς δὲ ἀργυρέους καὶ χρυσοῦς ἐγκλείοντες\nταῖς νυξὶ καὶ ταῖς ἡμέραις φύλακας παρακαθιστάντες,\nἵνα μὴ κλαπῶσιν;\nαἷς δὲ δοκεῖτε\nτιμαῖς προσφέρειν, εἰ μὲν αἰσθάνονται, κολάζετε\nμᾶλλον αὐτούς: εἰ δὲ ἀναισθητοῦσιν, ἐλέγχοντες\nαἵματι καὶ κνίσαις αὐτοὺς θρησκεύετε.\nταῦθ̓\nὑμῶν τις ὑπομεινάτω, ταῦτα ἀνασχέσθω τις\nἑαυτῷ γενέσθαι. ἀλλὰ ἄνθρωπος μὲν οὐδὲ εἷς\nταύτης τῆς κολάσεως ἑκὼν ἀνέξεται, αἴσθησιν\nγὰρ ἔχει καὶ λογισμόν: ὁ δὲ λίθος ἀνέχεται,\nἀναισθητεῖ γάρ. οὐκ οὖν τὴν αἴσθησιν αὐτοῦ\nἐλέγχετε;\nπερὶ μὲν οὖν τοῦ μὴ δεδουλῶσθαι\nΧριστιανοὺς τοιούτοις θεοῖς πολλὰ μὲν ἂν καὶ\nἄλλα εἰπεῖν ἔχοιμι: εἰ δέ τινι μὴ δοκοίη κἂν\nταῦτα ἱκανά, περισσὸν ἡγοῦμαι καὶ τὸ πλείω λέγειν.\nἙξῆς δὲ περὶ τοῦ μὴ κατὰ τὰ αὐτὰ Ἰουδαίοις\nθεοσεβεῖν αὐτοὺς οἶμαί σε μάλιστα ποθεῖν ἀκοῦσαι.\nἸουδαῖοι τοίνυν, εἰ μὲν ἀπέχονται ταύτης\nτῆς προειρημένης λατρείας, καλῶς θεὸν ἕνα\nτῶν πάντων σέβειν καὶ δεσπότην ἀξιοῦσι φρονεῖν:\nεἰ δὲ τοῖς προειρημένοις ὁμοιοτρόπως τὴν θρησκείαν\nπροσάγουσιν αὐτῷ ταύτην, διαμαρτάνουσιν.\nἃ γὰρ τοῖς ἀναισθήτοις καὶ κωφοῖς\n\nπροσφέροντες οἱ Ἕλληνες ἀφροσύνης δεῖγμα\nπαρέχουσι, ταῦθ̓ οὗτοι καθάπερ προσδεομένῳ\nτῷ θεῷ λογιζόμενοι παρέχειν μωρίαν εἰκὸς μᾶλλον\nἡγοῖντ̓ ἄν, οὐ θεοσέβειαν.\nὁ γὰρ ποιήσας\nτὸν οὐρανὸν καὶ τὴν γῆν καὶ πάντα τὰ ἐν αὐτοῖς\nκαὶ πᾶσιν ἡμῖν χορηγῶν, ὧν προσδεόμεθα, οὐδενὸς\nἂν αὐτὸς προσδέοιτο τούτων ὧν τοῖς οἰομένοις\nδιδόναι παρέχει αὐτός.\nοἱ δέ γε θυσίας αὐτῷ δἰ\nαἵματος καὶ κνίσης καὶ ὁλοκαυτωμάτων ἐπιτελεῖν\nοἰόμενοι καὶ ταύταις ταῖς τιμαῖς αὐτὸν γεραίρειν,\nοὐδέν μοι δοκοῦσι διαφέρειν τῶν εἰς τὰ κωφὰ τὴν\nαὐτὴν ἐνδεικνυμένων φιλοτιμίαν: τῶν μὲν μὴ\nδυναμένοις τῆς τιμῆς μεταλαμβάνειν, τῶν δὲ\nδοκούντων παρέχειν τῷ μηδενὸς προσδεομένῳ.\nἈλλὰ μὴν τό γε περὶ τὰς βρώσεις αὐτῶν\nψοφοδεὲς καὶ τὴν περὶ τὰ σάββατα δεισιδαιμονίαν\nκαὶ τὴν τῆς περιτομῆς ἀλαζονείαν καὶ τὴν\nτῆς νηστείας καὶ νουμηνίας εἰρωνείαν, καταγέλαστα\nκαὶ οὐδενὸς ἄξια λόγου, οὐ νομίζω σε\nχρῄζειν παῤ ἐμοῦ μαθεῖν.\nτό τε γὰρ τῶν ὑπὸ\nτοῦ θεοῦ κτισθέντων εἰς χρῆσιν ἀνθρώπων ἃ μὲν\nὡς καλῶς κτισθέντα παραδέχεσθαι, ἃ δ̓ ὡς\nἄχρηστα καὶ περισσὰ παραιτεῖσθαι, πῶς οὐκ\nἀθέμιστον;\nτὸ δὲ καταψεύδεσθαι θεοῦ ὡς\nκωλύοντος ἐν τῇ τῶν σαββάτων ἡμέρᾳ καλόν τι\nποιεῖν, πῶς οὐκ ἀσεβές;\nτὸ δὲ καὶ τὴν μείωσιν\nτῆς σαρκὸς μαρτύριον ἐκλογῆς ἀλαζονεύεσθαι ὡς\n\nδιὰ τοῦτο ἐξαιρέτως ἠγαπημένους ὑπὸ θεοῦ, πῶς\nοὐ χλεύης ἄξιον;\nτὸ δὲ παρεδρεύοντας αὐτοὺς\nἄστροις καὶ σελήνῃ τὴν παρατήρησιν τῶν μηνῶν\nκαὶ τῶν ἡμερῶν ποιεῖσθαι καὶ τὰς οἰκονομίας θεοῦ\nκαὶ τὰς τῶν καιρῶν ἀλλαγὰς καταδιαιρεῖν πρὸς\nτὰς αὐτῶν ὁρμάς, ἃς μὲν εἰς ἑορτάς, ἃς δὲ εἰς\nπένθη: τίς ἂν θεοσεβείας καὶ οὐκ ἀφροσύνης\nπολὺ πλέον ἡγήσαιτο δεῖγμα;\nτῆς μὲν οὖν\nκοινῆς εἰκαιότητος καὶ ἀπάτης καὶ τῆς Ἰουδαίων\nπολυπραγμοσύνης καὶ ἀλαζονείας ὡς ὀρθῶς ἀπέχονται\nΧριστιανοί, ἀρκούντως σε νομίζω μεμαθηκέναι:\nτὸ δὲ τῆς ἰδίας αὐτῶν θεοσεβείας μυστήριον\nμὴ προσδοκήσῃς δύνασθαι παρὰ ἀνθρώπου μαθεῖν.\nΧριστιανοὶ γὰρ οὔτε γῇ οὔτε φωνῇ οὔτε ἔθεσι\nδιακεκριμένοι τῶν λοιπῶν εἰσιν ἀνθρώπων.\nοὔτε\nγάρ που πόλεις ἰδίας κατοικοῦσιν οὔτε διαλέκτῳ\nτινὶ παρηλλαγμένῃ χρῶνται οὔτε βίον παράσημον\nἀσκοῦσιν.\nοὐ μὴν ἐπινοίᾳ τινὶ καὶ φροντίδι\nπολυπραγμόνων ἀνθρώπων μάθημα τοῦτ̓ αὐτοῖς\nἐστιν εὑρημένον, οὐδὲ δόγματος ἀνθρωπίνου προεστᾶσιν,\nὥσπερ ἔνιοι.\nκατοικοῦντες δὲ πόλεις\nἑλληνίδας τε καὶ βαρβάρους, ὡς ἕκαστος ἐκληρώθη,\nκαὶ τοῖς ἐγχωρίοις ἔθεσιν ἀκολουθοῦντες\nἔν τε ἐσθῆτι καὶ διαίτῃ καὶ τῷ λοιπῷ βίῳ θαυμαστὴν\nκαὶ ὁμολογουμένως παράδοξον ἐνδείκνυνται\nτὴν κατάστασιν τῆς ἑαυτῶν πολιτείας.\nπατρίδας\nοἰκοῦσιν ἰδίας, ἀλλ̓ ὡς πάροικοι: μετέχουσι\n\nπάντων ὡς πολῖται, καὶ πάνθ̓ ὑπομένουσιν ὡς\nξένοι: πᾶσα ξένη πατρίς ἐστιν αὐτῶν, καὶ πᾶσα\nπατρὶς ξένη.\nγαμοῦσιν ὡς πάντες, τεκνογονοῦσιν:\nἀλλ̓ οὐ ῥίπτουσι τὰ γεννώμενα.\nτράπεζαν\nκοινὴν παρατίθενται, ἀλλ̓ οὐ κοίτην.\nἐν\nσαρκὶ τυγχάνουσιν, ἀλλ̓ οὐ κατὰ σάρκα ζῶσιν.\nἐπὶ γῆς διατρίβουσιν, ἀλλ̓ ἐν οὐρανῷ πολιτεύονται.\nπείθονται τοῖς ὡρισμένοις νόμοις,\nκαὶ τοῖς ἰδίοις βίοις νικῶσι τοὺς νόμους.\nἀγαπῶσι\nπάντας, καὶ ὑπὸ πάντων διώκονται.\nἀγνοοῦνται, καὶ κατακρίνονται: θανατοῦνται,\nκαὶ ζωοποιοῦνται.\nπτωχεύουσι, καὶ πλουτίζουσι\nπολλούς: πάντων ὑστεροῦνται, καὶ ἐν πᾶσι\nπερισσεύουσιν.\nἀτιμοῦνται, καὶ ἐν ταῖς\nἀτιμίαις δοξάζονται. βλασφημοῦνται, καὶ δικαιοῦνται.\nλοιδοροῦνται, καὶ εὐλογοῦσιν: ὑβρίζονται,\nκαὶ τιμῶσιν.\nἀγαθοποιοῦντες ὡς\nκακοὶ κολάζονται: κολαζόμενοι χαίρουσιν ὡς\nζωοποιούμενοι.\nὑπὸ Ἰουδαίων ὡς ἀλλόφυλοι\nπολεμοῦνται καὶ ὑπὸ Ἑλλήνων διώκονται: καὶ\nτὴν αἰτίαν τῆς ἔχθρας εἰπεῖν οἱ μισοῦντες οὐκ ἔχουσιν.\nἉπλῶς δ̓ εἰπεῖν, ὅπερ ἐστὶν σώματι ψυχή,\nτοῦτ̓ εἰσὶν ἐν κόσμῳ Χριστιανοί.\nἔσπαρται\nκατὰ πάντων τῶν τοῦ σώματος μελῶν ἡ ψυχή,\nκαὶ Χριστιανοὶ κατὰ τὰς τοῦ κόσμου πόλεις.\nοἰκεῖ μὲν ἐν τῷ σώματι ψυχή, οὐκ ἔστι δὲ ἐκ\nτοῦ σώματος: καὶ Χριστιανοὶ ἐν κόσμῳ οἰκοῦσιν,\n\nοὐκ εἰσὶ δὲ ἐκ τοῦ κόσμου.\nἀόρατος ἡ ψυχὴ\nἐν ὁρατῷ φρουρεῖται τῷ σώματι: καὶ Χριστιανοὶ\nγινώσκονται μὲν ὄντες ἐν τῷ κόσμῳ, ἀόρατος δὲ\nαὐτῶν ἡ θεοσέβεια μένει.\nμισεῖ τὴν ψυχὴν ἡ\nσὰρξ καὶ πολεμεῖ μηδὲν ἀδικουμένη, διότι ταῖς\nἡδοναῖς κωλύεται χρῆσθαι: μισεῖ καὶ Χριστιανοὺς\nὁ κόσμος μηδὲν ἀδικούμενος, ὅτι ταῖς ἡδοναῖς\nἀντιτάσσονται.\nἡ ψυχὴ τὴν μισοῦσαν ἀγαπᾷ\nσάρκα καὶ τὰ μέλη: καὶ Χριστιανοὶ τοὺς μισοῦντας\nἀγαπῶσιν.\nἐγκέκλεισται μὲν ἡ ψυχὴ τῷ\nσώματι, συνέχει δὲ αὐτὴ τὸ σῶμα: καὶ Χριστιανοὶ\nκατέχονται μὲν ὡς ἐν φρουρᾷ τῷ κόσμῳ,\nαὐτοὶ δὲ συνέχουσι τὸν κόσμον.\nἀθάνατος ἡ\nψυχὴ ἐν θνητῷ σκηνώματι κατοικεῖ: καὶ Χριστιανοὶ\nπαροικοῦσιν ἐν φθαρτοῖς, τὴν ἐν οὐρανοῖς\nἀφθαρσίαν προσδεχόμενοι.\nκακουργουμένη\nσιτίοις καὶ ποτοῖς ἡ ψυχὴ βελτιοῦται: καὶ\nΧριστιανοὶ κολαζόμενοι καθ̓ ἡμέραν πλεονάζουσι\nμᾶλλον.\nεἰς τοσαύτην αὐτοὺς τάξιν ἔθετο ὁ\nθεός, ἣν οὐ θεμιτὸν αὐτοῖς παραιτήσασθαι.\nΟὐ γὰρ ἐπιγειον, ὡς ἔφην, εὕρημα τοῦτ̓\nαὐτοῖς παρεδόθη, οὐδὲ θνητὴν ἐπίνοιαν φυλάσσειν\nοὕτως ἀξιοῦσιν ἐπιμελῶς, οὐδὲ ἀνθρωπίνων οἰκονομίαν\nμυστηρίων πεπίστευνται.\nἀλλ̓ αὐτὸς\nἀληθῶς ὁ παντοκράτωρ καὶ παντοκτίστης καὶ\n\nἀόρατος θεός, αὐτὸς ἀπ̓ οὐρανῶν τὴν ἀλήθειαν\nκαὶ τὸν λόγον τὸν ἅγιον καὶ ἀπερινόητον ἀνθρώποις\nἐνίδρυσε καὶ ἐγκατεστήριξε ταῖς καρδίαις\nαὐτῶν: οὐ, καθάπερ ἄν τις εἰκάσειεν, ἀνθρώποις\nὑπηρέτην τινὰ πέμψας ἢ ἄγγελον ἢ ἄρχοντα ἤ\nτινα τῶν διεπόντων τὰ ἐπίγεια ἤ τινα τῶν\nπεπιστευμένων τὰς ἐν οὐρανοῖς διοικήσεις, ἀλλ̓\nαὐτὸν τὸν τεχνίτην καὶ δημιουργὸν τῶν ὅλων,\nᾧ τοὺς οὐρανοὺς ἔκτισεν, ᾧ τὴν θάλασσαν\nἰδίοις ἐνέκλεισεν, οὗ τὰ μυστήρια πιστῶς πάντα\nφυλάσσει τὰ στοιχεῖα, παῤ οὗ τὰ μέτρα τῶν\nτῆς ἡμέρας δρόμων ὁ ἥλιος εἴληφε φυλάσσειν, ᾧ\nπειθαρχεῖ σελήνη νυκτὶ φαίνειν κελεύοντι, ᾧ\nπειθαρχεῖ τὰ ἄστρα: τῷ τῆς σελήνης ἀκολουθοῦντα\nδρόμῳ: ᾧ πάντα διατέτακται καὶ διώρισται\nκαὶ ὑποτέτακται, οὐρανοὶ καὶ τὰ ἐν οὐρανοῖς,\nγῆ καὶ τὰ ἐν τῇ γῇ, θάλασσα καὶ τὰ ἐν τῇ\nθαλάσσῃ, πῦρ, ἀήρ, ἄβυσσος, τὰ ἐν ὕψεσι, τὰ ἐν\nβάθεσι, τὰ ἐν τῷ μεταξύ: τοῦτον πρὸς αὐτοὺς\nἀπέστειλεν.\nἆρά γε, ὡς ἀνθρώπων ἄν τις\nλογίσαιτο, ἐπὶ τυραννίδι καὶ φόβῳ καὶ καταπλήξει;\nοὐ μὲν οὖν: ἀλλ̓ ἐν ἐπιεικείᾳ καὶ\nπραΰτητι ὡς βασιλεὺς πέμπων υἱὸν βασιλέα\nἔπεμψεν, ὡς θεὸν ἔπεμψεν, ὡς ἄνθρωπον πρὸς\nἀνθρώπους ἔπεμψεν, ὡς σώζων ἔπεμψεν, ὡς\nπείθων, οὐ βιαζόμενος: βία γὰρ οὐ πρόσεστι τῷ\nθεῷ.\nἔπεμψεν ὡς καλῶν, οὐ διώκων: ἔπεμψεν\nὡς ἀγαπῶν, οὐ κρίνων.\nπέμψει γὰρ αὐτὸν\nκρίνοντα: καὶ τίς αὐτοῦ τὴν παρουσίαν ὑποστήσεται;\n...\n.. παραβαλλομένους θηρίοις,\n\nἵνα ἀρνήσωνται τὸν κύριον, καὶ μὴ νικωμένους;\nοὐχ ὁρᾷς, ὅσῳ πλείονες κολάζονται, τοσούτῳ\nπλεονάζοντας ἄλλους;\nταῦτα ἀνθρώπου οὐ\nδοκεῖ τὰ ἔργα: ταῦτα δύναμίς ἐστι θεοῦ: ταῦτα\nτῆς παρουσίας αὐτοῦ δείγματα.\nΤίς γὰρ ὅλως ἀνθρώπων ἠπίστατο, τί ποτ̓\nἐστὶ θεὸς πρὶν αὐτὸν ἐλθεῖν;\nἢ τοὺς κενοὺς καὶ\nληρώδεις ἐκείνων λόγους ἀποδέχῃ τῶν ἀξιοπίστων\nφιλοσόφων, ὧν οἱ μέν τινες πῦρ ἔφασαν εἶναι τὸν\nθεὸν ʽοὗ μέλλουσι χωρήσειν αὐτοί, τοῦτο καλοῦσι\nθεόν̓, οἱ δὲ ὕδωρ, οἱ δ̓ ἄλλο τι τῶν στοιχείων τῶν\nἐκτισμένων ὑπὸ θεοῦ;\nκαίτοι γε, εἴ τις τούτων\nτῶν λόγων ἀποδεκτός ἐστι, δύναιτ̓ ἂν καὶ τῶν\nλοιπῶν κτισμάτων ἓν ἕκαστον ὁμοίως ἀποφαίνεσθαι\nθεόν.\nἀλλὰ ταῦτα μὲν τερατεία καὶ\nπλάνη τῶν γοήτων ἐστίν:\nἀνθρώπων δὲ οὐδεὶς\nοὔτε εἶδεν οὔτε ἐγνώρισεν, αὐτὸς δὲ ἑαυτὸν ἐπέδειξεν.\nἐπέδειξε δὲ διὰ πίστεως, ᾗ μόνῃ θεὸν ἰδεῖν\nσυγκεχώρηται.\nὁ γὰρ δεσπότης καὶ δημιουργὸς\nτῶν ὅλων θεός, ὁ ποιήσας τὰ πάντα καὶ κατὰ τάξιν\nδιακρίνας, οὐ μόνον φιλάνθρωπος ἐγένετο, ἀλλὰ\nκαὶ μακρόθυμος.\nἀλλ̓ οὗτος ἦν μὲν ἀεὶ τοιοῦτος\nκαὶ ἔστι καὶ ἔσται, χρηστὸς καὶ ἀγαθὸς\nκαὶ ἀόργητος καὶ ἀληθής, καὶ μόνος ἀγαθός ἐστιν:\nἐννοήσας δὲ μεγάλην καὶ ἄφραστον ἔννοιαν\nἀνεκοινώσατο μόνῳ τῷ παιδί.\nἐν ὅσῳ μὲν\nοὖν κατεῖχεν ἐν μυστηρίῳ καὶ διετήρει τὴν σοφὴν\nαὐτοῦ βουλήν, ἀμελεῖν ἡμῶν καὶ ἀφροντιστεῖν\n\nἐδόκει:\nἐπεὶ δὲ ἀπεκάλυψε διὰ τοῦ ἀγαπητοῦ\nπαιδὸς καὶ ἐφανέρωσε τὰ ἐξ ἀρχῆς ἡτοιμασμένα,\nπάνθ̓ ἅμα παρέσχεν ἡμῖν καὶ μετασχεῖν τῶν\nεὐεργεσιῶν αὐτοῦ καὶ ἰδεῖν καὶ νοῆσαι, ἃ τίς\nἂν πώποτε προσεδόκησεν ἡμῶν;\nΠάντ̓ οὖν ἤδη παῤ ἑαυτῷ σὺν τῷ παιδὶ\nοἰκονομηκώς, μέχρι μὲν τοῦ πρόσθεν χρόνου εἴασεν\nἡμᾶς, ὡς ἐβουλόμεθα, ἀτάκτοις φοραῖς φέρεσθαι,\nἡδοναῖς καὶ ἐπιθυμίαις ἀπαγομένους. οὐ πάντως\nἐφηδόμενος τοῖς ἁμαρτήμασιν ἡμῶν, ἀλλ̓ ἀνεχόμενος,\nοὐδὲ τῷ τότε τῆς ἀδικίας καιρῷ συνευδοκῶν,\nἀλλὰ τὸν νῦν τῆς δικαιοσύνης δημιουργῶν, ἵνα ἐν\nτῷ τότε χρόνῳ ἐλεγχθέντες ἐκ τῶν ἰδίων ἔργων\nἀνάξιοι ζωῆς νῦν ὑπὸ τῆς τοῦ θεοῦ χρηστότητος\nἀξιωθῶμεν, καὶ τὸ καθ̓ ἑαυτοὺς φανερώσαντες\nἀδύνατον εἰσελθεῖν εἰς τὴν βασιλείαν τοῦ θεοῦ τῇ\nδυνάμει τοῦ θεοῦ δυνατοὶ γενηθῶμεν.\nἐπεὶ δὲ\nπεπλήρωτο μὲν ἡ ἡμετέρα ἀδικία καὶ τελείως\nπεφανέρωτο, ὅτι ὁ μισθὸς αὐτῆς κόλασις καὶ\nθάνατος προσεδοκᾶτο, ἦλθε δὲ ὁ καιρός, ὃν θεὸς\nπροέθετο λοιπὸν φανερῶσαι τὴν ἑαυτοῦ χρηστότητα\nκαὶ δύναμιν ʽὢ τῆς ὑπερβαλλούσης φιλανθρωπίας\nκαὶ ἀγάπης τοῦ θεοὖ, οὐκ ἐμίσησεν\nἡμᾶς οὐδὲ ἀπώσατο οὐδὲ ἐμνησικάκησεν, ἀλλὰ\nἐμακροθύμησεν, ἠνέσχετο, ἐλεῶν αὐτὸς τὰς ἡμετέρας\nἁμαρτίας ἀνεδέξατο, αὐτὸς τὸν ἴδιον υἱὸν\nἀπέδοτο λύτρον ὑπὲρ ἡμῶν, τὸν ἅγιον ὑπὲρ\nἀνόμων, τὸν ἄκακον ὑπὲρ τῶν κακῶν, τὸν δίκαιον\n\nὑπὲρ τῶν ἀδίκων, τὸν ἄφθαρτον ὑπὲρ τῶν φθαρτῶν,\nτὸν ἀθάνατον ὑπὲρ τῶν θνητῶν.\nτί γὰρ ἄλλο\nτὰς ἁμαρτίας ἡμῶν ἠδυνήθη καλύψαι ἢ ἐκείνου\nδικαιοσύνη;\nἐν τίνι δικαιωθῆναι δυνατὸν τοὺς\nἀνόμους ἡμᾶς καὶ ἀσεβεῖς ἢ ἐν μόνῳ τῷ υἱῷ τοῦ\nθεοῦ;\nὢ τῆς γλυκείας ἀνταλλαγῆς, ὢ τῆς\nἀνεξιχνιάστου δημιουργίας, ὢ τῶν ἀπροσδοκήτων\nεὐεργεσιῶν: ἵνα ἀνομία μὲν πολλῶν ἐν δικαίῳ\nἑνὶ κρυβῇ, δικαιοσύνη δὲ ἑνὸς πολλοὺς ἀνόμους\nδικαιώσῃ.\nἐλέγξας οὖν ἐν μὲν τῷ πρόσθεν\nχρόνῳ τὸ ἀδύνατον τῆς ἡμετέρας φύσεως εἰς τὸ\nτυχεῖν ζωῆς, νῦν δὲ τὸν σωτῆρα δείξας δυνατὸν\nσώζειν καὶ τὰ ἀδύνατα, ἐξ ἀμφοτέρων ἐβουλήθη\nπιστεύειν ἡμᾶς τῇ χρηστότητι αὐτοῦ, αὐτὸν\nἡγεῖσθαι τροφέα, πατέρα, διδάσκαλον, σύμβουλον,\nἰατρόν, νοῦν, φῶς, τιμήν, δόξαν, ἰσχύν, ζωήν, περὶ\nἐνδύσεως καὶ τροφῆς μὴ μεριμνᾶν.\nΤαύτην καὶ σὺ τὴν πίστιν ἐὰν ποθήσῃς, καὶ\nλάβῃς πρῶτον μὲν ἐπίγνωσιν πατρός...\nὁ γὰρ\nθεὸς τοὺς ἀνθρώπους ἠγάπησε, δἰ οὓς ἐποίησε τὸν\nκόσμον, οἷς ὑπέταξε πάντα τὰ ἐν τῇ γῇ, οἷς λόγον\nἔδωκεν, οἷς νοῦν, οἷς μόνοις ἄνω πρὸς αὐτὸν ὁρᾶν\nἐπέτρεψεν, οὓς ἐκ τῆς ἰδίας εἰκόνος ἔπλασε, πρὸς\nοὓς ἀπέστειλε τὸν υἱὸν αὐτοῦ τὸν μονογενῆ, οἷς\nτὴν ἐν οὐρανῷ βασιλείαν ἐπηγγείλατο, καὶ δώσει\nτοῖς ἀγαπήσασιν αὐτόν.\nἐπιγνοὺς δὲ τίνος οἴει\n\nπληρωθήσεσθαι χαρᾶς; ἢ πῶς ἀγαπήσεις τὸ\nοὕτως προαγαπήσαντά σε;\nἀγαπήσας δὲ μιμη\nτὴς ἔσῃ αὐτοῦ τῆς χρηστότητος. καὶ μὴ θαυμάσῃ\nεἰ δύναται μιμητὴς ἄνθρωπος γενέσθαι θεοῦ\nδύναται θέλοντος αὐτοῦ.\nοὐ γὰρ τὸ καταδυν̔??ʼ\nστεύειν τῶν πλησίον οὐδὲ τὸ πλέον ἔχειν βούλεσθ̔??ʼ\nτῶν ἀσθενεστέρων οὐδὲ τὸ πλουτεῖν καὶ βιάζεσθἁ??ʼ\nτοὺς ὑποδεεστέρους εὐδαιμονεῖν ἐστιν, οὐδὲ ἐν\nτούτοις δύναταί τις μιμήσασθαι θεόν, ἀλλὰ ταῦτα\nἐκτὸς τῆς ἐκείνου μεγαλειότητος.\nἀλλ̓ ὅστις\nτὸ τοῦ πλησίον ἀναδέχεται βάρος, ὃς ἐν ᾧ κρείσσων\nἐστὶν ἕτερον τὸν ἐλαττούμενον εὐεργετεῖν\nἐθέλει, ὃς ἃ παρὰ τοῦ θεοῦ λαβὼν ἔχει, ταῦτα τοῖς\nἐπιδεομένοις χορηγῶν θεὸς γίνεται τῶν λαμβανόντων,\nοὗτος μιμητής ἐστι θεοῦ.\nτότε θεάσῃ\nτυγχάνων ἐπὶ γῆς, ὅτι θεὸς ἐν οὐρανοῖς πολιτεύεται,\nτότε μυστήρια θεοῦ λαλεῖν ἄρξῃ, τότε τοὺς κολαζομένους\nἐπὶ τῷ μὴ θέλειν ἀρνήσασθαι θεὸν καὶ\nἀγαπήσεις καὶ θαυμάσεις: τότε τῆς ἀπάτης τοῦ\nκόσμου καὶ τῆς πλάνης καταγνώσῃ, ὅταν τὸ ἀληθῶς\nἐν οὐρανῷ ζῆν ἐπιγνῷς, ὅταν τοῦ δοκοῦντος\nἐνθάδε θανάτου καταφρονήσῃς, ὅταν τὸν ὄντως\nθάνατον φοβηθῇς, ὃς φυλάσσεται τοῖς κατακριθησομένοις\nεἰς τὸ πῦρ τὸ αἰώνιον, ὃ τοὺς παραδοθέντας\nαὐτῷ μέχρι τέλους κολάσει.\nτότε τοὺς\nὑπομένοντας ὑπὲρ δικαιοσύνης θαυμάσεις τὸ πῦρ\nτὸ πρόσκαιρον καὶ μακαρίσεις, ὅταν ἐκεῖνο τὸ πῦρ ἐπιγνῷς.\nΟὐ ξένα ὁμιλῶ οὐδὲ παραλόγως ζητῶ, ἀλλὰ\nἀποστόλων γενόμενος μαθητὴς γίνομαι διδάσκαλος\nἐθνῶν: τὰ παραδοθέντα ἀξίως ὑπηρετῶ γινομένοις\nἀληθείας μαθηταῖς.\nτίς γὰρ ὀρθῶς διδαχθεὶς\nκαὶ λόγῳ προσφιλὴς γενηθεὶς οὐκ ἐπιζητεῖ σαφῶς\nμαθεῖν τὰ διὰ λόγου δειχθέντα φανερῶς μαθηταῖς,\nοἷς ἐφανέρωσεν ὁ λόγος φανείς, παρρησίᾳ λαλῶν,\nὑπὸ ἀπίστων μὴ νοούμενος, μαθηταῖς δὲ διηγούμενος,\nοἳ πιστοὶ λογισθέντες ὑπ̓ αὐτοῦ ἔγνωσαν\nπατρὸς μυστήρια;\nοὗ χάριν ἀπέστειλε λόγον,\nἵνα κόσμῳ φανῇ, ὃς ὑπὸ λαοῦ ἀτιμασθείς, διὰ\nἀποστόλων κηρυχθείς, ὑπὸ ἐθνῶν ἐπιστεύθη.\nοὗτος ὁ ἀπ̓ ἀρχῆς, ὁ καινὸς φανεὶς καὶ παλαιὸς\nεὑρεθεὶς καὶ πάντοτε νέος ἐν ἁγίων καρδίαις γεννώμενος.\nοὗτος ὁ ἀεί, ὁ σήμερον υἱὸς λογισθείς,\nδἰ οὗ πλουτίζεται ἡ ἐκκλησία καὶ χάρις ἁπλουμένη\nἐν ἁγίοις πληθύνεται, παρέχουσα νοῦν, φανεροῦσα\nμυστήρια, διαγγέλλουσα καιρούς, χαίρουσα\nἐπὶ πιστοῖς, ἐπιζητοῦσι δωρουμένη, οἷς ὅρκια\n\nπίστεως οὐ θραύεται οὐδὲ ὅρια πατέρων παρορίζεται.\nεἶτα φόβος νόμου ᾅδεται, καὶ προφητῶν\nχάρις γινώσκεται, καὶ εὐαγγελίων πίστις ἵδρυται,\nκαὶ ἀποστόλων παράδοσις φυλάσσεται, καὶ ἐκκλησίας\nχάρις σκιρτᾷ.\nἣν χάριν μὴ λυπῶν\nἐπιγνώσῃ, ἃ λόγος ὁμιλεῖ δἰ ὧν βούλεται, ὅτε\nθέλει.\nὅσα γὰρ θελήματι τοῦ κελεύοντος λόγου\nἐκινήθημεν ἐξειπεῖν μετὰ πόνου, ἐξ ἀγάπης τῶν\nἀποκαλυφθέντων ἡμῖν γινόμεθα ὑμῖν κοινωνοί.\nΟἷς ἐντυχόντες καὶ ἀκούσαντες μετὰ σπουδῆς\nεἴσεσθε, ὅσα παρέχει ὁ θεὸς τοῖς ἀγαπῶσιν ὀρθῶς,\nοἱ γενόμενοι παράδεισος τρυφῆς, πάγκαρπον ξύλον\nεὐθαλοῦν ἀνατείλαντες ἐν ἑαυτοῖς, ποικίλοις καρποῖς\nκεκοσμημένοι.\nἐν γὰρ τούτῳ τῷ χωρίῳ\nξύλον γνώσεως καὶ ξύλον ζωῆς πεφύτευται: ἀλλ̓\nοὐ τὸ τῆς γνώσεως ἀναιρεῖ, ἀλλ̓ ἡ παρακοὴ\nἀναιρεῖ.\nοὐδὲ γὰρ ἄσημα τὰ γεγραμμένα, ὡς\nθεὸς ἀπ̓ ἀρχῆς ξύλον γνώσεως καὶ ξύλον ζωῆς ἐν\nμέσῳ παραδείσου ἐφύτευσε, διὰ γνώσεως ζωὴν\nἐπιδεικνύς: ᾗ μὴ καθαρῶς χρησάμενοι οἱ ἀπ̓ ἀρχῆς\nπλάνῃ τοῦ ὄφεως γεγύμνωνται.\nοὐδὲ γὰρ ζωὴ\nἄνευ γνώσεως οὐδὲ γνῶσις ἀσφαλὴς ἄνευ ζωῆς\nἀληθοῦς: διὸ πλησίον ἑκάτερον πεφύτευται.\nἣν\nδύναμιν ἐνιδὼν ὁ ἀπόστολος τήν τε ἄνευ ἀληθείας\n\nπροστάγματος εἰς ζωὴν ἀσκουμένην γνῶσιν μεμφόμενος\nλέγει: Ἡ γνῶσις φυσιοῖ, ἡ δὲ ἀγάπη οἰκοδομεῖ.\nὁ γὰρ νομίζων εἰδέναι τι ἄνευ γνώσεως\nἀληθοῦς καὶ μαρτυρουμένης ὑπὸ τῆς ζωῆς οὐκ\nἔγνω, ὑπὸ τοῦ ὄφεως πλανᾶται, μὴ ἀγαπήσας τὸ\nζῆν. ὁ δὲ μετὰ φόβου ἐπιγνοὺς καὶ ζωὴν ἐπιζητῶν\nἐπ̓ ἐλπίδι φυτεύει, καρπὸν προσδοκῶν.\nἤτω σοὶ καρδία γνῶσις, ζωὴ δὲ λόγος ἀληθής,\nχωρούμενος.\nοὗ ξύλον φέρων καὶ καρπὸν\nαἱρῶν τρυγήσεις ἀεὶ τὰ παρὰ θεῷ ποθούμενα, ὧν\nὄφις οὐχ ἅπτεται οὐδὲ πλάνη συγχρωτίζεται:\nοὐδὲ Εὔα φθείρεται, ἀλλὰ παρθένος πιστεύεται:\nκαὶ σωτήριον δείκνυται, καὶ ἀπόστολοι συνετίζονται,\nκαὶ τὸ κυρίου πάσχα προέρχεται, καὶ\nκαιροὶ συνάγονται καὶ μετὰ κόσμου ἁρμόζονται,\nκαὶ διδάσκων ἁγίους ὁ λόγος εὐφραίνεται, δἰ οὗ\nπατὴρ δοξάζεται: ᾧ ἡ δόξα εἰς τοὺς αἰῶνας. ἀμήν.\n"};
