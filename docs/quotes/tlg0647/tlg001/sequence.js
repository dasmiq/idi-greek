var sequence = {"name":"Tryphiodorus. The Taking of Ilios","data":"τέρμα πολυκμήτοιο μεταχρόνιον πολέμοιο\nκαὶ λόχον, Ἀργείης ἱππήλατον ἔργον Ἀθήνης,\nαὐτίκα μοι σπεύδοντι πολὺν διὰ μῦθον ἀνεῖσα\nἔννεπε, Καλλιόπεια, καὶ ἀρχαίην ἔριν ἀνδρῶν\nκεκριμένου πολέμοιο ταχείῃ λῦσον ἀοιδῇ.\nἤδη μὲν δεκάτοιο κυλινδομένου λυκάβαντος\nγηραλέη τετάνυστο φόνων ἀκόρητος Ἐνυὼ\nΤρωσί τε καὶ Δαναοῖσιν· ἐναιρομένων δʼ ἄρα φωτῶν\nδούρατα κεκμήκει, ξιφέων δʼ ἔθνῃσκον ἀπειλαί,\nσβέννυτο θωρήκων ἐνοπή, μινύθεσκε δʼ ἑλικτὴ\nἁρμονίη ῥηχθεῖσα φερεσσακέων τελαμώνων,\nἀσπίδες οὐκ ἀνέχοντο μένειν ἔτι δοῦπον ἀκόντων,\nλύετο καμπύλα τόξα, κατέρρεον ὠκέες ἰοί.\nἵπποι δʼ οἱ μὲν ἄνευθεν ἀεργηλῆς ἐπὶ φάτνης\nοἰκτρὰ κάτω μύοντες ὁμόζυγας ἔστενον ἵππους,\nοἱ δʼ αὐτοὺς ποθέοντες ὀλωλότας ἡνιοχῆας.\nκεῖτο δὲ Πηλείδης μὲν ἔχων ἅμα νεκρὸν ἑταῖρον,\nἈντιλόχῳ δʼ ἐπὶ παιδὶ γέρων ὠδύρετο Νέστωρ,\nΑἴας δʼ αὐτοφόνῳ βριαρὸν δέμας ἕλκεϊ λύσας\nφάσγανον ἐχθρὸν ἔλουσε μεμηνότος αἵματος ὄμβρῳ.\nΤρωσὶ δὲ λωβητῆρσιν ἐφʼ Ἕκτορος ἑλκυθμοῖσι\nμυρομένοις οὐ μοῦνον ἔην ἐπιδήμιον ἄλγος,\nἀλλὰ καὶ ἀλλοθρόοις ἐπὶ πένθεσι κωκύοντες\nδάκρυσιν ἠμείβοντο πολυγλώσσων ἐπικούρων.\nκλαῖον μὲν Λύκιοι Σαρπηδόνα, τόν ποτε μήτηρ\nἐς Τροίην μὲν ἔπεμψεν ἀγαλλομένη Διὸς εὐνῇ,\nδουρὶ δὲ Πατρόκλοιο Μενοιτιάδαο πεσόντα\nαἵματι δακρύσας ἐχύθη πατρώιος ἀήρ.\nκαὶ δολίην ὑπὸ νύκτα κακῷ πεπεδημένον ὕπνῳ\nῬῆσον μὲν Θρήικες ἐκώκυον· ἡ δʼ ἐπὶ πότμῳ\nΜέμνονος οὐρανίην νεφέλην ἀνεδήσατο μήτηρ\nφέγγος ὑποκλέψασα κατηφέος ἤματος Ἠώς.\nαἱ δʼ ἀπὸ Θερμώδοντος ἀρηιφίλοιο γυναῖκες\nκοπτόμεναι περίκυκλον ἀθηλέος ὄμφακα μαζοῦ\nπαρθένον ὠδύροντο δαΐφρονα Πενθεσίλειαν,\nἥτε πολυξείνοιο χορὸν πολέμοιο μολοῦσα\nθηλείης ὑπὸ χειρὸς ἀπεσκέδασεν νέφος ἀνδρῶν\nνῆας ἐς ἀγχιάλους· μελίῃ δέ ἑ μοῦνος ὑποστὰς\nκαὶ κτάνε καὶ σύλησε καὶ ἐκτερέιξεν Ἀχιλλεύς.\nεἱστήκει δʼ ἔτι πᾶσα θεοδμήτων ὑπὸ πύργων\nἼλιος ἀκλινέεσσιν ἐπεμβεβαυῖα θεμέθλοις,\nἀμβολίῃ δʼ ἤσχαλλε δυσαχθέι λαὸς Ἀχαιῶν.\nκαί νύ κεν ὑστατίοισιν ἐποκνήσασα πόνοισιν\nἀκάματός περ ἐοῦσα μάτην ἵδρωσεν Ἀθήνη,\nεἰ μὴ Δηιφόβοιο γαμοκλόπον ὕβριν ἐάσας\nἸλιόθεν Δαναοῖσιν ἐπὶ ξένος ἤλυθε μάντις,\nοἷα δέ που μογέοντι χαριζόμενος Μενελάῳ\nὀψιτέλεστον ὄλεθρον ἑῇ μαντεύσατο πάτρῃ.\nοἱ δὲ βαρυζήλοιο θεοπροπίῃς Ἑλένοιο\nαὐτίκα μηκεδανοῖο μόθου τέλος ἠρτύναντο.\nκαὶ Σκῦρον μὲν ἔβαινε λιπὼν εὐπάρθενον ἄστυ\nυἱὸς Ἀχιλλῆος καὶ ἐπαινῆς Δηιδαμείης·\nμήπω δʼ εὐφυέεσσιν ἰουλίζων κροτάφοισιν\nἀλκὴν πατρὸς ἔφαινε νέος περ ἐὼν πολεμιστής.\nἦλθε δὲ καὶ Δαναοῖσιν ἑὸν βρέτας ἁγνὸν ἄγουσα\nληιστὴ μὲν ἐοῦσα, φίλοις δʼ ἐπίκουρος Ἀθήνη.\nἤδη καὶ βουλῇσι θεῆς ὑποεργὸς Ἐπειὸς\nΤροίης ἐχθρὸν ἄγαλμα πελώριον ἵππον ἐποίει.\nκαὶ δὴ τέμνετο δοῦρα καὶ ἐς πεδίον κατέβαινεν\nἼδης ἐξ αὐτῆς, ὁπόθεν καὶ πρόσθε Φέρεκλος\nνῆας Ἀλεξάνδρῳ τεκτήνατο, πήματος ἀρχήν.\nποίει δʼ εὐρυτάτῃς μὲν ἐπὶ πλευρῇς ἀραρυῖαν\nγαστέρα κοιλήνας, ὁπόσον νεὸς ἀμφιελίσσης\nὀρθὸν ἐπὶ στάθμην μέγεθος τορνώσατο τέκτων.\nαὐχένα δὲ γλαφυροῖσιν ἐπὶ στήθεσσιν ἔπηξε\nξανθῷ πορφυρόπεζαν ἐπιρρήνας τρίχα χρυσῷ·\nἡ δʼ ἐπικυμαίνουσα μετήορος αὐχένι κυρτῷ\nἐκ κορυφῆς λοφόεντι κατεσφρηγίζετο δεσμῷ.\nὀφθαλμοὺς δʼ ἐνέθηκε λιθώπεας ἐν δυσὶ κύκλοις\nγλαυκῆς βηρύλλοιο καὶ αἱμαλέης ἀμεθύσσου·\nτῶν δʼ ἐπιμισγομένων διδύμης ἀμαρύγματι χροιῆς\nγλαυκῶν φοινίσσοντο λίθων ἑλίκεσσιν ὀπωπαί.\nἀργυφέους δʼ ἐχάραξεν ἐπὶ γναθμοῖσιν ὀδόντας\nἄκρα δακεῖν σπεύδοντας ἐυστρέπτοιο χαλινοῦ·\nκαὶ στόματος μεγάλοιο λαθὼν ἀνέῳξε κελεύθους\nἀνδράσι κευθομένοισι παλίρροον ἆσθμα φυλάσσων,\nκαὶ διὰ μυκτήρων φυσίζοος ἔρρεεν ἀήρ.\nοὔατα δʼ ἀκροτάτοισιν ἐπὶ κροτάφοισιν ἄρηρεν\nὀρθὰ μάλʼ, αἰὲν ἑτοῖμα μένειν σάλπιγγος ἀκουήν.\nνῶτα δʼ ὁμοῦ λαγόνεσσι συνήρμοσε καὶ ῥάχιν ὑγρήν,\nἰσχία δὲ γλουτοῖσιν ὀλισθηροῖσι συνῆψε.\nσύρετο δὲ πρυμνοῖσιν ἐπʼ ἴχνεσιν ἔκλυτος οὐρὴ\nἄμπελος ὣς γναμπτοῖσι καθελκομένη θυσάνοισιν.\nοἱ δὲ πόδες βαλίοισιν ἐπερχόμενοι γονάτεσσιν\nεὔπτερον ὥσπερ ἔμελλον ἐπὶ δρόμον ὁπλίζεσθαι,\nοὕτως ἠπείγοντο· μένειν δʼ ἐκέλευεν ἀνάγκη.\nοὐ μὲν ὑπὸ κνήμῃσιν ἀχαλκέες ἔξεχον ὁπλαί,\nμαρμαρέης δʼ ἑλίκεσσι κατεσφήκωντο χελώνης\nἁπτόμεναι πεδίοιο μόγις κρατερώνυχι χαλκῷ.\nκληιστὴν δʼ ἐνέθηκε θύρην καὶ κλίμακα τυκτήν,\nἡ μὲν ὅπως ἀίδηλος ἐπὶ πλευρῇς ἀραρυῖα\nἔνθα καὶ ἔνθα φέρῃσι λόχον κλυτόπωλον Ἀχαιῶν,\nἡ δʼ ἵνα λυομένη τε καὶ ἔμπεδον εἰς ἓν ἰοῦσα\nεἴη σφιν καθύπερθεν ὁδὸς καὶ νέρθεν ὀροῦσαι.\nἀμφὶ δέ μιν λευκοῖο κατʼ αὐχένος ἠδὲ γενείων\nἄνθεσι πορφυρέοισι πέριξ ἔζωσεν ἱμάντων\nκαὶ σκολιῇς ἑλίκεσσιν ἀναγκαίοιο χαλινοῦ\nκολλήσας ἐλέφαντι καὶ ἀργυροδίνεϊ χαλκῷ.\nαὐτὰρ ἐπειδὴ πάντα κάμεν μενεδήιον ἵππον,\nκύκλον ἐυκνήμιδα ποδῶν ὑπέθηκεν ἑκάστῳ\nἑλκόμενος πεδίοισιν ὅπως πειθήνιος εἴη\nμηδὲ βιαζομένοισι δυσέμβατον οἶμον ὁδεύῃ.\nὣς ὁ μὲν ἐξήστραπτε φόβῳ καὶ κάλλεϊ πολλῷ\nεὐρύς θʼ ὑψηλός τε· τὸν οὐδέ κεν ἀρνήσαιτο,\nεἴ μιν ζωὸν ἔτετμεν, ἐλαυνέμεν ἵππιος Ἄρης.\nἀμφὶ δέ μιν μέγα τεῖχος ἐλήλατο, μή τις Ἀχαιῶν\nπρίν μιν ἐσαθρήσειε, δόλον δʼ ἀνάπυστον ἀνάψῃ.\nοἱ δὲ Μυκηναίης Ἀγαμέμνονος ἐγγύθι νηὸς\nλαῶν ὀρνυμένων ὅμαδον καὶ κῦμα φυγόντες\nἐς βουλὴν βασιλῆες ἀολλίσθησαν Ἀχαιῶν.\nἡ δὲ τανυφθόγγοιο δέμας κήρυκος ἑλοῦσα\nσυμφράδμων Ὀδυσῆι παρίστατο θοῦρις Ἀθήνη\nἀνδρὸς ἐπιχρίουσα μελίχροϊ νέκταρι φωνήν.\nαὐτὰρ ὁ δαιμονίῃσι νόον βουλῇσιν ἑλίσσων\nπρῶτα μὲν εἱστήκει κενεόφρονι φωτὶ ἐοικὼς\nὄμματος ἀτρέπτοιο βολὴν ἐπὶ γαῖαν ἐρείσας,\nἄφνω δʼ ἀενάων ἐπέων ὠδῖνας ἀνοίξας\nδεινὸν ἀνεβρόντησε καὶ ἠερίης ἅτε πηγῆς\nἐξέχεεν μέγα λαῖτμα μελισταγέος νιφετοῖο·\nὦ φίλοι, ἤδη μὲν κρύφιος λόχος ἐκτετέλεσται\nχερσὶ μὲν ἀνδρομέῃσιν, ἀτὰρ βουλῇσιν Ἀθήνης.\nὑμεῖς δʼ, οἵτε μάλιστα πεποίθατε κάρτεϊ χειρῶν,\nπρόφρονες ἀλκήεντι νόῳ καὶ τλήμονι θυμῷ\nσπέσθε μοι· οὐ γὰρ ἔοικε πολὺν χρόνον ἐνθάδʼ ἐόντας\nμοχθίζειν ἀτέλεστα καὶ ἀχρέα γηράσκοντας,\nἀλλὰ χρὴ ζώοντας ἀοίδιμον ἔργον ἀνύσσαι\nἢ θανάτῳ βροτόεντι κακοκλεὲς αἶσχος ἀλύξαι.\nἡμῖν θαλπωραὶ προφερέστεραι ἤπερ ἐκείνοις,\nεἰ μήπω στρουθοῖο καὶ ἀρχαίοιο δράκοντος\nκαὶ καλῆς πλατάνοιο καὶ ὠκυμόροις ἐπὶ τέκνοις\nμητέρος ἑλκομένης ἁπαλῶν τʼ ἐλάθεσθε νεοσσῶν.\nεἰ δὲ θεοπροπίῃσι γέρων ἀνεβάλλετο Κάλχας,\nἀλλὰ καὶ ὣς Ἑλένοιο μετήλυδος ὀμφητῆρος\nμαντοσύναι καλέουσιν ἑτοιμοτάτην ἐπὶ νίκην.\nτούνεκά μοι πείθεσθε, καὶ ἱππείην ἐπὶ νηδὺν\nθαρσαλέοι σπεύδωμεν, ὅπως αὐτάγρετον ἄλγος\nΤρῶες ἀταρβήτοιο θεῆς ἀπατήνορα τέχνην\nἼλιον εἰσανάγωσιν ἑὸν κακὸν ἀμφαγαπῶντες.\nοἱ δʼ ἄλλοι πρυμναῖα μεθίετε πείσματα νηῶν\nπῦρ ἴδιον πλεκτῇσιν ἐνὶ κλισίῃσι βαλόντες·\nἸλιάδος δὲ λιπόντες ἐρημαίην χθονὸς ἀκτὴν\nπλώετε πασσυδίῃ ψευδώνυμον οἴκαδε νόστον,\nεἰσόκεν εὐόρμου τετανυσμένον ὲκ περιωπῆς\nὔμμι συναγρομένοις ἐπὶ γείτονος αἰγιαλοῖο\nσημαίνῃ παλίνορσον ἐπὶ πλόον ἑσπέριον πῦρ.\nκαὶ τότε μήτε τις ὄκνος ἐπειγομένων ἐρετάων\nγινέσθω μήτʼ ἄλλο φόβου νέφος, οἷά τε νύκτες\nἀνθρώποισι φέρουσιν ἐλαφροῦ δείματα θυμοῦ.\nἔστω δὲ προτέρης ἀρετῆς ἐμφύλιος αἰδώς,\nμηδέ τις αἰσχύνειεν ἑὸν κλέος, ὥς κεν ἕκαστος\nἄξιον ὧν ἐμόγησε λάβῃ γέρας ἱπποσυνάων.\nὣς φάμενος βουλῆς ἐξήρχετο· τοῖο δὲ μύθοις\nπρῶτος ἐφωμάρτησε Νεοπτόλεμος θεοειδής,\nπῶλος ἅτε δροσόεντος ἐπειγόμενος πεδίοιο,\nὅστε νεοζυγέεσσιν ἀγαλλόμενος φαλάροισιν\nἔφθασε καὶ μάστιγα καὶ ἡνιοχῆος ἀπειλήν.\nΤυδείδης δʼ ἐπόρουσε Νεοπτολέμῳ Διομήδης\nθαυμάζων, ὅτι τοῖος ὄην καὶ πρόσθεν Ἀχιλλεύς.\nἕσπετο καὶ Κυάνιππος, ὃν εὐπατέρεια Κομαιθὼ\nΤυδηὶς θαλάμοιο μινυνθαδίοιο τυχοῦσα\nὠκυμόρῳ τέκε παῖδα σακεσπάλῳ Αἰγιαλῆι.\nἔστη καὶ Μενέλαος· ἄγεν δέ μιν ἄγριος ὁρμὴ\nΔηιφόβου ποτὶ δῆριν, ἀπηνέι δʼ ἔζεε θυμῷ\nδεύτερον ἁρπακτῆρα γάμου λελιημένος εὑρεῖν.\nτῷ δʼ ἐπὶ Λοκρὸς ὄρουσεν Ὀιλῆος ταχὺς Αἴας,\nεἰσέτι θυμὸν ἔχων πεπνυμένον οὐδʼ ἐπὶ κούραις\nμαργαίνων ἀθέμιστον· ἀνέστησεν δὲ καὶ ἄλλον,\nΚρητῶν Ἰδομενῆα μεσαιπόλιον βασιλῆα.\nΝεστορίδης δʼ ἅμα τοῖσιν ἔβη κρατερὸς Θρασυμήδης,\nκαὶ Τελαμώνιος υἱὸς ἑκηβόλος ἤιε Τεῦκρος\nτοῖσι δʼ ἐπʼ Ἀδμήτοιο πάις πολύιππος ἀνέστη\nΕὔμηλος· μετὰ τὸν δὲ θεοπρόπος ἔσσυτο Κάλχας\nεὖ εἰδώς, ὅτι μόχθον ἀμήχανον ἐκτελέσαντες\nἤδη Τρώιον ἄστυ καθιππεύσουσιν Ἀχαιοί.\nοὐδὲ μὲν οὐδʼ οἳ ἔλειφθεν ἀποστρεφθέντες ἀρωγῆς\nΕὐρύπυλός τʼ Εὐαιμονίδης ἀγαθός τε Λεοντεύς,\nΔημοφόων τʼ Ἀκάμας τε, δύω Θησήια τέκνα,\nὈρτυγίδης τʼ Ἄντικλος, ὃν αὐτόθι τεθνειῶτα\nἵππῳ δακρύσαντες ἐνεκτερέιξαν Ἀχαιοί,\nΠηνέλεώς τε Μέγης τε καὶ Ἀντιφάτης ἀγαπήνωρ\nἸφιδάμας τε καὶ Εὐρυδάμας, Πελίαο γενέθλη,\nτόξῳ δʼ Ἀμφιδάμας κεκορυθμένος· ὕστατος αὖτε\nτέχνης ἀγλαόμητις ἑῆς ἐπέβαινεν Ἐπειός.\nεὐξάμενοι δὴ ἔπειτα Διὸς γλαυκώπιδι κούρῃ\nἱππείην ἔσπευδον ἐς ὁλκάδα· τοῖσι δʼ Ἀθήνη\nἀμβροσίῃ κεράσασα θεῶν ἐκόμισσεν ἐδωδὴν\nδεῖπνον ἔχειν, ἵνα μή τι πανημέριοι λοχόωντες\nτειρόμενοι βαρύθοιεν ἀτερπέι γούνατα λιμῷ.\nὣς δʼ ὁπότε κρυμοῖσιν ἀελλοπόδων νεφελάων\nἠέρα παχνώσασα χιὼν ἐπάλυνεν ἀρούρας,\nτηκομένη δʼ ἀνέηκε πολὺν ῥόον· οἱ δʼ ἀπὸ πέτρης\nὀξὺ καταθρῴσκοντα κυβιστητῆρι κυδοιμῷ\nδοῦπον ὑποπτήξαντες ὀριτρεφέος ποταμοῖο\nθῆρες ἐρωήσαντες ὑπὸ πτύχα κοιλάδος εὐνῆς\nσιγῇ φρικαλέῃσιν ἐπὶ πλευρῇσι μένουσι,\nπικρὰ δὲ πεινάοντες ὀιζυρῆς ὑπʼ ἀνάγκης\nτλήμονες ἐκδέχαται, πότε παύεται ὄβριμον ὕδωρ·\nὣς οἵγε γλαφυροῖο διὰ ξυλόχοιο θορόντες\nἀτλήτους ἀνέχοντο πόνους ἀκμῆτες Ἀχαιοί.\nτοῖσι δʼ ἐπεκλήισσε θύρην ἐγκύμονος ἵππου\nπιστὸς ἀτεκμάρτοιο δόλου πυλαωρὸς Ὀδυσσεύς.\nαὐτὸς δʼ ἐν κεφαλῇ σκοπὸς ἕζετο· τὼ δέ οἱ ἄμφω\nὀφθαλμὼ ποθέοντες ἐλάνθανον ἐκτὸς ἐόντας.\nἈτρείδης δʼ ἐκέλευσεν ὑποδρηστῆρας Ἀχαιοὺς\nλῦσαι λάινον ἕρκος ἐυγνάμπτοισι μακέλλαις,\nἵππος ὅπερ κεκάλυπτο· θέλεν δέ ἑ γυμνὸν ἀᾶσαι,\nτηλεφανὴς ἴνα πᾶσιν ἑὴν χάριν ἀνδράσι πέμποι.\nκαὶ τὸ μὲν ἐξελάχαινον ἐφημοσύνῃ βασιλῆος.\nἠέλιος δʼ ὅτε νύκτα παλίνσκιον ἀνδράσιν ἕλκων\nἐς δύσιν ἀχλυόπεζαν ἑκηβόλον ἔτραπεν ἠῶ,\nδὴ τότε κηρύκων ἀπεκίδνατο λαὸν ἀυτὴ\nφεύγειν ἀγγελέουσα καὶ ἑλκέμεν εἰς ἅλα κοίλην\nνῆας ἐυκραίρους ἀνά τε πρυμνήσια λῦσαι.\nἔνθα δὲ πευκήεντος ἀνασχόμενοι πυρὸς ὁρμὴν\nἕρκεά τε πρήσαντες ἐυσταθέων κλισιάων\nνηυσὶν ἀνεπλώεσκον ἀπὸ Ῥοιτειάδος ἀκτῆς\nὅρμον ἐς ἀντιπέραιον ἐυστεφάνου Τενέδοιο\nγλαυκὸν ἀναπτύσσοντες ὕδωρ Ἀθαμαντίδος Ἕλλης.\nμοῦνος δὲ πληγῇσιν ἑκούσια γυῖα χαραχθεὶς\nΑἰσιμίδης ἐλέλειπτο Σίνων, ἀπατήλιος ἥρως,\nκρυπτὸν ἐπὶ Τρώεσσι δόλον καὶ πήματα κεύθων.\nὡς δʼ ὁπότε σταλίκεσσι λίνον περικυκλώσαντες\nθηρσὶν ὀριπλανέεσσι λόχον πολυωπὸν ἔπηξαν\nἀνέρες ἀγρευτῆρες· ὁ δʼ ἐκκριδὸν οἶος ἀπʼ ἄλλων,\nλαθρίδιος πυκινοῖσιν ὑπὸ πτόρθοισι δεδυκώς,\nδίκτυα παπταίνων ἔλαθεν θηροσκόπος ἀνήρ·\nὣς τότε λωβητοῖσι περίστικτος μελέεσσι\nΤροίῃ λυγρὸν ὄλεθρον ἐμήδετο. κὰδ δέ οἱ ὤμους\nἕλκεσι ποιητοῖσι κατέρρεε νήχυτον αἷμα.\nἡ δὲ περὶ κλισίῃσιν ἐμαίνετο παννυχίη φλὸξ\nκαπνὸν ἐρευγομένη περιδινέα φοιτάδι ῥιπῇ·\nἭφαιστος δʼ ἐκέλευεν ἐρίβρομος· ἐκ δὲ θυέλλας\nπαντοίας ἐτίνασσεν ἐπιπνείουσα καὶ αὐτή,\nμήτηρ ἀθανάτοιο πυρός, φαεσίμβροτος Ἥρη.\nἤδη δὲ Τρώεσσι καὶ Ἰλιάδεσσι γυναιξὶν\nὄρθρον ὑπὸ σκιόεντα πολύθροος ἤλυθε φήμη\nδήιον ἀγγέλλουσα φόβον σημάντορι καπνῷ.\nαὐτίκα δʼ ἐξέθορον πυλέων πετάσαντες ὀχῆας\nπεζοί θʼ ἱππῆές τε καὶ ἐς πεδίον προχέοντο\nδιζόμενοι, μή τού τις ἔην δόλος ἄλλος Ἀχαιῶν.\nοἱ δὲ θοοὺς οὐρῆας ὑποζεύξαντες ἀπήναις\nἐκ πόλιος κατέβαινον ἅμα Πριάμῳ βασιλῆι\nἄλλοι δημογέροντες· ἐλαφρότατοι δʼ ἐγένοντο\nθαλπόμενοι περὶ παισίν, ὅσους λίπε φοίνιος Ἄρης,\nὀσσόμενοι καὶ γῆρας ἐλεύθερον· οὐ μὲν ἔμελλον\nγηθήσειν ἐπὶ δηρόν, ἐπεὶ Διὸς ἤθελε βουλή.\nοἱ δʼ ὅτε τεχνήεντος ἴδον δέμας αἰόλον ἵππου,\nθαύμασαν ἀμφιχυθέντες, ἅτʼ ἠχήεντες ἰδόντες\nαἰετὸν ἀλκήεντα περικλάζουσι κολοιοί.\nτοῖσι δὲ τετρηχυῖα καὶ ἄκριτος ἔμπεσε βουλή·\nοἱ μὲν γὰρ πολέμῳ βαρυπενθέι κεκμηῶτες,\nἵππον ἀπεχθήραντες, ἐπεὶ πέλεν ἔργον Ἀχαιῶν,\nἤθελον ἢ δολιχοῖσιν ἐπὶ κρημνοῖσιν ἀράξαι\nἠὲ καὶ ἀμφιτόμοισι διαρρῆξαι πελέκεσσιν·\nοἱ δὲ νεοξέστοιο πεποιθότες ἔργμασι τέχνης\nἀθανάτοις ἐκέλευον ἀρήιον ἵππον ἀνάψαι,\nὕστερον Ἀργείοιο μόθου σημήιον εἶναι.\nφραζομένοις δʼ ἐπὶ τοῖσι παναίολα γυῖα κομίζων\nγυμνὸς ὑπὲρ πεδίοιο φάνη κεκακωμένος ἀνήρ·\nαἵματι δὲ σμώδιγγες ἀεικέϊ βεβριθυῖαι\nἴχνια λωβήεντα θοῶν ἀνέφαινον ἱμάντων.\nαὐτίκα δὲ Πριάμοιο ποδῶν προπάροιθεν ἐλυσθεὶς\nἱκεσίαις παλάμῃσι παλαιῶν ἥψατο γούνων,\nλισσόμενος δὲ γέροντα δολοπλόκον ἴαχε μῦθον·\nἄνδρα μὲν Ἀργείοισιν ὁμόπλοον εἴ μʼ ἐλεαίρεις,\nΤρώων δὲ ῥυστῆρα καὶ ἄστεος εἴ με σαώσεις,\nΔαρδανίδη σκηπτοῦχε, καὶ ὕστατον ἐχθρὸν Ἀχαιῶν—\nοἷά με λωβήσαντο θεῶν ὄπιν οὐκ ἀλέγοντες\nοὐδὲν ἀλιτραίνοντα, κακοὶ καὶ ἀπηνέες αἰεί·\nὣς μέν Ἀχιλλῆος γέρας ἥρπασαν Αἰακίδαο,\nὣς δὲ Φιλοκτήτην ἔλιπον πεπεδημένον ὕδρῳ,\nἔκτειναν δὲ καὶ αὐτὸν ἀγασσάμενοι Παλαμήδην.\nκαὶ νῦν οἷά μʼ ἔρεξαν ἀτάσθαλοι, οὕνεκα φεύγειν\nοὐκ ἔθελον σὺν τοῖσι, μένειν δʼ ἐκέλευον ἑταίρους·\nοἱ δὲ νοοπλήγεσσιν ἀτασθαλίῃσι δαμέντες\nεἵματα μέν μʼ ἀπέδυσαν, ἀεικελίῃσι δʼ ἱμάσθλαις\nπᾶν δέμας οὐτήσαντες ἐπὶ ξείνῃ λίπον ἀκτῇ.\nἀλλά, μάκαρ, πεφύλαξο Διὸς σέβας ἱκεσίοιο·\nχάρμα γὰρ Ἀργείοισι γενήσομαι, εἴ κεν ἐάσῃς\nχερσὶν ὕπο Τρώων ἱκέτην καὶ ξεῖνον ὀλέσθαι.\nαὐτὰρ ἐγὼ πάντεσσιν ἐπάρκιος ἔσσομαι ὑμῖν\nμηκέτι δειμαίνειν πόλεμον παλίνορσον Ἀχαιῶν.\nὣς φάτο· τὸν δʼ ὁ γέρων ἀγανῇ μειλίξατο φωνῇ·\nξεῖνε, σὲ μὲν Τρώεσσι μεμιγμένον οὐκέτʼ ἔοικε\nτάρβος ἔχειν· ἔφυγες γὰρ ἀνάρσιον ὕβριν Ἀχαιῶν.\nαἰεὶ δʼ ἡμέτερος φίλος ἔσσεαι, οὐδέ σε πάτρης\nοὐδὲ πολυκτεάνων θαλάμων γλυκὺς ἵμερος αἱρεῖ.\nἀλλʼ ἄγε καὶ σύ μοι εἰπέ, τί τοι τόδε θαῦμα τέτυκται,\nἵππος, ἀμειλίκτοιο φόβου τέρας· εἰπὲ δὲ σεῖο\nοὔνομα καὶ γενεήν, ὁπόθεν δέ σε νῆες ἔνεικαν.\nτὸν δʼ ἐπιθαρσήσας προσέφη πολυμήχανος ἥρως·\nἐξερέω καὶ ταῦτα· σὺ γάρ μʼ ἐθέλοντα κελεύεις.\nἄργός μοι πόλις ἐστί, Σίνων δέ μοι οὔνομα κεῖται·\nαἴσιμον αὖ καλέουσιν ἐμὸν πολιὸν γενετῆρα·\nἵππον δʼ Ἀργείοισι παλαίφατον εὗρεν Ἐπειός·\nεἰ μὲν γάρ μιν ἐᾶτε μένειν αὐτοῦ ἐνὶ χώρῃ,\nΤροίην θέσφατόν ἐστιν ἑλεῖν πόλιν ἔγχος Ἀχαιῶν·\nεἰ δέ μιν ἁγνὸν ἄγαλμα λάβῃ νηοῖσιν Ἀθήνη,\nφεύξονται προφυγόντες ἀνηνύστοις ἐπʼ ἀέθλοις.\nἀλλʼ ἄγε δὴ σειρῇσι περίπλοκον ἀμφιβαλόντες\nἕλκετʼ ἐς ἀκρόπολιν μεγάλην χρυσήνιον ἵππον·\nἄμμι δʼ Ἀθηναίη ἐρυσίπτολις ἡγεμονεύοι\nδαιδάλεον σπεύδουσα λαβεῖν ἀνάθημα καὶ αὐτή.\nὣς ἄρʼ ἔφη· καὶ τὸν μὲν ἄναξ ἐκέλευσε λαβόντα\nἕσσασθαι χλαῖνάν τε χιτῶνά τε, τοὶ δέ, βοείαις\nδησάμενοι σειρῇσιν, ἐυπλέκτοισι κάλωσιν\nεἷλκον ὑπὲρ πεδίοιο, θοῶν ἐπιβήτορα κύκλων,\nἵππον ἀριστήεσσι βεβυσμένον· οἱ δὲ πάροιθεν\nαὐλοὶ καὶ φόρμιγγες ὁμὴν ἐλίγαινον ἀοιδήν.\nσχέτλιον ἀφραδέων μερόπων γένος, οἷσιν ὁμίχλη\nἄσκοπος ἐσσομένων· κενεῷ δʼ ὑπὸ χάρματι πολλοὶ\nπολλάκις ἀγνώσσουσι περιπταίοντες ὀλέθρῳ.\nοἵη καὶ Τρώεσσι τότε φθισίμβροτος ἄτη\nἐς πόλιν αὐτοκέλευθος ἐκώμασεν· οὐδέ τις ἀνδρῶν\nᾔδεεν, οὕνεκα λάβρον ἐφέλκετο πένθος ἄλαστον.\nἄνθεα δὲ δροσόεντος ἀμησάμενοι ποταμοῖο\nἔστεφον αὐχενίους πλοκάμους σφετέροιο φονῆος.\nγαῖα δὲ χαλκείοισιν ἐρεικομένη περὶ κύκλοις\nδεινὸν ὑπεβρυχᾶτο, σιδήρειοι δὲ διʼ αὐτῶν\nτριβόμενοι τρηχεῖαν ἀνέστενον ἄξονες ἠχήν·\nτετρίγει δὲ κάλων ξυνοχή, καὶ πᾶσα ταθεῖσα\nλιγνὺν αἰθαλόεσσαν ἕλιξ ἀνεκήκιε σειρή.\nπολλὴ δʼ ἑλκόντων ἐνοπὴ καὶ κόμπος ὀρώρει·\nἔβρεμε νυμφαίῃσιν ἅμα δρυσὶ δάσκιος Ἴδη,\nἴαχε καὶ Ξάνθου ποταμοῦ κυκλούμενον ὕδωρ,\nκαὶ στόμα κεκλήγει Σιμοείσιον· οὐρανίη δὲ\nἐκ Διὸς ἑλκόμενον πόλεμον μαντεύετο σάλπιγξ.\nοἱ δʼ ἦγον προπάροιθεν· ὁδὸς δʼ ἐβαρύνετο μακρὴ\nσχιζομένη ποταμοῖσι καὶ οὐ πεδίοισιν ὁμοίη.\nεἵπετο δʼ αἰόλος ἵππος ἀρηιφίλους ἐπὶ βωμοὺς\nκυδιόων ὑπέροπλα, βίην δʼ ἐπέρεισεν Ἀθήνη\nχεῖρας ἐπιβρίσασα νεογλυφέων ἐπὶ μηρῶν.\nὧδε θέων ἀκίχητος ἐπέδραμε θᾶσσον ὀιστοῦ\nΤρῶας ἐυσκάρθμοισιν ὁδοιπορίῃσι διώκων,\nεἰσόκε δὴ πυλέων ἐπεβήσατο Δαρδανιάων.\nαἱ δέ οἱ ἐρχομένῳ θυρέων πτύχες ἐστείνοντο·\nἀλλʼ Ἥρη μὲν ἔλυσεν ἐπὶ δρόμον αὖθις ὁδοῖο\nπρόσθεν ἀναστέλλουσα, Ποσειδάων δʼ ἀπὸ πύργων\nσταθμὸν ἀνοιγομένων πυλέων ἀνέκοπτε τριαίνῃ.\nΤρωιάδες δὲ γυναῖκες ἀνὰ πτόλιν ἄλλοθεν ἄλλαι,\nνύμφαι τε πρόγαμοί τε καὶ ἴδμονες Εἰλειθυίης,\nμολπῇ τʼ ὀρχηθμῷ τε περὶ βρέτας εἱλίσσοντο·\nἄλλαι δὲ χνοόωσαν ἀμελγόεναι χάριν ὄμβρου\nὁλκῷ δουρατέῳ ῥοδέους στορέσαντο τάπητας.\nαἱ δὲ θαλασσαίης ἐπιμάζια νήματα μίτρης\nλυσάμεναι κλωστοῖσι κατέπλεκον ἄνθεσιν ἵππον.\nκαί τις ἀπειρεσίοιο πίθου κρήδεμνον ἀνεῖσα\nχρυσείῳ προχέουσα κρόκῳ κεκερασμένον οἶνον\nγαῖαν ἀνεκνίσσωσε χυτὴν εὐώδεϊ πηλῷ.\nἀνδρομέῃ δὲ βοῇ συνεβάλλετο θῆλυς ἰωή,\nκαὶ παίδων ἀλαλητὸς ἐμίσγετο γήραος ἠχῇ.\nοἷαι δʼ ἀφνειοῖο μετήλυδες Ὠκεανοῖο,\nχείματος ἀμφίπολοι, γεράνων στίχες ἠεροφώνων,\nκύκλον ἐπογμεύουσιν ἀλήμονος ὀρχηθμοῖο\nγειοπόνοις ἀρότῃσιν ἀπεχθέα κεκληγυῖαι·\nὣς οἵγε κλαγγῇ τε διʼ ἄστεος ἠδὲ κυδοιμῷ\nἦγον ἐς ἀκρόπολιν βεβαρημένον ἔνδοθεν ἵππον.\nκούρη δὲ Πριάμοιο θεήλατος οὐκέτι μίμνειν\nἤθελεν ἐν θαλάμοισι· διαρρήξασα δʼ ὀχῆας\nἔδραμεν ἠύτε πόρτις ἀήσυρος, ἥντε τυπεῖσαν\nκέντρον ἀνεπτοίησε βοορραίσταο μύωπος·\nἡ δʼ οὐκ εἰς ἀγέλην ποτιδέρκεται οὐδὲ βοτῆρι\nπείθεται οὐδὲ νομοῖο λιλαίεται, ἀλλὰ βελέμνῳ\nὀξέι θηγομένη βοέων ἐξήλυθε θεσμῶν·\nτοίη μαντιπόλοιο βολῆς ὑπὸ νύγματι κούρη\nπλαζομένη κραδίην ἱερὴν ἀνεσείετο δάφνην.\nπάντη δʼ ἐβρυχᾶτο κατὰ πτόλιν· οὐδὲ τοκήων\nοὐδὲ φίλων ἀλέγιζε· λίπεν δέ ἑ παρθένος αἰδώς.\nοὐχ οὕτω Θρήισσαν ἐνὶ δρυμοῖσι γυναῖκα\nνήδυμος αὐλὸς ἔτυψεν ὀρειμανέος Διονύσου,\nἥτε θεῷ πληγεῖσα παρήορον ὄμμα τιταίνει\nγυμνὸν ἐπισσείουσα κάρη κυανάμπυκι κισσῷ,\nὡς ἥγε πτερόεντος ἀναΐξασα νόοιο\nΚασσάνδρη θεόφοιτος ἐμαίνετο· πυκνὰ δὲ χαίτην\nκοπτομένη καὶ στέρνον ἀνίαχε μαινάδι φωνῇ·\nὦ μέλεοι, τίνα τοῦτον ἀνάρσιον ἵππον ἄγοντες\nδαιμόνιοι μαίνεσθε καὶ ὑστατίην ἐπὶ νύκτα\nσπεύδετε καὶ πολέμοιο πέρας καὶ νήγρετον ὕπνον;\nδυσμενέων ὅδε κῶμος ἀρήιος· αἱ δέ που ἤδη\nτίκτουσιν μογερῆς Ἑκάβης ὠδῖνες ὀνείρων,\nλήγει δʼ ἀμβολιεργὸν ἔτος πολέμοιο λυθέντος.\nτοῖος ἀριστήων λόχος ἔρχεται, οὓς ἐπὶ χάρμην\nτεύχεσιν ἀστράπτοντας ἀμαυροτάτην ὑπὸ νύκτα\nτέξεται ὄβριμος ἵππος· ἐπὶ χθόνα δʼ ἄρτι θορόντες\nἐς μόθον ὁρμήσουσι τελειότατοι πολεμισταί.\nοὐ γὰρ ἐπʼ ὠδίνεσσι μογοστόκον ἵππον ἀνεῖσαι\nἀνδράσι τικτομένοισιν ἐπισχήσουσι γυναῖκες,\nαὐτὴ δʼ Εἰλείθυια γενήσεται, ἥ μιν ἔτευξε·\nγαστέρα δὲ πλήθουσαν ἀνακλίνασα βοήσει\nμαῖα πολυκλαύτοιο τόκου πτολίπορθος Ἀθήνη.\nκαὶ δὴ πορφύρεον μὲν ἑλίσσεται ἔνδοθι πύργων\nαἵματος ἐκχυμένου πέλαγος καὶ κῦμα φόνοιο,\nδεσμά τε συμπαθέων πλέκεται περὶ χερσὶ γυναικῶν\nνυμφία, φωλεύει δʼ ὑπὸ δούρασι κευθόμενον πῦρ.\nὤμοι ἐμῶν ἀχέων, ὤμοι σέο, πάτριον ἄστυ,\nαὐτίκα λεπταλέη κόνις ἔσσεαι, οἴχεται ἔργον\nἀθανάτων, προθέλυμνα θεμείλια Λαομέδοντος.\nκαὶ σέ, πάτερ, καὶ μῆτερ, ὀδύρομαι, οἷά μοι ἤδη\nἀμφότεροι πείσεσθε· σὺ μέν, πάτερ, οἰκτρὰ δεδουπὼς\nκείσεαι Ἑρκείοιο Διὸς μεγάλου παρὰ βωμῷ·\nμῆτερ ἀριστοτόκεια, σὲ δὲ βροτέης ἀπὸ μορφῆς\nλυσσαλέην ἐπὶ παισὶ θεοὶ κύνα ποιήσουσι.\nδῖα Πολυξείνη, σὲ δὲ πατρίδος ἐγγύθι γαίης\nκεκλιμένην ὀλίγον δακρύσομαι· ὡς ὄφελέν τις\nἈργείων ἐπὶ σοῖσι γόοις ὀλέσαι με καὶ αὐτήν.\nτίς γάρ μοι χρειὼ βιότου πλέον, εἴ με φυλάσσει\nοἰκτροτάτῳ θανάτῳ, ξείνη δέ με γαῖα καλύψει;\nτοιάδε μοι δέσποινα καὶ αὐτῷ δῶρον ἄνακτι\nἀντὶ τόσων καμάτων Ἀγαμέμνονι πότμον ὑφαίνει.\nἀλλʼ ἤδη φράζεσθε—τὰ δὲ γνώσεσθε παθόντες—\nκαὶ νεφέλην ἀπόθεσθε, φίλοι, βλαψίφρονος ἄτης.\nῥηγνύσθω πελέκεσσι δέμας πολυχανδέος ἵππου\nἢ πυρὶ καιέσθω· δολόεντα δὲ σώματα κεῦθον\nὀλλύσθω, μεγάλη δὲ ποθὴ Δαναοῖσι γενέσθω.\nκαὶ τότε μοι δαίνυσθε καὶ ἐς χορὸν ὀτρύνεσθε\nστησάμενοι κρητῆρας ἐλευθερίης ἐρατεινῆς.\nἡ μὲν ἔφη· τῇ δʼ οὔτις ἐπείθετο· τὴν γὰρ Ἀπόλλων\nἀμφότερον μάντιν τʼ ἀγαθὴν καὶ ἄπιστον ἔθηκεν.\nτὴν δὲ πατὴρ ἐνένιπεν ὁμοκλήσας ἐπέεσσι·\nτίς σε πάλιν, κακόμαντι, δυσώνυμος ἤγαγε δαίμων,\nθαρσαλέη κυνόμυια; μάτην ὑλάουσʼ ἀπερύκεις.\nοὔπω σοι κέκμηκε νόος λυσσώδεϊ νούσῳ,\nοὐδὲ παλιμφήμων ἐκορέσσαο λαβροσυνάων;\nἀλλὰ καὶ ἡμετέρῃσιν ἐπαχνυμένη θαλίῃσιν\nἤλυθες, ὁππότε πᾶσιν ἐλεύθερον ἦμαρ ἀνῆψεν\nἡμῖν Ζεὺς Κρονίδης, ἐκέδασσε δὲ νῆας Ἀχαιῶν.\nοὐδʼ ἔτι δούρατα μακρὰ τινάσσεται, οὐδʼ ἔτι τόξα\nἕλκεται, οὐ ξιφέων σελαγή, σιγῶσι δʼ ὀιστοί,\nἀλλὰ χοροὶ καὶ μοῦσα μελίπνοος, οὐδʼ ἔτι νείκη,\nοὐ μήτηρ ἐπὶ παιδὶ κινύρεται, οὐδʼ ἐπὶ δῆριν\nἄνδρα γυνὴ πέμψασα νέκυν δακρύσατο χήρη·\nἵππον ἀνελκόμενον δέχεται πολιοῦχος Ἀθήνη.\nπαρθένε τολμήεσσα, σὺ δὲ πρὸ δόμοιο θοροῦσα\nψεύδεα θεσπίζουσα καὶ ἄγρια μαργαίνουσα\nμοχθίζεις ἀτέλεστα καὶ ἱερὸν ἄστυ μιαίνεις.\nἔρρʼ οὕτως· ἡμῖν δὲ χοροὶ θαλίαι τε μέλονται.\nοὐ γὰρ ἔτι Τροίης ὑπὸ τείχεσι δεῖμα λέλειπται,\nοὐδʼ ἔτι μαντιπόλοιο τεῆς κεχρήμεθα φωνῆς.\nὣς εἰπὼν ἐκέλευσεν ἄγειν ἑτερόφρονα κούρην\nκεύθων ἐν θαλάμοισι· μόγις δʼ ἀέκουσα τοκῆι\nπείθετο, παρθενίῳ δὲ περὶ κλιντῆρι πεσοῦσα\nκλαῖεν ἐπισταμένη τὸν ἑὸν μόρον· ἔβλεπε δʼ ἤδη\nπατρίδος αἰθομένης ἐπὶ τείχεσι μαρνάμενον πῦρ.\nοἱ δὲ πολισσούχοιο θεῆς ὑπὸ νηὸν Ἀθήνης\nἵππον ἀναστήσαντες ἐυξέστων ἐπὶ βάθρων\nἔφλεγον ἱερὰ καλὰ πολυκνίσσων ἐπὶ βωμῶν·\nἀθάνατοι δʼ ἀνένευον ἀνηνύστους ἑκατόμβας.\nεἰλαπίνη δʼ ἐπίδημος ἔην καὶ ἀμήχανος ὕβρις,\nὕβρις ἐλαφρίζουσα μέθην λυσήνορος οἴνου.\nἀφραδίῃ τε βέβυστο, μεθημοσύνῃ τε κεχήνει\nπᾶσα πόλις, πυλέων δʼ ὀλίγοις φυλάκεσσι μεμήλει·\nἤδη γὰρ καὶ φέγγος ἐδύετο, δαιμονίη δὲ\nἼλιον αἰπεινὴν ὀλεσίπτολις ἀμφέβαλεν νύξ.\nἈργείῃ δʼ Ἑλένῃ πολιὸν δέμας ἀσκήσασα\nἦλθε δολοφρονέουσα πολυφράδμων Ἀφροδίτη,\nἐκ δὲ καλεσσαμένη προσέφη πειθήμονι φωνῇ·\nνύμφα φίλη, καλέει σε πόσις Μενέλαος ἀγήνωρ\nἵππῳ δουρατέῳ κεκαλυμμένος, ἀμφὶ δʼ Ἀχαιῶν\nἡγεμόνες λοχόωσι τεῶν μνηστῆρες ἀέθλων.\nἀλλʼ ἴθι, μηδʼ ἔτι τοι μελέτω Πριάμοιο γέροντος\nμήτʼ ἄλλων Τρώων μήτʼ αὐτοῦ Δηιφόβοιο·\nἤδη γάρ σε δίδωμι πολυτλήτῳ Μενελάῳ.\nὣς φαμένη θεὸς αὖθις ἀνέδραμεν· ἡ δὲ δόλοισι\nθελγομένη κραδίην θάλαμον λίπε κηώεντα,\nκαί οἱ Δηίφοβος πόσις εἴπετο· τὴν δὲ κιοῦσαν\nΤρῳάδες ἑλκεχίτωνες ἐθηήσαντο γυναῖκες.\nἡ δʼ ὁπόθʼ ὑψιμέλαθρον ἐς ἱερὸν ἦλθεν Ἀθήνης,\nἔστη παπταίνουσα φυὴν εὐήνορος ἵππου.\nτρὶς δὲ περιστείχουσα καὶ Ἀργείους ἐρέθουσα\nπάσας ἠυκόμους ἀλόχους ὀνόμαζεν Ἀχαιῶν\nφωνῇ λεπταλέῃ· τοὶ δʼ ἔνδοθι θυμὸν ἄμυσσον\nἀλγεινοὶ κατέχοντες ἐεργμένα δάκρυα σιγῇ.\nἔστενε μὲν Μενέλαος, ἐπεὶ κλύε Τυνδαρεώνης,\nκλαῖε δὲ Τυδείδης μεμνημένος Αἰγιαλείης,\nοὔνομα δʼ ἐπτοίησεν Ὀδυσσέα Πηνελοπείης,\nἌντικλος δʼ ὅτε κέντρον ἐδέξατο Λαοδαμείης,\nμοῦνος ἀμοιβαίην ἀνεβάλλετο γῆρυν ἀνοίξας·\nἀλλʼ Ὀδυσεὺς κατέπαλτο καὶ ἀμφοτέρῃς παλάμῃσιν\nἀμφιπεσὼν ἐπίεζεν ἐπειγόμενον στόμα λῦσαι.\nμάστακα δʼ ἀρρήκτοισιν ἀλυκτοπέδῃσι μεμαρπὼς\nεἶχεν ἐπικρατέως· ὁ δʼ ἐπάλλετο χερσὶ πιεσθείς,\nφεύγων ἀνδροφόνοιο πελώρια δεσμὰ σιωπῆς.\nκαὶ τὸν μὲν λίπεν ἆσθμα φερέσβιον· οἱ δέ μιν ἄλλοι\nδάκρυσι λαθριδίοισι κατακλαύσαντες Ἀχαιοὶ\nκοῖλον ἀποκρύψαντες ἐς ἰσχίον ἔνθεσαν ἵππου\nκαὶ χλαῖναν μελέεσσιν ἐπὶ ψυχροῖσι βαλόντες.\nκαί νύ κεν ἄλλον ἔθελγε γυνὴ δολόμητις Ἀχαιῶν,\nεἰ μή οἱ βλοσυρῶπις ἀπʼ αἰθέρος ἀντήσασα\nΠαλλὰς ἐπηπείλησε, φίλου δʼ ἐξήγαγε νηοῦ\nμούνῃ φαινομένη, στερεῇ δʼ ἀπεπέμψατο φωνῇ·\nδειλαίη, τέο μέχρις ἀλιτροσύναι σε φέρουσι\nκαὶ πόθος ἀλλοτρίων λεχέων καὶ Κύπριδος ἄτη;\nοὔποτε δʼ οἰκτείρεις πρότερον πόσιν οὐδὲ θύγατρα\nἙρμιόνην ποθέεις; ἔτι δὲ Τρώεσσιν ἀρήγεις;\nχάζεο καὶ θαλάμων ὑπερώιον εἰσαναβᾶσα\nσὺν πυρὶ μειλιχίῳ ποτιδέχνυσο νῆας Ἀχαιῶν.\nὣς φαμένη κενεὴν ἀπάτην ἐκέδασσε γυναικός.\nκαὶ τὴν μὲν θαλαμόνδε πόδες φέρον· οἱ δὲ χοροῖο\nπαυσάμενοι καμάτῳ ἀδδηκότες ἤριπον ὕπνῳ.\nκαὶ δή που φόρμιγξ ἀνεπαύσατο, κεῖτο δὲ κάμνων\nαὐλὸς ἐπὶ κρητῆρι, κύπελλα δὲ πολλὰ χυθέντα\nαὐτομάτως ῥείεσκε καθελκομένων ἀπὸ χειρῶν.\nἡσυχίη δὲ πόλιν κατεβόσκετο, νυκτὸς ἑταίρη,\nοὐδʼ ὑλακὴ σκυλάκων ἠκούετο, πᾶσα δὲ σιγὴ\nεἱστήκει καλέουσα φόνον πνείουσαν ἀυτήν.\nἤδη δὲ Τρώεσσιν ὀλέθριον εἷλκε τάλαντον\nΖεὺς ταμίης πολέμοιο, μόγις δʼ ἐλέλιξεν Ἀχαιούς·\nχάζετο δʼ Ἰλιόθεν Λυκίης ἐπὶ πίονα νηὸν\nἀχνύμενος μεγάλοις ἐπὶ τείχεσι Φοῖβος Ἀπάλλων.\nαὐτίκα δ Ἀργείοισιν Ἀχιλλῆος παρὰ τύμβον\nἀγγελίην ἀνάφαινε Σίνων εὐφεγγέι δαλῷ\nπαννυχίη δʼ ἑτάροισιν ὑπὲρ θαλάμοιο καὶ αὐτὴ\nεὐειδής Ἑλένη χρυσέην ἐπεδείκνυτο πεύκην.\nὡς δʼ ὁπότε πλήθουσα πυρὸς γλαυκοῖο σελήνη\nοὐρανὸν αἰγλήεντα κατεχρύσωσε προσώπῳ·\nοὐχ ὅτε που γλωχῖνας ἀποξύνουσα κεραίης\nπρωτοφαὴς ὑπὸ μηνὸς ἀνίσταται ἄσκιον ἀχλύν,\nἀλλʼ ὅτε κυκλώσασα περίτροχον ὄμματος αὐγὴν\nἀντιτύπους ἀκτῖνας ἐφέλκεται ἠελίοιο·\nτοίη μαρμαίρουσα Θεραπναίη τότε νύμφη\nοἴνοπα πῆχυν ἀνεῖλκε, φίλου πυρὸς ἡνιοχῆα.\nοἱ δὲ σέλας πυρσοῖο μετήορον ἀθρήσαντες\nνῆας ἀνεκρούσαντο παλιγγνάμπτοισι κελεύθοις\nἈργεῖοι σπεύδοντες, ἅπας δʼ ἠπείγετο ναύτης\nδηναιοῦ πολέμοιο τέλος διζήμενος εὑρεῖν.\nοἱ δʼ αὐτοὶ πλωτῆρες ἔσαν κρατεροί τε μαχηταὶ\nἀλλήλοις τʼ ἐκέλευον ἐλαυνέμεν· αἱ δʼ ἄρα νῆες\nὠκύτεραι κραιπνῶν ἀνέμων ἀνέμων ταχυπειθέι ῥιπῇ\nἼλιον εἰσανάγοντο Ποσειδάωνος ἀρωγῇ.\nἐνθάδε δὴ πεζοί πρότεροι κίον, οἱ δʼ ἐπέλειφθεν\nἱππῆες κατόπισθεν, ὅπως μὴ Τρώιον ἵπποι\nλαὸν ἀναστήσωσιν ἀειρομένῳ χρεμετισμῷ.\nοἱ δʼ ἕτεροι γλαφυρῆς ἀπὸ γαστέρος ἔρρεον ἵππου,\nτευχησταὶ βασιλῆες, ἀπὸ δρυὸς οἶα μέλισσαι,\nαἵτʼ ἐπεὶ οὖν ἔκαμον πολυχανδέος ἔνδοθι σίμβλου\nκηρὸν ὑφαίνουσαι μελιηδέα ποικιλοτέχναι,\nἐς νομὸν εὐγυάλοιο κατʼ ἄγγεος ἀμφιχυθεῖσαι\nνύγμασι πημαίνουσι παραστείχοντας ὁδίτας·\nὣς Δαναοὶ κρυφίοιο λόχου κληῖδας ἀνέντες\nθρῷσκον ἐπὶ Τρώεσσι καὶ εἰσέτι κοῖτον ἔχοντας\nχαλκείου θανάτοιο κακοῖς ἐκάλυψαν ὀνείροις.\nνήχετο δʼ αἵματι γαῖα, βοὴ δʼ ἄλληκτος ὀρώρει\nΤρώων φευγόντων, ἐστείνετο δʼ Ἴλιος ἱρὴ\nπιπτόντων νεκύων, οἱ δʼ ἀνδροφόνῳ κολοσυρτῷ\nἔζεον ἔνθα καὶ ἔνθα μεμηνότες οἶα λέοντες\nσώμασιν ἀρτιφάτοισι γεφυρώσαντες ἀγυιάς.\nΤρωιάδες δὲ γυναῖκες ὑπέρ τεγέων ἀίουσαι\nαἱ μὲν ἐλευθερίης ἐρατῆς ἔτι διψώουσαι\nαὐχένας ἐς θάνατον δειλοῖς ὑπέβαλλον ἀκοίταις,\nαἱ δὲ φίλοις ἐπὶ παισί, χελιδόνες οἷάτε κοῦφαι,\nμητέρες ὠδύροντο· νέη δέ τις ἀσπαίροντα\nἠίθεον κλαύσασα θανεῖν ἔσπευδε καὶ αὐτὴ\nοὐδὲ δορυκτήτοισιν ὁμοῦ δεσμοῖσιν ἕπεσθαι\nἤθελεν, ἀλλʼ ἐχόλωσε καὶ οὐκ ἐθέλοντα φονῆα\nκαὶ ξυνὸν λέχος ἔσχεν ὀφειλόμενον παρακοίτῃ.\nπολλαὶ δʼ ἠλιτόμηνα καὶ ἄπνοα τέκνα φέρουσαι\nγαστέρος ὠμοτόκοιο χύδην ὠδῖνα μεθεῖσαι\nῥιγεδανῶς σὺν παισὶν ἀπεψύχοντο καὶ αὐταί.\nπαννυχίη δʼ ἐχόρευσεν ἀνὰ πτόλιν, οἷα θύελλα,\nκύμασι παφλάζουσα πολυφλοίσβου πολέμοιο\nαἵματος ἀκρήτοιο μέθης ἐπίκωμος Ἐνυώ.\nσὺν δʼ Ἔρις οὐρανόμηκες ἀναστήσασα κάρηνον\nἈργείους ὀρόθυνεν, ἐπεὶ καὶ φοίνιος Ἄρης\nὀψὲ μὲν ἀλλὰ καὶ ὣς πολέμων ἑτεραλκέα νίκην\nἦλθε φέρων Δαναοῖσι καὶ ἀλλοπρόσαλλον ἀρωγήν.\nἴαχε δὲ γλαυκῶπις ἐπʼ ἀκροπόληος Ἀθήνη\nαἰγίδα κινήσασα, Διὸς σάκος, ἔτρεμε δʼ αἰθὴρ\nἭρης σπερχομένης, ἐπὶ δʼ ἔβραχε γαῖα βαρεῖα\nπαλλομένη τριόδοντι Ποσειδάωνος ἀκωκῇ,\nἔφριξεν δʼ Ἀίδης, χθονίων δʼ ἐξέδρακε θώκων\nταρβήσας, μή πού τι Διὸς μέγα χωσαμένοιο\nπᾶν γένος ἀνθρώπων κατάγοι ψυχοστόλος Ἑρμῆς.\nπάντα δʼ ὁμοῦ κεκύκητο, φόνος δέ τις ἄκριτος ἦεν·\nτοὺς μὲν γὰρ φεύγοντας ἐπὶ Σκαιῇσι πύλῃσι\nκτεῖνον ἐφεστηῶτες, ὁ δʼ ἐξ εὐνῆς ἀνορούσας\nτεύχεα μαστεύων δνοφερῇ περικάππεσεν αἰχμῇ.\nκαί τις ὑπὸ σκιόεντι δόμῳ κεκρυμμένος ἀνήρ,\nξεῖνος ἐών, ἐκάλεσσεν ὀιόμενος φίλον εἶναι·\nνήπιος, οὐ μὲν ἔμελλεν ἐνηέι φωτὶ μιγῆναι,\nξείνια δʼ ἐχθρὰ κόμισσεν· ὑπέρ τέγεος δέ τις ἄλλος\nμήπω παπταίνων τι θοῷ διέπιπτεν ὀιστῷ.\nκαί τινες ἀλγεινῷ κραδίην βεβαρηότες οἴνῳ,\nἐκπλαγέες ποτὶ δοῦπον, ἐπειγόμενοι καταβῆναι,\nκλίμακος ἐξελάθοντο καθʼ ὑψηλῶν τε μελάθρων\nἔκπεσον ἀγνώσσοντες, ἐπαυχενίους δὲ λυθέντες\nἀστραγάλους ἐάγησαν, ὁμοῦ δʼ ἐξήρυγον οἶνον.\nπολλοὶ δʼ εἰς ἕνα χῶρον ἀολλέες ἐκτείνοντο\nμαρνάμενοι, πολλοὶ δὲ διωκόμενοι κατὰ πύργων\nἤριπον εἰς Ἀίδαο πανύστατον ἅλμα θορόντες.\nπαῦροι δὲ στεινῆς διὰ κοιλάδος, οἷάτε φῶρες,\nπατρίδος ὀλλυμένης ἔλαθον χειμῶνα φυγόντες.\nοἱ δʼ ἔνδον πολέμῳ τε καὶ ἀχλύι κυμαίνοντες,\nἀνδράσιν οἰχομένοισι καὶ οὐ φεύγουσιν ὁμοῖοι,\nπίπτον ἐπʼ ἀλλήλοισι· πόλις δʼ οὐ χάνδανε λύθρον\nἀνδρῶν χηρεύουσα, περιπλήθουσα δὲ νεκρῶν.\nοὐδέ τι φειδωλή τις ἐγίνετο· φοιταλέῃ δὲ\nσπερχόμενοι μάστιγι φιλαγρύπνοιο κυδοιμοῦ\nοὐδὲ θεῶν ὄπιν εἶχον, ἀθεσμοτάτης δʼ ὑπὸ ῥιπῆς\nἀθανάτων ἔχραινον ἀπενθέας αἵματι βωμούς.\nοἰκτρότατοι δὲ γέροντες ἀτιμοτάτοισι φόνοισιν\nοὐδʼ ὀρθοὶ κτείνοντο, χαμαὶ δʼ ἱκετήσια γυῖα\nτεινάμενοι πολιοῖσι κατεκλίνοντο καρήνοις.\nπολλὰ δὲ νήπια τέκνα μινυνθαδίων ἀπὸ μαζῶν\nμητέρος ἡρπάζοντο καὶ οὐ νοέοντα τοκήων\nἀμπλακίας ἀπέτινον, ἀνημέλκτου δὲ γάλακτος\nπαιδὶ μάτην ὀρέγουσα χοὰς ἐκόμισσε τιθήνη.\nοἰωνοί τε κύνες τε κατὰ πτόλιν ἄλλοθεν ἄλλοι,\nἠέριοι πεζοί τε συνέστιοι εἰλαπινασταί,\nαἷμα μέλαν πίνοντες ἀμείλιχον εἶχον ἐδωδήν,\nκαὶ τῶν μὲν κλαγγὴ φόνον ἔπνεεν, οἱ δʼ ὑλάοντες\nἄγρια κοπτομένοισιν ἐπʼ ἀνδράσιν ὠρύοντο,\nνηλέες, οὐδʼ ἀλέγιζον ἑοὺς ἐρύοντες ἄνακτας.\nτὼ δὲ γυναιμανέος ποτὶ δώματα Δηιφόβοιο\nστελλέσθην Ὀδυσσεύς τε καὶ εὐχαίτης Μενέλαος\nκαρχαλέοισι λύκοισιν ἐοικότες, οἵθʼ ὑπὸ νύκτα\nχειμερίην φονόωντες ἀσημάντοις ἐπὶ μήλοις\nοἴχονται, κάματον δὲ κατατρύχουσι νομήων.\nἔνθα δύω περ ἐόντες ἀπειρεσίοισιν ἔμιχθεν\nἀνδράσι δυσμενέεσσι· νέη δʼ ἠγείρετο χάρμη\nτῶν μὲν ἐπορνυμένων, τῶν δʼ ὑψόθεν ἐκ θαλάμοιο\nβαλλόντων λιθάκεσσι καὶ ὠκυμόροισιν ὀιστοῖς.\nἀλλὰ καὶ ὣς ὑπέροπλα καρήατα πυργώσαντες\nἀρρήκτοις κορύθεσσι καὶ ἀσπίσι κυκλώσαντες\nεἰσέθορον μέγα δῶμα· καὶ ἀντίβιον μὲν ὅμιλον,\nθῆρας δειμαλέους, ἐλάων ἐδάιξεν Ὀδυσσεύς,\nἈτρείδης δʼ ἑτέρωθεν ὑποπτήξαντα διώξας\nΔηίφοβον κατέμαρψε, μέσην κατὰ γαστέρα τύψας\nἧπαρ ὀλισθηρῇσι συνεξέχεεν χολάδεσσιν.\nὣς ὁ μὲν αὐτόθι κεῖτο λελασμένος ἱπποσυνάων,\nτῷ δʼ ἕπετο τρομέουσα δορυκτήτη παράκοιτις\nἄλλοτε μὲν χαίρουσα κακῶν ἐπὶ τέρματι μόχθων,\nἄλλοτε δʼ αἰδομένη, τοτὲ δʼ ὀψέ περ ὡς ἐν ὀνείρῳ\nλαθρίδιον στενάχουσα φίλης μιμνῄσκετο πάτρης.\nΑἰακίδης δὲ γέροντα Νεοπτόλεμος βασιλῆα\nπήμασι κεκμηῶτα παρʼ Ἑρκείῳ κτάνε βωμῷ\nοἶκτον ἀπωσάμενος πατρώιον· οὐδὲ λιτάων\nἔκλυεν, οὐ Πηλῆος ὁρώμενος ἥλικα χαίτην\nᾐδέσαθʼ, ἧς ὕπο θυμὸν ἀπέκλασεν ἠδὲ γέροντος\nκαίπερ ἐὼν βαρύμηνις ἐφείσατο τὸ πρὶν Ἀχιλλεύς.\nσχέτλιος, ἦ μὲν ἔμελλε καὶ αὐτῷ πότμος ὁμοῖος\nἑσπέσθαι παρὰ βωμὸν ἀληθέος Ἀπόλλωνος\nὕστερον, ὁππότε μιν ζαθέου δηλήμονα νηοῦ\nΔελφὸς ἀνὴρ ἐλάσας ἱερῇ κατέπεφνε μαχαίρῃ.\nἡ δὲ κυβιστήσαντα διηερίων ἀπὸ πύργων—\nχειρὸς Ὀδυσσείης ὀλοὸν βέλος—ἀθρήσασα\nἈνδρομάχη μινύωρον ἐκώκυεν Ἀστυάνακτα.\nΚασσάνδρην δʼ ᾔσχυνεν Ὀιλῆος ταχὺς Αἴας\nΠαλλάδος ἀχράντοιο θεῆς ὑπὸ γοῦνα πεσοῦσαν·\nἡ δὲ βίην ἀνένευσε θεή, τὸ πρόσθεν ἀρηγὼν\nἀνθʼ ἑνὸς Ἀργείοισιν ἐχώσατο πᾶσιν Ἀθήνη.\nΑἰνείαν δʼ ἔκλεψε καὶ Ἀγχίσην Ἀφροδίτη\nοἰκτείρουσα γέροντα καὶ υἱέα, τῆλε δὲ πάτρης\nΑὐσονίην ἀπένασσε· θεῶν δʼ ἐτελείετο βουλὴ\nΖηνὸς ἐπαινήσαντος, ἵνα κράτος ἄφθιτον εἴη\nπαισὶ καὶ υἱωνοῖσιν ἀρηιφίλης Ἀφροδίτης.\nτέκνα δὲ καὶ γενεὴν Ἀντήνορος ἀντιθέοιο\nἈτρείδης ἐφύλαξε, φιλοξείνοιο γέροντος,\nμειλιχίης προτέρης τίνων χάριν ἠδὲ τραπέζης\nκείνης, ᾗ μιν ἔδεκτο γυνὴ πρηεῖα Θεανώ.\nδειλὴ Λαοδίκη, σὲ δὲ πατρίδος ἐγγύθι γαίης\nγαῖα περιπτύξασα κεχηνότι δέξατο κόλπῳ·\nοὐδέ σε Θησείδης Ἀκάμας οὐδʼ ἄλλος Ἀχαιῶν\nἤγαγε ληιδίην, ἔθανες δʼ ἅμα πατρίδι γαίῃ.\nπᾶσαν δʼ οὐκ ἂν ἔγωγε μόθου χύσιν ἀείσαιμι\nκρινάμενος τὰ ἕκαστα καὶ ἄλγεα νυκτὸς ἐκείνης·\nΜουσάων ὅδε μόχθος, ἐγὼ δʼ ἅπερ ἵππον ἐλάσσω\nτέρματος ἀμφιέλισσαν ἐπιψαύουσαν ἀοιδήν.\nἄρτι γὰρ ἀντολίηθεν ἀπόσσυτος Ὠκεανοῖο\nἠρέμα λευκαίνουσα κατέγραφεν ἠέρα πολλήν,\nνύκτα διαρρήξασα μιαιφόνον ἱππότις Ἠώς·\nοἱ δʼ ἐπαγαλλόμενοι πολέμων ὑπεραυχέι νίκῃ\nπάντοσε παπταίνεσκον ἀνὰ πτόλιν, εἴ τινες ἄλλοι\nκλεπτόμενοι φεύγουσι φόνου πάνδημον ἀυτήν.\nἀλλʼ οἱ μὲν δέδμηντο λίνῳ θανάτοιο πανάγρῳ,\nἰχθύες ὡς ἁλίῃσιν ἐπὶ ψαμάθοισι χυθέντες,\nἈργεῖοι δʼ ἀπὸ μὲν μεγάρων νεοτευχέα κόσμον\nἐξέφερον, νηῶν ἀναθήματα, πολλὰ δʼ ἐρήμων\nἥρπαζον θαλάμων κειμήλια· σὺν δὲ γυναῖκας\nληιδίας σὺν παισὶν ἄγον ποτὶ νῆας ἀνάγκῃ.\nτείχεσι δὲ πτολίπορθον ἐπὶ φλόγα θωρήξαντες\nἔργα Ποσειδάωνος ἰῇ συνέχευον ἀυτμῇ.\nαὐτοῦ καὶ μέγα σῆμα φίλοις ἀστοῖσιν ἐτύχθη\nἼλιος αἰθαλόεσσα· πυρὸς δʼ ὀλεσίπτολιν ἄτην\nΞάνθος ἰδὼν ἔκλαυσε γόων ἁλιμυρέι πηγῇ,\nἩφαίστῳ δʼ ὑπόεικεν ἀτυζόμενος χόλον Ἥρης.\nοἱ δὲ Πολυξείνης ἐπιτύμβιον αἷμα χέαντες,\nυῆνιν ἱλασσάμενοι τεθνειότος Αἰακίδαο\nΤρωιάδας τε γυναῖκας ἐλάγχανον, ἄλλα τε πάντα\nχρυσὸν ἐμοιρήσαντο καὶ ἄργυρον· οἷσι βαθείας\nνῆας ἐπαχθήσαντες ἐριγδούπου διὰ πόντου\nἐκ Τροίης ἀνάγοντο μόθον τελέσαντες Ἀχαιοί.\n"};
