var sequence = {"name":"Aratus Solensis. Phaenomena","data":"ἐκ Διὸς ἀρχώμεσθα, τὸν οὐδέποτʼ ἄνδρες ἐῶμεν\nἄρρητον· μεσταὶ δέ Διὸς πᾶσαι μὲν ἀγυιαί,\nπᾶσαι δʼ ἀνθρώπων ἀγοραί, μεστὴ δὲ θάλασσα\nκαὶ λιμένες· πάντη δὲ Διὸς κεχρήμεθα πάντες.\nτοῦ γάρ καὶ γένος εἰμέν· ὁ δʼ ἤπιος ἀνθρώποισιν\nδεξιὰ σημαίνει, λαοὺς δʼ ἐπὶ ἔργον ἐγείρει,\nμιμνῄσκων βιότοιο, λέγει δʼ ὅτε βῶλος ἀρίστη\nβουσί τε καὶ μακέλῃσι, λέγει δʼ ὅτε δεξιαὶ ὧραι\nκαὶ φυτὰ γυρῶσαι καὶ σπέρματα πάντα βαλέσθαι.\nαὐτὸς γὰρ τά γε σήματʼ ἐν οὐρανῷ ἐστήριξεν,\nἄστρα διακρίνας, ἐσκέψατο δʼ εἰς ἐνιαυτὸν\nἀστέρας οἵ κε μάλιστα τετυγμένα σημαίνοιεν\nἀνδράσιν ὡράων, ὄφρʼ ἔμπεδα πάντα φύωνται.\nτῶ μιν ἀεὶ πρῶτόν τε καὶ ὕστατον ἱλάσκονται.\nχαῖρε, πάτερ, μέγα θαῦμα, μέγʼ ἀνθρώποισιν ὄνειαρ,\nαὐτὸς καὶ προτέρη γενεή. Χαίροιτε δὲ Μοῦσαι\nμειλίχιαι μάλα πᾶσαι· ἐμοί γε μὲν ἀστέρας εἰπεῖν\nᾗ θέμις εὐχομένῳ τεκμήρατε πᾶσαν ἀοιδήν.\nοἱ μὲν ὁμῶς πολέες τε καὶ ἄλλυδις ἄλλοι ἐόντες\nοὐρανῷ ἕλκονται πάντʼ ἤματα συνεχὲς αἰεί·\nαὐτὰρ ὅ γʼ οὐδʼ ὀλίγον μετανίσσεται, ἀλλὰ μάλʼ αὕτως\nἄξων αἰὲν ἄρηρεν, ἔχει δʼ ἀτάλαντον ἁπάντη\nμεσσηγὺς γαῖαν, περὶ δʼ οὐρανὸν αὐτὸν ἀγινεῖ.\nκαί μιν πειραίνουσι δύω πόλοι ἀμφοτέρωθεν·\nἀλλʼ ὁ μὲν οὐκ ἐπίοπτος, ὁ δʼ ἀντίος ἐκ βορέαο\nὑψόθεν ὠκεανοῖο· δύς δέ μιν ἀμφὶς ἔχουσαι\nἌρκτοι ἅμα τροχόωσι, τὸ δὴ καλέονται ἅμαξαι.\nαἱ δʼ ἤτοι κεφαλὰς μὲν ἐπʼ ἰξύας αἰέν ἔχουσιν\nἀλλήλων, αἰεὶ δέ κατωμάδιαι φορέονται,\nἔμπαλιν εἰς ὤμους τετραμμέναι. εἰ ἐτεὸν δή,\nΚρήτηθεν κεῖναί γε Διὸς μεγάλου ἰότητι\nοὐρανὸν εἰσανέβησαν, ὅ μιν τότε κουρίζοντα\nΔίκτῳ ἐν εὐώδει, ὄρεος σχεδὸν Ἰδαίοιο,\nἄντρῳ ἐγκατέθεντο καὶ ἔτρεφον εἰς ἐνιαυτόν,\nΔικταῖοι Κούρητες ὅτε Κρόνον ἐψεύδοντο.\nκαὶ τὴν μὲν Κυνόσουραν ἐπίκλησιν καλέουσιν,\nτὴν δʼ ἑτέρην Ἑλίκην. Ἑλίκῃ γε μὲν ἄνδρες Ἀχαιοὶ\nεἰν ἁλὶ τεκμαίρονται ἵνα χρὴ νῆας ἀγινεῖν,\nτῇ δʼ ἄρα Φοίνικες πίσυνοι περόωσι θάλασσαν.\nἀλλʼ ἡ μὲν καθαρὴ καὶ ἐπιφράσσασθαι ἑτοίμη\nπολλὴ φαινομένη Ἑλίκη πρώτης ἀπὸ νυκτός·\nἡ δʼ ἑτέρη ὀλίγη μέν, ἀτὰρ ναύτῃσιν ἀρείων·\nμειοτέρῃ γὰρ πᾶσα περιστρέφεται στροφάλιγγι·\nτῇ καὶ Σιδόνιοι ἰθύντατα ναυτίλλονται.\nτὰς δέ διʼ ἀμφοτέρας οἵη ποταμοῖο ἀπορρώξ\nεἰλεῖται μέγα θαῦμα, δράκων, περί τʼ ἀμφί τʼ ἐαγώς\nμυρίος· αἱ δʼ ἄρα οἱ σπείρης ἑκάτερθε φέρονται\nἄρκτοι, κυανέου πεφυλαγμέναι ὠκεανοῖο.\nαὐτὰρ ὅ γʼ ἄλλην μὲν νεάτῃ ἐπιτείνεται οὐρῇ,\nἄλλην δέ σπείρῃ περιτέμνεται. ἡ μέν οἱ ἄκρη\nοὐρὴ πὰρ κεφαλὴν Ἑλίκης ἀποπαύεται Ἄρκτου·\nσπείρῃ δʼ ἐν Κυνόσουρα κάρη ἔχει· ἡ δέ κατʼ αὐτὴν\nεἰλεῖται κεφαλὴν καί οἱ ποδὸς ἔρχεται ἄχρις,\nἐκ δʼ αὖτις παλίνορσος ἀνατρέχει. οὐ μέν ἐκείνῃ\nοἰόθεν οὐδʼ οἶος κεφαλῇ ἐπιλάμπεται ἀστήρ,\nἀλλὰ δύο κροτάφοις, δύο δʼ ὄμμασιν· εἷς δʼ ὑπένερθεν\nἐσχατιὴν ἐπέχει γένυος δεινοῖο δέ πάμπαν ἔοικεν\nλοξὸν δʼ ἐστὶ κάρη, νεύοντι δὲ πάμπαν ἔοικεν\nἄκρην εἰς Ἑλίκης οὐρήν· μάλα δʼ ἐστὶ κατʼ ἰθύ\nκαὶ στόμα καὶ κροτάφοιο τὰ δεξιὰ νειάτῳ οὐρῇ.\nκείνη που κεφαλὴ τῇ νίσσεται, ἧχί περ ἄκραι\nμίσγονται δύσιές τε καὶ ἀντολαὶ ἀλλήλῃσιν.\nΤῇδʼ αὐτοῦ μογέοντι κυλίνδεται ἀνδρὶ ἐοικὸς\nεἴδωλον. τὸ μέν οὔτις ἐπίσταται ἀμφαδὸν εἰπεῖν,\nοὐδʼ ὅτινι κρέμαται κεῖνος πόνῳ, ἀλλά μιν αὕτως\nἐγγόνασιν καλέουσι. τὸ δʼ αὖτʼ ἐν γούνασι κάμνον\nὀκλάζοντι ἔοικεν· ἀπʼ ἀμφοτέρων δέ οἱ ὤμων\nχεῖρες ἀείρονται· τάνυταί γε μέν ἄλλυδις ἄλλη\nὅσσον ἐς ὀργυιήν· μέσσῳ δʼ ἐφύπερθε καρήνῳ\nδεξιτεροῦ ποδὸς ἄκρον ἔχει σκολιοῖο Δράκοντος.\nαὐτοῦ κἀκεῖνος στέφανος, τὸν ἀγανὸς ἔθηκεν\nσῆμʼ ἔμεναι Διόνυσος ἀποιχομένης Ἀριάδνης,\nνώτῳ ὑποστρέφεται κεκμηότος Εἰδώλοιο.\nνώτῳ μὲν Στέφανος πελάει, κεφαλῇ γε μὲν ἄκρῃ\nσκέπτεο πὰρ κεφαλὴν Ὀφιούχεον, ἐκ δʼ ἄρʼ ἐκείνης\nαὐτὸν ἐπιφράσσαιο φαεινόμενον Ὀφιοῦχον·\nτοῖοί οἱ κεφαλῇ ὑποκείμενοι ἀγλαοὶ ὦμοι\nεἴδονται· κεῖνοί γε καὶ ἂν διχόμηνι σελήνῃ\nεἰσωποὶ τελέθοιεν· ἀτὰρ χέρες οὐ μάλα ἶσαι·\nλεπτὴ γὰρ καὶ τῇ καὶ τῇ ἐπιδέδρομεν αἴγλη.\nἀλλʼ ἔμπης κἀκεῖναι ἐπόψιαι· οὐ γὰρ ἐλαφραί·\nἀμφότεραι δʼ Ὄφιος πεπονήαται, ὅς ῥά τε μέσσον\nδινεύει Ὀφιοῦχον· ὁ δʼ ἐμμενές εὖ ἐπαρηρὼς\nποσσὶν ἐπιθλίβει μέγα θηρίον ἀμφοτέροισιν,\nσκορπίον, ὀφθαλμῷ τε καὶ ἐν θώρηκι βεβηκὼς\nὀρθός. ἀτάρ οἱ ὄφις γε δύω στρέφεται μετὰ χερσίν,\nδεξιτερῇ ὀλίγος, σκαιῇ γε μὲν ὑψόθι πολλός.\nκαὶ δή οἱ Στεφάνῳ παρακέκλιται ἄκρα γένεια,\nνειόθι δὲ σπείρης μεγάλας ἐπιμαίεο χηλάς.\nἀλλʼ αἱ μέν φαέων ἐπιδευέες, οὐδὲν ἀγαυαί.\nἐξόπιθεν δʼ Ἑλίκης φέρεται ἐλάοντι ἐοικὼς\nἈρκτοφύλαξ, τόν ῥʼ ἄνδρες ἐπικλείουσι βοώτην,\nοὕνεχʼ ἁμαξαίης ἐπαφώμενος εἴδεται Ἄρκτου.\nκαὶ μάλα πᾶς ἀρίδηλος· ὑπὸ ζώνῃ δέ οἱ αὐτὸς\nἐξ ἄλλων Ἀρκτοῦρος ἑλίσσεται ἀμφαδὸν ἀστήρ.\nἀμφοτέροισι δὲ ποσσὶν ὕπο σκέπτοιο Βοώτεω\nπαρθένον, ἥ ῥʼ ἐν χερσὶ φέρει Στάχυν αἰγλήεντα.\nεἴτʼ οὖν Ἀστραίου κείνη γένος, ὅν ῥά τέ φασιν\nἄστρων ἀρχαῖον πατέρʼ ἔμμεναι, εἴτε τευ ἄλλου,\nεὔκηλος φορέοιτο· λόγος γε μὲν ἐντρέχει ἄλλος\nἀνθρώποις, ὡς δῆθεν ἐπιχθονίη πάρος ἦεν,\nἤρχετο δʼ ἀνθρώπων κατεναντίη, οὐδέ ποτʼ ἀνδρῶν\nοὐδέ ποτʼ ἀρχαίων ἠνήνατο φῦλα γυναικῶν,\nἀλλʼ ἀναμὶξ ἐκάθητο, καὶ ἀθανάτη περ ἐοῦσα.\nκαί ἑ Δίκην καλέεσκον· ἀγειρομένη δὲ γέροντας,\nἠέ που εἰν ἀγορῇ ἢ εὐρυχόρῳ ἐν ἀγυιῇ,\nδημοτέρας ἤειδεν ἐπισπέρχουσα θέμιστας.\nοὔπω λευγαλέου τότε νείκεος ἠπίσταντο\nοὐδέ διακρίσιος πολυμεμφέος οὐδέ κυδοιμοῦ,\nαὕτως δʼ ἔζωον· χαλεπὴ δʼ ἀπέκειτο θάλασσα,\nκαὶ βίον οὔπω νῆες ἀπόπροθεν ἠγίνεσκον,\nἀλλὰ βόες καὶ ἄροτρα καὶ αὐτή, πότνια λαῶν,\nμυρία πάντα παρεῖχε Δίκη, δώτειρα δικαίων.\nτόφρʼ ἦν, ὄφρʼ ἔτι γαῖα γένος χρύσειον ἔφερβεν.\nἀργυρέῳ δʼ ὀλίγη τε καὶ οὐκέτι πάμπαν ἑτοίμη\nὡμίλει, ποθέουσα παλαιῶν ἤθεα λαῶν.\nἀλλʼ ἔμπης ἔτι κεῖνο κατʼ ἀργύρεον γένος ἦεν·\nἤρχετο δʼ ἐξ ὀρέων ὑποδείελος ἠχηέντων\nμουνάξ, οὐδέ τεῳ ἐπεμίσγετο μειλιχίοισιν·\nἀλλʼ ὁπότʼ ἀνθρώπων μεγάλας πλήσαιτο κολώνας,\nἠπείλει δὴ ἔπειτα καθαπτομένη κακότητος,\nοὐδʼ ἔτʼ ἔφη εἰσωπὸς ἐλεύσεσθαι καλέουσιν·\n\"οἵην χρύσειοι πατέρες γενεὴν ἐλίποντο\nχειροτέρην· ὑμεῖς δὲ κακώτερα τεξείεσθε.\nκαὶ δή που πόλεμοι, καὶ δὴ καὶ ἀνάρσιον αἷμα\nἔσσεται ἀνθρώποισι, κακὸν δʼ ἐπικείσεται ἄλγος.\"\nὣς εἰποῦσʼ ὀρέων ἐπεμαίετο, τοὺς δʼ ἄρα λαοὺς\nεἰς αὐτὴν ἔτι πάντας ἐλίμπανε παπταίνοντας.\nἀλλʼ ὅτε δὴ κἀκεῖνοι ἐτέθνασαν, οἱ δʼ ἐγένοντο,\nχαλκείη γενεή, προτέρων ὀλοώτεροι ἄνδρες,\nοἳ πρῶτοι κακόεργον ἐχαλκεύσαντο μάχαιραν\nεἰνοδίην, πρῶτοι δὲ βοῶν ἐπάσαντʼ ἀροτήρων,\nκαὶ τότε μισήσασα Δίκη κείνων γένος ἀνδρῶν\nἔπταθʼ ὑπουρανίη· ταύτην δʼ ἄρα νάσσατο χώρην,\nἧχί περ ἐννυχίη ἔτι φαίνεται ἀνθρώποισιν\nπαρθένος, ἐγγὺς ἐοῦσα πολυσκέπτοιο Βοώτεω.\nτῆς ὑπὲρ ἀμφοτέρων ὤμων εἱλίσσεται ἀστὴρ\n[δεξιτερῇ πτέρυγι· Προτρυγητὴρ δʼ αὖτε καλεῖται·]\nτόσσος μὲν μεγέθει, τοίῃ δʼ ἐγκείμενος αἴγλῃ,\nοἷος καὶ μεγάλης οὐρὴν ὑποφαίνεται Ἄρκτου.\nδεινὴ γὰρ κείνη, δεινοὶ δέ οἱ ἐγγύθεν εἰσὶν\nἀστέρες· οὐκ ἂν τούς γε ἰδὼν ἐπιτεκμήραιο\n[οἵ μιν πᾶσαν ὄπισθεν ἑλισσόμενοι τυπόωσιν,]\nοἷός οἱ πρὸ ποδῶν φέρεται καλός τε μέγας τε\nεἷς μὲυ ὑπωμαίων, εἷς δʼ ἰξυόθεν κατιόντων,\nἄλλος δʼ οὐραίοις ὑπὸ γούνασιν· ἀλλʼ ἄρα πάντες\nἁπλόοι ἄλλοθεν ἄλλος ἀνωνυμίῃ φορέονται.\nΚραιὶ δέ οἱ Δίδυμοι, μέσσῃ δʼ ὕπο κάρκινος ἐστίν·\nποσσὶ δʼ ὀπισθοτέροισι λέων ὕπο καλὰ φαείνει.\nἔνθα μὲν ἠελίοιο θερείταταί εἰσι κέλευθοι·\nαἱ δέ που ἀσταχύων κενεαὶ φαίνονται ἄρουραι\nἠελίου τὰ πρῶτα συνερχομένοιο Λέοντι.\nτῆμος καὶ κελάδοντες ἐτησίαι εὐρέϊ πόντῳ\nἀθρόοι ἐμπίπτουσιν, ὁ δὲ πλόος οὐκέτι κώπαις\nὥριος. εὐρεῖαί μοι ἀρέσκοιεν τότε νῆες,\nεἰς ἄνεμον δὲ τὰ πηδὰ κυβερνητῆρες ἔχοιεν.\nεἰ δέ τοι ἡνίοχον τε καὶ ἀστέρας Ἡνιόχοιο\nσκέπτεσθαι δοκέει, καί τοι φάτις ἤλυθεν αἰγός\nαὐτῆς ἠδʼ Ἐρίφων, οἵ τʼ εἰν ἁλὶ πορφυρούσῃ\nπολλάκις ἐσκέψαντο κεδαιομένους ἀνθρώπους,\nαὐτὸν μέν μιν ἅπαντα μέγαν Διδύμων ἐπὶ λαιὰ\nκεκλιμένον δήεις· Ἑλίκης δέ οἱ ἄκρα κάρηνα\nἀντία δινεύει. σκαιῷ δʼ ἐπελήλαται ὤμῳ\nαἲξ ἱερή, τὴν μέν τε λόγος Διὶ μαζὸν ἐπτσχεῖν,\nὨλενίην δέ μιν Αἶγα Διὸς καλέουσʼ ὑποφῆται.\nἀλλʼ ἡ μὲν πολλή τε καὶ ἀγλαή· οἱ δέ οἱ αὐτοῦ\nλεπτὰ φαείνονται Ἔριφοι καρπὸν κάτα χειρός.\nπὰρ ποσὶ δʼ Ἡνιόχου κεραὸν πεπτηότα Ταῦρον\nμαίεσθαι. τὰ δέ οἱ μάλʼ έοικότα σήματα κεῖται·\nτοίη οἱ κεφαλὴ διακέκριται· οὐδέ τις ἄλλῳ\nσήματι τεκμήραιτο κάρη βοός, οἷά μιν αὐτοὶ\nἀστέρες ἀμφοτέρωθεν ἑλισσόμενοι τυπόωσιν.\nκαὶ λίην κείνων ὄνομʼ εἴρεται, οὐδέ τοι αὕτως\nνήκουστοι Ὑάδες. ταὶ μέν ῥʼ ἐπὶ παντὶ μετώπῳ\nΤαύρου βεβλέαται· λαιοῦ δὲ κεράατος ἄκρον\nκαὶ πόδα δεξιτερὸν παρακειμένου Ἡνιόχοιο\nεἷς ἀστὴρ ἐπέχει· συνεληλάμενοι δὲ φέρονται,\nἀλλʼ αἰεὶ Ταῦρος προφερέστερος Ἡνιόχοιο\nεἰς ἑτέρην καταβῆναι, ὁμηλυσίῃ περ ἀνελθών.\nΟὐδʼ ἄρα Κηφῆος μογερὸν γένος Ἰασίδαο\nαὕτως ἄρρητον κατακείσεται· ἀλλʼ ἄρα καὶ τῶν\nοὐρανὸν εἰς ὄνομʼ ἦλθεν, ἐπεὶ Διὸς ἐγγύθεν ἦσαν.\nαὐτὸς μὲν κατόπτσθεν ἐὼν Κυνοσουρίδος Ἄρκτου\nΚηφεὺς ἀμφοτέρας χεῖρας τανύοντι ἐοικώς·\nἴση οἱ στάθμη νεάτης ἀποτείνεται οὐρῆς\nἐς πόδας ἀμφοτέρους, ὅσση ποδὸς ἐς πόδα τείνει.\nαὐτὰρ ἀπὸ ζὠνης ὀλίγον κε μεταβλέψειας\nπρώτης ἱέμενος καμπῆς μεγάλοιο Δράκοντος.\nτοῦ δʼ ἄρα δαιμονίη προκυλίνδεται οὐ μάλα πολλὴ\nνυκτὶ φαεινομένη παμμήνιδι Κασσιέπεια·\nοὐ γάρ μιν πολλοὶ καὶ ἐπημοιβοὶ γανόωσιν\nἀστέρες, οἵ μιν πᾶσαν ἐπιρρήδην στιχόωσιν.\nοἵῃ δὲ κληῖδι θύρην ἔντοσθʼ ἀραρυῖαν\nδικλίδʼ ἐπτπλήσσοντες ἀνακρούουσιν ὀχῆας,\nτοῖοί οἱ μουνὰξ ὑποκείμενοι ἰνδάλλονται\nἀστέρες. ἡ δʼ αὕτως ὀλίγων ἀποτείνεται ὤμων\nὀργυιήν. φαίης κεν ἀνιάξειν ἐπὶ παιδί.\nαὐτοῦ γὰρ κἀκεῖνο κυλίνδεται αἰνὸν ἄγαλμα\nἈνδρομέδης ὑπὸ μητρὶ κεκασμένον. οὔ σε μάλʼ οἴω\nνύκτα περισκέψασθαι, ἵνʼ αὐτίκα μᾶλλον ἴδηαι·\nτοίη οἱ κεφαλή, τοῖοι δέ οἱ ἀμφοτέρωθεν\nὦμοι καὶ πόδες ἀκρότατοι καὶ ζώματα πάντα.\nἀλλʼ ἔμπης κἀκεῖθι διωλενίη τετάνυσται,\nδεσμὰ δέ οἱ κεῖται καὶ ἐν οὐρανῷ· αἱ δʼ ἀνέχονται\nαὐτοῦ πεπταμέναι πάντʼ ἤματα χεῖρες ἐκεῖναι.\nἈλλʼ ἄρα οἱ καὶ κρατὶ πέλωρ ἐπελήλαται ἵππος\nγαστέρι νειαίρῃ· ξυνὸς δʼ ἐπιλάμπεται ἀστὴρ\nτοῦ μὲν ἐπʼ ὀμφαλίῳ, τῆς δʼ ἐσχατόωντι καρήνῳ.\nοἱ δʼ ἄρʼ ἔτι τρεῖς ἄλλοι ἐπὶ πλευράς τε καὶ ὤμους\nἵππου δεικανόωσι διασταδὸν ἶσα πέλεθρα,\nκαλοὶ καὶ μεγάλοι· κεφαλὴ δέ οἱ οὐδὲν ὁμοίη,\nοὐδʼ αὐχὴν δολιχός περ ἐών. ἀτὰρ ἔσχατος ἀστὴρ\nαἰθομένης γένυος καί κεν προτέροις ἐρίσειεν\nτέτρασιν, οἵ μιν ἔχουσι περίσκεπτοι μάλʼ ἐόντες.\nοὐδʼ ὅ γε τετράπος ἐστἰν· ἀπʼ ὀμφαλίοιο γὰρ ἄκρου\nμεσσόθεν ἡμιτελὴς περιτέλλεται ἱερὸς Ἵππος.\nκεῖνον δὴ καί φασι καθʼ ὑψηλοῦ Ἑλικῶνος\nκαλὸν ὕδωρ ἀγαγεῖν εὐαλδέος Ἱππουκρήνης.\nοὐ γάρ πω Ἑλικὼν ἄκρος κατελείβετο πηγαῖς,\nἀλλʼ Ἵππος μιν ἔτυψε· τὸ δʼ ἀθρόον αὐτόθεν ὕδωρ\nἐξέχυτο πληγῇ προτέρου ποδός· οἱ δὲ νομῆες\nπρῶτοι κεῖνο ποτὸν διεφήμισαν Ἱππουκρήνην.\nἀλλὰ τὸ μὲν πέτρης ἀπολείβεται, οὐδέ ποτʼ αὐτὸ\nΘεσπιέων ἀνδρῶν ἐκὰς ὄψεαι· αὐτὰρ ὁ Ἵππος\nἐν Διὸς εἰλεῖται καί τοι πάρα θηήσασθαι.\nαὐτοῦ καὶ Κριοῖο θοώταταί εἰσι κέλευθοι,\nὅς ῥά τε καὶ μήκιστα διωκόμενος περὶ κύκλα\nοὐδὲν ἀφαυρότερον τροχάει Κυνοσουρίδος Ἄρκτου,\nαὐτὸς μὲν νωθὴς καὶ ἀνάστερος οἷα σελήνῃ\nσκέψασθαι, ζώνῃ δʼ ἂν ὅμως ἐπιτεκμήραιο\nἈνδρομέδης· ὀλίγον γὰρ ὑπʼ αὐτὴν ἐστήρικται.\nμεσσόθι δὲ τρίβει μέγαν οὐρανόν, ἧχί περ ἄκραι\nχηλαὶ καὶ ζώνη περιτέλλεται Ὠρίωνος.\nἔστι δέ τοι καὶ ἔτʼ ἄλλο τετυγμένον ἐγγύθι σῆμα\nνειόθεν Ἀνδρομέδης, τὸ δʼ ἐπὶ τρισὶν ἐστάθμηται\nΔελτωτόν πλευρῇσιν, ἰσαιομένῃσιν ἐοικὸς\nἀμφοτέρῃς· ἡ δʼ οὔτι τόση, μάλα δʼ ἐστὶν ἑτοίμη\nεὑρέσθαι· περὶ γὰρ πολέων εὐάστερός ἐστιν.\nτῶν ὀλίγον Κριοῦ νοτιώτεροι ἀστέρες εἰσίν.\nοἱ δʼ ἄρʼ ἔτι προτέρω, ἔτι δʼ ἐν προμολῇσι νότοιο,\nἰχθύες. ἀλλʼ αἰεὶ ἕτερος προφερέστερος ἄλλου,\nκαὶ μᾶλλον βορέαο νέον κατιόντος ἀκούει.\nἀμφοτέρων δέ σφεων ἀποτείνεται ἠΰτε δεσμὰ\nοὐραίων ἑκάτερθεν ἐπισχερὼ εἰς ἓν ἰόντων.\nκαὶ τὰ μὲν εἷς ἀστὴρ ἐπέχει καλός τε μέγας τε,\nὅν ῥά τε καὶ σύνδεσμον ὑπούραιον καλέουσιν.\nἈνδρομέδης δέ τοι ὦμος ἀριστερὸς Ἰχθύος ἔστω\nσῆμα βορειοτέρου· μάλα γάρ νύ οἱ ἐγγύθεν ἐστίν.\nἀμφότεροι δὲ πόδες γαμβροῦ ἐπισημαίνοιεν\nΠερσέος, οἵ ῥά οἱ αἰὲν ἐπωμάδιοι φορέονται.\nαὐτάρ ὅ γʼ ἐν βορέω φέρεται περιμήκετος ἄλλων.\nκαί οἱ δεξιτερὴ μὲν ἐπὶ κλισμὸν τετάνυσται\nπενθερίου δίφροιο· τὰ δʼ ἐν ποσὶν οἷα διώκων\nἴχνια μηκύνει κεκονιμένος ἐν Διὶ πατρί.\nἄγχι δέ οἱ σκαιῆς ἐπιγουνίδος ἤλιθα πᾶσαι\nΠληϊάδες φορέονται. ὁ δʼ οὐ μάλα πολλὸς ἁπάσας\nχῶρος ἔχει, καὶ δʼ αὐταὶ ἐπισκέψασθαι ἀφαυραί.\nἑπτάποροι δὴ ταί γε μετʼ ἀνθρώπους ὑδέονται,\nἓξ οἶαί περ ἐοῦσαι ἐπόψιαι ὀφθαλμοῖσιν.\nοὐ μέν πως ἀπόλωλεν ἀπευθὴς ἐκ Διὸς ἀστήρ,\nἐξ αὗ καὶ γενεῆθεν ἀκούομεν, ἀλλὰ μάλʼ αὕτως\nεἴρεται. ἑπτὰ δʼ ἐκεῖναι ἐπιρρήδην καλέονται\nἈλκυόνη Μερόπη τε Κελαινώ τʼ Ἠλέκτρη τε\nκαὶ Στερόπη καὶ Τηϋγέτη καὶ πότνια Μαῖα.\nαἱ μὲν ὁμῶς ὀλίγαι καὶ ἀφεγγέες, ἀλλʼ ὀνομασταὶ\nἦρι καὶ ἑσπέριαι, Ζεὺς δʼ αἴτιος, εἱλίσσονται,\nὅ σφισι καὶ θέρεος καὶ χείματος ἀρχομένοιο\nσημαίνειν ἐκέλευσεν ἐπερχομένου τʼ ἀρότοιο.\nκαὶ χέλυς, ἥτʼ ὀλίγη· τὴν δʼ ἆρʼ ἔτι καὶ παρὰ λίκνῳ\nἙρμείης ἐτόρησε, λύρην δέ μιν εἶπε λέγεσθαι.\nκὰδ δʼ ἔθετο προπάροιθεν ἀπευθέος Εἰδώλοιο\nοὐρανὸν εἰσαγαγών. τὸ δʼ ἐπὶ σκελέεσσι πέτηλον\nγούνατί οἱ σκαιῷ πελάει· κεφαλή γε μὲν ἄκρη\nἀντιπέρην Ὄρνιθος ἑλίσσεται· ἡ δὲ μεσηγὺ\nὀρνιθέης κεφαλῆς καὶ γούνατος ἐστήρικται.\nἦτοι γὰρ καὶ Ζηνὶ παρατρέχει αἰόλος ὄρνις.\nἀλλʼ ὁ μὲν ἠερόεις, τὰ δέ οἱ ἔπι τετρήχυνται\nἀστράσιν οὔτι λίην μεγάλοις, ἀτὰρ οὐ μὲν ἀφαυροῖς.\nαὐτὰρ ὅ γʼ εὐδιόωντι ποτὴν ὄρνιθι ἐοικὼς\nοὔριος εἰς ἑτέρην φέρεται, κατὰ δεξιὰ χειρὸς\nΚηφείης ταρσοῖο τὰ δεξιὰ πείρατα τείνων,\nλαιῇ δὲ πτέρυγι σκαρθμὸς παρακέκλιται Ἵππου.\nτὸν δὲ μετασκαίροντα δύʼ Ἰχθύες ἀμφινέμονται\nἵππον· πὰρ δʼ ἄρα οἱ κεφαλῇ χεὶρ Ὑδροχόοιο\nδεξιτερὴ τετάνυσθʼ· ὁ δʼ ὀπίστερος Αἰγοκερῆος\nτέλλεται. αὐτὰρ ὅ γε πρότερος καὶ νειόθι μᾶλλον\nκέκλιται αἰγόκερως, ἵνα τε τρέπετʼ ἠελίου ἴς.\nμὴ κείνῳ ἐνὶ μηνὶ περικλύζοιο θαλάσσῃ\nπεπταμένῳ πελάγει κεχρημένος. οὔτε κεν ἠοῖ\nπολλὴν πειρήνειας, ἐπεὶ ταχινώταταί εἰσιν·\nοὔτʼ ἄν τοι νυκτὸς πεφοβημένῳ ἐγγύθεν ἠὼς\nἔλθοι καὶ μάλα πολλὰ βοωμένῳ. οἱ δʼ ἀλεγεινοὶ\nτῆμος ἐπιρρήσσουσι νότοι, ὁπότʼ Αἰγοκερῆϊ\nσυμφέρετʼ ἠέλιος· τότε δέ κρύος ἐκ Διός ἐστιν\nναύτῃ μαλκιόωντι κακώτερον. ἀλλὰ καὶ ἔμπης\nἤδη πάντʼ ἐνιαυτὸν ὑπὸ στείρῃσι θάλασσα\nπορφύρει· ἴκελοι δὲ κολυμβίσιν αἰθυίῃσιν\nπολλάκις ἐκ νηῶν πέλαγος περιπαπταίνοντες\nἥμεθʼ ἐπʼ αἰγιαλοὺς τετραμμένοι· οἱ δʼ ἔτι πόρσω\nκλύζονται· ὀλίγον δὲ διὰ ξύλον Ἄϊδʼ ἐρύκει.\nκαὶ δʼ ἄν ἐπὶ προτέρῳ γε, θαλάσσῃ πολλὰ πεπονθώς,\nτόξον ὅτʼ ἠέλιος καίει καὶ ῥύτορα Τόξου,\nἑσπέριος κατάγοιο, πεποιθὼς οὐκέτι νυκτί.\nσῆμα δέ τοι κείνης ὥρης καὶ μηνὸς ἐκείνου\nσκορπίος ἀντέλλων εἴη πυμάτης ἐπὶ νυκτός.\nἤτοι γὰρ μέγα τόξον ἀνέλκεται ἐγγύθι κέντρου\nτοξευτὴς· ὀλίγον δὲ παροίτερος ἵσταται αὐτοῦ\nσκορπίος ἀντέλλων, ὁ δʼ ἀνέρχεται αὐτίκα μᾶλλον.\nτῆμος καὶ κεφαλὴ Κυνοσουρίδος ἀκρόθι νυκτὸς\nὕψι μάλα τροχάει, ὁ δὲ δύεται ἠῶθι πρὸ\nἀθρόος Ὠρίων, Κηφεὺς δʼ ἀπὸ χειρὸς ἐπʼ ἰξύν.\nἔστι δέ τις προτέρω βεβλημένος ἄλλος ὀϊστὸς\nαὐτός ἄτερ τόξου· ὁ δέ οἱ παραπέπταται Ὄρνις\nἀσσότερον βορέω. σχεδόθεν δέ οἱ ἄλλος ἄηται\nοὐ τόσσος μεγέθει, χαλεπός γε μὲν ἐξ ἁλὸς ἐλθεῖν\nνυκτὸς ἀπερχομένης· καί μιν καλέουσιν ἄητον.\nδελφὶς δʼ, οὐ μάλα πολλός, ἐπιτρέχει Αἰγοκερῆϊ\nμεσσόθεν ἠερόεις· τὰ δέ οἱ περὶ τέσσαρα κεῖται\nγλήνεα, παρβολάδην δύο πὰρ δύο πεπτηῶτα.\nκαὶ τὰ μὲν οὖν βορέω καὶ ἀλήσιος ἠελίοιο\nμεσσηγὺς κέχυται· τὰ δὲ νειόθι τέλλεται ἄλλα\nπολλὰ μεταξὺ νότοιο καὶ ἠελίοιο κελεύθου.\nλοξὸς μὲν Ταύροιο τομῆ ὑποκέκλιται αὐτὸς\nὨρίων. μὴ κεῖνον ὅτις καθαρῇ ἐνὶ νυκτὶ\nὑψοῦ πεπτηῶτα παρέρχεται ἄλλα πεποίθοι\nοὐρανὸν εἰσανιδὼν προφερέστερα θηήσασθαι.\nτοῖός οἱ καὶ φρουρὸς ἀειρομένῳ ὑπὸ νώτῳ\nφαίνεται ἀμφοτέροισι κύων ὑπὸ ποσσὶ βεβηκώς,\nποικίλος, ἀλλʼ οὐ πάντα πεφασμένος· ἀλλὰ κατʼ αὐτὴν\nγαστέρα κυάνεος περιτέλλεται, ἡ δέ αἱ ἄκρη\nἀστέρι βέβληται δεινὴ γένυς, ὅς ῥα μάλιστα\nὀξέα σειριάει· καί μιν καλέουσʼ ἄνθρωποι\nΣείριον. οὐκέτι κεῖνον ἅμʼ ἠελίῳ ἀνιόντα\nφυταλιαὶ ψεύδονται ἀναλδέα φυλλιόωσαι.\nῥεῖα γάρ οὖν ἔκρινε διὰ στίχας ὀξὺς ἀΐξας,\nκαὶ τὰ μὲν ἔρρωσεν, τῶν δὲ φλόον ὤλεσε πάντα.\nκείνου καὶ κατιόντος ἀκούομεν· οἱ δὲ δὴ ἄλλοι\nσῆμʼ ἔμεναι μελέεσσιν ἐλαφρότεροι περίκεινται.\nποσσὶν δʼ Ὠρίωνος ὑπʼ ἀμφοτέροισι λαγῳός\nἐμμενές ἤματα πάντα διώκεται. αὐτὰρ ὅ γʼ αἰεὶ\nΣείριος ἐξόπιθεν φέρεται μετιόντι ἐοικώς,\nκαί οἱ ἐπαντέλλει, καί μιν κατιόντα δοκεύει.\nἡ δὲ Κυνὸς μεγάλοιο κατʼ οὐρὴν ἕλκεται ἀργῷ\nπρυμνόθεν· οὐ γὰρ τῇ γε κατὰ χρέος εἰσὶ κέλευθοι,\nἀλλʼ ὄπιθεν φέρεται τετραμμένη, οἷα καὶ αὐταὶ\nνῆες, ὅτʼ ἤδη ναῦται ἐπιστρέψωσι κορώνην\nὅρμον ἐσερχόμενοι· τὴν δʼ αὐτίκα πᾶς ἀνακόπτει\nνῆα, παλιρροθίη δὲ καθάπτεται ἠπείροιο·\nὥς ἥ γε πρύμνηθεν Ἰησονὶς ἕλκεται Ἀργώ.\nκαὶ τὰ μὲν ἠερίη καὶ ἀνάστερος ἄχρι παρʼ αὐτὸν\nἱστὸν ἀπὸ πρώρης φέρεται, τὰ δὲ πᾶσα φαεινή.\nκαί οἱ πηδάλιον κεχαλασμένον ἐστήρικται\nποσσὶν ὑπʼ οὐραίοισι Κυνὸς προπάροιθεν ἰόντος.\nτὴν δὲ καί οὐκ ὀλίγον περ ἀπόπροθι πεπτηυῖαν\nἈνδρομέδην μέγα κῆτος ἐπερχόμενον κατεπείγει.\nἡ μὲν γὰρ Θρήϊκος ὑπὸ πνοιῇ βορέαο\nκεκλιμένη φέρεται, τὸ δέ οἱ νότος ἐχθρὸν ἀγινεῖ\nκῆτος, ὑπὸ Κριῷ τε καὶ Ἰχθύσιν ἀμφοτέροισιν,\nβαιὸν ὑπὲρ Ποταμοῦ βεβλημένον ἀστερόεντος.\nοἶον γὰρ κἀκεῖνο θεῶν ὑπό ποσσὶ φορεῖται\nλείψανον Ἠριδανοῖο, πολυκλαύτου ποταμοῖο.\nκαὶ τὸ μὲν Ὠρίωνος ὑπὸ σκαιὸν πόδα τείνει·\nδεσμοὶ δʼ οὐραῖοι, τοῖς Ἰχθύες ἄκροι ἔχονται,\nἄμφω συμφορέονται ἀπʼ οὐραίων κατιόντες·\nΚητείης δʼ ὄπιθεν λοφίης ἐπιμὶξ φορέονται\nεἰς ἓν ἐλαυνόμενοι· ἑνὶ δʼ ἀστέρι πειραίνονται\nκήτεος, ὃς κείνου πρώτῃ ἐπίκειται ἀκάνθῃ.\nοἱ δʼ ὀλίγῳ μέτρῳ ὀλίγῃ δʼ ἐγκείμενοι αἴγλῃ\nμεσσόθι πηδαλίου καὶ Κήτεος εἱλίσσονται,\nγλαυκοῦ πεπτηῶτες ὑπὸ πλευρῇσι Λαγωοῦ\nνώνυμοι· οὐ γὰρ τοί γε τετυγμένου εἰδώλοιο\nβεβλέαται μελέεσσιν ἐοικότες, οἷά τε πολλὰ\nἑξείης στιχόωντα παρέρχεται αὐτὰ κέλευθα\nἀνομένων ἐτέων· τά τις ἀνδρῶν οὐκέτʼ ἐόντων\nἐφράσατʼ ἠδʼ ἐνόησεν ἅπαντʼ ὀνομαστὶ καλέσσαι\nἤλιθα μορφώσας. οὐ γάρ κʼ ἐδυνήσατο πάντων\nοἰόθι κεκριμένων ὄνομʼ εἰπεῖν, οὐδὲ δαῆναι.\nπολλοὶ γὰρ πάντη, πολέων δʼ ἐπὶ ἶσα πέλονται\nμέτρα τε καὶ χροιή, πάντες γε μὲν ἀμφιέλικτοι.\nτῶ καὶ ὁμηγερέας οἱ ἐείσατο ποιήσασθαι\nἀστέρας, ὄφρʼ ἐπιτὰξ ἄλλῳ παρακείμενος ἄλλος\nεἴδεα σημαίνοιεν. ἄφαρ δʼ ὀνομαστὰ γένοντο\nἄστρα, καὶ οὐκέτι νῦν ὑπὸ θαύματι τέλλεται ἀστήρ.\nἀλλʼ οἱ μὲν καθαροῖς ἐναρηρότες εἰδώλοισιν\nφαίνονται· τὰ δʼ ἔνερθε διωκομένοιο Λαγωοῦ\nπάντα μάλʼ ἠερόεντα καὶ οὐκ ὀνομαστὰ φέρονται.\nνειόθι δʼ Αἰγοκερῆος, ὑπὸ πνοιῇσι νότοιο,\nἰχθὺς ἐς Κῆτος τετραμμένος αἰωρεῖται\nοἶος ἀπὸ προτέρων, νοτιον δέ ἑ κικλήσκουσιν.\nἄλλοι δέ, σποράδην ὑποκείμενοι Ὑδροχοῆϊ,\nκήτεος αἰθερίοιο καὶ Ἰχθύος ἠερέθονται\nμέσσοι νωχελέες καὶ ἀνώνυμοι· ἐγγύθι δέ σφεων,\nδεξιτερῆς ἀπὸ χειρὸς ἀγαυοῦ Ὑδροχόοιο,\nοἵη τίς τʼ ὀλίγη χύσις ὕδατος ἔνθα καὶ ἔνθα\nσκιδναμένου, χαροποὶ καὶ ἀναλδέες εἱλίσσονται.\nἐν δέ σφιν δύο μᾶλλον ἐειδόμενοι φορέονται\nἀστέρες, οὔτε τι πολλὸν ἀπήοροι, οὔτε μάλʼ ἐγγύς·\nεἷς μὲν ὑπʼ ἀμφοτέροισι ποσὶν καλός τε μέγας τε\nὙδροχόου, ὁ δὲ κυανέου ὑπὸ Κήτεος οὐρῇ.\nτοὺς πάντας καλέουσιν ὕδωρ. ὀλίγοι γε μὲν ἄλλοι\nνειόθι Τοξευτῆρος ὑπὸ προτέροισι πόδεσσιν\nδινωτοὶ κύκλῳ περιηγέες εἱλίσσονται.\nαὐτὰρ ὑπʼ αἰθομένῳ κέντρῳ τέραος μεγάλοιο\nσκορπίου, ἄγχι νότοιο, Θυτήριον αἰωρεῖται.\nτοῦ δʼ ἤτοι ὀλίγον περ ἐπὶ χρόνον ὑψόθʼ ἐόντος\nπεύσεαι· ἀντιπέρην γὰρ ἀείρεται Ἀρκτούροιο.\nκαὶ τῷ μὲν μάλα πάγχυ μετήοροί εἰσι κέλευθοι\nἀρκτούρῳ, τὸ δὲ θᾶσσον ὑφʼ ἑσπερίην ἅλα νεῖται.\nἀλλʼ ἄρα καὶ περὶ κεῖνο Θυτήριον ἀρχαίη Νύξ,\nἀνθρώπων κλαίουσα πόνον, χειμῶνος ἔθηκεν\nεἰναλίου μέγα σῆμα. κεδαιόμεναι γὰρ ἐκείνῃ\nνῆες ἄπο φρενός εἰσι, τὰ δʼ ἄλλοθεν ἄλλα πιφαύσκει\nδήματʼ, ἐποικτείρουσα πολυρροθίους ἀνθρώπους.\nτῶ μή μοι πελάγει νεφέων εἰλυμένον ἄλλων\nεὔχεο μεσσόθι κεῖνο φανήμεναι οὐρανῷ ἄστρον,\nαὐτὸ μὲν ἀνέφελόν τε καὶ ἀγλαόν, ὕψι δὲ μᾶλλον\nκυμαίνοντι νέφει πεπιεσμένον, οἷά τε πολλὰ\nθλίβετʼ ἀναστέλλοντος ὀπωρινοῦ ἀνέμοιο.\nπολλάκι γὰρ καὶ τοῦτο νότῳ ἔπι σῆμα τιτύσκει\nνὺξ αὐτή, μογεροῖσι χαριζομένη ναύτῃσιν.\nοἱ δʼ εἰ μέν κε πίθωνται ἐναίσιμα σημαινούσῃ,\nαἶψά τε κοῦφά τε πάντα καὶ ἄρτια ποιήσωνται,\nαὐτίκʼ ἐλαφρότερος πέλεται πόνος· εἰ δέ κε νηῒ\nὑψόθεν ἐμπλήξῃ δεινὴ ἀνέμοιο θύελλα\nαὕτως ἀπρόφατος, τὰ δὲ λαίφεα πάντα ταράξῃ,\nἄλλοτε μὲν καὶ πάμπαν ὑπόβρυχα ναυτίλλονται,\nἄλλοτε δʼ, αἴ κε Διὸς παρανισσομένοιο τύχωσιν\nεὐχόμενοι, βορέω δὲ παραστράψῃ ἀνέμου ἴς,\nπολλὰ μάλʼ ὀτλήσαντες ὅμως πάλιν ἐσκέψαντο\nἀλλήλους ἐπὶ νηΐ. νότον δʼ ἐπὶ σήματι τούτῳ\nδείδιθι, μέχρι βορῆος ἀπαστράψαντος ἴδηαι.\nεἰ δέ κεν ἑσπερίης μὲν ἁλὸς κενταψποψ ἀπείη\nὦμος ὅσον προτέρης, ὀλίγη δέ μιν εἰλύοι ἀχλὺς\nαὐτόν, ἀτὰρ μετόπισθεν ἐοικότα σήματα τεύχοι\nνὺξ ἐπὶ παμφανόωντι Θυτηρίῳ, οὔ σε μάλα χρὴ\nἐς νότον ἀλλʼ εὔροιο περισκοπέειν ἀνέμοιο.\nδήεις δʼ ἄστρον ἐκεῖνο δύω ὑποκείμενον ἄλλοις·\nτοῦ γάρ τοι τὰ μὲν ἀνδρὶ ἐοικότα νειόθι κεῖται\nσκορπίου, ἱππούραια δʼ ὑπὸ σφίσι Χηλαὶ ἔχουσιν.\nαὐτὰρ ὁ δεξιτερὴν αἰεὶ τανύοντι ἔοικεν\nἀντία δινωτοῖο Θυτηρίου, ἐν δέ οἱ ἀπρὶξ\nἄλλο μάλʼ ἐσφήκωται ἐληλάμενον διὰ χειρὸς\nθηρίον· ὣς γάρ μιν πρότεροι ἐπεφημίξαντο.\nἀλλʼ ἔτι γάρ τε καὶ ἄλλο περαιόθεν ἕλκεται ἄστρον·\nὕδρην μιν καλέουσι, τὸ δὲ ζώοντι ἐοικὸς\nἠνεκὲς εἰλεῖται· καί οἱ κεφαλὴ ὑπὸ μέσσον\nκαρκίνον ἱκνεῖται, σπείρη δʼ ὑπὸ σῶμα Λέοντος,\nοὐρὴ δὲ κρέμαται ὑπὲρ αὐτοῦ Κενταύροιο.\nμέσσῃ δὲ σπείρῃ κρητὴρ, πυμάτῃ δʼ ἐπίκειται\nεἴδωλον κόρακος σπείρην κόπτοντι ἐοικός.\nκαὶ μὴν καὶ προκύων Διδύμοις ὕπο καλὰ φαείνει.\nταῦτά κε θηήσαιο παρερχομένων ἐνιαυτῶν\nἑξείης παλίνωρα· τὰ γὰρ καὶ πάντα μάλʼ αὕτως\nοὐρανῷ εὖ ἐνάρηρεν ἀγάλματα νυκτὸς ἰούσης.\nοἱ δʼ ἐπιμὶξ ἄλλοι πέντʼ ἀστέρες, οὐδὲν ὁμοῖοι,\nπαντόθεν εἰδώλων δυοκαίδεκα δινεύονται.\nοὐκ ἂν ἔτʼ εἰς ἄλλους ὁρόων ἐπιτεκμήραιο\nκείνους ἧχι κέονται· ἐπεὶ πάντες μετανάσται,\nμακροὶ δέ σφεων εἰσὶν ἑλισσομένων ἐνιαυτοί,\nμακρὰ δὲ σήματα κεῖται ἀπόπροθεν εἰς ἓν ἰόντων.\nοὐδʼ ἔτι θαρσαλέος κείνων ἐγώ· ἄρκιος εἴην\nἀπλανέων τά τε κύκλα τά τʼ αἰθέρι σήματʼ ἐνισπεῖν.\nἦτοι μὲν τά γε κεῖται ἀλίγκια δινωτοῖσιν\nτέσσαρα, τῶν κε μάλιστα πόθη ὄφελός τε γένοιτο\nμέτρα περισκοπέοντι κατανομένων ἐνιαυτῶν.\nσήματα δʼ εὖ μάλα πᾶσιν ἐπιρρήδην περίκειται\nπολλά τε καὶ σχεδόθεν πάντη συνεεργμένα πάντα.\nαὐτοὶ δʼ ἀπλανέες καὶ ἀρηρότες ἀλλήλοισιν\nπάντες· ἀτὰρ μέτρῳ γε δύω δυσὶν ἀντιφέρονται.\nεἴ ποτέ τοι νυκτὸς καθαρῆς, ὅτε πάντας ἀγαυοὺς\nἀστέρας ἀνθρώποις ἐπιδείκνυται οὐρανίη Νύξ,\nοὐδέ τις ἀδρανέων φέρεται διχόμηνι σελήνῃ,\nἀλλὰ τά γε κνέφαος διαφαίνεται ὀξέα πάντα—\nεἴ ποτέ τοι τημόσδε περὶ φρένας ἵκετο θαῦμα,\nσκεψαμένῳ πάντη κεκεασμένον εὐρέϊ κύκλῳ\nοὐρανόν, ἢ καί τίς τοι ἐπιστὰς ἄλλος ἔδειξεν\nκεῖνο περιγληνὲς τροχαλόν, γάλα μιν καλέουσιν·\nτῷ δʼ ἤτοι χροιὴν μὲν ἀλίγκιος οὐκέτι κύκλος\nδινεῖται, τὰ δὲ μέτρα τόσοι πισύρων περ ἐόντων\nοἱ δύο, τοὶ δέ σφεων μέγα μείονες εἱλίσσονται.\nτῶν ὁ μὲν ἐγγύθεν ἐστὶ κατερχομένου βορέαο.\nἐν δέ οἱ ἀμφότεραι κεφαλαὶ Διδύμων φορέονται,\nἐν δέ τε γούνατα κεῖται ἀρηρότος Ἡνιόχοιο,\nλαιὴ δὲ κνήμη καὶ ἀριστερὸς ὦμος ἐπʼ αὐτῷ\nΠερσέος, Ἀνδρομέδης δὲ μέσην ἀγκῶνος ὕπερθεν\nδεξιτερὴν ἐπέχει· τὸ μέν οἱ θέναρ ὑψόθι κεῖται,\nἀσσότερον βορέαο, νότῳ δʼ ἐπικέκλιται ἀγκών·\nὁπλαὶ δʼ Ἵππειοι, καὶ ὑπαύχενον Ὀρνίθειον\nἄκρῃ σὺν κεφαλῇ, καλοί τʼ Ὀφιούχεοι ὦμοι,\nαὐτὸν δινεύονται ἐληλάμενοι περὶ κύκλον·\nἡ δʼ ὀλίγον φέρεται νοτιωτέρη, οὐδʼ ἐπιβάλλει,\nπαρθένος· ἀλλὰ Λέων καὶ Καρκίνος· οἱ μέν ἄρʼ ἄμφω\nἑξείης κέαται βεβλημένοι, αὐτὰρ ὁ κύκλος\nτὸν μὲν ὑπὸ στῆθος καὶ γαστέρα μέχρι παρʼ αἰδῶ\nτέμνει, τὸν δὲ διηνεκέως ὑπένερθε χελείου\nκαρκίνον, ἧχι μάλιστα διχαιόμενόν κε νοήσαις\nὀρθόν, ἵνʼ ὀφθαλμοὶ κύκλου ἑκάτερθεν ἴοιεν.\nτοῦ μέν, ὅσον τε μάλιστα, διʼ ὀκτὼ μετρηθέντος,\nπέντε μὲν ἔνδια στρέφεται καθʼ ὑκέρτερα γαίης,\nτὰ τρία δʼ ἐν περάτῃ· θέρεος δέ οἱ ἐν τροπαί εἰσιν.\nἀλλʼ ὁ μὲν ἐν βορἐω περὶ Καρκίνον ἐστήρικται.\nἄλλος δʼ ἀντιόωντι νότῳ μέσον Αἰγοκερῆα\nτέμνει καὶ πόδας Ὑδροχόου καὶ Κήτεος οὐρήν·\nἐν δέ οἵ ἐστι Λαγωός· ἀτὰρ Κυνὸς οὐ μάλα πολλὴν\nαἴνυται, ἀλλʼ ὁπόσην ἐπέχει ποσίν· ἐν δέ οἰ Ἀργώ,\nκαὶ μέγα Κενταύροιο μετάφρενον, ἐν δέ τε κέντρον\nσκορπίου, ἐν καὶ Τόξον ἀγαυοῦ Τοξευτῆρος.\nτὸν πύματον καθαροῖο παρερχόμενος βορέαο\nἐς νότον ἠέλιος φέρεται· τρέπεταί γε μὲν αὐτοῦ\nχειμέριος. καί οἱ τρία μὲν περιτέλλεται ὑψοῦ\nτῶν ὀκτώ, τὰ δὲ πέντε κατώρυχα δινεύονται.\nμεσσόθι δʼ ἀμφοτέρων, ὅσσος πολιοῖο Γάλακτος,\nγαῖαν ὑποστρέφεται κύκλος διχόωντι ἐοικώς·\nἐν δέ οἱ ἤματα νυξὶν ἰσαίεται ἀμφοτέρῃσιν,\nφθίνοντος θέρεος, τοτὲ δʼ εἴαρος ἱσταμένοιο.\nσῆμα δέ οἱ Κριὸς Ταύροιό τε γούνατα κεῖται,\nκριὸς μὲν κατὰ μῆκος ἐληλάμενος διὰ κύκλου,\nΤαύρου δὲ σκελέων ὅσση περιφαίνεται ὀκλάξ.\nἐν δέ τέ οἱ ζώνη εὐφεγγέος Ὠρίωνος\nκαμπή τʼ αἰθομένης Ὕδρης· ἐνί οἱ καὶ ἐλαφρὸς\nκρητήρ, ἐν δὲ Κόραξ, ἐνὶ δʼ ἀστέρες οὐ μάλα πολλοὶ\nΧηλάων· ἐν τῷ δʼ Ὀφιούχεα γοῦνα φορεῖται.\nοὐ μὴν Αἰητοῦ ἀπαμείρεται, ἀλλά οἱ ἐγγὺς\nΖηνὸς ἀητεῖται μέγας ἄγγελος. ἡ δὲ κατʼ αὐτὸν\nἱππείη κεφαλὴ καὶ ὑπαύχενον εἱλίσσονται.\nτοὺς μὲν παρβολάδην ὀρθοὺς περιβάλλεται ἄξων\nμεσσόθι πάντας ἔχων· ὁ δὲ τέτρατος ἐσφήκωται\nλοξὸς ἐν ἀμφοτέροις, οἵ μίν ῥʼ ἑκάτερθεν ἔχουσιν\nἀντιπέρην τροπικοί, μέσσος δέ ἑ μεσσόθι τέμνει.\nοὔ κεν Ἀθηναίης χειρῶν δεδιδαγμένος ἀνὴρ\nἄλλῃ κολλήσαιτο κυλινδόμενα τροχάλεια\nτοῖα τε καὶ τόσα πάντα περισφαιρηδὸν ἑλίσσων,\nὡς τά γʼ ἐναιθέρια πλαγίῳ συναρηρότα κύκλῳ\nἐξ ἠοῦς ἐπὶ νύκτα διώκεται ἤματα πάντα.\nκαὶ τὰ μὲν ἀντέλλει καὶ αὐτίκα νειόθι δύνει\nπάντα παραβλήδην· μία δέ σφεων ἐστὶν ἑκάστου\nἑξείης ἑκάτερθε κατηλυσίη τʼ ἄνοδός τε.\nαὐτὰρ ὅ γʼ ὠκεανοῦ τόσσον παραμείβεται ὕδωρ,\nὅσσον ἀπʼ Αἰγοκερῆος ἀνερχομένοιο μάλιστα\nκαρκίνον εἰς ἀνιόντα κυλίνδεται· ὅσσον ἁπάντη\nἀντέλλων ἐπέχει, τόσσον γε μὲν ἀλλόθι δύνων.\nὅσσον δʼ ὀφθαλμοῖο βολῆς ἀποτέμνεται αὐγή.\nἑξάκις ἂν τόσση μιν ὑποδράμοι. αὐτὰρ ἑκάστη\nἴση μετρηθεῖσα δύω περιτέμνεται ἄστρα.\nΖωΐδιον δέ ἑ κύκλον ἐπίκλησιν καλέουσιν.\nτῷ ἔνι Καρκίνος ἐστί, Λέων δʼ ἐπὶ τῷ, καὶ ὑπʼ αὐτὸν\nπαρθένος· αἱ δʼ ἐπί οἱ Χηλαὶ καὶ Σκορπίος αὐτός,\nΤοξευτής τε καὶ Αἰγόκερως, ἐπὶ δʼ Αἰγοκερῆϊ\nὙδροχόος· δύο δʼ αὐτὸν ὕπʼ Ἰχθύες ἀστερόωνται·\nτοὺς δὲ μέτα Κριός, Ταῦρός δʼ ἐπὶ τῷ Δίδυμοί τε.\nἐν τοῖς ἠέλιος φέρεται δυοκαίδεκα πᾶσιν\nπάντʼ ἐνιαυτὸν ἄγων, καί οἱ περὶ τοῦτον ἰόντι\nκύκλον ἀέξονται πᾶσαι ἐπικάρπιοι ὧραι.\nτοῦ δʼ ὅσσον κοίλοιο κατʼ ὠκεανοῖο δύηται,\nτόσσον ὑπὲρ γαίης φέρεται· πάσῃ δʼ ἐπὶ νυκτὶ\nἓξ αἰεὶ δύνουσι δυωδεκάδες κύκλοιο,\nτόσσαι δʼ ἀντέλλουσι. τόσον δʼ ἐτί μῆκος ἑκάστη\nνὺξ αἰεὶ τετάνυσται, ὅσον τέ περ ἥμισυ κύκλου\nἀρχομένης ἀπὸ νυκτὸς ἀείρεται ὑψόθι γαίης.\nοὔ κεν ἀπόβλητον δεδοκημένῳ ἤματος εἴη\nμοιράων σκέπτεσθαι ὅτʼ ἀντέλλῃσιν ἑκάστη·\nαἰεὶ γὰρ τάων γε μιῇ συνανέρχεται αὐτὸς\nἠέλιος. τὰς δʼ ἄν κε περισκέψαιο μάλιστα\nεἰς αὐτὰς ὁρόων· ἀτὰρ εἰ νεφέεσσι μέλαιναι\nγίνοιντʼ ἢ ὄρεος κεκρυμμέναι ἀντέλλοιεν,\nσήματʼ ἐπερχομένῃσιν ἀρηρότα ποιήσασθαι.\nαὐτὸς δʼ ἂν μάλα τοι κεράων ἑκάτερθε διδοίη\nὨκεανός, τά τε πολλὰ περιστρέφεται ἑοῖ αὐτῷ,\nνειόθεν ὁππῆμος κείνων φορέῃσιν ἑκάστην.\nοὔ οἱ ἀφαυρότατοι, ὅτε κάρκινος ἀντέλλῃσιν,\nἀστέρες ἀμφοτέρωθεν ἑλισσόμενοι περίκεινται,\nτοὶ μὲν δύνοντες, τοὶ δʼ ἐξ ἑτέρης ἀνιόντες.\nσύνει μὲν Στέφανος, δύνει δὲ κατὰ ῥάχιν Ἰχθύς.\nἥμισυ μέν κεν ἴδοιο μετήορον, ἥμισυ δʼ ἤδη\nἐσχατιαὶ βάλλουσι κατερχομένου Στεφάνοιο.\nαὐτὰρ ὅ γʼ ἐξόπιθεν τετραμμένος ἄλλα μὲν οὔπω\nγαστέρι νειαίρῃ, τὰ δʼ ὑπέρτερα νυκτὶ φορεῖται.\nτὸν δὲ καὶ εἰς ὤμους κατάγει μογερὸν Ὀφιοῦχον\nΚαρκίνος ἐκ γονάτων, κατάγει δʼ Ὄφιν αὐχένος ἐγγύς.\nοὐδʼ ἄν ἔτʼ Ἀρκτοφύλαξ εἴη πολὺς ἀμφοτέρωθεν,\nμείων ἠμάτιος, τὸ δʼ ἐπὶ πλέον ἔννυχος ἤδη.\nτέτρασι γὰρ μοίραις ἄμυδις κατιόντα Βοώτην\nὨκεανὸς δέχεται· ὁ δʼ ἐπὴν φάεος κορέσηται,\nβουλυτῷ ἐπέχει πλεῖον πλεῖον δίχα νυκτὸς ἰούσης,\nἦμος ὅτʼ ἠελίοιο κατερχομένοιο δύηται.\nκεῖναί οἱ καὶ νύκτες ἐπʼ ὀψὲ δύοντι λέγονται.\nὣς οἱ μὲν δύνουσιν, ὁ δʼ ἀντίος, οὐδὲν ἀεικής,\nἀλλʼ εὖ μὲν ζώνῃ, εὖ δʼ ἀμφοτέροισι φαεινὸς\nὤμοις Ὠρίων, ξίφεός γε μὲν ἶφι πεποιθώς,\nπάντα φέρων Ποταμόν, κέραος παρατείνεται ἄλλου.\nἐρχομένῳ δὲ Λέοντι τὰ μὲν κατὰ πάντα φέρονται\nκαρκίνῳ ὅσσʼ ἐδύοντο, καὶ Αἰετός. αὐτὰρ ὅ γε Γνὺξ\nἥμενος ἄλλα μὲν ἤδη, ἀτὰρ γόνυ καὶ πόσα λαιὸν\nοὔπω κυμαίνοντος ὑποστρέφει ὠκεανοῖο.\nἀντέλλει δʼ Ὕδρης κεφαλὴ χαροπός τε Λαγωὸς\nκαὶ Προκύων πρότεροί τε πόδες Κυνὸς αἰθομένοιο.\nοὐ μέν θην ὀλίγους γαίης ὑπὸ νείατα βάλλει\nπαρθένος ἀντέλλουσα. Λύρη τότε Κυλληναίη\nκαὶ Δελφὶς δύνουσι καὶ εὐποίητος Ὀϊστός·\nσὺν τοῖς Ὄρνιθος πρώτα πτερὰ μέσφα παρʼ αὐτὴν\nοὐρὴν καὶ Ποταμοῖο παρηορίαι σκιόωνται·\nδύνει δʼ Ἱππείη κεφαλή, δύνει δὲ καὶ αὐχήν.\nἀντέλλει δʼ Ὕδρη μὲν ἐπὶ πλέον ἄχρι παρʼ αὐτὸν\nκρητῆρα, φθάμενος δὲ Κύων πόδας αἴνυται ἄλλους,\nἕλκων ἐξόπιθεν πρύμνην πολυτειρέος Ἀργοῦς.\nἡ δὲ θέει γαίης ἱστὸν διχόωσα κατʼ αὐτόν,\nπαρθένος ἦμος ἅπασα περαιόθεν ἄρτι γένηται.\nΟὐδʼ ἄν ἐπερχόμεναι χηλαὶ, καὶ λεπτὰ φάουσαι,\nἄφραστοι παρίοιεν, ἐπεὶ μέγα σῆμα Βοώτης\nἀθρόος ἀντέλλει βεβολημένος Ἀρκτούροιο.\nἈργὼ δʼ εὖ μάλα πᾶσα μετήορος ἔσσεται ἤδη·\nἀλλʼ Ὕδρη, κέχυται γὰρ ἐν οὐρανῷ ἤλιθα πολλή,\nοὐρῆς ἂν δεύοιτο. μόνην δʼ ἐπὶ Χηλαὶ ἄγουσιν\nδεινὸν ἐφεστηῶτʼ Ὀφιουχέα· τοῦ ἔπειτα\nδεξιτερὴν κνήμην αὐτῆς ἐπιγουνίδος ἄχρις\nαἰεὶ Γνύξ, αἰεὶ δὲ Λύρῃ παραπεπτηῶτος,\nὅντινα τοῦτον ἄϊστον ὑπουρανίων εἰδώλων\nἀμφότερον δύνοντα καὶ ἐξ ἑτέρης ἀνιόντα\nπολλάκις αὐτονυχεὶ θηεύμεθα. τοῦ μὲν ἄρʼ οἴη\nκνήμη σὺν Χηλῇσι φαείνεται ἀμφοτέρῃσιν·\nαὐτὸς δʼ ἐς κεφαλὴν ἔτι που τετραμμένος ἄλλῃ\nσκορπίον ἀντέλλοντα μένει καὶ ῥύτορα Τόξου·\nοἱ γάρ μιν φορέουσιν, ὁ μὲν μέσον ἄλλα τε πάντα,\nχεῖρα δέ οἱ σκαιἠν κεφαλήν θʼ ἅμα Τόξον ἀγινεῖ.\nἀλλʼ ὁ μὲν ὣς τρίχα πάντα καταμελεϊστὶ φορεῖται\nἥμισυ δὲ Στεφάνοιο καὶ αὐτὴν ἔσχατον οὐρὴν\nΚενταύρου φορέουσιν ἀνερχόμεναι ἔτι Χηλαί.\nτῆμος ἀποιχομένην κεφαλὴν μέτα δύεται Ἵππος,\nκαὶ προτέρου Ὄρνιθος ἐφέλκεται ἔσχατος οὐρὴ.\nδύνει δʼ Ἀνδρομέδης κεφαλή· τὸ δέ οἱ μέγα δεῖμα\nκήτεος ἠερόεις ἐπάγει νότος· ἀντία δʼ αὐτὸς\nΚηφεὺς ἐκ βορέω μεγάλῃ ἀνὰ χειρὶ κελεύει.\nκαὶ τὸ μὲν ἐς λοφιὴν τετραμμένον ἄχρι παρʼ αὐτὴν\nδύνει, ἀτὰρ Κηφεὺς κεφαλῇ καὶ χειρὶ καὶ ὤμῳ.\nΚαμπαὶ δʼ ἄν Ποταμοῖο καὶ αὐτίκʼ ἐπερχομένοιο\nσκορπίου ἐμπίπτοιεν ἐϋρρόου ὠκεανοῖο·\nὃς καὶ ἐπερχόμενος φοβέει μέγαν Ὠρίωνα.\nἌρτεμις ἱλήκοι· προτέρων λόγος, οἵ μιν ἔφαντο\nἑλκῆσαι πέπλοιο, Χίῳ ὅτε θηρία πάντα\nκαρτερὸς Ὠρίων στιβαρῇ ἐπέκοπτε κορύνῃ,\nθήρης ἀρνύμενος κείνῳ χάριν Οἰνοπίωνι.\nἡ δέ οἱ ἐξαυτῆς ἐπετείλατο θηρίον ἄλλο,\nνήσου ἀναρρήξασα μέσας ἑκάτερθε κολώνας,\nσκορπίον, ὅς ῥά μιν οὖτα καὶ ἔκτανε πολλὸν ἐόντα\nπλειότερος προφανείς, ἐπεὶ Ἄρτεμιν ἤκαχεν αὐτήν.\nτούνεκα δὴ καί φασι περαιόθεν ἐρχομένοιο\nσκορπίου Ὠρίωνα περὶ χθονὸς ἔσχατα φεύγειν.\nοὐδὲ μέν, Ἀνδρομέδης καὶ Κήτεος ὅσσʼ ἐλέλειπτο,\nκείνου ἔτʼ ἀντέλλοντος ἀπευθέες, ἀλλʼ ἄρα καὶ τοὶ\nπανσυδίῃ φεύγουσιν. ὁ δὲ ζώνῃ τότε Κηφεὺς\nγαῖαν ἐπιξύει, τὰ μὲν ἐς κεφαλὴν μάλα πάντα\nβάπτων ὠκεανοῖο, τὰ δʼ οὐ θέμις, ἀλλὰ τά γʼ αὐταὶ\nἄρκτοι κωλύουσι, πόδας καὶ γοῦνα καὶ ἰξύν.\nἡ δὲ καὶ αὐτὴ παιδὸς ἐπείγεται εἰδώλοιο\nδειλὴ Κασσιέπεια. τὰ δʼ οὐκέτι οἱ κατὰ κόσμον\nφαίνεται ἐκ δίφροιο, πόδες καὶ γούναθʼ ὕπερθεν,\nἀλλʼ ἥ γʼ ἐς κεφαλὴν ἴση δύετʼ ἀρνευτῆρι\nμειρομένη γονάτων, ἐπεὶ οὐκ ἄρʼ ἔμελλεν ἐκείνη\nΔωρίδι καὶ Πανόπῃ μεγάλων ἄτερ ἰσώσασθαι.\nἡ μὲν ἄρʼ εἰς ἑτέρην φέρεται· τὰ δὲ νειόθεν ἄλλα\nοὐρανὸς ἀντιφέρει, Στεφάνοιό τε δεύτερα κύκλα\nὕδρης τʼ ἐσχατιήν, φορέει τʼ ἔπι Κενταύροιο\nδῶμά τε καὶ κεφαλὴν καὶ Θηρίον ὅ ῥʼ ἐνὶ χειρὶ\nδεξιτερῇ Κένταυρος ἔχει. τοὶ δʼ αὖθι μένουσιν\nτόξον ἐπερχόμενον πρότεροι πόδες ἱππότα Φηρός.\nτόξῳ καὶ σπείρη Ὄφιος καὶ σῶμʼ Ὀφιούχου\nἀντέλλει ἐπιόντι· καρήατα δʼ αὐτὸς ἀγινεῖ\nσκορπίος ἀντέλλων, ἀνάγει δʼ αὐτὰς Ὀφιούχου\nχεῖρας καὶ προτέρην Ὄφιος πολυτειρέος ἀγήν.\nτοῦ γε μὲν Ἐγγόνασιν, περὶ γὰρ τετραμμένος αἰεὶ\nἀντέλλει, τότε μὲν περάτης ἐξέρχεται ἄλλα,\nγυῖά τε καὶ ζώνη καὶ στήθεα πάντα καὶ ὦμος\nδεξιτερῇ σὺν χειρί· κάρη δʼ ἑτέρης μετὰ χειρὸς\nτόξῳ ἀνέρχονται καὶ Τοξότηι ἀντέλλοντι.\nδὐν τοῖς Ἑρμαίη τε Λύρη καὶ στήθεος ἄχρις\nΚηφεὺς ἠῴου παρελαύνεται ὠκεανοῖο,\nἦμος καὶ μεγάλοιο Κυνὸς πᾶσαι ἀμαρυγαὶ\nδύνουσιν, καὶ πάντα κατέρχεται Ὠρίωνος,\nπάντα γε μὴν ἀτέλεστα διωκομένοιο Λαγωοῦ.\nἀλλʼ οὐχ Ἡνιόχῳ Ἔριφοι οὐδʼ Ὠλενίη Αἲξ\nεὐθὺς ἀπέρχονται· τὰ δέ οἱ μεγάλην ἀνὰ χεῖρα\nλάμπονται, καί οἱ μελέων διακέκριται ἄλλων\nκινῆσαι χειμῶνας ὅτʼ ἠελίῳ συνίωσιν.\nἈλλὰ τὰ μὲν, κεφαλήν τε καὶ ἄλλην χεῖρα καὶ ἰξύν,\nαἰγόκερως ἀνιὼν κατάγει· τὰ δὲ νείατα πάντα\nαὐτῷ Τοξευτῆρι κατέρχεται. οὐδέ τι Περσεὺς\nοὐδέ τι ἄκρα κόρυμβα μένει πολυτείρεος Ἀργοῦς·\nἀλλʼ ἤτοι Περσεὺς μὲν ἄτερ γουνός τε ποδός τε\nδεξιτεροῦ δύεται, πρύμνης δʼ ὅσον ἐς περιαγήν·\nαὐτὴ δʼ Αἰγοκερῆϊ κατέρχεται ἀντέλλοντι,\nἦμος καὶ Προκύων δύεται, τὰ δʼ ἀνέρχεται· ἄλλα,\nὄρνις τʼ Αἰητός τε τά τε πτερόεντος Ὀϊστοῦ\nτείρεα καὶ νοτίοιο Θυτηρίου ἱερὸς ἕδρη.\nἵππος δʼ Ὑδροχόοιο νέον περιτελλομένοιο\nποσσί τε καὶ κεφαλῇ ἀνελίσσεται· ἀντία δʼ Ἵππου\nἐξ οὐρῆς Κένταυρον ἐφέλκεται ἀστερίη Νύξ.\nἀλλʼ οὔ οἱ δύναται κεφαλὴν οὐδʼ εὐρέας ὤμους\nαὐτῷ σὺν θώρηκι χαδεῖν. ἀλλʼ αἴθοπος Ὕδρης\nαὐχενίην κατάγει σπείρην καὶ πάντα μέτωπα.\nἡ δὲ καὶ ἐξόπιθεν πολλὴ μένει· ἀλλʼ ἄρα καὶ τὴν\nαὐτῷ Κενταύρῳ, ὁπότʼ ἰχθύες ἀντέλλωσιν,\nἀθρόον ἐμφέρεται. ὁ δʼ ἐπʼ Ἰχθύσιν ἔρχεται Ἰχθὺς\nαὐτῷ κυανέῳ ὑποκείμενος Αἰγοκερῆϊ,\nοὐ μὲν ἄδην, ὀλίγον δὲ δυωδεκάδʼ ἀμμένει ἄλλην.\nοὕτω καὶ μογεραὶ χεῖρες καὶ γοῦνα καὶ ὦμοι\nἈνδρομέδης δίχα πάντα, τὰ μὲν πάρος, ἄλλα δʼ ὀπίσσω,\nτείνεται, ὠκεανοῖο νέον ὁπότε προγένωνται\nἸχθύες ἀμφότεροι. τά μέν οἱ κατὰ δεξιὰ χειρὸς\nαὐτοὶ ἐφέλκονται, τὰ δʼ ἀριστερὰ νεόθεν ἕλκει\nκριός ἀνερχόμενος. τοῦ καὶ περιτελλομένοιο\nἐσπερόθεν κεν ἴδοιο Θυτήριον· αὐτὰρ ἐν ἄλλῃ\nΠερσέος ἀντέλλοντος ὅσον κεφαλήν τε καὶ ὤμους.\nαὐτὴ δὲ ζώνη καί κʼ ἀμφήριστα πέλοιτο\nἢ Κριῷ λήγοντι φαείνεται ἢ ἐπὶ ταύρωι,\nσὺν τῷ πανσυδίῃ ἀνελίσσεται. οὐδʼ ὅ γε Ταύρου\nλείπεται ἀντέλλοντος, ἐπεὶ μάλα οἱ συναρηρὼς\nἩνίοχος φέρεται· μοίρῃ γε μὲν οὐκ ἐπὶ ταύτῃ\nἀθρόος ἀντέλλει, Δίδυμοι δέ μιν οὖλον ἄγουσιν.\nἀλλʼ Ἔριφοι λαιοῦ τε θέναρ ποδὸς Αἰγὶ σὺν αὐτῇ\nΤαύρῳ συμφορέονται, ὅτε λοφίη τε καὶ οὐρὴ\nκήτεος αἰθερίοιο περαιόθεν ἀντέλλωσιν.\nδύνει δʼ Ἀρκτοφύλαξ ἤδη πρώτῃ τότε μοίρῃ\nτάων, αἳ πίσυρές μιν ἄτερ χειρὸς κατάγουσιν\nλαιῆς· ἡ δʼ αὐτῷ μεγάλῃ ὑποτέλλεται Ἄρκτῳ.\nἈμφότεροι δὲ πόδες καταδυομένου Ὀφιούχου,\nμέσφʼ αὐτῶν γονάτων, διδύμοις ἔπι σῆμα τετύχθω\nἐξ ἑτέρης ἀνιοῦσι. τότʼ οὐκέτι Κήτεος οὐδὲν\nἕλκεται ἀμφοτέρωθεν, ὅλον δέ μιν ὄψεαι ἤδη.\nἤδη καὶ Ποταμοῦ πρώτην ἁλὸς ἐξανιοῦσαν\nἀγὴν ἐν καθαρῷ πελάγει σκέψαιτό κε ναύτης,\nαὐτὸν ἐπʼ Ὠρίωνα μένων, εἴ οἵ ποθι σῆμα\nἢ νυκτὸς μέτρων ἠὲ πλόου ἀγγείλειεν.\nπάντη γὰρ τά γε πολλὰ θεοὶ ἄνδρεσσι λέγουσιν.\nοὐχ ὁράᾳς; ὀλίγη μὲν ὅταν κεράεσσι σελήνη\nἑσπερόθεν φαίνηται, ἀεξομένοιο διδάσκει\nμηνός· ὅτε πρώτη ἀποκίδναται αὐτόθεν αὐγή,\nὅσσον ἐπισκιάειν, ἐπὶ τέτρατον ἦμαρ ἰοῦσα·\nὀκτὼ δʼ ἐν διχάσει· διχόμηνα δὲ παντὶ προσώπῳ.\nαἰεὶ δʼ ἄλλοθεν ἄλλα παρακλίνουσα μέτωπα\nεἴρει ὁποσταίη μηνὸς περιτέλλεται ἠώς.\nἄκρα γε μὴν νυκτῶν κεῖναι δυοκαίδεκα μοῖραι\nἄρκιαι ἐξειπεῖν. τὰ δέ που μέγαν εἰς ἐνιαυτόν,\nὥρη μέν τʼ ἀρόσαι νειούς, ὥρη δὲ φυτεῦσαι,\nἐκ Διὸς ἤδη πάντα πεφασμένα πάντοθι κεῖται.\nκαὶ μέν τις καὶ καὶ νηῒ πολυκλύστου χειμῶνος\nἐφράσατʼ ἢ δεινοῦ μεμνημένος Ἀρκτούροιο\nἠέ τεων ἄλλων, οἵ τʼ ὠκεανοῦ ἀρύονται\nἀστέρες ἀμφιλύκης, οἵ τε πρώτης ἔτι νυκτός.\nἤτοι γὰρ τοὺς πάντας ἀμείβεται εἰς ἐνιαυτὸν\nἠέλιος μέγαν ὄγμον ἐλαύνων, ἄλλοτε δʼ ἄλλῳ\nἐμπλήσει, τοτὲ μέν τʼ ἀνιὼν τοτὲ δʼ αὐτίκα δύνων·\nἄλλος δʼ ἀλλοίην ἀστὴρ ἐπιδέρκεται ἠῶ.\nγινώσκεις τάδε καὶ σύ, τὰ γὰρ συναείδεται ἤδη\nἐννεακαίδεκα κύκλα φαεινοῦ ἠελίοιο,\nὅσσα τʼ ἀπὸ ζώνης εἰς ἔσχατον Ὠρίωνα\nνὺξ ἐπιδινεῖται Κύνα τε θρασὺν Ὠρίωνος,\nοἵ τε Ποσειδάωνος ὁρώμενοι ἢ Διὸς αὐτοῦ\nἀστέρες ἀνθρώποισι τετυγμένα σημαίνουσιν.\nτῶ κείνων πεπόνησο· μέλοι δέ τοι, εἴ ποτε νηῒ\nπιστεύεις, εὑρεῖν ὅσα που κεχρημένα κεῖται\nσήματα χειμερίοις ἀνέμοις ἢ λαίλαπι πόντου.\nμόχθος μέν τʼ ὀλίγος, τὸ δὲ μυρίον αὺτίκʼ ὄνειαρ\nγίνετʼ ἐπιφροσύνης αἰεὶ πεφυλαγμένῳ ἀνδρί.\nαὐτὸς μὲν τὰ πρῶτα σαώτερος, εὖ δὲ καὶ ἄλλον\nπαρειπὼν ὤνησεν, ὅτʼ ἐγγύθεν ὤρορε χειμών.\nπολλάκι γὰρ καί τίς τε γαληναίῃ ὑπὸ νυκτὶ\nνῆα περιστέλλει πεφοβημένος ἦρι θαλάσσης·\nἄλλοτε δὲ τρίτον ἦμαρ ἐπιτρέχει, ἄλλοτε τέμπτον,\nἄλλοτε δʼ ἀπρόφατον κακὸν ἵκετο· πάντα γὰρ οὔπω\nἐκ Διὸς ἄνθρωποι γινώσκομεν, ἀλλʼ ἔτι πολλὰ\nκέκπυπται, τῶν αἴ κε θέλῃ καὶ ἐσαυτίκα δώσει\nΖεύς· ὁ γὰρ οὖν γενεὴν ἀνδρῶν ἀναφανδὸν ὀφέλλει,\nπάντοθεν εἰδόμενος, πάντη δʼ ὅ γε σήματα φαίνων.\nἄλλα δέ τοι ἐρέει ἤπου διχόωσα σελήνη\nπληθύος ἀμφοτέρωθεν ἢ αὐτίκα πεπληθυῖα·\nἄλλα δʼ ἀνερχόμενος, τοτὲ δʼ ἄκρῃ νυκτὶ κελεύων\nἠέλιος· τὰ δέ τοι καὶ ἀπʼ ἄλλων ἔσσεται ἄλλα\nσήματα καὶ περὶ νυκτὶ καὶ ἤματι ποιήσασθαι.\nσκέπτεο δέ πρῶτον κεράων ἑκάτερθε σελήνην.\nἄλλοτε γάρ τʼ ἄλλῃ μιν ἐπιγράφει ἕσπερος αἴγλῃ,\nἄλλοτε δʼ ἀλλοῖαι μορφαὶ κερόωσι σελήνην\nεὐθὺς ἀεξομένην, αἱ μὲν τρίτῃ, αἱ δὲ τετάρτῃ·\nτάων καὶ πεπὶ μηνὸς ἐφεσταότος κε πύθοιο.\nλεπτὴ μὲν καθαρή τε περὶ τρίτον ἦμαρ ἐοῦσα\nεὔδιός κʼ εἴη· λεπτὴ δὲ καὶ εὖ μάλʼ ἐρευθὴς\nπνευματίη· παχίων δέ καὶ ἀμβλείῃσι κεραίαις\nτέτρατον ἐκ τριτάτοιο φόως ἀμενηνὸν ἔχουσα\nἤ νότῳ ἄμβλυνται ἢ ὕδατος ἐγγὺς ἐόντος.\nεἰ δέ κʼ ἀπʼ ἀμφοτέρων κεράων, τρίτον ἦμαρ ἄγουσα,\nμήτʼ ἐπινευστάζῃ μήθʼ ὑπτιόωσα φαείνῃ,\nἀλλʼ ὀρθαὶ ἑκάτερθε περιγνάμπτωσι κεραῖαι,\nἑσπέριοί κʼ ἄνεμοι κείνην μετὰ νύκτα φέροιντο.\nεἰ δʼ αὕτως ὀρθὴ καὶ τέτρατον ἦμαρ ἀγινεῖ,\nἦ τʼ ἄν χειμῶνος συναγειρομένοιο διδάσκοι.\nεἰ δέ κέ οἱ κεράων τὸ μετήορον εὖ ἐπινεύῃ,\nδειδέχθαι βορέω· ὅτε δʼ ὑπτιάῃσι, νότοιο.\nαὐτὰρ ἐπὴν τριτόωσαν ὅλος περὶ κύκλος ἑλίσσῃ\nπάντη ἐρευθόμενος, μάλα κεν τότε χείμερος εἴη·\nμείζονι δʼ ἂν χειμῶνι πυρώτερα φοινίσσοιτο.\nσκέπτεο δʼ ἐς πληθύν τε καὶ ἀμφότερον διχόωσαν,\nἠμὲν ἀεξομένην ἠδʼ ἐς κέρας αὖθις ἰοῦσαν,\nκαί οἱ ἐπὶ χροιῇ τεκμαίρεο μηνὸς ἑκάστου.\nπάντη γὰρ καθαρῇ κε μάλʼ εὔδια τεκμήραιο·\nπάντα δʼ ἐρευθομένῃ δοκέειν ἀνέμοιο κελεύθους·\nἄλλοθι δʼ ἄλλο μελαινομένῃ δοκέειν ὑετοῖο.\nσήματα δʼ οὐ μάηα πᾶσιν ἐπʼ ἤμασι πάντα τέτυκται·\nἀλλʼ ὅσα μὲν τριτάτῇ τε τεταρταίῃ τε πέλονται,\nμέσφα διχαιομένης, διχάδος γε μὲν ἄχρις ἐπʼ αὐτὴν\nσημαίνει διχόμηνον, ἀτὰρ πάλιν ἐκ διχομήνου\nἐς διχάδα φθιμένην· ἔχεται δέ οἱ αὐτίκα τετρὰς\nμηνὸς ἀποιχομένου, τῇ δὲ τριτάτη ἐπιόντος.\nεἰ δέ κέ μιν πεπὶ πᾶσαν ἀλωαὶ κυκλώσωνται\nἤ τρεῖς ἠὲ δύω περικείμεναι ἠὲ μίʼ οἴη,\nτῇ μὲν ἰῇ ἀνέμοιο γαληναίης τε δοκεύειν,\nῥηγνυμένῃ ἀνέμοιο, μαραινομένῃ δὲ γαλήνης·\nταὶ δύο δʼ ἂν χειμῶνι περιτροχάοιντο σελήνην·\nμείζονα δʼ ἂν χειμῶνα φέροι τριέλικτος ἀλωή,\nκαὶ μᾶλλον μελανεῦσα, καὶ εἰ ῥηγνύατο μᾶλλον.\nκαὶ τὰ μὲν οὖν ἐπὶ μηνὶ σεληναίης κε πύθοιο.\nἠελίοιο δέ τοι μελέτω ἑκάτερθεν ἰόντος.\nἠελίῳ καὶ μᾶλλον ἐοικότα σήματα κεῖται,\nἀμφότερον δύνοντι καὶ ἐκ περάτης ἀνιόντι.\nμή οἱ ποικίλλοιτο νέον βάλλοντος ἀρούρας\nκύκλος, ὅτʼ εὐδίου κεχρημένος ἤματος εἴης,\nμηδέ τι σῆμα φέροι, φαίνοιτο δὲ λιτὸς ἁπάντη.\nεἰ δʼ αὕτως καθαρόν μιν ἔχοι βουλύσιος ὥρη,\nδύνοι δʼ ἀνέφελος μαλακὴν ὑποδείελος αἴγλην,\nκαί κεν ἐπερχομένη ἠοῦς ἔθʼ ὑπεύδιος εἴη.\nἀλλʼ οὐχ ὁππότε κοῖλος ἐειδόμενος περιτέλλῃ,\nοὐδʼ ὁπότʼ ἀκτίνων αἱ μὲν νότον αἱ δὲ βορῆα\nσχιζόμεναι βάλλωσι, τὰ δʼ αὖ περὶ μέσσα φαείνῃ,\nἀλλά που ἢ ὑετοῖο διέρχεται ἢ ἀνέμοιο.\nσκέπτεο δʼ, εἴ κέ τοι αὐγαὶ ὑπείκωσʼ ἠελίοιο,\nαὐτὸν ἐς ἠέλιον· τοῦ γὰρ σκοπιαὶ ἄρισται·\nεἴ τί οἱ ἤπου ἔρευθος ἐπιτρέχει, οἷά τε πολλὰ\nἑλκομένων νεφέων ἐρυθαίνεται ἄλλοθεν ἄλλα,\nἢ εἴ που μελανεῖ· καί τοι τὰ μὲν ὕδατος ἔστω\nσήματα μέλλοντος, τὰ δʼ ἐρεύθεα πάντʼ ἀνέμοιο.\nεἴ γε μὲν ἀμφοτέροις ἄμυδις κεχρημένος εἴη,\nκαί κεν ὕδωρ φορέοι καὶ ὑπηνέμιος τανύοιτο.\nεἰ δέ οἱ ἤ ἀνιόντος ἢ αὐτίκα δυομένοιο\nἀκτῖνες συνίωσι καὶ ἀμφʼ ἑνὶ πεπλήθωσιν,\nἤ ποτε καὶ νεφέων πεπιεσμένος ἢ ὅ γʼ ἐς ἠῶ\nἔρχηται παρὰ νυκτός, ἢ ἐξ ἠοῦς ἐπὶ νύκτα,\nὕδατί κεν κατιόντι παρατρέχοι ἤματα κεῖνα.\nμηδʼ ὅτε οἱ ὀλίγη νεφέλη πάρος ἀντέλλῃσιν,\nτὴν δὲ μέτʼ ἀκτίνων κεχρημένος αὐτὸς ἀερθῇ,\nἀμνηστεῖν ὑετοῖο. πολὺς δʼ ὅτε οἱ περὶ κύκλος\nοἷον τηκομένῳ ἐναλίγκιος εὐρύνηται\nπρῶτον ἀνερχομένοιο, καὶ ἄψ ἐπὶ μεῖον ἴῃσιν,\nεὔδιός κε φέροιτο· καὶ εἴ ποτε χείματος ὥρῃ\nὠχρήσαι κατιών. ἀτὰρ ὕδατος ἡμερινοῖο\nγινομένου κατότισθε περὶ νέφεα σκοπέεσθαι\nκὰδ δὴ δυομένου τετραμμένος ἠελίοιο.\nἢν μὲν ὑποσκιάῃσι μελαινομένῃ εἰκυῖα\nἠέλιον νεφέλη, ταὶ δʼ ἀμφί μιν ἔνθα καὶ ἔνθα\nἀκτῖνες μεσσηγὺς ἐλισσόμεναι διχόωνται,\nἦ τʼ ἂν ἔτʼ εἰς ἠῶ σκέπαος κεχρημένος εἴης.\nεἰ δʼ ὁ μὲν ἀνέφελος βάπτοι ῥόου ἑσπερίοιο,\nταὶ δὲ κατερχομένου νεφέλαι καὶ ἔτʼ οἰχομένοιο\nπλησίαι ἑστήκωσιν ἐρευθέες οὔ σε μάλα χρὴ\nαὔριον οὐδʼ ἐπὶ νυκτὶ περιτρομέειν ὑετοῖο·\nἀλλʼ ὁπότʼ ἠελίοιο μαραινομένῃσιν ὁμοῖαι\nἐξαπίνης ἀκτῖνες ἀπʼ οὐρανόθεν τανύωνται,\nοἶον ἀμαλδύνονται ὅτε σκιάῃσι κατʼ ἰθὺ\nἱσταμένη γαίης τε καὶ ἠελίοιο σελήνη.\nοὐδʼ, ὅτε οἱ ἐπέχοντι φανήμεναι ἠῶθι πρὸ\nφαίνονται νεφέλαι ὑπερευθέες ἄλλοθεν ἄλλαι,\nἄρραντοι γίνονται ἐπʼ ἤματι κείνῳ ἄρουραι.\nμηδʼ αὕτως, ἔτʼ ἐόντι πέρην ὁπότε προταθεῖσαι\nἀκτῖνες φαίνονται ἐπίσκιοι ἠῶθι πρό,\nὕδατος ἢ ἀνέμοιο κατοισομένου λελαθέσθαι.\nἀλλʼ εἰ μὲν κεῖναι μᾶλλον κνέφαος φορέοιντο\nἀκτῖνες, μᾶλλόν κεν ἐφʼ ὕδατι σημαίνοιεν·\nεἰ δʼ ὀλίγος τανύοιτο περὶ δνόφος ἀκτίνεσσιν,\nοἷόν που μαλακαὶ νεφέλαι φορέουσι μάλιστα,\nἦ τʼ ἂν ἐπερχομένοιο περιδνοφέοιντʼ ἀνέμοιο.\nοὐδὲ μὲν ἠελίου σχεδόθεν μελανεῦσαι ἀλωαὶ\nεὔδιοι· ἀσσότεραι δὲ καὶ ἀστεμφὲς μελανεῦσαι\nμᾶλλον χειμέριαι· δύο δʼ ἂν χαλεπώτεραι εἶεν.\nσκέπτεο δʼ ἢ ἀνιόντος ἢ αὐτίκα δυομένοιο,\nεἴ πού οἱ νεφέων τὰ παρήλια κικλήσκονται\nἢ νότον ἠὲ βορῆος ἐρεύθεται ἢ ἑκάτερθεν,\nμηδʼ οὕτω σκοπιὴν ταύτην ἀμενηνὰ φυλάσσειν.\nοὐ γάρ, ὅτʼ ἀμφοτέρωθεν ἁμοῦ ἁμοῦ περὶ μέσσον ἔχουσιν\nἠέλιον κεῖναι νεφέλαι σχεδὸν ὠκεανοῖο,\nγίνεται ἀμβολίη διόθεν χειμῶνος ἰόντος.\nεἴ γε μὲν ἐκ βορέαο μίʼ οἴη φοινίσσοιτο,\nἐκ βορέω πνοιάς κε φέροι, νοτίη δὲ νότοιο,\nἢ καί που ῥαθάμιγγες ἐπιτροχόωσʼ ὑετοῖο.\nἑσπερίοις καὶ μᾶλλον ἐπίτρεπε σήμασι τούτοις·\nἑσπερόθεν γὰρ ὁμῶς σημαίνεται ἐμμενὲς αἰεί.\nσκέπτεο καὶ φάτνην. ἡ μέν τʼ ὀλίγῃ εἰκυῖα\nἀχλύϊ βορραίη ὑπὸ Καρκίνῳ ἡγηλάζει·\nἀμφὶ δέ μιν δύο λεπτὰ φαεινόμενοι φορέονται\nἀστέρες, οὔτε τι πολλὸν ἀπήοροι, οὔτε μάλʼ ἐγγύς,\nἀλλʼ ὅσσον τε μάλιστα πυγούσιον οἰίσασθαι·\nεἶς μὲν πὰρ βορέαο· νότῳ δʼ ἐπικέκλιται ἄλλος.\nκαὶ ταὶ μὲν καλέονται ὄνοι· μέσση δέ τε Φάτνη.\nἥτε καὶ ἐξαπίνης πάντη Διὸς εὐδιόωντος\nγίνετʼ ἄφαντος ὅλη· τοὶ δʼ ἀμφοτέρωθεν ἰόντες\nἀστέρες ἀλλήλων αὐτοσχεδὸν ἰνδάλλονται·\nοὐκ ὀλίγῳ χειμῶνι τότε κλύζονται ἄρουραι.\nεἰ δὲ μελαίνηται, τοὶ δʼ αὐτίκʼ ἐοικότες ὦσιν\nἀστέρες ἀμφότεροι, περί χʼ ὕδατι σημαίνοιεν.\nεἰ δʼ ὁ μὲν ἐκ βορέω Φάτνης ἀμενηνὰ φαείνοι\nλεπτὸν ἐπαχλύων, νότιος δὌνος ἀγλαὸς εἴη,\nδειδέχθαι ἀνέμοιο νότου· βορέω δὲ μάλα χρή\nἔμπαλιν ἀχλυόεντι φαεινομένῳ τε δοκεύειν.\nσῆμα δέ τοι ἀνέμοιο καὶ οἰδαίνουσα θάλασσα\nγινέσθω καὶ μακρὸν ἐπʼ αἰγιαλοὶ βοόωντες,\nἀκταί τʼ εἰνάλιοι ὁπότʼ εὔδιοι ἠχήεσσαι\nγίνονται, κορυφαί τε βοώμεναι οὔρεος ἄκραι.\nκαὶ δʼ ἄν ἐπὶ ξηρὴν ὅτʼ ἐρωδιὸς οὐ κατὰ κόσμον\nἐξ ἁλὸς ἔρχηται φωνῇ περιπολλὰ λεληκώς,\nκινυμένου κε θάλασσαν ὕπερ φορέοιτʼ ἀνέμοιο.\nκαί ποτε καὶ κέπφοι, ὁπότʼ εὔδιοι ποτέονται,\nἀντία μελλόντων ἀνέμων εἰληδὰ φέρονται.\nπολλάκι δʼ ἀγριάδες νῆσσαι ἤ εἰναλίδιναι\nαἴθυιαι χερσαῖα τινάσσονται πτερύγεσσιν·\nἢ νεφέλη ὄρεος μηκύνεται ἐν κορυφῇσιν.\nἤδη καὶ πάπποι, λευκῆς γήρειον ἀκάνθης,\nσῆμʼ ἐγένοντʼ ἀνέμου, κωφῆς ἁλὸς ὁππότε πολλοὶ\nἄκρον ἐπιπλώωσι, τὰ μὲν πάρος, ἄλλα δʼ ὀπίσσω.\nκαὶ θέρεος βρονταί τε καὶ ἀστραπαὶ ἔνθεν ἴωσιν,\nἔνθεν ἐπερχομένοιο περισκοπέειν ἀνέμοιο.\nκαὶ διὰ νύκτα μέλαιναν ὅτʼ ἀστέρες ἀΐσσωσιν\nταρφέα, ταὶ δʼ ὄπιθεν ῥυμοὶ ὑπολευκαίνωνται,\nδειδέχθαι κείνοις αὐτὴν ὁδὸν ἐρχομένοιο\nπνεύματος· ἢν δὲ καὶ ἄλλοι ἐναντίοι ἀΐσσωσιν,\nἄλλοι δʼ ἐξ ἄλλων μερέων, τότε δὴ πεφύλαξο\nπαντοίων ἀνέμων, οἵ τʼ ἄκριτοί εἰσι μάλιστα,\nἄκριτα δὲ πνείουσιν ἐπʼ ἀνδράσι τεκμήρασθαι.\nαὐτάρ ὅτʼ ἐξ εὔροιο καὶ ἐκ νότου ἀστράπτῃσιν,\nἄλλοτε δʼ ἐκ ζεφύροιο, καὶ ἄλλοτε πὰρ βορέαο,\nδὴ τότε τις πελάγει ἔνι δείδιε ναυτίλος ἀνήρ,\nμή μιν τῇ μὲν ἔχῃ πέλαγος τῇ δʼ ἐκ Διὸς ὕδωρ·\nὕδατι γὰρ τοσσαίδε περὶ στεροπαὶ φορέονται.\nπολλάκι δʼ ἐρχομένων ὑετῶν νέφεα προπάροιθεν\nοἶα μάλιστα πόκοισιν ἐοικότα ἰνδάλλονται,\nἢ διδύμη ἔζωσε διὰ μέγαν οὐρανὸν ἶρις,\nἢ καί πού τις ἅλωα μελαινομένην ἔχει ἀστήρ.\nπολλάκι λιμναῖαι ἢ εἰνάλιαι ὄρνιθες\nἄπληστον κλύζονται ἐνιέμεναι ὑδάτεσσιν,\nἢ λίμνην πέρι δηθὰ χελιδόνες ἀΐσσονται\nγαστέρι τύπτουσαι αὕτως εἰλυμένον ὕδωρ,\nἢ μᾶλλον δειλαὶ γενεαί, ὕδροισιν ὄνειαρ,\nαὐτόθεν ἐξ ὕδατος πατέρες βοόωσι γυρίνων,\nἢ τρύζει ὀρθρινὸν ἐρημαίη ὀλολυγών,\nἤ που καὶ λακέρυζα παρʼ ἠϊόνι προὐχούσῃ\nχείματος ἐρχομένου χέρσῳ ὑπέτυψε κορώνη,\nἤ που καὶ ποταμοῖο ἐβάψατο μέχρι παρʼ ἄκρους\nὤμους ἐκ κεφαλῆς, ἢ καὶ μάλα πᾶσα κολυμβᾷ,\nἢ πολλὴ στρέφεται παρʼ ὕδωρ παχέα κρώζουσα.\nκαὶ βόες ἤδη τοι πάρος ὕδατος ἐνδίοιο\nοὐρανὸν εἰσανιδόντες ἀπʼ αἰθέρος ὠσφρήσαντο·\nκαὶ κοίλης μύρμηκες ὀχῆς ἐξ ὤεα πάντα\nθᾶσσον ἀνηνέγκαντο· καὶ ἀθρόοι ὦφθεν ἴουλοι\nτείχη ἀνέρποντες, καὶ πλαζόμενοι σκώληκες\nκεῖνοι, τοὺς καλέουσι μελαίνης ἔντερα γαίης.\nκαὶ τιθαὶ ὄρνιθες, ταὶ ἀλέκτορος ἐξεγένοντο,\nεὖ ἐφθειρίσσαντο καὶ ἔκρωξαν μάλα φωνῇ,\nοἷόν τε σταλάον ψοφέει ἐπὶ ὕδατι ὕδωρ.\nδή ποτε καὶ γενεαὶ κοράκων καὶ φῦλα κολοιῶν\nὕδατος ἐρχομένοιο Διὸς πάρα σῆμʼ ἐγένοντο,\nφαινόμενοι ἀγεληδὰ καὶ ἱρήκεσσιν ὁμοῖον\nφθεγξάμενοι. καί που κόρακες δίους σταλαγμοὺς\nφωνῇ ἐμιμήσαντο σὺν ὕδατος ἐρχομένοιο·\nἤ ποτε καὶ κρώξαντε βαρείῃ δισσάκι φωνῇ\nμακρὸν ἐπιρροιζεῦσι τιναξάμενοι πτερὰ πυκνά·\nκαὶ νῆσσαι οἰκουροὶ ὑπωρόφιοί τε κολοιοὶ\nἐρχόμενοι κατὰ γεῖσα τινάσσονται πτερύγεσσιν,\nἢ ἐπὶ κῦμα διώκει ἐρωδιὸς ὀξὺ λεληκώς.\nτῶν τοι μηδέν ἀπόβλητον πεφυλαγμένῳ ὕδωρ\nγινέσθω· μηδʼ εἴ κεν ἐπὶ πλέον ἠὲ πάροιθεν\nδάκνωσιν μυῖαι καὶ ἐφʼ αἵματος ἱμείρωνται,\nἢ λύχνοιο μύκητες ἀγείρωνται περὶ μύξαν\nνύκτα κατὰ σκοτίην· μηδʼ ἢν ὑπὸ χείματος ὥρην\nλύχνων ἄλλοτε μέν τε φάος κατά κόσμον ὀρώρῃ,\nἄλλοτε δʼ ἀΐσσωσιν ἄπο φλόγες ἠΰτε κοῦφαι\nπομφόλυγες, μηδʼ εἴ κεν ἐπʼ αὐτόφι μαρμαίρωσιν\nἀκτῖνες, μηδʼ ἢν θέρεος μέγα πεπταμένοιο\nνησαῖοι ὄρνιθες ἐπασσύτεροι φορέωνται.\nμηδὲ σύ γʼ ἢ χύτρης ἠὲ τρίποδος πυριβήτεω,\nσπινθῆρες ὅτʼ ἔωσι πέρι πλέονες, λελαθέσθαι·\nμηδὲ κατὰ σποδιὴν ὁπότʼ ἄνθρακος αἰθομένοιο\nλάμπηται πέρι σήματʼ ἐοικότα κεγχρείοισιν,\nἀλλʼ ἐπὶ καὶ τὰ δόκευε περισκοπέων ὑετοῖο.\nεἴ γε μὲν ἠερόεσσα παρὲξ ὄρεος μεγάλοιο\nπυθμένα τείνηται νεφέλη, ἄκραι δὲ κολῶναι\nφαίνωνται καθαραί, μάλα κεν τόθʼ ὑπεύδιος εἴης.\nεὔδιός κʼ εἴης καί ὅτε πλατέος παρὰ πόντου\nφαίνηται χθαμαλὴ νεφέλη, μηδʼ ὑψόθι κύρῃ,\nἀλλʼ αὐτοῦ πλαταμῶνι παραθλίβηται ὁμοίη.\nσκέπτεο δʼ εὔδιος μὲν ἐὼν ἐπὶ χείματι μᾶλλον,\nἐς δὲ γαληναίην χειμωνόθεν. εὖ δὲ μάλα χρὴ\nἐς Φάτνην ὁράᾳν, τὴν Καρκίνος ἀμφιελίσσει,\nπρῶτα καθαιρομένην πάσης ὑπένερθεν ὁμίχλης·\nκείνη γὰρ φθίνοντι καθαίρεται ἐν χειμῶνι.\nκαὶ φλόγες ἡσύχιαι λύχνων καὶ νυκτερίη γλαὺξ\nἥσυχον ἀείδουσα μαραινομένου χειμῶνος\nγινέσθω τοι σῆμα, καὶ ἥσυχα ποικίλλουσα\nὥρῃ ἐν ἑσπερίῃ κρώξῃ πολύφωνα κορώνη·\nκαὶ κόρακες μοῦνοι μὲν ἐρημαῖοι βοοῶντες\nδισσάκις, αὐτὰρ ἔπειτα μετʼ ἀθρόα κεκλήγοντες·\nπλειότεροι δʼ ἀγεληδόν, ἐπὴν κοίτοιο μέδωνται,\nφωνῆς ἔμπλειοι· χαίρειν κέ τις οἰίσσαιτο,\nοἷα τὰ μὲν βοόωσι λιγαινομένοισιν ὁμοῖα,\nπολλὰ δὲ δενδρείοιο περὶ φλόον, ἄλλοτʼ ἐπʼ αὐτοῦ,\nἧχί τε κείουσιν καὶ ὑπότροποι ἀπτερύονται.\nκαὶ δʼ ἄν που γέρανοι μαλακῆς προπάροιθε γαλήνης\nἀσφαλέως τανύσαιεν ἕνα δρόμον ἤλιθα πᾶσαι,\nοὐδὲ παλιρρόθιοί κεν ὑπεύδιοι φορέοιντο.\nἦμος δʼ ἀστερόθεν καθαρὸν φὰος ἀμβλύνηται,\nοὐδέ ποθεν νεφέλαι πεπιεσμέναι ἀντιόωσιν,\nοὐδέ ποθεν ζόφος ἄλλος ὑποτρέχῃ οὐδὲ σελήνη,\nἀλλὰ τά γʼ ἐξαπίνης αὕτως ἀμενηνὰ φέρωνται,\nμηκέτι τοι τόδε σῆμα γαληναίης ἐπικείσθω,\nἀλλʼ ἐπὶ χεῖμα δόκευε· καὶ ὁππότε ταὶ μὲν ἔωσιν\nαὐτῇ ἐνὶ χώρῃ νεφέλαι, ταὶ δʼ ἄλλαι ὑπʼ αὐταῖς\nταὶ μὲν ἀμειβόμεναι, ταὶ δʼ ἐξόπιθεν φορέωνται.\nκαὶ χῆνες κλαγγηδὸν ἐπειγόμεναι βρωμοῖο\nχειμῶνος μέγα σῆμα, καὶ ἐννεάγηρα κορώνη\nνύκτερον ἀείδουσα, καὶ ὀψὲ βοῶντε κολοιοί,\nκαὶ σπίνος ἠῶα σπίζων, καὶ ὄρνεα πάντα\nἐκ πελάγους φεύγοντα, καὶ ὀρχίλος ἢ καὶ ἐριθεὺς\nδύνων ἐς κοίλας ὀχεάς, καὶ φῦλα κολοιῶν\nἐκ νομοῦ ἐρχόμενα τραφεροῦ ἐπὶ ὄψιον αὖλιν.\nοὐδʼ ἂν ἐπιξουθαὶ μεγάλου χειμῶνος ἰόντος\nπρόσσω ποιήσαιντο νομὸν κηροῖο μέλισσαι,\nἀλλʼ αὐτοῦ μέλιτός τε καὶ ἔργων εἱλίσσονται·\nοὐδʼ ὑψοῦ γεράνων μακραὶ στίχες αὐτὰ κέλευθα\nτείνονται, στροφάδες δὲ παλιμπετὲς ἀπονέονται.\nμηδʼ, ὅτε νηνεμίῃ κεν ἀράχνια λεπτὰ φέρητἁ??ʼ,\nκαὶ φλόγες αἰθύσσωσι μαραινόμεναι λύχνοιο,\nἢ πῦρ αὔηται σπουδῇ καὶ ὑπεύδια λύχνα,\nπιστεύειν χειμῶνι. τί τοι λέγω ὅσσα πέλονται\nσήματʼ ἐπʼ ἀνθρώπους; δὴ γὰρ καὶ ἀεικέϊ τέθρῃ\nαὐτοῦ πηγνυμένῃ νιφετοῦ ἐπιτεκμήραιο,\nκαὶ λύχνῳ χιόνος, κέγχροις ὅτʼ ἐοικότα πάντη\nκύκλῳ σήματʼ ἔχει πυριλαμπέος έγγύθι μύξης,\nἄνθρακι δὲ ζώοντι χαλάζης, ὁππότε λαμπρὸς\nαὐτὸς ἐείδηται, μέσσῳ δέ οἱ ἠΰτε λεπρὴ\nφαίνηται νεφέλη, πυρὸς ἔνδοθεν αἰθομένοιο.\nπρῖνοι δʼ αὖ καρποῖο καταχθέες οὐδὲ μέλαιναι\nσχῖνοι ἀπείρητοι· πάντη δέ τε πολλὸς ἀλωεὺς\nαἰεὶ παπταίνει, μή οἱ θέρος ἐκ χερὸς ἔρρῃ.\nπρῖνοι μὲν θαμινῆς ἀκύλου κατὰ μέτρον ἔχουσαι\nχειμῶνός κε λέγοιεν ἐπὶ πλέον ἰσχύσοντος.\nμὴ μὲν ἄδην ἔκπαγλα περιβρίθοιεν ἁπάντη,\nτηλοτέρω δʼ αὐχμοῖο συνασταχύοιεν ἄρουραι.\nτριπλόα δὲ σχῖνος κυέει, τρισσαὶ δέ οἱ αὖξαι\nγίνονται καρποῖο, φέρει δέ τε σήμαθʼ ἑκάστη\nἑξείης ἀρότῳ. καὶ γάρ τʼ ἀροτήσιον ὥρην\nτριπλόα μείρονται, μέσσην καὶ ἐπʼ ἀμφότερʼ ἄκρα·\nπρῶτος μὲν πρώτην ἄροσιν, μέσσος δέ τε μέσσην\nκαρπὸς ἀπαγγέλλει, πυμάτην γε μὲν ἔσχατος ἄλλων.\nὅντινα γὰρ κάλλιστα λοχαίη σχῖνος ἄρηται,\nκείνῳ γʼ ἐξ ἄλλων ἄροσις πολυλήϊος εἴη,\nτῷ δέ γʼ ἀφαυροτάτῳ ὀλίγη, μέσσῳ δέ τε μέσση.\nαὕτως δʼ ἀνθέρικος τριχθὰ σκίλλης ὑπερανθεῖ\nσήματʼ ἐπιφράσσασθαι ὁμοιίου ἀμητοῖο.\nὅσσα δʼ ἐνὶ σχίνου ἀροτὴρ ἐφράσσατο καρπῷ,\nτόσσα δὲ καὶ σκίλλης τεκμαίρεται ἄνθεϊ λευκῷ.\nαὐτὰρ ὅτε σφῆκες μετοπωρινὸν ἤλιθα πολλοὶ\nπάντη βεβρίθωσι, καὶ ἑσπαρίων προπάροιθεν\nπληϊάδων εἴποι τις ἐπερχόμενον χειμῶνα,\nοἷος ἐπὶ σφήκεσσιν ἑλίσσεται αὐτίκα δῖνος.\nθήλειαι δὲ σύες, θήλεια δὲ μῆλα καὶ αἶγες\nὁππότʼ ἀναστρωφῶσιν ὀχῆς, τὰ δέ γʼ ἄρσενα πάντα\nδεξάμεναι πάλιν αὖτις ἀναβλήδην ὀχέωνται,\nαὕτως κε σφήκεσσι μέγαν χειμῶνα λέγοιεν.\nὀψὲ δὲ μισγομένων αἰγῶν μήλων τε συῶν τε\nχαίρει ἄνολβος ἀνήρ, ὅ οἱ οὐ μάλα θαλπιόωντι\nεὔδιον φαίνουσι βιβαιόμεναι ἐνιαυτόν.\nχαίρει καὶ γεράνων ἀγέλαις ὡραῖος ἀροτρεὺς\nὥριον ἐρχομέναις, ὁ δʼ ἀώριος αὐτίκα μᾶλλον·\nαὕτως γὰρ χειμῶνες ἐπέρχονται γεράνοισιν·\nπρώϊα μὲν καὶ μᾶλλον ὁμιλαδὸν ἐρχομένῃσιν\nπρώιον· αὐτὰρ ὅτʼ ὀψὲ καὶ οὐκ ἀγεληδὰ φανεῖσαι\nπλειότερον φορέονται ἐπὶ χρόνον οὐδʼ ἅμα πολλαί,\nἀμβολίῃ χειμῶνος ὀφέλλεται ὕστερα ἔργα.\nεἰ δὲ βόες καὶ μῆλα μετὰ βρίθουσαν ὀπώρην\nγαῖαν ἀρύσσωσιν, κεφαλὰς δʼ ἀνέμοιο βορῆος\nἀντία τείνωσιν, μάλα κεν τότε χείμερον αὐταὶ\nΠληϊάδες χειμῶνα κατερχόμεναι φορέοιεν.\nμὴ δὲ λίην ὀρύχοιεν· ἐπεὶ μέγας οὐ κατὰ κόσμον\nγίνεται οὔτε φυτοῖς χειμὼν φίλος οὔτʼ ἀρότοισιν.\nἀλλὰ χιὼν εἴη πολλὴ μεγάλαις ἐν ἀρούραις,\nμήπω κεκριμένῃ μηδὲ βλωθρῇ ἐπὶ ποίῃ,\nὄφρα τις εὐεστοῖ χαίρῃ ποτιδέγμενος ἀνήρ.\nοἱ δʼ εἶεν καθύπερθεν ἐοικότες ἀστέρες αἰεί·\nμηδʼ εἷς μήτε δύω μήτε πλέονες κομόωντες·\nπολλοὶ γὰρ κομόωσιν ἐπʼ αὐχμηρῷ ἐνιαυτῷ.\nοὐδὲ μὲν ὀρνίθων ἀγέλαις ἠπειρόθεν ἀνήρ,\nἐκ νήσων ὅτε πολλαἰ ἐπιπλήσσωσιν ἀρούραις,\nἐρχομένου θέρεος χαίρει· περιδείδιε δʼ αἰνῶς\nἀμητῷ, μή οἱ κενεὸς καὶ ἀχύρμιος ἔλθῃ\nαὐχμῷ ἀνιηθείς. χαίρει δέ που αἰπόλος ἀνὴρ\nαὐταῖς ὀρνίθεσσιν, ἐπὴν κατὰ μέτρον ἴωσιν,\nἐλπόμενος μετέπειτα πολυγλαγέος ἐνιαυτοῦ.\nοὕτω γὰρ μογεροὶ καὶ ἀλήμονες ἄλλοθεν ἄλλοι\nζώομεν ἄνθρωποι. τὰ δὲ πὰρ ποσὶ πάντες ἑτοῖμοι\nσήματʼ ἐπιγνῶναι καὶ ἐσαυτίκα ποιήσασθαι.\nἈρνάσι μὲν χειμῶνας ἐτεκμήραντο νομῆες,\nἐς νομὸν ὁππότε μᾶλλον ἐπειγόμενοι τροχόωσιν,\nἄλλοι δʼ ἐξ ἀγέλης κριοί, ἄλλοι δὲ καὶ ἀμνοὶ\nεἰνόδιοι παίζωσιν ἐρειδόμενοι κεράεσσιν·\nἢ ὁπότʼ ἄλλοθεν ἄλλοι ἀναπλήσσωσι πόδεσσιν\nτέτρασιν οἱ κοῦφοι, κεραοί γε μὲν ἀμφοτέροισιν·\nἢ καὶ ὅτʼ ἐξ ἀγἐλης ἀεκούσια κινήσωσιν\nδείελον εἰσελάοντες ὅμως, τὰ δὲ πάντοθι ποίης\nδάκνωσιν πυκινῇσι κελευόμενα λιθάκεσσιν.\nἐκ δὲ βοῶν ἐπύθοντʼ ἀρόται καὶ βουκόλοι ἄνδρες\nκινυμένου χειμῶνος· ἐπεὶ βόες ὁππότε χηλὰς\nγλώσσῃ ὑπωμαίοιο ποδὸς περιλιχμήσωνται,\nἢ κοίτῳ πλευρὰς ἐπὶ δεξιτερὰς τανύσωνται,\nἀμβολίην ἀρότοιο γέρων ἐπιέλπετʼ ἀροτρεύς.\nοὐδʼ ὅτε μυκηθμοῖο περίπλειοι ἀγέρωνται\nἐρχόμεναι σταθμόνδε βόες βουλύσιον ὥρην,\nσκυθραὶ λειμῶνος πόριες καὶ βουβοσίοιο\nαὐτίκα τεκμαίρονται ἀχείμεροι ἐμπλήσεσθαι.\nοὐδʼ αἶγες πρίνοιο περισπεύδουσαι ἀκάνθαις\nεὔδιοι, οὐδὲ σύες φορυτῷ ἐπιμαργαίνουσαι.\nκαὶ λύκος ὁππότε μακρὰ μονόλυκος ὠρύηται,\nἢ ὅγʼ ἀροτρήων ὀλίγον πεφυλαγμένος ἀνδρῶν\nἔργα κατέρχηται, σκέπαος χατέοντι ἐοικώς,\nἐγγύθεν ἀνθρώπων, ἵνα οἱ λέχος αὐτόθεν εἴη,\nτρὶς περιτελλομένης ἠοῦς χειμῶνα δοκεύειν.\nοὕτω καὶ προτέροις ἐπὶ σήμασι τεκμήραιο\nἐσσομένων ἀνέμων ἢ χείματος ἢ ὑετοῖο,\nαὐτὴν ἢ μετὰ τὴν ἢ καὶ τριτάτην ἔτʼ ἐς ἠῶ.\nἀλλὰ γὰρ οὐδὲ μύες, τετριγότες εἴ ποτε μᾶλλον\nεὔδιοι ἐσκίρτησαν ἐοικότες ὀρχηθμοῖσιν,\nἄσκεπτοι ἐγένοντο παλαιοτέροις ἀνθρώποις·\nοὐδὲ κύνες· καὶ γάρ τε κύων ὠρύξατο ποσσὶν\nἀμφοτέροις χειμῶνος ἐπερχομένοιο δοκεύων,\nκαὶ κεῖνοι χειμῶνα μύες τότε μαντεύονται.\nκαὶ μὴν ἐξ ὕδατος καὶ καρκίνος ᾤχετο χέρσον,\nχειμῶνος μέλλοντος ἐπαΐσσεσθαι ὁδοῖο.\nκαὶ μύες ἡμέριοι ποσσὶ στιβάδα στρωφῶντες\nκοίτης ἱμείρονται, ὅτʼ ὄμβρου σήματα φαίνοι.\nτῶν μηδὲν κατόνοσσο· καλὸν δʼ ἐπὶ σήματι σῆμα\nσκέπτεσθαι· μᾶλλον δὲ δυοῖν εἰς ταὐτὸν ἰόντων\nἐλπωρὴ τελέθοι, τριτάτῳ δέ κε θαρσήσειας.\nαἰεὶ δʼ ἂν παριόντος ἀριθμοίης ἐνιαυτοῦ\nσήματα, συμβάλλων εἴ που καὶ ἐπʼ ἀστέρι τοίη\nἠὼς ἀντέλλοντι φαείνεται ἢ κατιόντι,\nὁπποίην καὶ σῆμα λέγοι, μάλα δʼ ἄρκιον εἴη\nφράζεσθαι φθίνοντος ἐφισταμένοιό τε μηνὸς\nτετράδας ἀμφοτέρας· αἱ γάρ τʼ ἄμυδις συνιόντων\nμηνῶν πείρατʼ ἔχουσιν, ὅτε σφαλερώτερος αἰθὴρ\nὀκτὼ νυξὶ πέλει, χήτει χαροποῖο σελήνης.\nτῶν ἄμυδις πάντων ἐσκεμμένος εἰς ἐνιαυτὸν\nοὐδέποτε σχεδίως κεν ἐπʼ αἰθέρι τεκμήραιο.\n"};
