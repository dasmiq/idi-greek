var sequence = {"name":"Heliodorus of Emesa. Aethiopica","data":"Ἡμέρας ἄρτι διαγελώσης καὶ ἡλίου τὰς ἀκρωρείας\nκαταυγάζοντος ἄνδρες ἐν ὅπλοις λῃστρικοῖς ὄρους ὑπερκύψαντες,\nὃ δὴ κατ̓ ἐκβολὰς τοῦ Νείλου καὶ στόμα\nτὸ καλούμενον Ἡρακλεωτικὸν, ὑπερτείνει, μικρὸν ἐπιστάντες\nτὴν ὑποκειμένην θάλατταν ὀφθαλμοῖς ἐπήρχοντο,\nκαὶ τῷ πελάγει τὰς ὄψεις τὸ πρῶτον ἐπαφέντες,\nὡς οὐδὲν ἄγρας λῃστρικῆς ἐπηγγέλλετο μὴ πλεόμενον,\nἐπὶ τὸν πλησίον αἰγιαλὸν τῇ θέᾳ κατήγοντο. καὶ ἦν\nτὰ ἐν αὐτῷ τοιάδε. ὁλκὰς ἀπὸ πρυμνησίων ὥρμει, τῶν,\nμὲν ἐμπλεόντων χηρεύουσα φόρτου δὲ πλήθουσα. καὶ\nτοῦτο παρῆν συμβάλλειν καὶ τοῖς πόρρωθεν: τὸ γὰρ\nἄχθος ἄχρι καὶ ἐπὶ τρίτον ζωστῆρα τῆς νεὼς τὸ ὕδωρ\nἀνέθλιβεν. ὁ δὲ αἰγιαλός, μεστὰ πάντα σωμάτων νεοσφαγῶν,\nτῶν μὲν ἄρδην ἀπολωλότων τῶν δὲ ἡμιθνήτων\nκαὶ μέρεσι τῶν σωμάτων ἔτι σπαιρόντων, ἄρτι πεπαῦσθαι\nτὸν πόλεμον κατηγορούντων. ἦν δὲ οὐ πολέμου\nκαθαροῦ τὰ φαινόμενα σύμβολα, ἀλλ̓ ἀναμέμικτο καὶ\nεὐωχίας οὐκ εὐτυχοῦς ἀλλ̓ εἰς τοῦτο ληξάσης ἐλεεινὰ\nλείψανα, τράπεζαι τῶν ἐδεσμάτων ἔτι πλήθουσαι, καὶ\nἄλλαι πρὸς τῇ γῇ τῶν κειμένων ἐν χερσίν, ἀνθ̓ ὅπλων\nἐνίοις παρὰ τὴν μάχην γεγενημέναι: ὁ γὰρ πόλεμος ἐσχεδίαστο.\nἕτεραι δὲ ἄλλους ἔκρυπτον, ὡς ᾤοντο, ὑπελθόντας.\nκρατῆρες ἀνατετραμμένοι, καὶ χειρῶν ἔνιοι\nτῶν ἐσχηκότων ἀπορρέοντες, τῶν μὲν πινόντων τῶν δὲ\nἀντὶ λίθων κεχρημένων: τὸ γὰρ αἰφνίδιον τοῦ κακοῦ\nτὰς χρείας ἐκαινοτόμει καὶ βέλεσι κεχρῆσθαι τοῖς ἐκπώμασιν\nἐδίδασκεν. ἔκειντο δὲ ὃ μὲν πελέκει τετρωμένος,\n\n\nὃ δὲ κάχληκι βεβλημένος αὐτόθεν ἀπὸ τῆς ῥαχίας πεπορισμένῳ,\nἕτερος ξύλῳ κατεαγώς, ὃ δὲ δαλῷ κατάφλεκτος,\nκαὶ ἄλλος ἄλλως, οἱ δὲ πλεῖστοι βελῶν ἔργον καὶ\nτοξείας γεγενημένοι. καὶ μυρίον εἶδος ὁ δαίμων ἐπὶ μικροῦ\nτοῦ χωρίου διεσκεύασεν, οἶνον αἵματι μιάνας καὶ\nσυμποσίοις πόλεμον ἐπιστήσας, φόνους καὶ πότους,\nσπονδὰς καὶ σφαγὰς ἐπισυνάψας, καὶ τοιοῦτον θέατρον\nλῃσταῖς Αἰγυπτίοις ἐπιδείξας. οἳ γὰρ δὴ κατὰ τὸ ὄρος\nθεωροὺς ἑαυτοὺς τῶνδε καθίσαντες οὐδὲ συνιέναι τὴν\nσκηνὴν ἐδύναντο, τοὺς μὲν ἑαλωκότας ἔχοντες, οὐδαμοῦ\nδὲ τοὺς κεκρατηκότας ὁρῶντες, καὶ τὴν μὲν νίκην λαμπρὰν\nτὰ λάφυρα δὲ ἀσκύλευτα, καὶ τὴν ναῦν μόνην,\nἀνδρῶν μὲν ἔρημον, τἆλλα δὲ ἄσυλον ὥσπερ ὑπὸ πολλῶν\nφρουρουμένην καὶ ὥσπερ ἐν εἰρήνῃ σαλεύουσαν.\nἀλλὰ καίπερ τὸ γεγονὸς ὅ τι ποτέ ἐστιν ἀποροῦντες, εἰς\nτὸ κέρδος ἔβλεπον καὶ τὴν λείαν. ἑαυτοὺς οὖν νικητὰς\nἀποδείξαντες ὥρμησαν.\nἤδη δὲ αὐτοῖς κεκινηκόσιν ἄπωθεν μικρὸν τῆς νεὼς\nκαὶ τῶν κειμένων θέαμα προσπίπτει τῶν προτέρων\nἀπορώτερον. κόρη καθῆστο ἐπὶ πέτρας, ἀμήχανόν τι\nκάλλος, καὶ θεὸς εἶναι ἀναπείθουσα, τοῖς μὲν παροῦσι\nπεριαλγοῦσα, φρονήματος δὲ εὐγενοῦς ἔτι πνέουσα.\nδάφνῃ τὴν κεφαλὴν ἔστεπτο, καὶ φαρέτραν τῶν ὤμων\nἐξῆπτο, καὶ τῷ λαιῷ βραχίονι τὸ τόξον ὑπεστήρικτο: ἡ\nλοιπὴ δὲ χεὶρ ἀφροντίστως ἀπῃωρεῖτο. μηρῷ δὲ τῷ δεξιῷ\nτὸν ἀγκῶνα θατέρας χειρὸς ἐφεδράζουσα, καὶ τοῖς\nδακτύλοις τὴν παρειὰν ἐπιτρέψασα, κάτω νεύουσα καί\nτινα προκείμενον ἔφηβον περισκοποῦσα τὴν κεφαλὴν\nἀνεῖχεν. ὃ δὲ τραύμασι μὲν κατῄκιστο, καὶ μικρὸν ἀναφέρειν\nὥσπερ ἐκ βαθέος ὕπνου τοῦ παῤ ὀλίγον θανάτου\nκατεφαίνετο, ἤνθει δὲ καὶ ἐν τούτοις ἀνδρείῳ τῷ\nκάλλει, καὶ ἡ παρειὰ καταρρέοντι τῷ αἵματι φοινιττομένη\n\n\nλευκότητι πλέον ἀντέλαμπεν. ὀφθαλμοὺς δὲ ἐκείνου\nοἱ μὲν πόνοι κατέσπων, ἡ δὲ ὄψις τῆς κόρης ἐφ̓\nἑαυτὴν ἀνεῖλκε, καὶ τοῦτο ὁρᾶν αὐτοὺς ἠνάγκαζεν, ὅτι\nἐκείνην ἑώρων. ὡς δὲ πνεῦμα συλλεξάμενος καὶ βύθιόν\nτι ἀσθμήνας λεπτὸν ὑπεφθέγξατο, καὶ ὦ γλυκεῖα ἔφη,\nσώζῃ μοι ὡς ἀληθῶς, ἢ γέγονας καὶ αὐτὴ τοῦ πολέμου\nπάρεργον, οὐκ ἀνέχῃ δὲ ὅμως οὐδὲ μετὰ θάνατον ἀποστατεῖν\nἡμῶν, ἀλλὰ φάσμα τὸ σὸν καὶ ψυχὴ τὰς ἐμὰς\nπεριέπει τύχας; ἐν σοί, ἔφη, τὰ ἐμά, ἡ κόρη, σώζεσθαί\nτε καὶ μή. τοῦτο γοῦν, ὁρᾷς; δείξασα ἐπὶ τῶν γονάτων\nξίφος, εἰς δεῦρο ἤργησεν ὑπὸ τῆς σῆς ἀναπνοῆς ἐπεχόμενον.\nκαὶ ἅμα λέγουσα ἣ μὲν τῆς πέτρας ἀνέθορεν,\nοἳ δὲ ἐπὶ τοῦ ὄρους ὑπὸ θαύματος ἅμα καὶ ἐκπλήξεως,\nὥσπερ ὑπὸ πρηστῆρος τῆς ὄψεως βληθέντες, ἄλλος ἄλλον\nὑπεδύετο θάμνον: μεῖζον γάρ τι καὶ θειότερον αὐτοῖς\nὀρθωθεῖσα ἔδοξε, τῶν μὲν βελῶν τῇ ἀθρόᾳ κινήσει\nκλαγξάντων, χρυσοϋφοῦς δὲ τῆς ἐσθῆτος πρὸς τὸν ἥλιον\nἀνταυγαζούσης, καὶ τῆς κόμης ὑπὸ τῷ στεφάνῳ βακχεῖον\nσοβουμένης καὶ τοῖς νώτοις πλεῖστον ὅσον ἐπιτρεχούσης.\nτοὺς μὲν ταῦτα ἐξεδειμάτου, καὶ πλέον τῶν\nὁρωμένων ἡ τῶν γενομένων ἄγνοια. οἳ μὲν γὰρ θεόν\nτινα ἔλεγον, καὶ θεὸν Ἄρτεμιν ἢ τὴν ἐγχώριον Ἶσιν, οἳ\nδὲ ἱέρειαν ὑπό του θεῶν ἐκμεμηνυῖαν καὶ τὸν ὁρώμενον\nπολὺν φόνον ἐργασαμένην. καὶ οἳ μὲν ταῦτα ἐγίνωσκον,\nτὰ ὄντα δὲ οὔπω ἐγίνωσκον: ἣ δὲ ἀθρόον κατενεχθεῖσα\nἐπὶ τὸν νεανίαν, καὶ πανταχόθεν αὐτῷ περιχυθεῖσα,\nἐδάκρυεν ἐφίλει κατέματτεν ἀνῴμωζεν, ἠπίστει\nκατέχουσα. ταῦτα ὁρῶντες οἱ Αἰγύπτιοι πρὸς ἑτέρας\nἐννοίας τὴν γνώμην μετέβαλον, καὶ ποῦ ταῦτα ἄν\nεἴη θεοῦ τὰ ἔργα; λέγοντες, ποῦ δ̓ ἂν νεκρὸν σῶμα φιλοίη\nδαίμων οὕτω περιπαθῶς; τολμᾶν ἑαυτοῖς παρεκελεύοντο,\nκαὶ πορευθέντες ἐγγύθεν λαμβάνειν τὴν\n\n\nτῶν ἀληθῶν γνῶσιν. ἀναλαβόντες οὖν ἑαυτοὺς καταθέουσι\nκαὶ τὴν κόρην ἔτι πρὸς τοῖς τραύμασιν οὖσαν\nτοῦ νεανίου καταλαμβάνουσι. καὶ ἐπιστάντες ὄπισθεν\nεἶχον ἑαυτούς, οὔτε τι λέγειν οὔτε τι πράττειν ἀποθαρροῦντες.\nκτύπου δὲ περιηχήσαντος, καὶ τῆς ἐξ αὐτῶν\nσκιᾶς τοῖς ὀφθαλμοῖς παρεμπεσούσης, ἀνένευσεν ἡ κόρη,\nκαὶ ἰδοῦσα αὖθις ἐπένευσε, πρὸς μὲν τὸ ἄηθες τῆς\nχροιᾶς καὶ τὸ λῃστρικὸν τῆς ὄψεως ἐν ὅπλοις δεικνυμένης\nοὐδὲ κατὰ μικρὸν ἐκπλαγεῖσα, πρὸς δὲ τὴν θεραπείαν\nτοῦ κειμένου πᾶσαν ἑαυτὴν τρέψασα. οὕτως ἄρα\nπόθος ἀκριβὴς καὶ ἔρως ἀκραιφνὴς τῶν μὲν ἔξωθεν\nπροσπιπτόντων ἀλγεινῶν τε καὶ ἡδέων πάντων ὑπερφρονεῖ,\nπρὸς ἓν δὲ τὸ φιλούμενον καὶ ὁρᾶν καὶ συννεύειν\nτὸ φρόνημα καταναγκάζει.\nὡς δὲ παραμείψαντες οἱ λῃσταὶ κατὰ πρόσωπον\nἔστησαν καί τι καὶ μέλλειν ἐπιχειρεῖν ἐῴκεσαν, αὖθις\nἡ παῖς ἀνένευσε, καὶ μέλανας ἰδοῦσα τὴν χροιὰν καὶ τὴν\nὄψιν αὐχμηρούς, εἰ μὲν εἴδωλα τῶν κειμένων ἐστέ, φησίν,\nοὐκ ἐν δίκῃ παρενοχλεῖτε ἡμῖν: οἱ μὲν γὰρ πλεῖστοι\nχερσὶ ταῖς ἀλλήλων ἀνῄρησθε, ὅσοι δὲ πρὸς ἡμῶν,\nἀμύνης νόμῳ καὶ ἐκδικίας τῆς εἰς σωφροσύνην ὕβρεως\nπεπόνθατε. εἰ δέ τινες τῶν ζώντων ἐστέ, λῃστρικὸς μὲν\nὑμῖν, ὡς ἔοικεν, ὁ βίος, εἰς καιρὸν δὲ ἥκετε. λύσατε\nτῶν περιεστηκότων ἀλγεινῶν, φόνῳ τῷ καθ̓ ἡμῶν\nδρᾶμα τὸ περὶ ἡμᾶς καταστρέψαντες. ἣ μὲν ταῦτα ἐπετραγῴδει,\nοἳ δὲ οὐδὲν συνιέναι τῶν λεγομένων ἔχοντες\nτοὺς μὲν αὐτοῦ καταλείπουσιν, ἰσχυρὰν αὐτοῖς φυλακὴν\nτὴν ἀσθένειαν αὐτῶν ἐπιστήσαντες, ἐπὶ δὲ τὴν ναῦν\nὁρμήσαντες τὸν φόρτον ἐξήντλουν, τῶν μὲν ἄλλων\nὑπερορῶντες ʽπολλὰ δὲ ἦν καὶ ποικίλἀ, χρυσοῦ δὲ καὶ\nἀργύρου καὶ λίθων πολυτίμων καὶ σηρικῆς ἐσθῆτος,\nὅση δύναμις ἑκάστοις, ἐκφοροῦντες. ἐπεὶ δὲ ἅλις ἔχειν\n\n\nἐδόκει, καὶ τοσαῦτα ἦν ὡς καὶ λῃστρικὴν κορέσαι πλεονεξίαν,\nτὴν λείαν ἐπὶ τὸν αἰγιαλὸν καταθέντες εἰς φορτία\nκαὶ μοίρας κατενέμοντο, οὐ πρὸς τὴν ἑκάστου τῶν\nληφθέντων ἀξίαν ἀλλὰ πρὸς τὸ ἴσον βάρος τὴν νέμησιν\nποιούμενοι. τὰ δὲ περὶ τὴν κόρην καὶ τὸν νεανίαν\nτὰ δὲ περὶ τὴν κόρην καὶ τὸν νεανίαν\nἐν δευτέροις πράξειν ἔμελλον.\nκἀν τούτῳ πλῆθος ἕτερον ἐφίσταται λῃστρικόν, ἱππέων\nδύω τοῦ τάγματος ἡγουμένων. ὅπερ ὡς εἶδον οἱ\nπρότεροι, οὔτε χεῖρας ἀνταράμενοι οὔτε τι τῶν σύλων\nἀπενεγκάμενοι, τοῦ μὴ ἐπιδιωχθῆναι ἕνεκεν, ὡς δρόμου\nεἶχον ἔφευγον, αὐτοὶ μὲν εἰς δέκα τὸν ἀριθμὸν ὄντες,\nτρὶς δὲ τοσούτους τοὺς ἐπελθόντας θεασάμενοι.\nκαὶ οἱ μὲν ἀμφὶ τὴν κόρην δεύτερον ἤδη ἡλίσκοντο,\nοὐδέπω ληφθέντες: οἱ δὲ λῃσταί, πρὸς τὴν διαρπαγὴν\nκαὶ ταῦτα σπεύδοντες, ὑπὸ τῆς τῶν ὁρωμένων ἀγνοίας\nἅμα καὶ ἐκπλήξεως τέως ἀνεστέλλοντο. τοὺς μὲν γὰρ\nπολλοὺς φόνους ὑπὸ τῶν προτέρων γεγενῆσθαι λῃστῶν\nεἴκαζον, τὴν κόρην δὲ ὁρῶντες ἐν ξένῃ καὶ περιβλέπτῳ\nτῇ στολῇ, καὶ τῶν μὲν προσπιπτόντων φοβερῶν ὡς ἂν\nμηδὲ γινομένων ὑπερορῶσαν, ὅλην δὲ τοῦ νεανίου πρὸς\nτοῖς τραύμασιν οὖσαν καὶ ὡς ἴδιον τὸ ἐκείνου πάθος\nἀλγοῦσαν, τὴν μὲν τοῦ κάλλους καὶ τοῦ φρονήματος\nἐθαύμαζον, τὸν δὲ καὶ τραυματίαν ἐξεπλήττοντο: τοιοῦτος\nτὴν μορφὴν καὶ τοσοῦτος τὸ μέγεθος ἔκειτο, κατὰ\nμικρὸν ἤδη πως ἀνειληφὼς ἑαυτὸν καὶ πρὸς τὸ σύνηθες\nβλέμμα ἀποκαθιστάμενος.\nὄψε δὴ οὖν ποτὲ πλησιάσας ὁ λῄσταρχος ἐπιβάλλει\nτε τῇ κόρῃ τὴν χεῖρα, καὶ ἀνίστασθαί τε καὶ ἕπεσθαι\nἐκέλευεν. ἣ δὲ τῶν μὲν λεγομένων οὐδὲν συνιεῖσα, τὸ\nδὲ προσταττόμενον συμβάλλουσα, συνεφείλκετο τὸν\nνεανίσκον οὐδὲ αὐτὸν μεθιέντα, καὶ τὸ ξίφος ἐπιφέρουσα\nτοῖς στέρνοις ἑαυτὴν ἀποσφάξειν ἠπείλει, εἰ μὴ\n\n\nἀμφοτέρους ἄγοιεν. συνεὶς οὖν ὁ λῄσταρχος τὸ μέν τι\nτοῖς λεγομένοις, πλέον δέ τοῖς νεύμασι, καὶ ἅμα συνεργὸν\nἕξειν εἰς τὰ μέγιστα τὸν νεανίαν, εἰ περισωθείη,\nπροσδοκήσας, καταβιβάσας τόν τε ὑπασπιστὴν καὶ ἑαυτὸν\nτῶν ἵππων ἀνατίθεται τοὺς αἰχμαλώτους, τοὺς μὲν\nἄλλους τὰ λάφυρα συσκευασαμένους ἕπεσθαι προστάξας,\nαὐτὸς δὲ ἐκ ποδὸς παραθέων καὶ προσανέχων, εἴ\nποί τις αὐτῶν περιτρέποιτο. καὶ ἦν δόξης οὐκ ἐκτὸς τὸ\nγινόμενον: δουλεύειν ὁ ἄρχων ἐφαίνετο, καὶ ὑπηρετεῖσθαι\nὁ κρατῶν τοῖς ἑαλωκόσιν ᾑρεῖτο, οὕτως εὐγενείας\nἔμφασις καὶ κάλλους ὄψις καὶ λῃστρικὸν ἦθος\nοἶδεν ὑποτάττειν, καὶ κρατεῖν καὶ τῶν αὐχμηροτέρων\nδύναται.\nπαραμείψαντες οὖν ὅσον δύο στάδια τὸν αἰγιαλόν,\nἐκτραπέντες εὐθὺ τοῦ ὄρους πρὸς τὰ ὄρθια ἐχώρουν,\nτὴν θάλατταν ἐν δεξιᾷ ποιησάμενοι, καὶ ὑπερβάντες\nχαλεπῶς τὰς ἀκρωρείας ἐπί τινα λίμνην κατὰ θατέραν\nτοῦ ὄρους πλευρὰν ὑποτείνουσαν ἠπείγοντο. ἦν δὲ\nτοιάδε τις. Βουκόλια μὲν σύμπας κέκληται πρὸς Αἰγυπτίων\nὁ τόπος, ἔστι δὲ κοιλὰς τῆς αὐτόθι γῆς, τοῦ Νείλου\nὑπερεκχύσεις τινὰς ὑποδεχομένη καὶ λίμνη γινομένη,\nτὸ μὲν κατὰ μέσου βάθος ἄπειρος, ἐπὶ δὲ τὰς\nἄκρας εἰς ἕλος ἀποτελευτῶσα: ὃ γὰρ ταῖς θαλάτταις\nαἰγιαλοί, τοῦτο ταῖς λίμναις τὰ ἕλη γίνεται. ἐν δὴ τούτοις\nὅσον Αἰγυπτίων λῃστρικὸν πολιτεύεται. ὃ μὲν ἐπὶ\nγῆς ὀλίγης, εἴ πῄ τις ὑπερέχει τοῦ ὕδατος, καλύβην πηξάμενος,\nὃ δὲ ἐπὶ σκάφους βιοτεύει, πορθμεῖον τὸ αὐτὸ\nκαὶ οἰκητήριον ἔχων. ἐπ̓ αὐτοῦ μὲν αὐτοῖς αἱ γυναῖκες\nἐριθεύουσιν, ἐπ̓ αὐτοῦ δὲ ἀποτίκτουσιν. ἐπὰν δὲ γένοιτο\nπαιδίον, τὰ μὲν πρῶτα τῷ μητρῴῳ γάλακτι, τὰ δὲ\nἀπὸ τούτου τοῖς ἀπὸ τῆς λίμνης ἰχθύσι πρὸς ἥλιον\nὀπτωμένοις ἐκτρέφει. ἕρπειν δὲ ὀρεγόμενον εἰ αἴσθοιτο,\n\n\nἱμάντα τῶν σφυρῶν ἐξάψας, ὅσον ἐπ̓ ἄκρου τοῦ σκάφους\nἢ τῆς καλιᾶς προβαίνειν ἐπέτρεψε, καινόν τινα\nχειραγωγὸν αὐτῷ τὸν δεσμὸν τοῦ ποδὸς ἐπιστήσας.\nκαί\nπού τις βουκόλος ἀνὴρ ἐτέχθη τε ἐν τῇ λίμνῃ καὶ τροφὸν\nἔσχε ταύτην, καὶ πατρίδα τὴν λίμνην ἐνόμισεν.\nἱκανὴ δὲ φρούριον ἰσχυρὸν εἶναι λῃσταῖς. διὸ καὶ συρρεῖ\nἐπ̓ αὐτὴν ὁ τοιοῦτος βίος, τῷ μὲν ὕδατι πάντες ὅσα\nτείχει χρώμενοι, τὸν δὲ πολὺν κατὰ τὸ ἕλος κάλαμον\nἀντὶ χαρακώματος προβεβλημένοι: σκολιὰς γάρ τινας\nἀτραποὺς τεμόμενοι καὶ πολλοῖς ἑλιγμοῖς πεπλανημένας,\nκαὶ σφίσι μὲν διὰ τὴν γνῶσιν ῥᾴστους τοῖς δ̓ ἄλλοις\nἀπόρους τοὺς διέκπλους κατασκευάσαντες, μέγιστον\nὀχύρωμα πρὸς τὸ μὴ ἄν τι παθεῖν ἐξ ἐπιδρομῆς\nἐμηχανήσαντο.\nκαὶ τὰ μὲν κατὰ τὴν λίμνην καὶ τοὺς ἐνοικοῦντας\nαὐτῇ βουκόλους ὧδέ πως ἔχει: ἤδη δὲ ἡλίου πρὸς δυσμὰς\nἰόντος ἀφικνοῦνται ἐπ̓ αὐτὴν οἱ ἀμφὶ τὸν λῄσταρχον.\nκαὶ οἳ μὲν τῶν τε ἵππων ἀπεβίβαζον τοὺς νέους,\nκαὶ τὴν λείαν ἐνετίθεντο τοῖς σκάφεσιν: ὁ δὲ πολὺς\nτῶν κατὰ χώραν μεινάντων λῃστῶν ὅμιλος, ἄλλος ἄλλοθεν\nτοῦ ἕλους ἐκδὺς ἀνεφαίνετο, καὶ συνέθεον καὶ τὸν\nλῄσταρχον οἱονεὶ βασιλέα τινὰ ἑαυτῶν προσαπαντῶντες\nὑπεδέχοντο. τῶν δὲ λαφύρων τὸ πλῆθος ὁρῶντες, καὶ\nτὸ κάλλος τῆς κόρης θεσπέσιόν τι χρῆμα περισκοποῦντες,\nἱερά τινα ἢ ναοὺς πολυχρύσους ἀποσεσυλῆσθαι\nπαρὰ τῶν ὁμοτέχνων ὑπελάμβανον, προσαφῃρῆσθαι δὲ\nκαὶ τὴν ἱέρειαν αὐτήν, ἢ καὶ αὐτὸ ἔμπνουν μετῆχθαι τὸ\nἄγαλμα διὰ τῆς κόρης ὑπ̓ ἀγροικίας εἴκαζον: καὶ πολλὰ\nτὸν λῄσταρχον τῆς ἀνδραγαθίας εὐφημοῦντες, ἐπὶ\nτὴν οἴκησιν αὐτοῦ παρέπεμπον. ἣ δὲ νησίδιον ἦν ἄπωθεν\nτῶν ἄλλων, εἰς καταγώγιον μόνῳ σὺν ὀλίγοις τοῖς\nπερὶ αὐτὸν ἀποτετμημένον. ἐνταῦθα ὡς κατήχθη, τοὺς\n\n\nμὲν πολλοὺς οἴκαδε ἀπιέναι προσέταττεν, εἰς τὴν ὑστεραίαν\nἅπαντας ἥκειν ὡς αὑτὸν ἐπιστείλας: αὐτὸς δὲ\nσὺν ὀλίγοις τοῖς εἰωθόσιν ὑπολειφθείς, καὶ δείπνου\nπρὸς βραχὺ τοῖς τ̓ ἄλλοις μεταδοὺς καὶ αὐτὸς μεταλαβών,\nτοὺς μὲν νέους Ἕλληνί τινι παραδίδωσι νεανίσκῳ,\nοὐ πρὸ πολλοῦ παῤ αὐτοῖς αἰχμαλώτῳ γεγονότι, τοῦ\nδιαλέγεσθαι ἕνεκεν, καλύβην τῆς ἑαυτοῦ πλησίον ἀποκληρώσας,\nτά τε ἄλλα ἐπιμεληθῆναι τοῦ νέου προστάξας\nκαὶ τὴν κόρην ἀνύβριστον ἀπὸ πάντων διαφυλάττειν,\nαὐτὸς δὲ καμάτῳ τε τῆς ὁδοιπορίας βαρούμενος\nκαὶ φροντίδι τῶν παρόντων συνεχόμενος πρὸς ὕπνον\nἐτέτραπτο.\nσιγῆς δὲ τὸ ἕλος κατασχούσης καὶ νυκτὸς εἰς πρώτην\nφυλακὴν προελθούσης, τὴν ἐρημίαν τῶν ὀχλησόντων\nεὐπορίαν εἰς θρήνους οἱ περὶ τὴν κόρην ἐλάμβανον,\nἀνακινούσης αὐτοῖς, οἶμαι, πλέον τὰ πάθη τῆς\nνυκτός, ἅτε οὐδεμιᾶς οὔτε ἀκοῆς οὔτε ὄψεως ἐφ̓ ἑαυτὴν\nἀντισπώσης, ἀλλὰ μόνῳ τῷ λυποῦντι σχολάζειν ἐπιτρεπούσης.\nπολλὰ δὴ οὖν ἀνοιμώξασα καθ̓ ἑαυτὴν ἡ\nκόρη ʽκεχώριστο γάρ, τοῦτο προσταχθέν, ἐπί τινος χαμεύνης\nκατακεκλιμένἠ καὶ ὅσον πλεῖστον ἐπιδακρύσασα,\nἌπολλον ἔφη, ὡς λίαν ἡμᾶς καὶ πικρότερον ἀμύνῃ\nτῶν ἁμαρτημάτων, οὐδὲ ἱκανά σοι πρὸς τιμωρίαν\nτὰ παρελθόντα, στέρησις τῶν οἰκείων, καταποντιστῶν\nἅλωσις, θαλασσῶν μυρίος κίνδυνος, λῃστῶν ἐπὶ γῆς\nἤδη δευτέρα σύλληψις, καὶ πικρότερα τῶν ἐν πείρᾳ τὰ\nπροσδοκώμενα. καὶ ποῖ ταῦτα στήσεις; εἰ μὲν εἰς θάνατον\nἀνύβριστον, ἡδὺ τὸ τέλος, εἰ δέ με γνώσεταί τις\nαἰσχρῶς, ἣν μηδέπω μηδὲ Θεαγένης, ἐγὼ μὲν ἀγχόνῃ\nπρολήψομαι τὴν ὕβριν, καθαρὰν ἐμαυτὴν ὥσπερ φυλάττω,\nκαὶ μέχρι θανάτου φυλάξασα, καὶ καλὸν ἐντάφιον\nτὴν σωφροσύνην ἀπενεγκαμένη, σοῦ δὲ οὐδεὶς\n\n\nἔσται δικαστὴς πικρότερος. καὶ ἔτι λέγουσαν ἐπεῖχεν ὁ\nΘεαγένης, παῦε, λέγων, ὦ φιλτάτη καὶ ψυχὴ ἐμὴ Χαρίκλεια.\nθρηνεῖς μὲν εἰκότα, παροξύνεις δὲ πλέον ἢ δοκεῖς\nτὸ θεῖον: οὐ γὰρ ὀνειδίζειν ἀλλὰ παρακαλεῖν\nχρεών. εὐχαῖς, οὐκ αἰτίαις ἐξιλεοῦται τὸ κρεῖττον. ἣ\nδέ, εὖ μὲν λέγεις, σὺ δέ μοι πῶς ἔχεις; διηρώτα. ῥᾷον,\nἔφη, καὶ βέλτιον ἀπὸ τῆς ἑσπέρας, ἐκ τῆς τοῦ μειρακίου\nθεραπείας, ἣ τὰ φλεγμαίνοντά μοι τῶν τραυμάτων ἐπεκούφισεν.\nἀλλὰ καὶ μᾶλλον εἰς ἕω κουφισθήσῃ, ἔφη ὁ\nτὴν φρουρὰν αὐτῶν ἐπιτετραμμένος: τοιαύτην σοι ποριοῦμαι\nβοτάνην, ἣ διὰ τρίτης ἑνώσει τὰς πληγάς. ἔχω\nδὲ αὐτῆς ἔργῳ τὴν πεῖραν λαβών: ἐξ οὗ γάρ με δεῦρο\nαἰχμάλωτον οἵδε ἤγαγον, εἴ τίς ποτε τῶν ὑπηκόων τῷδε\nτῷ ἄρχοντι συμβολῆς γενομένης τραυματίας ἧκεν, οὐ\nπολλῶν ἐδεήθη πρὸς ἴασιν ἡμερῶν, ᾗ λέγω ταύτῃ βοτάνῃ\nχρησάμενος. εἰ δέ μοι μέλει τῶν ὑμετέρων, οὐκ\nἄξιον ὑμῖν θαυμάζειν: τύχης τε γάρ μοι τῆς αὐτῆς ἐοίκατε\nκοινωνεῖν, καὶ ἅμα Ἕλληνας ὄντας οἰκτείρω καὶ\nαὐτὸς Ἕλλην γεγονώς. Ἕλλην; ὦ θεοί, ἐπεβόησαν ὑφ̓\nἡδονῆς ἅμα οἱ ξένοι. Ἕλλην ὡς ἀληθῶς τὸ γένος καὶ\nτὴν φωνήν: τάχα τις ἔσται τῶν κακῶν ἀνάπνευσις.\nἀλλὰ τίνα σε χρὴ καλεῖν; ἔφη ὁ Θεαγένης. ὃ δέ, Κνήμωνα.\nπόθεν δὲ γνωρίζειν; Ἀθηναῖον. τύχῃ τίνι κεχρημένον;\nπαῦε; ἔφη: τί ταῦτα κινεῖς κἀναμοχλεύεις;\nτοῦτο δὴ τὸ τῶν τραγῳδῶν. οὐκ ἐν καιρῷ γένοιτ̓ ἂν\nἐπεισόδιον ὑμῖν τῶν ὑμετέρων τὰ ἐμὰ ἐπεισφέρειν\nκακά. καὶ ἅμα οὐδ̓ ἂν ἐπαρκέσειε τὸ λειπόμενον πρὸς\nτὸ διήγημα τῆς νυκτός, ὕπνου καὶ ταῦτα δεομένοις\nὑμῖν ἀπὸ πολλῶν τῶν πόνων καὶ ἀναπαύσεως.\nἐπεὶ δὲ οὐκ ἀνίεσαν ἀλλὰ παντοίως λέγειν ἱκέτευον,\nμεγίστην ἡγούμενοι παραψυχὴν τὴν τῶν ὁμοίων ἀκοήν,\nἄρχεται ὁ Κνήμων ἐντεῦθεν.\nἦν μοι πατὴρ Ἀρίστιππος, το μὲν γένος Ἀθηναῖος,\nβουλῆς δὲ τῆς ἄνω, τὴν περιουσίαν τῶν μέσων. οὗτος,\nἐπειδή μοι τὴν μητέρα τελευτῆσαι συνέβη, πρὸς δευτέρους\nἀπεκλίνετο γάμους, ἐπὶ μόνῳ μοι παιδὶ σαλεύειν\nἐπιμεμφόμενος, καὶ τοῖς οἴκοις ἐπεισάγει γύναιον ἀστεῖον\nμὲν ἀλλ̓ ἀρχέκακον, ὄνομα Δημαινέτην. ὡς γὰρ τάχιστα\nεἰσῆλθεν, ὅλον ὑπεποιεῖτο καὶ πράττειν ὅτι βούλοιτο\nἔπειθε, τῇ τε ὥρᾳ τὸν πρεσβύτην ἐπαγομένη καὶ\nτἆλλα ὑπερθεραπεύουσα, δεινὴ δέ; εἴπερ τις γυναικῶν,\nἐφ̓ ἑαυτὴν ἐκμῆναι, καὶ τέχνην τὴν ἐπαγωγὸν\nἐκτόπως ἠκριβωμένη, προόδοις τε τοὐμοῦ πατρὸς ἐπιστένουσα\nκαὶ εἰσόδοις προστρέχουσα, καὶ βραδύνοντι\nμεμφομένη, καὶ ὡς ἀπώλετ̓ ἂν εἰ ὀλίγον ἐμέλλησε, καὶ\nπεριβάλλουσα ἐφ̓ ἑκάστῳ ῥήματι, καὶ ἐπιδακρύουσα\nτοῖς φιλήμασιν. οἷς ἅπασιν ὁ πατήρ μου σαγηνευθεὶς\nὅλην ἐκείνην καὶ ἔπνει καὶ ἔβλεπεν. ἣ δὲ κἀμὲ τὰ\nπρῶτα ἴσα καὶ παῖδα ὁρᾶν ἐπλάττετο, κἀν τούτῳ τὸν\nἈρίστιππον ὑποποιουμένη, καί ποτε καὶ ἐφίλησεν ἂν\nπροσελθοῦσα, καὶ ὄνασθαί μου συνεχῶς ηὔξατο. κἀγὼ\nπροσιέμην, τῶν μὲν ὄντων οὐδὲν ὑποπτεύων, ὅτι δὲ\nμητρῴαν ἐπιδείκνυται περὶ ἐμὲ θαυμάζων διάθεσιν.\nἐπεὶ δὲ ἰταμώτερον προσῄει, καὶ θερμότερα ἦν τὰ φιλήματα\nτοῦ πρέποντος, καὶ τὸ βλέμμα τοῦ σώφρονος\nἐξιστάμενον πρὸς ὑπόνοιαν ἦγεν ἤδη, τὰ πολλὰ καὶ\nὑπέφευγον καὶ πλησιάζουσαν ἀπωθούμην. καὶ τὰ μὲν\nἄλλα τί δεῖ μηκύνοντα ἐνοχλεῖν; τὰς πείρας ἃς καθῆκε,\nτὰς ὑποσχέσεις ἃς ἐπηγγείλατο, νῦν μὲν παιδίον νῦν\nδὲ γλυκύτατον ὀνομάζουσα, καὶ αὖθις κληρονόμον καὶ\nμετ̓ ὀλίγον ψυχὴν ἑαυτῆς ἀποκαλοῦσα, καὶ ἁπλῶς τὰ\nκαλὰ τῶν ὀνομάτων τοῖς ἐπαγωγοῖς παραμιγνῦσα, καὶ\nοἷς τισὶ μᾶλλον προστρέχω περισκοποῦσα, ὡς ἐν μὲν\nτοῖς σεμνοτέροις μητέρα ἑαυτὴν ἀναπλάττουσα, ἐν δὲ\n\n\nτοῖς ἀτοπωτέροις τοῦτο ἐκεῖνο λαμπρῶς ἐρωμένην\nἀποφαίνουσα.\nτέλος δὲ γίνεταί τι τοιοῦτον. Παναθηναίων τῶν\nμεγάλων ἀγομένων, ὅτε τὴν ναῦν Ἀθηναῖοι ἐπὶ γῆς τῇ\nἈθηνᾷ πέμπουσιν, ἐτύγχανον μὲν ἐφηβεύων, ᾅσας δὲ\nτὸν εἰωθότα παιᾶνα τῇ θεῷ καὶ τὰ νενομισμένα προπομπεύσας,\nὡς εἶχον στολῆς, αὐτῇ χλαμύδι καὶ αὐτοῖς\nστεφάνοις ἔρχομαι οἴκαδε ὡς ἐμαυτόν. ἣ δὲ ἐπειδὴ τὸ\nπρῶτον εἶδεν, ἐκτὸς ἑαυτῆς γίνεται, καὶ οὐδὲ ἐσοφίστευεν\nἔτι τὸν ἔρωτα, ἀλλ̓ ἀπὸ γυμνῆς τῆς ἐπιθυμίας\nπροσέτρεχε, καὶ περιβαλοῦσα ὁ νέος Ἱππόλυτος, ὁ\nΘησεὺς ὁ ἐμὸς ἔλεγε. τίνα με οἴεσθε γεγενῆσθαι, ὃς καὶ\nνῦν ἐρυθριῶ διηγούμενος; ἀλλ̓ ἑσπέρας γενομένης ὁ\nμὲν πατὴρ εἰς τὸ πρυτανεῖον ἐσιτεῖτο, καὶ ὡς ἂν ἐν\nτοιαύτῃ πανηγύρει καὶ πότῳ πανδήμῳ καὶ διανυκτερεύειν\nἔμελλεν: ἣ δὲ ἐπιγίνεταί μοι νυκτός, καὶ ἐπειρᾶτό\nτινος τῶν ἀθεμίτων τυγχάνειν. ὡς δὲ παντοίως\nἀντεῖχον καὶ πρὸς πᾶσαν θεραπείαν καὶ ὑπόσχεσιν καὶ\nἀπειλὴν ἀπεμαχόμην, βαρύ τι καὶ βύθιον στενάξασα\nἀπιοῦσα ᾤχετο. καὶ μόνην ἡ παλαμναία τὴν νύκτα\nὑπερθεμένη τῶν ἐπιβουλῶν τῶν εἰς ἐμὲ κατήρχετο. καὶ\nπρῶτον μὲν οὐδὲ διανέστη τότε τῆς εὐνῆς, ἀλλ̓ ἥκοντι\nτῷ πατρί, καὶ τί τοῦτο πυνθανομένῳ, μαλακῶς τε ἔχειν\nἐσκήπτετο καὶ οὐδὲ ἀπεκρίνατο τὴν πρώτην. ὡς δὲ\nἐνέκειτο, καὶ τί πεπόνθοι πολλάκις ἀνηρώτα, ὁ θαυμαστός,\nφησί, καὶ εἰς ἐμὲ νεανίας, ὁ κοινὸς ἡμῶν παῖς,\nὃν ἐγὼ πλέον καὶ σοῦ πολλάκις ἠγάπησα ʽκαὶ μάρτυρες\nοἱ θεοἴ, κύειν με πρὸς τινῶν αἰσθόμενος, ὃ δή σε τέως\nἔκρυπτον ἕως ἂν τὸ ἀσφαλὲς γνοίην, τὴν σὴν ἀπουσίαν\nἐπιτηρήσας, ταῦτα δὴ τὰ εἰωθότα παραινοῦσαν καὶ\nσωφρονεῖν παρακελευομένην, μηδὲ πρὸς ἑταίραις ἔχειν\nτὸν νοῦν καὶ μέθαις ʽοὐ γάρ με ἐλάνθανεν οὕτως ἔχων,\n\n\nσοὶ δὲ οὐκ ἔφραζον, μή τινα λάβοιμι μητρυιᾶς ὑπόνοιαν̓,\nταῦτα λέγουσαν μόνην πρὸς μόνον τοῦ μὴ ἐρυθριᾶν\nαὐτὸν ἕνεκεν, τὰ μὲν ἄλλα ὅσα σέ τε κἀμὲ περιύβρισεν\nαἰσχύνομαι λέγειν, λὰξ δὲ κατὰ τῆς γαστρὸς ἐναλόμενος\nοὕτως ἔχειν ὡς ὁρᾷς διέθηκεν.\nταῦτα ὡς ἤκουσεν, οὐκ εἶπεν, οὐκ ἠρώτησεν, οὐκ\nἀπολογίαν προύθηκεν, ἀλλὰ πιστεύων μηδὲν ἂν ψεύσασθαι\nκατ̓ ἐμοῦ τὴν οὕτω περὶ ἐμὲ διακειμένην, εὐθὺς\nὡς εἶχε, κατά τι μέρος τῆς οἰκίας περιτυχών, οὐδὲν εἰδότα\nπύξ τε ἔπαιε, καὶ παῖδας προσκαλεσάμενος μάστιξιν\nᾐκίζετο, μηδὲ τὸ κοινὸν δὴ τοῦτο διότι ξαινοίμην\nγινώσκοντα, ὡς δὲ ἐνεπέπληστο τῆς ὀργῆς, ἀλλὰ νῦν\nγε ἔφην, ὦ πάτερ, εἰ καὶ μὴ πρότερον, δίκαιος ἂν εἴην\nτὴν αἰτίαν τῶν πληγῶν μανθάνειν. ὃ δὲ μᾶλλον παροξυνθεὶς\nὢ τῆς εἰρωνείας φησί: τὰς πράξεις αὑτοῦ τὰς\nἀνοσίας παῤ ἐμοῦ βούλεται μανθάνειν. καὶ ἀποστραφεὶς\nἐπὶ τὴν Δημαινέτην ἔσπευδεν.\nἣ δέ ʽοὔπω γὰρ κεκόρεστὀ δευτέρας ἐπιβουλῆς κατ̓\nἐμοῦ τοιᾶσδε ἥπτετο. Θίσβη παιδισκάριον ἦν αὐτῇ,\nψάλλειν τε πρὸς κιθάραν ἐπιστάμενον καὶ τὴν ὄψιν οὐκ\nἄωρον. τοῦτο ἐπ̓ ἐμὲ καθίησιν, ἐρᾶν μου δῆθεν προστάξασα.\nκαὶ ἤρα παραχρῆμα ἡ Θίσβη, καὶ ἡ πολλάκις\nπειρῶντά με ἀπωσαμένη τότε παντοίως ἐφείλκετο βλέμμασι\nνεύμασι συνθήμασιν. ἐγὼ δὲ ὁ μάταιος ἄθροον\nκαλὸς γεγενῆσθαι ἐπεπείσμην, καὶ τέλος ἐπὶ τὸν θάλαμον\nἐλθοῦσαν νυκτὸς ὑπεδεχόμην. ἣ δὲ καὶ αὖθις\nἐπανῆκε καὶ πάλιν, καὶ τοῦ λοιποῦ συνεχῶς ἐφοίτα.\nἐπεὶ δέ ποτε φυλάττεσθαι αὐτῇ τὰ πολλὰ παρῄνουν, μὴ\nγνωσθείη παρὰ τῆς δεσποίνης, ὦ Κνήμων ἔφη, ὡς λίαν\nἁπλοϊκός τις εἶναί μοι δοκεῖς: εἰ γὰρ ἐμὲ θεράπαιναν\nοὖσαν καὶ ἀργυρώνητον ἡγῇ χαλεπὸν εἶναι σοὶ προσομιλοῦσαν\nἁλῶναι, τίνος ἂν ἐκείνην ἀξίαν εἴποις τιμωρίας,\n\n\nἣ καὶ εὐγενὴς εἶναι φάσκουσα καὶ νόμῳ τὸν συνοικοῦντα\nἔχουσα, καὶ θάνατον τὸ τέλος τοῦ παρανομήματος\nγινώσκουσα, μοιχᾶται; παῦε, ἔφην: οὐ γὰρ ἔχω\nσοι πιστεύειν. καὶ μήν, εἴ σοι δόξειεν, ἐπ̓ αὐτοφώρῳ\nπαραδώσω τὸν μοιχόν. εἰ γὰρ οὕτω βουληθείης, ἔφην.\nκαὶ μὴν βουλήσομαί γε, ἀπεκρίνατο, δοῦ τε ἕνεκεν\nοὕτω πρὸς αὐτῆς περιυβρισμένου, καὶ ἐμαυτῆς δὲ οὐκ\nἔλαττον, ἣ πάσχω τὰ ἔσχατα, ἐφ̓ ἑκάστης ζηλοτυπίαν\nματαίαν ἐκείνης ἐπ̓ ἐμὲ γυμναζούσης. ἀλλ̓ ὅπως ἀνὴρ\nἔσῃ καταλαβών.\nἐπεὶ δὲ οὕτως ἕξειν ὑπεσχόμην, τότε μὲν ἀπιοῦσα\nᾤχετο, τρίτῃ δὲ ὕστερον νυκτὶ καθεύδοντά με ἐξανίστησι,\nκαὶ τὸν μοιχὸν ἔνδον εἶναι κατεμήνυε, τὸν πατέρα\nμὲν εἰς ἀγρὸν αἰφνιδίου τινὸς χρείας καλούσης\nπεπορεῦσθαι λέγουσα, τὸν δέ, οὕτω συγκείμενον αὐτῷ\nπρὸς τὴν Δημαινέτην, ἄρτι παρεισδεδυκέναι. προσήκειν\nδὲ καὶ πρὸς ἄμυναν εὐτρεπίζεσθαι καὶ ξιφήρη ποιεῖσθαι\nτὴν ἔφοδον τοῦ μὴ διαδρᾶναι τὸν ὑβριστήν.\nἐποίουν οὕτως, καὶ λαβὼν ἐγχειρίδιον, τῆς Θίσβης\nἡγουμένης καὶ δᾷδας προαπτούσης, ἐπὶ τὸν θάλαμον\nᾔειν. ἐπεὶ δὲ ἐπέστην, λύχνου τέ τινος ἔνδοθεν αὐγὴ\nδιεξέπιπτε, καὶ τὰς θύρας ἐπικειμένας, ὡς ὀργῆς εἶχον,\nἐρραγεὶς ἀνοίγω. καὶ εἰσδραμών, ποῦ ποτὲ ὁ ἀλιτήριος,\nἐβόων, ὁ λαμπρὸς τῆς πάντα σωφρονούσης ἐρώμενος;\nκαὶ ἅμα λέγων ἐπῄειν ὡς ἄμφω διαχειρισόμενος.\nἐκ δὲ τῆς εὐνῆς ὁ πατήρ, ὦ θεοί, περιτραπεὶς\nπροσπίπτει μου τοῖς γόνασι, καὶ ὦ τέκνον, ἐπίσχες μικρόν,\nἔλεγεν: οἴκτειρον τὸν γεννήσαντα φεῖσαι πολιῶν\nαἵ σε ἀνέθρεψαν. ὑβρίσαμέν σε, ἀλλ̓ οὐ μέχρι\nθανάτου τιμωρητέοι. μὴ γίνου τῆς ὀργῆς ὅλος, μηδὲ\nφόνῳ πατρῴῳ χεῖρας μιάνης τὰς σάς. ὃ μὲν ταῦτα καὶ\nἕτερα πρὸς τούτοις ἐλεεινῶς ἱκέτευεν, ἐγὼ δὲ ὥσπερ\n\n\nτυφῶνι βληθείς, αὖος ἀπόπληκτος εἱστήκειν. τὴν Θίσβην\nπεριέβλεπον, οὐκ οἶδ̓ ὅπως ἑαυτὴν ὑποστείλασαν:\nτὴν κλίνην καὶ τὸν θάλαμον ἐν κύκλῳ περιεσκόπουν,\nεἰπεῖν τι διαπορῶν, πρᾶξαι ἀμηχανῶν. ἐκπίπτει μου\nκαὶ τὸ ξίφος τῶν χειρῶν. καὶ τὸ μὲν ἡ Δημαινέτη προσδραμοῦσα\nσπουδαίως ἀνήρπασεν: ὁ δὲ πατὴρ ἐν τῷ\nἀκινδύνῳ γεγονὼς ἐπιβάλλει τέ μοι τὰς χεῖρας καὶ δεσμεῖν\nἐκέλευε, πολλὰ τῆς Δημαινέτης παροξυνούσης,\nκαὶ οὐ ταῦτα ἦν ἃ προηγόρευον; βοώσης, ὡς φυλάττεσθαι\nπροσήκει τὸ μειράκιον, ὡς ἐπιβουλεύσει καιροῦ\nλαβόμενον; ἑώρων τὸ βλέμμα, συνίην τῆς διανοίας.\nὃ δὲ προηγόρευες εἰπών, ἀλλ̓ ἠπίστουν, τότε μὲν ἐν\nδεσμοῖς εἶχε, λέγειν τι βουλομένῳ τῶν ὄντων καὶ φράζειν\nοὐκ ἐπιτρέψας.\nἅμα δὲ τῇ ἕω λαβὼν οὕτως ὡς εἶχον δεσμῶν, ἐπὶ\nτὸν δῆμον ἦγε, καὶ τῆς κεφαλῆς κόνιν καταχεάμενος,\nοὐκ ἐπὶ τοιαύταις μὲν ἐλπίσιν, ὦ Ἀθηναῖοι, τόνδε ἀνέτρεφον,\nἔλεγεν, ἀλλὰ τοῦ γήρως τοὐμοῦ βακτηρίαν\nἔσεσθαι προσδοκῶν, ἐπειδὴ τάχιστά μοι ἐγένετο, ἐλευθερίου\nτε τροφῆς μεταδοὺς καὶ τὰ πρῶτα τῶν γραμμάτων\nδιδαξάμενος, εἰς τοὺς φράτορας καὶ γεννήτας εἰσαγαγών,\nεἰς ἐφήβους ἐγγράψας, πολίτην ὑμέτερον κατὰ\nτοὺς νόμους ἀποφήνας, πάντα τὸν βίον ἐπὶ τούτῳ τὸν\nἐμὸν ἐσάλευον. ἐπεὶ δὲ τούτων ἁπάντων λήθην λαβὼν\nἐμὲ μὲν ὕβρισε τὰ πρῶτα, καὶ πληγαῖς ταυτηνὶ τὴν κατὰ\nνόμους συνοικοῦσάν μοι ᾐκίσατο, τέλος δὲ καὶ ξιφήρης\nνύκτωρ ἐπῆλθε, καὶ παρὰ τοσοῦτον γέγονε πατραλοίας\nπαῤ ὅσον ἀντέσχεν ἡ τύχη ἀπροσδοκήτῳ φόβῳ\nτὸ ξίφος τῶν τούτου χειρῶν ἐκπεσεῖν παρασκευάσασα,\nκαταπέφευγά τε πρὸς ὑμᾶς καὶ προσαγγέλλω τοῦτον,\nαὐτόχειρ μὲν αὐτοῦ γενέσθαι κατὰ τοὺς νόμους ἐξὸν οὐ\nʽ??ʼληθείς, ὑμῖν δὲ τὸ πᾶν καταλιπών, νόμῳ βέλτιον\n\n\nἡγούμενος ἢ φόνῳ παιδὸς τὴν δίκην λαμβάνειν. καὶ\nἅμα ἐπεδάκρυεν. ἐπεκώκυε δὲ καὶ ἡ Δημαινέτη, καὶ\nπεριαλγεῖν ἐπ̓ ἐμοὶ δῆθεν ἐπεδείκνυτο, τὸν ἄθλιον ἀποκαλοῦσα,\nτὸν ἐν δίκῃ μὲν ἀλλὰ πρὸ ὥρας τεθνηξόμενον,\nτὸν ὑπὸ δαιμόνων ἀλαστόρων ἐπὶ τοὺς γεννήσαντας\nἐλαθέντα, οὐ θρηνοῦσα μᾶλλον ἢ καταμαρτυροῦσα τοῖς\nθρήνοις, καὶ ὡς ἀληθῆ τὴν κατηγορίαν βεβαιοῦσα τοῖς\nγόοις. ἐπεὶ δὲ μεταδοῦναι κἀμοὶ λόγων ἠξίουν, ὁ γραμματεὺς\nπροσελθὼν ἠρώτα στενὸν ἐρώτημα, εἰ τῷ πατρὶ\nξιφήρης ἐπῆλθον. ἐμοῦ δέ ἐπῆλθον μέν εἰπόντος, ἀλλ̓\nὅπως, ἀκούσατε, ἀνεβόησαν ἅπαντες, καὶ οὐδὲ ἀπολογίας\nμοι μετεῖναι κρίναντες οἳ μὲν λίθοις βαλεῖν, οἳ δὲ\nτῷ δημίῳ παραδιδόναι καὶ ὠθεῖσθαι εἰς τὸ βάραθρον\nἐδοκίμαζον. ἐμοῦ δὲ παρὰ πάντα τὸν θόρυβον καὶ τὸν\nχρόνον ὃν περὶ τῆς τιμωρίας διεχειροτόνουν, ὦ μητρυιά\nβοῶντος, διὰ μητρυιὰν ἀναιροῦμαι, μητρυιά με ἄκριτον\nἀπόλλυσι, προσέστη τοῖς πολλοῖς τὸ λεγόμενον καὶ\nεἰσῄει τῶν ὄντων ὑποψία. καὶ ἠκούσθην μὲν οὐδὲ τότε:\nπροκατείληπτο γὰρ ὁ δῆμος ἀκαταπαύστῳ θορύβῳ:\nτῶν δὲ ψήφων διακρινομένων οἱ μὲν τὸν θάνατον\nκαταχειροτονήσαντες ἦσαν εἰς ἑπτακοσίους καὶ χιλίους,\nοἳ μὲν καταλεῦσαι οἳ δὲ εἰς τὸ βάραθρον πέμψαι κρίναντες,\nοἱ λοιποὶ δὲ εἰς χιλίους, ὅσοι τι καὶ τῇ ὑπονοίᾳ\nτῇ κατὰ τῆς μητρυιᾶς δόντες φυγῇ με ἐς τὸ διηνεκὲς\nἐζημίωσαν. ἀλλ̓ ὅμως ἡ τούτων ἐκράτει ψῆφος: τῶν\nμὲν γὰρ ἄλλων ὁμοῦ πάντων ἦσαν ἐλάττους, ἐκείνων\nδὲ διάφορα ψηφισαμένων εἰς τὸ μέρος οἱ χίλιοι πλείους\nἐγίνοντο. κἀγὼ μὲν οὕτως ἐξηλαυνόμην ἑστίας τε πατρῴας\nκαὶ τῆς ἐνεγκούσης, οὐ μὴν ἀτιμώρητός γε ἡ\nθεοῖς ἐχθρὰ Δημαινέτη περιελείφθη. τὸν δὲ τρόπον\nεἰσαῦθις ἀκούσεσθε. τὸ δὲ νῦν καὶ ὕπνου μεταληπτέον:\n\n\nτό τε γὰρ πολὺ προέβη τῆς νυκτός, καὶ ὑμῖν πολλῆς δεῖ\nτῆς ἀναπαύσεως.\nκαὶ μὴν προσεπιτρίψεις γε ἡμᾶς, ἔφη ὁ Θεαγένης,\nεἰ τὴν κακίστην ἀτιμώρητον ἐάσεις ἐν τῷ λόγῳ Δημαινέτην.\nοὐκοῦν ἀκούοιτ̓ ἄν, ἔφη ὁ Κνήμων, ἐπειδήπερ\nὑμῖν οὕτω φίλον.\nἐγὼ μὲν ὡς εἶχον μετὰ τὴν κρίσιν εἰς τὸν Πειραιᾶ\nκατέβην, καὶ νεὼς ἀναγομένης ἐπιτυχὼν τὸν πλοῦν εἰς\nΑἴγιναν ἐποιούμην, ἀνεψιοὺς εἶναί μοι τῆς μητρὸς ἐνταῦθα\nπυνθανόμενος. κατάρας δὲ καὶ τοὺς ἐπιζητουμένους\nἀνευρὼν οὐκ ἀηδῶς τὰ πρῶτα διῆγον. εἰκοστῇ\nδὲ ὕστερον ἡμέρᾳ συνήθως ἀλύων ἐπὶ λιμένα κατῆλθον,\nκαὶ λέμβος ἄρτι κατεφέρετο. μικρὸν οὖν ἐπιστάς, ὁπόθεν\nτε ἑ??ʼη καὶ τίνας ἄγοι περιεσκόπουν. οὔπω δὲ τῆς\nἀποβάθρας ἀκριβῶς κειμένης ἐξήλατό τις καί με προσδραμὼν\nπεριέβαλεν. ἦν δ̓ ἄρα Χαρίας τῶν ἐμῶν συνεφήβων.\nκαὶ ὦ Κνήμων, εὐαγγέλιά σοι κομίζω, φησίν:\nἔχεις παρὰ τῆς πολεμίας τὴν δίκην: Δημαινέτη τέθνηκεν.\nἀλλὰ σώζοιο μέν, ἔφην, ὦ Χαρία: τί δὲ παρατρέχεις\nτὸ εὐαγγέλιον ὥσπερ τι τῶν ἀτόπων ἀπαγγέλλων;\nεἰπὲ δὲ καὶ τὸν τρόπον, ὡς σφόδρα δέδοικα μὴ τῷ κοινῷ\nκέχρηται θανάτῳ καὶ διέδρα τὸν πρὸς ἀξίαν. οὐ παντάπασιν,\nἔφη ὁ Χαρίας, ἐκλέλοιπεν ἡμᾶς ἡ δίκη καθ̓\nἩσίοδον, ἀλλὰ μικρὸν μὲν ἄν τι καὶ παρίδοι ποτέ, τῷ\nχρόνῳ τὴν ἄμυναν παρέλκουσα, τοῖς δὲ οὕτως ἀθέσμοις\nὀξὺν ἐπιβάλλει τὸν ὀφθαλμόν, ὡς δὴ καὶ τὴν ἀλιτήριον\nμετῆλθε Δημαινέτην. ἔλαθε δέ με τῶν γεγονότων ἢ\nλεχθέντων οὐδέν, τῆς Θίσβης, ὡς οἶσθα, κατὰ τὴν\nπρός με συνήθειαν πάντα διηγουμένης. τῆς γὰρ ἀδίκου\nσοι φυγῆς ἐπιβληθείσης, ὁ μὲν ἄθλιός σοι πατὴρ ἐπὶ\nτοῖς πραχθεῖσι μεταμελόμενος εἰς ἀγρόν τινα καὶ ἐσχατιὰν\nἑαυτὸν ἀπῴκισε, κἀκεῖ διῆγεν ὃν θυμὸν κατέδων,\n\n\nτοῦτο δὴ τὸ τοῦ ἔπους: τὴν δὲ εὐθὺς ἐρινύες ἤλαυνον,\nκαὶ μανικώτερον ἤρα σου μὴ παρόντος, καὶ θρήνων\nοὐκ ἐπαύετο, δῆθεν μὲν τῶν ἐπὶ σοί, τὸ δ̓ ἀληθὲς τῶν\nἐφ̓ ἑαυτῇ, καὶ Κνήμων ἐβόα νύκτα τε καὶ μεθ̓ ἡμέραν,\nπαιδίον γλυκύτατον, ψυχὴν ἑαυτῆς ὀνομάζουσα, ὥστε\nκαὶ αἱ γνώριμοι τῶν γυναικῶν φοιτῶσαι παῤ αὐτὴν\nσφόδρα μὲν ἐθαύμαζον καὶ ἐπῄνουν, εἰ μητρὸς ἡ μητρυιὰ\nπάθος ἐπιδείκνυται, παραμυθεῖσθαί τε καὶ ἐπιρρωννύναι\nἐπειρῶντο. ἣ δὲ ἀπαραμύθητον εἶναι τὸ κακόν,\nκαὶ οἷον ἐγκεῖσθαι τῇ καρδίᾳ κέντρον ἀγνοεῖν τὰς\nἄλλας ἔλεγεν.\nεἰ δέ ποτε γένοιτο καθ̓ ἑαυτήν, πολλὰ\nτὴν Θίσβην ἐμέμφετο ὡς οὐ προσηκόντως ὑπηρετησαμένην,\nἡ σπουδαία περὶ τὰ δεινά λέγουσα, ἡ πρὸς μὲν\nτὸν ἔρωτα μὴ συμπράξασα, ἐπὶ δὲ τῷ στερηθῆναί με\nτοῦ φιλτάτου καὶ λόγου ταχίων ἀποδειχθεῖσα, μηδὲ\nμεταβουλεύσασθαί μοι συγχωρήσασα. καὶ δήλη παντοίως\nἐγένετο κακόν τι διαθήσουσα τὴν Θίσβην. ἣ δὲ\nβαρυμηνιῶσαν ὁρῶσα, καὶ πάντῃ λυπηθεῖσαν ἐπιβουλεῦσαι\nπρόχειρον, καὶ οὐχ ἥκιστα τῷ τε θυμῷ καὶ ἔρωτι\nπεριμανῆ τυγχάνουσαν, ἔγνω προλαβεῖν καὶ φθῆναι,\nτῇ κατ̓ ἐκείνης ἐπιβουλῇ σωτηρίαν ἑαυτῇ περιποιοῦσα.\nκαὶ προσελθοῦσα, τί ταῦτα ὦ δέσποινα; ἔλεγε: τί μάτην\nἔχεις ἐν αἰτίᾳ θεραπαινίδα τὴν σήν; ἐγὼ μέν σοι\nπρὸς τὸ βούλημα τὸ σὸν ἀεί τε καὶ νῦν ὑπηρετησάμην:\nεἰ δέ τι τῶν μὴ κατὰ γνώμην ἐκβέβηκεν, ἐκεῖνα μὲν τῇ\nτύχῃ λογιστέον, ἕτοιμος δέ, εἰ κελεύεις, ἐπινοεῖν τινὰ\nτῶν παρόντων λύσιν. ἣ δέ, καὶ τίς ἂν εὑρεθείη, φιλτάτη,\nἔφη, τοῦ δυναμένου λῦσαι τὰ νῦν ἐκποδὼν γεγονότος,\nκἀμὲ τῆς παῤ ἐλπίδα τῶν δικαζόντων φιλανθρωπίας\nἀνελούσης. εἰ γὰρ ἐβέβλητο τοῖς λίθοις, εἰ\nγὰρ ἀνῄρητο, πάντως ἄν κἀμοὶ συνετεθνήκει τὰ τοῦ\nπάθους: τὸ γὰρ ἀπελπισθὲν ἅπαξ ἐξῄρηται τῆς ψυχῆς,\n\n\nκαὶ τὸ μηδαμόθεν ἔτι προσδοκώμενον ἀπαλγεῖν παρασκευάζει\nτοὺς κάμνοντας. νῦν δὲ ὁρᾶν φαντάζομαι, παρόντος\nἀκούειν ἀπατῶμαι, ὀνειδίζοντα τὴν ἄδικον ἐπιβουλὴν\nαἰσχύνομαι, συντεύξεσθαί ποτε ἐπελθόντι καὶ\nἀπολαύσειν, ἢ καὶ αὐτὴ παῤ ἐκεῖνον φοιτήσειν ὅπου\nποτ̓ ἂν ᾖ γῆς, ὑποτίθεμαι. ταῦτα ὑπεκκαίει, ταῦτα\nἐκμαίνει. δίκαια μέν, ὦ θεοί, πάσχω. τί γὰρ οὐ περιεῖπον\nἀλλ̓ ἐπεβούλευον; τί δὲ οὐχ ἱκέτευον ἀλλ̓ ἐδίωκον;\nἠρνήσατο τὴν πρώτην; ἀλλὰ προσηκόντως. ἀλλοτρίαν\nμέν, ἀλλ̓ οὖν γε πατρῴαν εὐνὴν ᾐσχύνετο.\nτυχὸν ἂν μετεπείσθη χρόνῳ πρὸς τὸ ἡμερώτερον καὶ\nπειθοϊ μεταπλαττόμενος. ἀλλ̓ ἡ θηριώδης ἐγὼ καὶ\nἀνήμερος, ὥσπερ οὐκ ἐρῶσά τινος ἀλλ̓ ἄρχουσα, δεινὸν\nὅτι μὴ ἐξ ἐπιτάγματος ὑπήκουσεν ἐποιησάμην, καὶ\nεἰ τῆς Δημαινέτης ὑπερεῖδε πολὺ τὴν ὥραν αὐτῆς\nὑπερβάλλων. ἀλλ̓ ὦ γλυκεῖα Θίσβη, τίνα λύσιν ὠνόμαζες\nῥᾳδίαν; ὦ δέσποινα, ἔφη, τοῖς πολλοῖς μὲν ὁ\nΚνήμων ὑπεξῆλθε τοῦ ἄστεος καὶ τῆς Ἀττικῆς ἐξώρμησε\nτῇ κρίσει πειθόμενος, ἐμὲ δὲ ἅπαντα διὰ σὲ πραγματευομένην\nοὐκ ἔλαθεν αὐτοῦ που πρὸ τοῦ ἄστεος κρυπτόμενος.\nἈρσινόην ἀκούεις που πάντως τὴν αὐλητρίδα:\nταύτῃ ἐκέχρητο. μετὰ δὲ τὴν δυστυχίαν ὑποδέχεται\nαὐτὸν ἡ μεῖραξ, καὶ συναπαίρειν ἐπαγγελλομένη\nπαῤ ἑαυτῇ κατέχει, κρυπτόμενον τέως ἕως ἂν συσκευάσηται.\nκαὶ ἡ Δημαινέτη, μακαρία μὲν Ἀρσινόη, φησί,\nτῆς τε πρότερον πρὸς Κνήμωνα συνηθείας καὶ τῆς σὺν\nαὐτῷ νυνὶ προσδοκωμένης ἐκδημίας: ἀλλὰ τί ταῦτα ἂν\nεἴη πρὸς ἡμᾶς; μεγάλα, ἔφη, ὦ δέσποινα. ἐρᾶν μὲν\nἐγὼ προσποιήσομαι τοῦ Κνήμωνος, παρακαλέσω δὲ τὴν\nἈρσινόην, οὖσάν μοι πάλαι γνώριμον ἀπὸ τῆς τέχνης,\nεἰσαγαγεῖν με ὡς αὐτὸν νύκτωρ ἀνθ̓ ἑαυτῆς. ἅπερ εἰ\nγένοιτο, σὸν ἂν εἴη τὸ ἐντεῦθεν Ἀρσινόην εἶναι δοκεῖν,\n\n\nκαὶ φοιτᾶν παῤ αὐτὸν ὡς ἐκείνην. μελήσει δέ μοι καὶ\nὑποβεβρεγμένον αὐτὸν κατακλῖναι παρασκευάσαι. εἰ\nδὲ τύχοις ὧν βούλει, μάλιστα μὲν εἰκὸς σχολάσαι τὸν\nἔρωτα. πολλαῖς κατὰ τὴν πρώτην πεῖραν ἐναπεσβέσθη\nτὰ τῆς ἐπιθυμίας: κόρος γὰρ ἔρωτος τῶν ἔργων τὸ τέλος.\nεἰ δὲ ἐναπομείνειεν, ὃ μὴ γένοιτο, δεύτερος ἔσται,\nφασί, πλοῦς καὶ ἑτέρα βουλή. τὸ παρὸν τέως\nθεραπεύωμεν.\nἐπῄνει ταῦτα ἡ Δημαινέτη, καὶ προστιθέναι τάχος\nτοῖς δεδογμένοις ἱκέτευεν. ἣ δὲ μίαν ἡμέραν ἐνδοθῆναι\nαὐτῇ πρὸς τὸ διανύσαι ταῦτα παρὰ τῆς δεσποίνης\nαἰτήσασα, παρὰ μὲν τὴν Ἀρσινόην ἐλθοῦσα, Τελέδημον\nοἶσθα; ἔλεγε. τῆς δὲ ὁμολογούσης, ὑπόδεξαι\nἡμᾶς, ἔφη, τὸ τήμερον: ὑπεσχόμην γὰρ αὐτῷ συγκαθευδήσειν.\nἥξει δὲ πρότερος, ἐγὼ δὲ ὅταν κατακλίνω\nτὴν δέσποιναν. πρὸς δὲ τὸν Ἀρίστιππον εἰς ἀγρὸν διαδραμοῦσα,\nὦ δέσποτα, ἔλεγεν, ἥκω σοι κατήγορος\nἐμαυτῆς, καὶ κέχρησο ὅ τι βούλει. τὸν παῖδα δἰ ἐμὲ\nἀπολώλεκας, οὐχ ἑκοῦσαν μέν, ἀλλ̓ ὅμως συναιτίαν\nγενομένην. αἰσθομένη γὰρ τὴν δέσποιναν οὐκ ὀρθῶς\nβιοῦσαν ἀλλ̓ εὐνὴν τὴν σὴν ἐνυβρίζουσαν, αὐτή τε\nπερὶ ἐμαυτῆς δείσασα, μή ποτε κακὸν λάβοιμι, τὸ\nπρᾶγμα εἰ δἰ ἄλλου φωραθείη, καὶ ἐπὶ σοὶ περιαλγήσασα,\nεἰ οὕτω περιέπων τὴν συνοικοῦσαν τοιαῦτα ἀντιπάσχοις,\nαὐτὴ μέν σοι προσαγγεῖλαι κατώκνησα,\nφράζω δὲ τῷ νέῳ δεσπότῃ, νύκτωρ παῤ αὐτὸν ἐλθοῦσα\nὡς ἄν γνοίη μηδείς, καὶ ἔλεγον ὡς μοιχὸς ἅμα τῇ δεσποίνῃ\nσυγκαθεύδοι. ὃ δέ ʽπρουλελύπητο γάρ, ὡς οἶσθα,\nπρὸς αὐτῆσ̓ ἔνδον εἶναι τότε με λέγειν τὸν μοιχὸν\nνομίσας, ὀργῆς ἀκατασχέτου πληρωθείς, ἀνελόμενος\nτὸ ἐγχειρίδιον, ἐμοῦ πολλὰ κατέχειν πειρωμένης\nκαὶ ὡς οὐδὲν εἴη τοιοῦτον ἐπὶ τοῦ παρόντος λεγούσης\n\n\nμικρὰ φροντίσας, ἢ καὶ μεταβαλέσθαι προσδοκήσας,\nἐπὶ τὸν θάλαμον ἐμμανὴς ἵεται. καὶ τὰ λοιπὰ γινώσκεις.\nτὸ δὲ παρὸν ἔνεστί σοι βουλομένῳ πρὸς τὸν\nπαῖδα, καὶ εἰ φεύγει τὰ νῦν, ἀπολογήσασθαι, καὶ παρὰ\nτῆς ἀμφοτέρους ὑμᾶς ἀδικούσης τιμωρίαν λαβεῖν: ἐπιδείξω\nγάρ σοι τήμερον ἅμα τῷ μοιχῷ τὴν Δημαινέτην,\nἐν οἰκίᾳ καὶ ταῦτα ἀλλοτρίᾳ, ἐκτὸς τοῦ ἄστεος, κατακεκλιμένην.\nεἰ γὰρ ταῦτα οὕτως ἐπιδείξειας, φησὶν ὁ\nἈρίστιππος, σοὶ μὲν ἐλευθερία μισθὸς ἀποκείσεται,\nἐγὼ δὲ τάχ̓ ἄν ἐπιβιῴην τὴν πολεμίαν ἀμυνάμενος,\nὡς πάλαι γε σμύχομαι ἐν ἐμαυτῷ, καὶ τὸ πρᾶγμα δἰ\nὑποψίας ἔχων ἀπορίᾳ τῶν ἐλέγχων ἡσύχαζον. ἀλλα, τί\nδεῖ ποιεῖν; ἣ δέ, τὸν κῆπον οἶσθα, ἔλεγεν, ἔνθα τὸ\nμνῆμα τῶν Ἐπικουρείων; ἐνταῦθα εἰς ἑσπέραν ἐλθὼν\nπερίμενε.\nκαὶ ἅμα εἰποῦσα ἀπέτρεχε, καὶ πρὸς τὴν Δημαινέτην\nἐλθοῦσα, κόσμει, ἔφη, σαυτήν: ἁβροτέρως ἔχουσαν\nἥκειν προσήκει: πάντα σοι τὰ ἐπηγγελμένα ηὐτρέπισται.\nἥ δὲ περιέβαλέ τε καὶ ἔπραττεν ὡς ἐκέλευσεν.\nἤδη δὲ ἑσπέρας οὔσης ἀναλαβοῦσα ἦγεν ὡς συνετέτακτο.\nἐπεὶ δὲ ἐπλησίαζον, τὴν μὲν ἐπιστῆναι μικρὸν\nἐκέλευεν, αὐτὴ δὲ προλαβοῦσα παρεκάλει τὴν Ἀρσινόην\nεἰς ἕτερον μεταστῆναι δωμάτιον καὶ σχολὴν αὐτῇ\nπαρασχεῖν: ἐρυθριᾶν γὰρ ἔφη τὸ μειράκιον, ἄρτι τῶν\nἈφροδίτης μυούμενον. τῆς δὲ πεισθείσης ἐπανελθοῦσα\nπαραλαμβάνει τὴν Δημαινέτην, καὶ εἰσαγαγοῦσα κατακλίνει\nτε καὶ τὸν λύχνον ἀφαιρεῖ, τοῦ μὴ γνωρισθῆναι\nαὐτὴν παρὰ σοῦ δῆθεν τοῦ ἐν Αἰγίνῃ διάγοντος. καὶ\nσιωπῶσαν πληροῦν τὴν ἐπιθυμίαν παρεγγυήσασα, ἐγὼ\nδὲ ἐπὶ τὸν νεανίαν ἄπειμι, φησί, καὶ ἥξω σοι φέρουσα:\nπίνει δὲ ἐνταῦθα ἐκ γειτόνων. καὶ ὑπεξελθοῦσα τὸν\nἈρίστιππον ἔνθα προείρητο καταλαμβάνει, καὶ δεσμεῖν\n\n\nἐπιστάντα τὸν μοιχὸν ἤπειγεν. ὃ δὲ εἵπετο, καὶ ἐπιστὰς\nεἰστρέχει τε εἰς τὸ δωμάτιον, καὶ τὴν κλίνην πρὸς μικρὰν\nτῆς σεληναίας αὐγὴν χαλεπῶς ἀνευρών, ἔχω σε,\nεἶπεν, ὦ θεοῖς ἐχθρά. καὶ ἡ Θίσβη παραχρῆμα, ταῦτα\nλέγοντος, τάς τε θύρας ὡς ὅτι πλεῖστον ἐψόφησε, καὶ\nὢ τῆς ἀτοπίας, διαδέδρακεν ἡμᾶς ὁ μοιχός, ἀνεβόησε:\nκαὶ ὅρα δέσποτα μὴ καὶ τὰ δεύτερα σφαλῇς. ὃ δὲ θάρσει\nἔφη: τὴν ἀλιτήριον, ἣν μάλιστα ἐβουλόμην, ἔχω.\nκαὶ συλλαβόμενος ἦγεν ὡς ἐπὶ τὴν πόλιν. ἣ δὲ ἅμα\nπάντα τὰ περιεστῶτα, ὡς εἰκός, ἐννοήσασα, τὴν ἀποτυχίαν\nτῶν προσδοκηθέντων, τὴν ἐπὶ τοῖς παροῦσιν ἀτιμίαν,\nτὴν ἐκ τῶν νόμων τιμωρίαν, ἀνιωμένη μὲν ἐφ̓\nοἷς ἡλίσκετο, χαλεπαίνουσα δὲ ἐφ̓ οἷς ἠπάτητο, ἐπειδὴ\nκατὰ τὸν βόθρον ἐγένετο τὸν ἐν Ἀκαδημείᾳ ʽπάντως\nγινώσκεισ̓, ἔνθα τοῖς ἥρωσιν οἱ πολέμαρχοι τὸ πάτριον\nἐναγίζουσιν, ἐνταῦθα ἀθρόον τοῦ πρεσβύτου σπαράξασα\nτὰς χεῖρας, ὦσεν ἑαυτὴν ἐπὶ κεφαλήν. καὶ ἣ μὲν\nἔκειτο κακὴ κακῶς, ὁ δὲ Ἀρίστιππος ἔχω παρὰ σοῦ\nκαὶ πρὸ τῶν νόμων τὴν δίκην εἰπὼν τότε, τῷ δήμῳ\nπάντα εἰς τὴν ἑξῆς ἀνεκοινοῦτο, καὶ μόλις συγγνώμης\nτυχὼν τοὺς φίλους περιενόστει καὶ γνωρίμους, εἴ πῃ\nσοὶ κάθοδον λάβοι πρυτανευόμενος. καὶ εἰ μέν τι πέπρακται\nτούτων, οὐκ ἔχω λέγειν: ἔφθην γὰρ δεῦρο, ὡς\nὁρᾷς, κατά τι χρέος ἐμὸν ἴδιον ἐκπλεύσας. πλὴν ἀλλὰ\nχρή σε προσδοκᾶν τήν τε κάθοδον ἐπινεύσειν τὸν δῆμον,\nκαὶ τὸν πατέρα σοι κατὰ ζήτησιν ἥξειν: τοῦτο γὰρ\nἐπηγγέλλετο.\nταῦτά μοι ὁ Χαρίας ἀπήγγειλε. τὰ δὲ ἑξῆς, καὶ\nὅπως δεῦρο ἀφικόμην ἢ τίσι ποτὲ κεχρημένος τύχαις,\nμακροτέρου δεῖται καὶ λόγου καὶ χρόνου.\nκαὶ ἅμα ἐδάκρυεν. ἐδάκρυον δὲ καὶ οἱ ξένοι, τὰ μὲν\nἐκείνου πρόφασιν, μνήμῃ δὲ τῶν ἰδίων ἕκαστος. καὶ\n\n\nοὐδ̓ ἂν ἔληξαν θρηνοῦντες, εἰ μή τις ὕπνος ἐπιπτὰς\nὑφ̓ ἡδονῆς τῶν γόων ἔπαυσε τῶν δακρύων.\nκαὶ οἳ μὲν οὕτως ἐκάθευδον, ὁ δὲ Θύαμις ʽτοῦτο\nγὰρ ἦν ὄνομα τῷ λῃστάρχᾠ τῆς νυκτὸς τὸ πλεῖστον\nἐνηρεμήσας, ὑπὸ τινῶν ὀνειράτων πεπλανημένων τεταραγμένος\nἀθρόον τῶν ὕπνων ἀποσεσύλητο, καὶ τὴν\nἐπίλυσιν διαπορῶν ἐπηγρύπνει τοῖς φροντίσμασι. καθ̓\nὃν γὰρ καιρὸν ἀλεκτρυόνες ᾅδουσιν, εἴτε, ὡς λόγος, αἰσθήσει\nφυσικῇ τῆς τοῦ ἡλίου καθ̓ ἡμᾶς περιστροφῆς\nἐπὶ τὴν τοῦ θεοῦ πρόσρησιν κινούμενοι, εἴτε ὑπὸ θερμότητος\nἅμα καὶ τῆς περὶ τὸ κινεῖσθαι καὶ σιτεῖσθαι\nθᾶττον ἐπιθυμίας τοὺς συνοικοῦντας ἰδίῳ κηρύγματι\nἐπὶ ἔργον ἐγείροντες, ὄναρ αὐτῷ θεῖον ἔρχεται τοιόνδε.\nκατὰ τὴν Μέμφιν τὴν ἑαυτοῦ πόλιν τὸν νεὼν τῆς Ἴσιδος\nἐπερχόμενος, λαμπαδίῳ πυρὶ τὸν ὅλον ἐδόκει καταλάμπεσθαι,\nπεπλῆσθαι δὲ βωμοὺς μὲν καὶ ἐσχάρας\nζώων παντοίων, αἵματι διαβρόχους, προπύλαια δὲ καὶ\nπεριδρόμους ἀνθρώπων κρότου καὶ θορύβου συμμιγοῦς\nπάντα πληρούντων. ἐπεὶ δὲ καὶ αὐτῶν ἐντὸς\nἥκειν τῶν ἀνακτόρων, τὴν θεὸν ὑπαντῶσαν ἐγχειρίζειν\nτε τὴν Χαρίκλειαν, καὶ λέγειν, ὦ Θύαμι, τήνδε σοι τὴν\nπαρθένον ἐγὼ παραδίδωμι. σὺ δὲ ἔχων οὐχ ἕξεις, ἀλλ̓\nἄδικος ἔσῃ καὶ φονεύσεις τὴν ξένην: ἣ δὲ οὐ φονευθήσεται.\nταῦτα ὡς εἶδεν, ἀμηχάνως διῆγε, τῇδε κἀκεῖσε\nτὸ δηλούμενον ὅ τι ποτέ ἐστιν ἀναστρέφων. ἤδη δὲ\nἀπειρηκὼς ἕλκει πρὸς τὴν ἑαυτοῦ βούλησιν τὴν ἐπίλυσιν:\nτὸ μὲν γὰρ ἕξεις καὶ οὐχ ἕξεις γυναῖκα καὶ οὐκέτι\nπαρθένον ὑπετίθετο, τὸ δὲ φονεύσεις τὰς παρθενίους\nτρώσεις εἴκαζεν, ὑφ̓ ὦν οὐκ ἀποθανεῖσθαι τὴν\nΧαρίκλειαν.\nκαὶ τὸ μὲν ὄναρ τοῦτον ἔφραζε τὸν τρόπον, οὕτως\nαὐτῷ τῆς ἐπιθυμίας ἐξηγουμένης, ἅμα δὲ τῇ ἕῳ τούς\n\n\nτε πρώτους τῶν ὑφ̓ αὑτὸν ἥκειν ἐκέλευε, καὶ λάφυρα\nτὰ σῦλα σεμνότερον ὀνομἅ??ʼν φέρειν εἰς μέσους\nἐπέταττε. καὶ τὸν Κνήμωνα ὡς αὑτὸν μετεπέμπετο,\nἄγειν καὶ τοὺς φρουρουμένους ἐντειλάμενος.\nἐπεὶ δὲ ἤγοντο, τίς ἄρα τύχη διαδέξεται ἡμᾶς,\nἐβόων, καὶ πολλὰ τὸν Κνήμωνα ἱκέτευον, εἴ τι δύναιτο\nσυμπράττειν. ὃ δὲ ἐπηγγέλλετο καὶ θυμὸν ἔχειν ἀγαθὸν\nπρούτρεπεν, οὐ παντάπασι βάρβαρον εἶναι τὰ ἤθη\nτὸν λῄσταρχον ἐγγυώμενος, ἀλλ̓ ἔχειν τι καὶ ἥμερον,\nγένος τε ὄντα τῶν ἐπὶ δόξης καὶ πρὸς ἀνάγκης τὸν παρόντα\nβίον ἑλόμενον. ἐπεὶ δὲ ἤχθησαν, ἤθροιστο δὲ\nκαὶ ὁ λοιπὸς ὅμιλος, ἐπί τινος ὑψηλοῦ προκαθίσας ἑαυτὸν\nὁ Θύαμις, καὶ τὴν νῆσον ἐκκλησίαν ἀποφήνας, καὶ\nτὰ λεχθησόμενα φράζειν τὸν Κνήμωνα καὶ τοῖς αἰχμαλώτοις\nπροστάξας ʽσυνίη γὰρ ἤδη τῶν Αἰγυπτίων, ὁ δὲ\nΘύαμις οὐκ ἠκρίβου τὰ Ἑλλήνων̓, ἄνδρες, ἔλεγε, συστρατιῶται,\nτὴν ἐμὴν ἐπίστασθε γνώμην, οἵαν ἀεὶ κέχρημαι\nπρὸς ὑμᾶς. ἐγὼ γάρ, ὡς ἴστε, παῖς μὲν προφήτου\nτοῦ ἐν Μέμφει γεγονώς, ἀποτυχὼν δὲ τῆς ἱερωσύνης\nμετὰ τὴν τοῦ πατρὸς ὑπαναχώρησιν, ἀδελφοῦ νεωτέρου\nταύτην παρανομήσαντος παρελέσθαι, ἐφ̓ ὑμᾶς τε\nκαταφυγὼν ἐφ̓ ᾧ τε τιμωρίαν μὲν λαβεῖν τὴν τιμὴν\nδὲ ἀπολαβεῖν, καὶ τοῦ ἄρχειν ὑμῶν παῤ ὑμῶν ἀξιωθείς,\nεἰς τὴν δεῦρο διήγαγον οὐδὲν τῶν πολλῶν ἐμαυτῷ\nπλέον ἀπονέμων, ἀλλ̓ εἴτε χρημάτων νέμησις, ἰσομοιρίαν\nἠγάπησα, εἴτε αἰχμαλώτων διάπρασις, εἰς τὸ\nκοινὸν κατέθηκα, προσήκειν ἡγούμενος τὸν οὕτω δὴ\nκαλῶς ἐξηγούμενον τῶν μὲν ἔργων πλεῖστον μετέχειν\nτῶν δὲ ποριζομένων τὸ ἴσον, τῶν δὲ ἁλισκομένων τοὺς\nμὲν ἄνδρας ἡμῖν αὐτοῖς ἐγκαταλέγων, ὅσοι τι ῥώμῃ σώματος\nὠφελήσειν ἔμελλον, τοὺς δὲ ἀσθενεστέρους\nἀπεμπολῶν, γυναικῶν δὲ ὕβρεως ἀπείρατος, τὰς μὲν εὖ\n\n\nγεγονυίας ἢ χρημάτων ἀφιεὶς ἢ τῆς τύχης μόνης οἰκτείρων,\nτὰς δὲ ἐλάττους, καὶ ἃς δουλεύειν οὐχ ἡ αἰχμαλωσία\nμᾶλλον ἀλλ̓ ἡ συνήθεια κατηνάγκαζε, θεραπαίνας\nἑκάστοις διανέμων. τὸ δὲ νῦν παρὸν ἕν τι τῶν λαφύρων\nαἰτῶ παῤ ὑμῶν, τὴν κόρην ταυτηνὶ τὴν ξένην,\nἣν δυνατὸν ἐμαυτῷ με δοῦναι, βέλτιον παρὰ τοῦ κοινοῦ\nλαβεῖν ἡγοῦμαι: καὶ γὰρ εὔηθες τὴν αἰχμάλωτον\nβιασάμενον, ἀκόντων τι τῶν φίλων φαίνεσθαι διαπραττόμενον.\nἀλλὰ καὶ ταύτην αἰτῶ παῤ ὑμῶν οὐ\nπροῖκα τὴν χάριν, ἀλλ̓ ἀντιδοὺς τὸ μηδὲν αὐτὸς\nτῶν ἄλλων τῆς λείας μεταλαβεῖν. ἐπειδὴ γὰρ τὴν\nπάνδημον Ἀφροδίτην τὸ προφητικὸν ἀτιμάζει γένος,\nοὐ τῆς καθ̓ ἡδονὴν χρείας ἀλλὰ τῆς εἰς διαδοχὴν\nσπορᾶς τήνδε ἐμαυτῷ γενέσθαι διεσκεψάμην.\nἐγὼ\nδὲ καὶ τὰς αἰτίας ὑμῖν ἀπολογίσασθαι βούλομαι.\nπρῶτον μὲν εὐγενὴς εἶναί μοι δοκεῖ. τεκμαίρομαι\nδὲ τῷ τε ἀμφ̓ αὐτὴν εὑρεθέντι πλούτῳ, καὶ ὅτι\nπρὸς τὰς παρούσας οὐ πέπτωκε συμφοράς, ἀλλὰ τὸ\nφρόνημα πρὸς τὴν ἐξ ἀρχῆς ἀν̔??ʼέρει τύχην. ἔπειτα τὴν\nψυχὴν ἀγαθήν τε καὶ σώφρονα στοχάζομαι: εἰ γὰρ εὐμορφίᾳ\nνικῶσα τὰς πάσας, αἰδοῖ τοῦ βλέμματος καὶ\nτοὺς ὁρῶντας καταστέλλει πρὸς τὸ σεμνότερον, πῶς οὐ\nτὴν βελτίονα περὶ αὑτῆς εἰκότως παρίστησι φαντασίαν;\nὃ δὲ μέγιστόν ἐστι τῶν εἰρημένων, ἱέρεια θεῶν τινὸς\nεἶναί μοι φαίνεται: τὴν γοῦν ἱερὰν στολὴν καὶ τὰ στέμματα\nμεθεῖναι καὶ δυστυχοῦσα δεινὸν καὶ οὐ θεμιτὸν\nἡγεῖται.\nτίς οὖν γένοιτ̓ ἄν, ὦ παρόντες, γάμος ἁρμοδιώτερος\nτοῦ προφητικοῦ τὴν ἱερωμένην λαμβάνοντος;\nἐπευφήμησαν ἅπαντες, καὶ γαμεῖν ἐπ̓ αἰσίοις ἐκέλευον.\nὃ δὲ ἀναλαβὼν τὸν λόγον, ὑμῖν μὲν ἔχω τὴν\nχάριν, ἔφη: εἰκότα δ̓ ἂν ποιοῖμεν, εἰ καὶ τὴν γνώμην\nὅπως ἔχει πρὸς τοῦτο τῆς κόρης μάθοιμεν. εἰ μὲν γὰρ\n\n\nἔδει τῷ τῆς ἀρχῆς ἀποχρήσασθαι νόμῳ, πάντως ἐξήρκει\nμοι τὸ βούλεσθαι βιάζεσθαι γὰρ οἷς ἐξόν, τὸ πυνθάνεσθαι\nπεριττόν. εἰ δὲ γ̔??ʼος τὸ γινόμενον, τὸ παῤ\nἀμφοτέρων βούλημα συννεύειν ἀναγκαῖον. καὶ ἀποστρέψας\nτὸν λόγον, πῶς οὖν ἔχεις ὦ κόρη πρὸς τὸ συνοικεῖν\nἡμῖν; διηρώτα. καὶ ἅμα τίνες εἶεν ἢ ἐκ τίνων,\nφράζειν ἐκέλευεν.\nἣ δὲ πολύν τινα χρόνον τὸ βλέμμα τῇ γῇ προσερείσασα,\nκαὶ πυκνὰ τὴν κεφαλὴν ἐπισείουσα, λόγον τινὰ\nκαὶ ἐννοίας ἀθροίζειν ἐῴκει: καὶ δή ποτε πρὸς τὸν\nΘύαμιν ἀντωπήσασα, καὶ πλέον ἤ πρότερον αὐτὸν τῷ\nκάλλει καταστράψασα ʽκαὶ γὰρ πεφοίνικτο τὴν παρειὰν\nὑπὸ τῶν ἐνθυμημάτων πλέον ἢ σύνηθες, καὶ τὸ βλέμμα\nκεκίνητο πρὸς τὸ γοργότερον̓, ἑρμηνεύοντος τοῦ\nΚνήμωνος, μᾶλλον, ἔφη, ὁ μὲν λόγος ἥρμοζεν ἀδελφῷ\nτῷ ἐμῷ Θεαγένει τούτῳ: πρέπειν γὰρ οἶμαι γυναικὶ\nμὲν σιγὴν ἀνδρὶ δὲ ἀπόκρισιν ἐν ἀνδράσιν:\nἐπειδὴ δὲ κἀμοὶ λόγου μεταδεδώκατε, καὶ τοῦτο\nπρῶτον ἔνδειγμα φιλανθρωπίας παρέχεσθε, τὸ πειθοῖ\nμᾶλλον ἢ βίᾳ τῶν δικαίων πειρᾶσθαι τυγχάνειν, ἄλλως\nτε διότι καὶ τὸ πᾶν εἰς ἐμὲ τείνει τῶν εἰρημένων, ἐκβαίνειν\nἀναγκάζομαι τοὺς ἐμαυτῆς τε καὶ παρθένων\nνόμ̔??ʼυς, καὶ πρὸς τὴν πεῦσιν τοῦ κρατοῦντος ἀποκρίνασθαι,\nπερὶ γάμου καὶ ταῦτα καὶ ἐν ὁμίλῳ τοσούτων\nἀνδρῶν. ἔστι δὲ τὰ περὶ ἡμῶν τοιάδε. γένος μέν ἐσμεν\nἼωνες, Ἐφεσίων δὲ τὰ πρῶτα γεγονότες καὶ ἀμφιθαλεῖς\nὄντες, νόμου τοὺς τοιούτους καλοῦντος ἱερατεύειν,\nἐγὼ μὲν Ἀρτέμιδος, Ἀπόλλωνος δὲ ὁ ἐμὸς ἀδελφὸς οὗτος\nἐλαγχάνομεν. ἐπετείου δὲ τῆς τιμῆς οὔσης καὶ τοῦ\nχρόνου πληρουμένου θεωρίαν εἰς Δῆλον ἤγομεν, ἔνθα\nμουσικούς τε καὶ γυμνικοὺς ἀγῶνας διαθήσεσθαι καὶ\nτὴν ἱερωσύνην ἀποθήσεσθαι κατά τι-πάτριον ἐμέλλομεν.\n\n\nὁλκὰς οὖν ἐπληροῦτο χρυσοῦ τε καὶ ἀργύρου καὶ\nἐσθήτων καὶ τῶν ἄλλων ὅσα πρός τε τοὺς ἀγῶνας καὶ\nτὴν πάνδημον εὐωχίαν ἐπαρκέσειν ἔμελλε, καὶ ἀνηγόμεθα,\nτῶν μὲν πατέρων γήραι τε προηκόντων καὶ δέει\nτοῦ πλοῦ καὶ τῆς θαλάττης οἴκαδε καταμεινάντων, ἄλλων\nδὲ πολιτῶν εἰς πλῆθος τῶν μὲν κατὰ τὴν αὐτὴν\nὁλκάδα συνεισβάντων, τῶν δὲ σκάφεσιν ἰδίοις χρωμένων.\nἐπεὶ δὲ τὸ πολὺ τοῦ πλοῦ διήνυστο, κλυδώνιον\nἀθρόως ἐμπεσὸν καὶ ἄνεμος ἐξ̔??ʼστης καὶ λαίλαπες συμμιγεῖς\nκαὶ πρηστῆρες τὴν θάλατταν καταιγίζουσαι, τὴν\nναῦν τοῦ εὐθέος παραφέρουσι, τοῦ κυβερνήτου πρὸς\nτὸ ὑπερβάλλον κακὸν ἐνδόντος καὶ τῷ βιαίῳ τῆς ὁλκάδος\nἐκστάντος καὶ τῇ τύχῃ κυβερνᾶν ἐπιτρέψαντος.\nἠγόμεθα οὖν ὑπ̔??ʼ τοῦ ἀεὶ πνέοντος ἡμέρας μὲν ἑπτὰ\nνύκτας δὲ ἴσας, καὶ τέλος εἰς τὴν ἀκτὴν ἐξωκείλαμεν\nἔνθα πρὸς ὑμῶν ἑάλωμεν: οὗ καὶ τὸν πολὺν ἑωράκατε\nφόνον, τῶν ναυτῶν ἡμῖν παρὰ τὴν εὐωχίαν, ἣν ἐπὶ\nσωτηρίοις ἤγομεν, ἐπιθεμένων, ἀνελεῖν τε διὰ τὰ χρήματα\nβουλευσαμένων, ἕως σὺν πολλῷ τῷ κακῷ καὶ ὀλέθρῳ\nτῶν οἰκείων ὁμοῦ πάντων, αὐτῶν δὲ ἐκείνων ὀλλύντων\nκαὶ ὀλλυμένων, ἐπεκρατήσαμεν ἐξ ἁπάντων,\nὡς μή ποτε ὄφελον, οἰκτρὸν περισωθέντες λείψανον,\nἓν μόνον ἐν δυστυχήμασιν εὐπραγοῦντες, ὅτι θεῶν τις\nεἰς χεῖρας τὰς ὑμετέρας ἤγαγε καὶ οἱ περὶ θανάτου δεδιότες\nπερὶ γάμου σκοπεῖν ἐπετράπημεν, ὃν οὐ βούλομαι\nκατ̓ οὐδένα τρόπον ἀρνήσασθαι: τό τε γὰρ αἰχμάλωτον\nοὖσαν τῆς τοῦ κρατοῦντος εὐνῆς ἀξιοῦσθαι πᾶσαν\nεὐδαίμονα τύχην ὑπερβέβληκε, τό τε θεοῖς ἀνακειμένην\nπροφήτου παιδὶ μετ̓ ὀλίγον θεοῦ νεύοντος καὶ\nπροφήτῃ συνοικεῖν οὐ παντάπασιν ἔοικεν εἶναι τῆς ἐκ\nτοῦ θείου κηδεμονίας ἄμοιρον. ἕν μόνον αἰτῶ, καὶ δὸς\nὦ Θύαμι. συγχώρησον εἰς ἄστυ με πρότερον ἐλθοῦσαν,\n\n\nἢ ἔνθα βωμὸς ἢ ναὸς Ἀπόλλωνι νενόμισται, τὴν ἱερωσύνην\nκαὶ τὰ ταύτης ἀποθέσθαι σύμβολα. βέλτιον μὲν\nγὰρ εἰς Μέμφιν, ὅταν καὶ τὴν τιμὴν ἀνακτήσῃ τῆς προφητείας:\nοὕτω καὶ ὁ γάμος εὐθυμότερος ἂν ἄγοιτο,\nνίκῃ συναπτόμενος καὶ ἐπὶ κατορθουμένοις τελούμενος:\nεἰ δὲ καὶ πρότερον, ἐν σοὶ καταλείψω τὴν σκέψιν. μόνον\nτελεσθείη μοι τὰ πάτρια πρότερον. καὶ οἶδα ὡς ἐπινεύσεις,\nἱεροῖς τε ἐκ παίδων, ὡς φῄς, ἀνακείμενος, καὶ\nτὸ περὶ τοὺς θεοὺς ὅσιον ἀποσεμνύνων.\nκαὶ ἣ μὲν ἐνταῦθα τῶν λόγων ἐπαύσατο, δακρύων\nδὲ ἤρξατο: τῶν δὲ παρόντων οἱ μὲν ἄλλοι πάντες ἐπῄνουν,\nκαὶ πράττειν οὕτως ἐκέλευόν τε καὶ ἑτοίμως ἔχειν\nἐβόων, ἐπῄνει δὲ καὶ ὁ Θύαμις, ἑκών τε τὸ μέρος καὶ\nἄκων, ὑπὸ μὲν τῆς περὶ τὴν Χαρίκλειαν ἐπιθυμίας\nκαὶ τὴν παροῦσαν ὥραν ἀπέραντον χρόνου μῆκος εἰς\nὑπέρθεσιν ἡγούμενος, ὑπὸ δὲ τῶν λόγων ὥσπερ\nτινὸς σειρῆνος κεκηλημένος καὶ πρὸς τὸ πείθεσθαι\nκατηναγκασμένος, ἅμα δέ τι καὶ πρὸς τὸ ἐνύπνιον\nἀναφέρων, καὶ τὸν γάμον κατὰ τὴν Μέμφιν ἔσεσθαι\nκαταπιστεύων. καὶ διαλύει μὲν τὸν σύλλογον,\nτὴν λείαν πρότερον διανείμας, πολλὰ τῶν ἐξαιρέτων\nαὐτὸς ἑκοντὶ παραχωρούντων κομισάμενος:\nἐπιστέλλει\nδὲ εἰς δεκάτην ηὐτρεπισμένους εἶναι, τὴν\nὁρμὴν ὡς ἐπὶ τὴν Μέμφιν ποιησομένους. τοῖς δὲ\nἝλλησι τὴν προτέραν ἀπεκλήρου σκηνήν. συνεσκήνου\nδὲ αὐτοῖς καὶ ὁ Κνήμων αὖθις ἐκ προστάγματος, οὐ\nφρουρὸς ἔτι τὸ ἐντεῦθεν ἀλλὰ συνόμιλος ἀποδεδειγμένος.\nκαὶ δίαιτάν τε ἁβροτέραν τῆς οὔσης παρεῖχεν ὁ\nΘύαμις, καὶ δὴ καὶ τὸν Θεαγένην εἰς αἰδῶ τῆς ἀδελφῆς\nὁμοδίαιτον ἐποιεῖτο. αὐτὴν δὲ τὴν Χαρίκλειαν οὐδὲ\nὁρᾶν τὰ πολλὰ διεγνώκει, τοῦ μὴ τὴν θέαν ὑπέκκαυμα\n\n\nγίνεσθαι τοῦ ἐγκειμένου πόθου, καὶ πρᾶξαί τι παρὰ τὰ\nδόξαντα καὶ προδηλωθέντα καταναγκασθείη.\nκαὶ ὁ μὲν Θύαμις ἐκ τούτων παρῃτεῖτο τὴν ὄψιν\nτῆς κόρης, οὐ δυνατὸν βλέπειν ἅμα καὶ σωφρονεῖν\nἡγούμενος: ὁ δὲ Κνήμων, ἐπειδὴ τάχιστα πάντες ἐκποδὼν\nἦσαν ἄλλος κατ̓ ἄλλο τῆς λίμνης καταδύντες,\nἣν τῷ Θεαγένει βοτάνην ὑπέσχετο τῇ προτεραίᾳ,\nμαστεύων ὀλίγον τῆς λίμνης ἄπωθεν ἐπορεύετο.\nκἀν τούτῳ σχολῆς ἐπιλαβόμενος ὁ Θεαγένης ἐδάκρυέ\nτε καὶ ἀνῴμωζε, πρὸς μὲν τὴν Χαρίκλειαν οὐδ̓\nὁτιοῦν διαλεγόμενος, θεοὺς δὲ συνεχῶς ἐπικαλούμενος\nμάρτυρας. τῆς δέ, εἰ τὰ συνήθη καὶ κοινὰ ταῦτα θρηνεῖ\nπυνθανομένης, ἢ μή τι πεπόνθοι καινότερον, καὶ τί\nγένοιτ̓ ἄν, ἔφη ὁ Θεαγένης, καινότερον ἢ τί ἀθεμιστότερον\nὅρκων μὲν καὶ σπονδῶν παραβαινομένων, Χαρικλείας\nδὲ λήθην ἐμοῦ λαβούσης καὶ πρὸς ἄλλων γάμους\nἐπινευούσης; εὐφήμησον, ἔφη ἡ κόρη, μηδέ μοι γίνου\nτῶν συμφορῶν βαρύτερος, μηδὲ τοσαύτην ἔχων ἐκ τῶν\nπαρελθόντων τὴν κατ̓ ἐμοῦ διὰ τῶν ἔργων δοκιμασίαν,\nἐκ λόγων ἐπικαίρων καὶ πρός τι χρειῶδες εἰρημένων\nἄγε δἰ ὑποψίας. εἰ δὲ μή, γίνεται τοὐναντίον, καὶ\nμᾶλλον αὐτὸς μεταβάλλεσθαι δόξεις ἢ μεταβαλλομένην\nεὑρήσεις. ἐγὼ γὰρ δυστυχεῖν μὲν οὐκ ἀρνοῦμαι, μὴ\nσωφρονεῖν δὲ οὐδὲν οὕτω βίαιον ὥστε με μεταπεισθῆναι.\nἓν μόνον οἶδα μὴ σωφρονοῦσα, τὸν ἐξ ἀρχῆς ἐπὶ\nσοὶ πόθον, ἀλλὰ καὶ τοῦτον ἔννομον. οὐ γὰρ ὡς ἐραστῇ\nπειθομένη ἀλλ̓ ὡς ἀνδρὶ συνθεμένη τό τε πρῶτον\nἐμαυτὴν ἐπέδωκα, καὶ εἰς δεῦρο διετέλεσα καθαρὰν\nἐμαυτὴν καὶ ἀπὸ τῆς σῆς ὁμιλίας φυλάττουσα, πολλάκις\nμὲν ἐπιχειροῦντα διωσαμένη, τὸν δὲ ἐξ ἀρχῆς ἡμῖν\nσυγκείμενόν τε καὶ ἐνώμοτον ἐπὶ παισὶ γάμον ἔνθεσμον\nεἴ πῃ γένοιτο περισκοποῦσα. πῶς οὖν οὐκ ἂν εἴης\n\n\nἄτοπος, εἰ τὸν βάρβαρόν με τοῦ Ἕλληνος, τὸν λῃστὴν\nτοῦ ἐρωμένου πιστεύοις ἐπίπροσθεν ἄγειν; τί οὖν\nἐβούλετό σοι τὰ τῆς καλῆς δημηγορίας ἐκείνης; ἔφη ὁ\nΘεαγένης. τὸ μὲν γὰρ ἀδελφόν με σαυτῆς ἀναπλάττειν\nσοφὸν εἰς ὑπερβολήν, καὶ πόρρω τὸν Θύαμιν τῆς ἐφ̓\nἡμῖν ζηλοτυπίας ἀπάγον, καὶ συνεῖναι ἡμᾶς ἀλλήλοις\nἀδεῶς παρασκευάζον. συνίην καὶ τῆς Ἰωνίας καὶ τῆς\nκατὰ τὴν Δῆλον πλάνης, ὅτι τῶν ὄντων ἦν καὶ ἀληθῶν\nἐπικαλύμματα, καὶ πλάνην τῷ ὄντι τοῖς ἀκούουσιν ἐπάγοντα.\nτὸ δὲ ἑτοίμως οὕτως ἐπινεύειν τὸν γάμον καὶ συντίθεσθαι\nδιαρρήδην καὶ καιρὸν ὁρίζειν, ταῦτα συμβάλλειν\nοὔτε ἐδυνάμην οὔτε ἐβουλόμην. εὐχόμην δὲ καταδῦναι\nμᾶλλον ἢ τοιαύτην ἐπιδεῖν τῶν ἐπὶ σοὶ πόνων τε\nκαὶ ἐλπίδων τὴν τελευτήν. καὶ ἡ Χαρίκλεια περιβαλοῦσα\nτὸν Θεαγένην καὶ μυρία φιλήσασα καὶ διάβροχον\nποιήσασα τοῖς δάκρυσιν, ὡς ἥδιστα, ἔφη, δέχομαί σου\nτοὺς ἐπ̓ ἐμοὶ τούτους φόβους: εὔδηλος γὰρ εἶ κἀκ\nτούτων μὴ ὀκλάσας τὸν ἐπ̓ ἐμοὶ πόθον ὑπὸ τῶν πολλῶν\nσυμφορῶν. ἀλλ̓ εὖ ἴσθι, Θεάγενες, οὐδ̓ ἂν τὸ\nπαρὸν τοῦτο ἀλλήλοις διελεγόμεθα, μὴ τούτων οὕτως\nἐπηγγελμένων. ὁρμὴν γάρ, ὡς οἶσθα, κρατούσης ἐπιθυμίας\nμάχη μὲν ἀντίτυπος ἐπιτείνει, λόγος δὲ εἴκων\nκαὶ πρὸς τὸ βούλημα συντρέχων τὴν πρώτην καὶ ζέουσαν\nφορὰν ἀνέστειλε καὶ τὸ κάτοξυ τῆς ὀρέξεως τῷ ἡδεῖ\nτῆς ἐπαγγελίας κατεύνασε. πρώτην γάρ, ὡς οἶμαι, πεῖραν\nοἱ ἀγροικότερον ἐρῶντες τὴν ὑπόσχεσιν νομίζουσι,\nκαὶ κρατεῖν, ἐπὸ τῆς ἐπαγγελίας ἡγούμενοι πραότερον\nδιάγουσιν, ἐπὶ τῶν ἐλπίδων σαλεύοντες. ἃ δὴ καὶ αὐτὴ\nπρομηθουμένη τοῖς λόγοις ἐμαυτὴν ἐξεδόμην, θεοῖς τὰ\nἑξῆς ἐπιτρέψασα καὶ δαίμονι τῷ τὴν ἀρχὴν λαχόντι τὸν\nἡμέτερον ἐπιτροπεύειν ἔρωτα. πολλὰ μία ἡμέρα καὶ\n\n\nδύο πολλάκις ἔδοσαν τῶν εἰς σωτηρίαν, καὶ τύχαι παρέσχον\nἃ βουλαῖς ἄνθρωποι μυρίαις οὐκ ἐξεῦρον. τοῦτό\nτοι καὶ αὐτὴ τὸ παρὸν ἐπινοίαις ὑπερεθέμην, τὰ\nπρόδηλα τοῖς ἀδήλοις διακρουσαμένη. φυλακτέον οὖν,\nὦ γλυκύτατε, καθάπερ πάλαισμα τὸ πλάσμα, καὶ σιγητέον\nοὐ πρὸς τοὺς ἄλλους μόνον ἀλλὰ καὶ πρὸς αὐτὸν\nΚνήμωνα. φιλάνθρωπος μὲν γάρ ἐστι περὶ ἡμᾶς καὶ\nἝλλην, ἀλλ̓ αἰχμάλωτος καὶ τῷ κρατοῦντι πλέον, ἂν\nοὕτω τύχῃ, χαριούμενος. οὔτε γὰρ φιλίας χρόνος οὔτε\nἀγχιστείας θεσμὸς ἐνέχυρον ἡμῖν ἀκριβὲς τῆς πίστεως\nαὐτοῦ τῆς περὶ ἡμᾶς δίδωσι. διὸ κἂν ἔκ τινος ὑπονοίας\nἐπιψαύσῃ ποτὲ τῶν ἡμετέρων, ἀρνητέον τὴν πρώτην.\nκαλὸν γάρ ποτε καὶ τὸ ψεῦδος, ὅταν ὠφελοῦν τοὺς λέγοντας\nμηδὲν καταβλάπτῃ τοὺς ἀκούοντας.\nταῦτα τῆς Χαρικλείας καὶ τοιαῦτα πρὸς τὸ βέλτιστον\nὑποτιθεμένης, ὁ Κνήμων εἰστρέχει λίαν ἐσπουδασμένως\nκαὶ πολὺν ἐκ τῶν ὄψεων θόρυβον ἐπαγγελλόμενος.\nκαὶ ὦ Θεάγενες, τὴν μὲν πόαν ἥκω σοι φέρων, ἔλεγε,\nκαὶ θεράπευε τὰς πληγὰς ἐπιθέμενος: χρὴ δὲ πρὸς\nἕτερα τραύματα καὶ φόνους ἴσους εἶναι παρεσκευασμένους.\nτοῦ δὲ σαφέστερον ὅ τι ποτὲ λέγοι δηλοῦν ἱκετεύοντος,\nοὐ καιρός, ἔφη, τὸ παρὸν ἀκούειν: δέος γὰρ\nπροληφθῆναι τοὺς λόγους ὑπὸ τῶν ἔργων. ἀλλ̓ ἕπου\nτὴν ταχίστην. συνεπέσθω δὲ καὶ ἡ Χαρίκλεια. καὶ παραλαβὼν\nἄμφω παρὰ τὸν Θύαμιν ἦγε. καὶ κράνος τι\nδιασμῶντα καὶ παλτὸν θήγοντα καταλαβών, εἰς καιρόν,\nἔφη, πρὸς ὅπλοις τυγχάνεις. ἀλλ̓ αὐτός τε ἔνδυναι καὶ\nτοὺς ἄλλους κέλευε: πλῆθος γὰρ πολεμίων ὅσον οὐδέπω\nπερὶ ἡμᾶς, καὶ τοσοῦτον ἀπολειπόμενον ὅσον τοῦ\nλόφου τοῦ πλησίον ὑπερκύπτοντας προϊδὼν ἥκω δρομαῖος\nτὴν ἔφοδον προμηνύσων, οὐδὲν τάχους ἀνείς,\n\n\nἀλλὰ καὶ ὅσους ἐδυνάμην ἐν τῷ διέκπλῳ τῷ μέχρι δεῦρο\nπαρασκευάζεσθαι διαγγείλας.\nἀνήλατο πρὸς ταῦτα ὁ Θύαμις, καὶ ποῦ Χαρίκλεια\nδιηρώτα, καθάπερ περὶ ἐκείνης πλέον ἢ περὶ αὑτοῦ δεδιώς.\nἐπεὶ δὲ ἐπὶ τῇ φλιᾷ τῇ πλησίον ὑπεσταλμένην\nἔδειξεν ὁ Κνήμων, σὺ μὲν λαβὼν ταύτην ἄγε εἰς τὸ\nσπήλαιον, πρὸς μόνον ἔλεγεν, οὗ καὶ τὰ κειμήλια ἡμῖν\nἐν ἀσφαλεῖ τεθησαύρισται, καὶ καθείς, ὦ φίλος, καὶ τῷ\nστομίῳ τὸ πῶμα ὡς ἔθος ἐπαγαγὼν ἧκε τὴν ταχίστην\nὡς ἡμᾶς: ὁ δὲ πόλεμος ἡμῖν μελήσει. τὸν δὲ ὑπασπιστὴν\nἱερεῖον ἄγειν προσέταττεν, ὡς ἂν θεοῖς ἐγχωρίοις\nἐναγίσαντες οὕτω τῆς μάχης ἄρχοιεν.\nκαὶ ὁ μὲν Κνήμων τὸ προστεταγμένον ἔπραττε, καὶ\nπολλὰ τὴν Χαρίκλειαν ὀδυρομένην καὶ θαμὰ πρὸς τὸν\nΘεαγένην ἐπιστρέφουσαν ἦγέ τε καὶ ἐς τὸ ἄντρον ἐνέβαλε.\nτὸ δὲ ἦν οὐ φύσεως ἔργον, οἷα πολλὰ περὶ γῆν\nτε καὶ ὑπὸ γῆν αὐτόματα σηραγγοῦται, ἀλλὰ τέχνης λῃστρικῆς\nτὴν φύσιν μιμησαμένης καὶ χειρῶν Αἰγυπτίων\nὄρυγμα, πρὸς σύλων φυλακὴν περιέργως κοιλαινόμενον.\nεἴργαστο δὲ ὧδέ πως. στόμιον ἦν αὐτῷ στενόπορόν\nτε καὶ ζοφῶδες, οἰκήματος κρυφίου θύραις ὑποκείμενον,\nὡς τὸν οὐδὸν θύραν ἄλλην τῇ καθόδῳ γίνεσθαι\nὡς πρὸς τὴν χρείαν. ἐνέπιπτέ τε αὐτῇ ῥᾳδίως καὶ ἀνεπτύσσετο:\nτὸ δὲ αὐτόθεν εἰς αὐλῶνας σκολιοὺς ἀτάκτως\nσχιζόμενον. οἱ γὰρ ἐπὶ τοὺς μυχοὺς πόροι καὶ αὔλακες,\nπῇ μὲν ἕκαστος ἰδίᾳ τεχνικῶς πλανώμενοι, πῇ δὲ ἀλλήλοις\nἐμπίπτοντες καὶ ῥιζηδὸν πλεκόμενοι, πρὸς μίαν\nεὐρυχωρίαν τὴν ἐπὶ τὸν πυθμένα συρρέοντες ἀνεστομοῦντο,\nκαθ̓ ὃ καὶ φέγγος ἀμυδρὸν ἔκ τινος διατρήσεως\nπρὸς ἄκροις τῆς λίμνης ἐνέπιπτεν.\nἐνταῦθα ὡς καθῆκε τὴν Χαρίκλειαν ὁ Κνήμων, καὶ\nπρὸς τὸ ἔσχατον τοῦ ἄντρου διεβίβασε τῇ πείρᾳ χειραγωγήσας,\n\n\nπολλὰ καὶ ἐπιθαρσύνας, καὶ ὡς εἰς ἑσπέραν\nἅμα τῷ Θεαγένει φοιτήσει κατεπαγγειλάμενος ʽοὐ γὰρ\nἐπιτρέψειν αὐτῷ συμπλακῆναι τοῖς πολεμίοις, ἀλλὰ διαδρᾶναί\nοἱ τὴν μάχην̓, οὐδὲν φθεγξαμένην ἀλλ̓ ὥσπερ\nθανάτῳ τῷ κακῷ βεβλημένην καὶ ὥσπερ ψυχῆς τοῦ\nΘεαγένους ἀφῃρημένην, ἄπνουν καὶ σιγῶσαν ἀπολιπὼν\nἀνεδύετο τοῦ σπηλαίου: καὶ τὸν οὐδὸν ἐπαγαγών, καί\nτι καὶ ἐπιδακρύσας, αὑτόν τε τῆς ἀνάγκης κἀκείνην τῆς\nτύχης, ὅτι μόνον οὐχὶ ζῶσαν εἴη καταθάψας καὶ τὸ φαιδρότατον\nτῶν ἐν ἀνθρώποις Χαρίκλειαν νυκτὶ καὶ ζόφῳ\nπαραδεδωκώς, ἀπέτρεχεν ὡς τὸν Θύαμιν. καὶ καταλαμβάνει\nζέοντα πρὸς τὴν μάχην, καὶ αὐτόν τε ἅμα τῷ\nΘεαγένει λαμπρῶς ἐξωπλισμένον, καὶ τοὺς ἤδη παῤ\nαὐτὸν συνειλεγμένους πρὸς τὸ μανικώτερον τῷ λόγῳ\nπαρασκευάζοντα. στὰς γὰρ εἰς μέσους ἔλεγε\nσυστρατιῶται, προτρέπειν μὲν ὑμᾶς οὐκ οἶδ̓ ὅ τι\nδεῖ διὰ πλειόνων, αὐτούς τε ὑπομνήσεως οὐδὲν δεομένους,\nἀλλὰ βίον ἀεὶ τὸν πόλεμον ἡγουμένους, καὶ ἄλλως\nτῆς ἀπροσδοκήτου τῶν ἐναντίων ἐφόδου τὸ παρέλκον\nτῶν λόγων ὑποτεμνομένης: ὧν γὰρ ἐν ἔργοις οἱ\nπολέμιοι, τούτους μὴ διὰ τῶν ὁμοίων σὺν τάχει τὴν\nἄμυναν ἐπάγειν παντάπασίν ἐστι τοῦ προσήκοντος\nὑστερούντων. εἰδότες οὖν ὡς οὐχ ὑπὲρ γυναικῶν ἐστὶ\nκαὶ παίδων ὁ λόγος, ὃ δὴ πολλοῖς εἰς τὸ παροξῦναι καὶ\nμόνον πρὸς μάχην ἤρκεσε ʽταυτὶ γὰρ ἡμῖν ἐλάττονος λόγου,\nκαὶ τοσαῦτα ἔχειν ἐξέσται ὅσα καὶ νικᾶν περιγίνεταἰ,\nἀλλ̓ ὑπὲρ αὐτοῦ τοῦ εἶναι καὶ ψυχῶν τῶν ἡμετέρων\nʽοὐ γὰρ ἐπὶ ῥητοῖς ποτὲ λῃστρικὸς ἔληξε πόλεμος,\nοὐδὲ ἔνσπονδον ἔσχε τὴν τελευτήν, ἀλλ̓ ἢ περιεῖναι\nκρατοῦντας ἢ τεθνάναι ἁλόντας ἀναγκαῖον̓, οὕτω τοῖς\nἐχθίστοις ψυχήν τε ἅμα καὶ σῶμα τεθηγμένοι\nσυμπίπτωμεν.\nταῦτα εἰπὼν τὸν ὑπασπιστὴν περιεσκόπει, καὶ ὀνομαστὶ\nΘέρμουθιν ἐκάλει πολλάκις: ὡς δὲ ἦν οὐδαμοῦ,\nπολλὰ διαπειλήσας ἐπὶ τὴν πορθμίδα δρομαῖος ἔσπευδεν.\nὁ γὰρ πόλεμος ἤδη συνερράγη, καὶ παρῆν ὁρᾶν καὶ\nπόρρωθεν τοὺς τὰ ἔσχατα κατὰ τὰς εἰσβολὰς τῆς λίμνης\nοἰκοῦντας ἁλισκομένους. οἱ γὰρ ἐπεληλυθότες τῶν\nὑποπιπτόντων ἢ καὶ φυγῇ χρωμένων τὰ σκάφη καὶ τὰς\nκαλύβας ἐνεπίμπρασαν: ὑφ̓ ὧν τῆς φλογὸς ἐπὶ τὸ\nπλησίον ἕλος διαρριπιζομένης καὶ τὸν πολὺν κατ̓ αὐτὸ\nκάλαμον σωρηδὸν νεμομένης ἄφραστόν τι καὶ ἀφόρητον\nἐπὶ τοὺς ὀφθαλμοὺς σέλας ἔμπυρον, ἐπὶ δὲ τὴν\nἀκοὴν ἠχὴ κατάκροτος ἐπεφέρετο. καὶ πολέμου πᾶν εἶδος\nκαὶ ἐνηργεῖτο καὶ ἐξηκούετο, τῶν μὲν ἐγχωρίων\nπροθυμίᾳ καὶ ῥώμῃ πάσῃ τὴν μάχην ὑφισταμένων, τῶν\nδὲ τῷ τε πλήθει καὶ τῆς ἐφόδου τῷ ἀπροσδοκήτῳ πλεῖστον\nὑπερφερόντων, καὶ τοὺς μὲν ἐπὶ γῆς ἀναιρούντων,\nτοὺς δὲ εἰς τὴν λίμνην αὐτοῖς σκάφεσι καὶ αὐτοῖς οἰκήμασι\nβαπτιζόντων. ὑφ̓ ὧν ἁπάντων δοῦπός τις πρὸς\nτὸν ἀέρα συμμιγὴς ᾔρετο, πεζομαχούντων ὁμοῦ καὶ\nναυμαχούντων, ὀλλύντων τε καὶ ὀλλυμένων, αἵματι τὴν\nλίμνην φοινιττόντων, πυρὶ δὲ καὶ ὕδατι συμπλεκομένων.\nἅπερ ὡς εἶδέ τε καὶ ἤκουσεν ὁ Θύαμις, ἐνθύμιον\nαὐτῷ τὸ ὄναρ γίνεται, καθ̓ ὃ τὴν Ἶσιν ἑώρα καὶ τὸν\nνεὼν ἅπαντα λαμπάδων καὶ θυσιῶν ἀνάμεστον: καὶ\nταῦτα ἐκεῖνα εἶναι τὰ νῦν ὁρώμενα, καὶ πρὸς τὰ ἐναντία\nτῶν προτέρων τὴν ὄψιν συνέβαλλεν, ὡς ἔχων οὐχ\nἕξει τὴν Χαρίκλειαν, ὑπὸ τοῦ πολέμου ταύτης ἀφαιρεθείσης,\nκαὶ ὡς φονεύσει καὶ οὐ τρώσει, ξίφει καὶ οὐκ\nἈφροδίτης νόμῳ. καὶ πολλὰ τὴν θεὰν ὡς δολερὰν ὀνειδίσας,\nκαὶ δεινὸν ἡγησάμενος εἴ τις ἄλλος ἐγκρατὴς\nἔσται Χαρικλείας, μικρὸν ἐπισχεῖν τοὺς σὺν αὑτῷ κελεύσας,\nκαὶ ὡς κατὰ τόπον μένοντας ποιεῖσθαι δεήσει\n\n\nτὴν μάχην φράσας κλοτοπεύοντας περὶ τὸ νησίδιον καὶ\nδιὰ τῶν πέριξ ἑλῶν κρυφίους τὰς ἐμβολὰς ποιουμένους\nʽἀγαπητῶς γὰρ ἂν καὶ οὕτως ἀντισχεῖν πρὸς τὸ πλῆθος\nτῶν πολεμίων̓, αὐτὸς δῆθεν ὡς τὸν Θέρμουθιν ἐπιζητήσων\nκαὶ τοῖς ἑστίοις θεοῖς κατευξόμενος, ἕπεσθαί τε\nμηδενὶ συγχωρήσας, ἐπὶ τὸ δωμάτιον ἐμμανὴς ἀνέστρεφε.\nδυσανάκλητον δὲ πρὸς ὅπερ ἂν ὁρμήσῃ τὸ βάρβαρον\nἦθος: κἂν ἀπογνῷ τὴν αὑτοῦ σωτηρίαν, προαναιρεῖν\nἅπαν τὸ φίλον εἴωθεν, ἤτοι συνέσεσθαι αὐτοῖς καὶ\nμετὰ θάνατον ἀπατώμενον, ἢ χειρὸς πολεμίας καὶ\nὕβρεως ἐξαιρούμενον. ὑφ̓ ὧν καὶ ὁ Θύαμις τῶν μὲν\nἐν χερσὶ πάντων ἀμνημονήσας, καὶ ταῦτα ὥσπερ ἄρκυσι\nτοῖς πολεμίοις κεκυκλωμένος, ἔρωτι δὲ καὶ ζηλοτυπίᾳ\nκαὶ θυμῷ κάτοχος, ἐπὶ τὸ σπήλαιον ἐλθὼν ὡς εἶχε δρόμου,\nκαθαλόμενος, ἐμβοῶν τε μέγα καὶ τὰ πολλὰ αἰγυπτιάζων,\nαὐτοῦ που περὶ τὸ στόμιον ἐντυχών τινι Ἑλληνίδι\nτῇ γλώττῃ προσφθεγγομένῃ, ἀπὸ τῆς φωνῆς ἐπ̓\nαὐτὴν χειραγωγηθεὶς ἐπιβάλλει τε τῇ κεφαλῇ τὴν λαιὰν\nχεῖρα, καὶ διὰ τῶν στέρνων παρὰ τὸν μαζὸν ἐλαύνει τὸ\nξίφος.\nκαὶ ἣ μὲν ἔκειτο πικρῶς, ἐλεεινόν τε ἅμα καὶ ἔσχατον\nκωκύσασα, ὃ δὲ ἀναδραμὼν καὶ τὸν οὐδὸν ἐπαγαγών,\nκαὶ χοῦν ὀλίγον ἐπιφορήσας, καὶ ταῦτά σοι τὰ\nπαῤ ἡμῶν νυμφικὰ δῶρα σὺν δάκρυσιν εἰπών, ἐπί τε\nτὰ σκάφη παραγενόμενος, τούς τε ἄλλους καταλαμβάνει\nδρασμὸν ἤδη βουλεύοντας τῶν πολεμίων ἐγγύθεν ὁρωμένων,\nτόν τε Θέρμουθιν ἥκοντα καὶ τὸ ἱερεῖον μεταχειριζόμενον.\nκαὶ τὸν μὲν λοιδορησάμενος, εἰπών τε\nὡς ἔφθη τὸ κάλλιστον θυμάτων ἱερουργήσας, ἐπιβαίνει\nτε τοῦ σκάφους αὐτὸς καὶ ὁ Θέρμουθις καὶ τρίτος ὁ\nἐρέτης: οὐ γὰρ πλείονας οἷά τε φέρειν τὰ λιμναῖα σκάφη,\nἀπὸ μόνου ξύλου καὶ πρέμνου παχέος ἑνὸς ἀγροικότερον\n\n\nκοιλαινόμενα. συναπαίρει δὲ καὶ ὁ Θεαγένης\nἅμα τῷ Κνήμωνι καθ̓ ἕτερον σκάφος, καὶ ἄλλος κατ̓\nἄλλο πορθμεῖον, καὶ οὕτως ἅπαντες. ἐπεὶ δὲ τῆς νήσου\nμικρὸν ἄπωθεν ἄραντες, καὶ περιπλεύσαντες μᾶλλον ἢ\nἀποπλεύσαντες, ἐπέσχον τὴν εἰρεσίαν, καὶ τὰ σκάφη\nδιέταττον ἐπὶ μέτωπον ὡς ἐναντίοι τοὺς πολεμίους δεξόμενοι,\nπλησιάσαντες μόνον καὶ μηδὲ τὸ ῥόθιον ὑπενεγκόντες\nοἱ μὲν ἄλλοι πάντες ὁμοῦ τε εἶδον καὶ ἔφευγον,\nοὐδὲ τὸν ἐνυάλιον ἔνιοι κέλαδον ἀνασχόμενοι, ὑπεχώρουν\nδὲ Θεαγένης τε καὶ ὁ Κνήμων, οὐ πρὸς τὸν\nφόβον τὸ πλέον ἐνδόντες. μόνος δὲ ὁ Θύαμις τὸ μέν τι\nτὴν φυγὴν ἴσως αἰσχυνόμενος, τάχα δέ που καὶ εἶναι\nμετὰ Χαρίκλειαν οὐκ ἀνεχόμενος, ἐνέβαλεν ἑαυτὸν τοῖς\nπολεμίοις.\nἤδη δὲ εἰς χεῖρας ἰόντων ἀνεβόησέ τις οὗτος ἐκεῖνος\nὁ Θύαμις: φυλάττου πᾶς. καὶ παραχρῆμα τὰ σκάφη\nπρὸς κύκλον ἐπιστρέψαντες εἶχον ἐν μέσῳ. τοῦ δὲ ἀμυνομένου,\nκαὶ τῷ δόρατι τοὺς μὲν τρώσαντος τοὺς δὲ\nἀνελόντος, θαύματος ἦν ἐπέκεινα τὸ γινόμενον: εἷς\nγὰρ οὐδεὶς ξίφος οὔτε ἔβαλλεν οὔτε ἔφερεν, ἀλλ̓ ἅπασαν\nἕκαστος εἰσεφέρετο σπουδὴν ζῶντα λαβεῖν. ὃ δὲ\nἀντεῖχεν ἐπὶ πλεῖστον, ἕως ἀφαιρεῖται μὲν τοῦ δόρατος\nπλειόνων ἅμα ἐπιλαβομένων, ἀποβάλλει δὲ καὶ τὸν\nὑπασπιστήν, λαμπρῶς μὲν συναγωνισάμενον, τραυματίαν\nδέ, ὥσπερ ἐδόκει, καιρίως γεγενημένον καὶ πρὸς\nτὸ ἀνέλπιστον ἐνδόντα, εἴς τε τὴν λίμνην ἑαυτὸν καθέντα,\nκαὶ βολῆς ἐκτὸς ἐμπειρίᾳ τοῦ νεῖν ἀναδύντα, χαλεπῶς\nτε πρὸς τὸ ἕλος ἀπονηξάμενον, καὶ ταῦτα οὐδενὸς\nτὴν ἐπιδίωξιν φροντίσαντος. ἤδη γὰρ τὸν Θύαμιν\nᾑρήκεσαν, καὶ νίκην ὁλόκληρον τὴν ἑνὸς ἀνδρὸς ἅλωσιν\nἡγοῦντο. καὶ τοσούτοις τοῖς φιλίοις ἐλάττους γεγονότες,\nπλέον ἔχαιρον τὸν αὐτόχειρα ζῶντα περιέποντες\n\n\nἢ τοὺς οἰκείους ᾤκτειρον ἀποβεβληκότες. οὕτως ἄρα\nλῃσταῖς καὶ ψυχῶν αὐτῶν ἐστὶ χρήματα προτιμότερα,\nκαὶ τὸ φιλίας ὄνομα καὶ συγγενείας πρὸς ἓν\nτὸ κέρδος ὁρίζεται. ὡς δὴ καὶ τούτοις συνέβαινεν.\nἐτύγχανον μὲν γὰρ ὄντες τῶν τὸν Θύαμιν καὶ τοὺς σὺν\nαὐτῷ κατὰ τὰς Ἡρακλεωτικὰς ἐκβολὰς ἀποδράντων,\nἀγανακτήσαντες δὲ ὅτι τῶν ἀλλοτρίων ἐστέρηντο, καὶ\nτὴν ἀφαίρεσιν τῶν σύλων ὡς ἰδίων περιαλγήσαντες,\nτούς τε ὑπολειφθέντας αὑτῶν οἴκοι συλλεξάμενοι\nκαὶ τὰς πέριξ ὁμοίως κώμας ἐπικαλεσάμενοι ἐπὶ ὁμοίᾳ\nκαὶ ἴσῃ τῶν ληφθησομένων διανομῇ, τῆς μὲν ἐφόδου\nκατέστησαν ἡγεμόνες, τὸν δὲ Θύαμιν ἐζώγρουν κατὰ\nτοιάνδε τινὰ αἰτίαν. Πετόσιρις ἀδελφὸς ἦν αὐτῷ κατὰ\nτὴν Μέμφιν. οὗτος ἐπιβουλῇ τὴν ἱερωσύνην τῆς προφητείας\nπαρὰ τὸ πάτριον τὸν Θύαμιν παρελόμενος νεώτερος\nαὐτὸς ὤν, τὸν προγενέστερον ἐξάρχειν λῃστρικοῦ\nπυνθανόμενος, δεδιὼς μὴ καιροῦ λαβόμενος ἐπέλθοι\nποτὲ ἢ καὶ χρόνος τὴν ἐπιβουλὴν φωράσειεν, ἅμα δὲ\nκαὶ δἰ ὑποψίας εἶναι παρὰ τοῖς πολλοῖς αἰσθανόμενος\nὡς ἀνῃρηκὼς τὸν Θύαμιν οὐ φαινόμενον, χρήματα\nπάμπολλα καὶ βοσκήματα τοῖς ζῶντα προσκομίσασιν εἰς\nτὰς κώμας τὰς λῃστρικὰς διαπέμπων ἐπεκήρυξεν: ὑφ̓\nὧν ἁλόντες οἱ λῃσταί, καὶ μηδὲ παρὰ τὸ ζέον τῆς μάχης\nτῆς μνήμης τὸ κέρδος ἀποβαλόντες, ἐπειδή τις ἐγνώρισε,\nπολλῶν θανάτων ἐζώγρησαν καὶ τὸν μὲν δέσμιον\nἐπὶ τὴν γῆν παραπέμπουσι, τὴν ἡμίσειαν αὑτῶν μοῖραν\nεἰς τὴν φυλακὴν ἀποκληρώσαντες, καὶ πολλὰ τῆς δοκούσης\nφιλανθρωπίας ἐπιμεμφόμενον, καὶ τὸν δεσμὸν\nἀγανακτοῦντα μᾶλλον ἢ θάνατον. οἱ δὲ ὑπόλοιποι πρὸς\nτὸ νησίον ἐτράπησαν ὡς τὰ ἐπιζητούμενα κειμήλια καὶ\nσῦλα κατ̓ αὐτὸ εὑρήσοντες. ὡς δὲ πᾶσαν ἐπιδραμόντες,\nκαὶ μέρος οὐδὲν ἀζήτητον ἀπολιπόντες, οὐδενὶ τῶν ἐλπισθέντων\n\n\nἢ μικροῖς ἐπετύγχανον, εἴ τι καὶ περιλέλειπτο\nκατὰ τὸ σπήλαιον ὑπὸ τῇ γῇ κρυπτόμενον, πῦρ\nἐπὶ τὰς σκηνὰς ἐμβαλόντες, ἑσπέρας ἤδη προσιούσης\nκαὶ φόβον ἐγκαταμεῖναι τῇ νήσῳ παρεχούσης, δέει τοῦ\nμὴ λοχηθῆναι πρὸς τῶν διαδράντων ἐπὶ τοὺς οἰκείους\nἀπεχώρησαν.\nἡ μὲν δὴ νῆσος ὧδε ἐπυρπολεῖτο, τοὺς δὲ ἀμφὶ τὸν\nΘεαγένην καὶ τὸν Κνήμωνα, ἕως μὲν ἥλιος ἦν ὑπὲρ\nγῆν, τὸ κακὸν ἐλάνθανέν ʽἡ γὰρ πυρὸς ὄψις ἀμαυροῦται\nδἰ ἡμέρας, ὑπὸ τῶν ἀκτίνων τοῦ θεοῦ καταυγαζομένἠ,\nἐπειδὴ δὲ ἔδυ καὶ νύκτα ἐπήγαγεν, ἥ τε φλὸξ\nἀπρόσμαχον τὴν αὐγὴν ἀπολαβοῦσα καὶ πορρωτάτω\nδιεφαίνετο, αὐτοί τε τοῦ ἕλους τῇ νυκτὶ θαρροῦντες\nπροέκυψαν, καὶ λαμπρῶς ἤδη τὴν νῆσον ὑπὸ τοῦ πυρὸς\nἐχομένην ὁρῶσι. καὶ ὁ μὲν Θεαγένης παίων τὴν κεφαλὴν\nκαὶ τίλλων τὰς τρίχας, ἐρρίφθω, φησίν, ὁ βίος\nεἰς τὴν τήμερον: ἠνύσθω λελύσθω πάντα, φόβοι κίνδυνοι\nφροντίδες ἐλπίδες ἔρωτες. οἴχεται Χαρίκλεια,\nΘεαγένης ἀπόλωλε. μάτην ὁ δυστυχὴς δειλὸς ἐγενόμην\nκαὶ δρασμὸν ὑπέστην ἄνανδρον, σοί, γλυκεῖα, περισώζων\nἐμαυτόν. οὐ μὴν ἔτι σωθήσομαι σοῦ, φιλτάτη, κειμένης,\nοὐδὲ τῷ κοινῷ τῆς φύσεως νόμῳ, τὸ χαλεπώτατον,\nοὐδὲ ἐν χερσὶν ἀπολιπούσης τὸν βίον αἷς ἠβουλήθης.\nἀλλὰ πυρός, οἴμοι, γέγονας ἀνάλωμα, τοιαύτας\nἐπὶ σοὶ λαμπάδας ἀντὶ τῶν νυμφικῶν τοῦ δαίμονος\nἅψαντος: καὶ δεδαπάνηται τὸ ἐξ ἀνθρώπων κάλλος ὡς\nμηδὲ λείψανον τῆς ἀψεύδους ὡραιότητος διὰ νεκροῦ\nγοῦν ὑπολελεῖφθαι τοῦ σώματος. ὢ τῆς ὠμότητος καὶ\nτῆς ἀρρήτου τοῦ δαίμονος βασκανίας: προσαφῄρηταί\nμε καὶ τὰ τελευταῖα περιβαλεῖν. ἐσχάτων φιλημάτων\nκαὶ ἀψύχων ἀπεστερήθην.\nκαὶ ταῦτα λέγοντος καὶ τὸ ξίφος περισκοποῦντος, ὁ\n\n\nΚνήμων ἀθρόον τῆς χειρὸς ἀπεκρούσατο, καὶ τί ταῦτα;\nἔλεγεν, ὦ Θεάγενες, τί τὴν οὖσαν θρηνεῖς; ἔστι Χαρίκλεια\nκαὶ σώζεται: θάρσει. τοῦ δέ, πρὸς ἄφρονας\nταῦτα καὶ παῖδας ὦ Κνήμων, εἰπόντος, ἀπολώλεκάς με\nτὸν ἥδιστον ἀφελόμενος θάνατον, ἐπώμνυεν ὁ Κνήμων\nκαὶ ἅπαντα ἔλεγε, τὸ πρόσταγμα τοῦ Θυάμιδος, τὸ\nσπήλαιον, ὡς καθῆκεν αὐτός, ὡς ἔχει φύσεως τὸ ἄντρον,\nὡς οὐδὲν δέος εἰς τὸ βάθος διικνεῖσθαι τὸ πῦρ,\nὺπὸ τῶν ἀπείρων ἑλιγμῶν ἀνακοπτόμενον. ἀνέπνει\nπρὸς ταῦτα ὁ Θεαγένης, καὶ πρὸς τὴν νῆσον ἔσπευδε,\nκαὶ τὴν οὐ παροῦσαν τῷ νῷ περιέβλεπε, καὶ θάλαμον\nἑαυτῷ τὸ σπήλαιον ἀνέπλαττε, τοὺς ἐσομένους αὐτῷ\nκατ̓ αὐτὸ θρήνους ἀγνοῶν. ἀνήγοντο οὖν ἐσπουδασμένως,\nαὐτερέται τὸν πλοῦν ἀνύοντες: ὁ γὰρ δὴ\nπορθμεύων αὐτοῖς κατὰ τὴν πρώτην συμβολὴν καθάπερ\nἀπὸ ὕσπληγος τῆς βοῆς ἀπεσφενδόνητο. τῇδε οὖν\nκἀκεῖσε παρεφέροντο τοῦ εὐθέος, οἷα δὴ ἀπειρίᾳ τε\nτὴν εἰρεσίαν οὐχ ὁμοζυγοῦντες, καί τι καὶ ἀνέμου πρὸς\nἐναντίον ἐμπίπτοντος. ἀλλ̓ ἐνίκα τὴν ἀτεχνίαν τῆς γνώμης\nτὸ πρόθυμον.\nχαλεπῶς δὲ καὶ σὺν ἱδρῶτι πολλῷ τῇ νήσῳ προσορμίσαντες,\nὡς εἶχον τάχους, ἐπὶ τὰς σκηνὰς ἀνέτρεχον.\nκαὶ τὰς μὲν καταλαμβάνουσιν ἤδη κατῃθαλωμένας καὶ\nτῷ τόπῳ μόνῳ γνωριζομένας, τὸν λίθον δὲ τὸν οὐδὸν\nτοῦ σπηλαίου τὸ κάλυμμα διαφαινόμενον. ὁ γὰρ ἄνεμος\nἐπίφορος ταῖς καλύβαις ἐμπνεύσας, καὶ οἷα δὴ λεπτοῖς\nκαλάμοις, καὶ τούτοις ἑλείοις, διαπλόκους τῇ ῥιπῇ\nκατὰ πάροδον καταφλέξας, μικροῦ καὶ ἰσόπεδον ἐπεδείκνυ\nτὸ ὑποκείμενον, τῆς μὲν φλογὸς ὀξέως μαρανθείσης\nκαὶ εἰς τέφραν ἀναλυθείσης, τῆς δὲ σποδιᾶς τῆς\nμὲν πολλῆς τῷ ῥοίζῳ παρενεχθείσης, ὀλίγης δὲ τῆς ὑπολειπομένης\nπρὸς τὸ πνέον ἁπάσης σχεδὸν ἀποσβεσθείσης\n\n\nκαὶ πρὸς τὸ βάσιμον ἀποψυγείσης. δᾷδας οὖν ἡμιφλέκτους\nἀνευρόντες καὶ λείψανα καλάμων ἐξάψαντες\nκαὶ τὸ στόμιον ἀνοίξαντες κατέθεον ἡγουμένου τοῦ\nΚνήμωνος. ἐπεὶ δὲ ὀλίγον ἀπέβησαν, ἀθρόον ὁ Κνήμων\nἀνέκραγεν ὦ Ζεῦ, τί τοῦτο; ἀπολώλαμεν: ἀνῄρηται\nΧαρίκλεια. καὶ τό τε λαμπάδιον εἰς τὴν γῆν καταβαλὼν\nἀπέσβεσε, καὶ τὼ χεῖρε τοῖς ὀφθαλμοῖς ἐπαγαγών,\nεἰς γόνυ τε ὀκλάσας, ἐθρήνει. ὁ δὲ Θεαγένης\nὥσπερ τινὸς πρὸς βίαν ὤσαντος ἐπὶ τὸ σῶμα τῆς κειμένης\nκατενεχθείς, ὃ μὲν ἐπὶ πλεῖστον ἀπρὶξ εἴχετο καὶ\nπροσεπεφύκει πανταχόθεν ἐναγκαλιζόμενος: ὁ δὲ\nΚνήμων ὅλον ὄντα πρὸς τῷ πάθει καταμαθὼν καὶ τῇ\nσυμφορᾷ βεβαπτισμένον, δεδιώς τε μή τι κακὸν ἑαυτὸν\nἐργάσηται, τὸ ξίφος ὑφαιρεῖ λάθρᾳ τῆς θήκης ὑπὸ\nτὴν πλευρὰν αἰωρουμένης, καὶ μόνον καταλιπὼν ἀνέδραμεν\nὡς τὰς δᾷδας ἀναψόμενος.\nκἀν τούτῳ τραγικόν τι καὶ γοερὸν ὁ Θεαγένης βρυχώμενος\nὢ πάθους ἀτλήτου φησίν, ὢ συμφορᾶς θεηλάτου.\nτίς οὕτως ἀκόρεστος ἐρινὺς τοῖς ἡμετέροις κακοῖς\nἐνεβάκχευσε, φυγὴν τῆς ἐνεγκούσης ἐπιβαλοῦσα,\nκινδύνοις θαλασσῶν, κινδύνοις πειρατηρίων ὑποβαλοῦσα,\nλῃσταῖς παραδοῦσα πολλάκις, τῶν ὄντων ἀλλοτριώσασα;\nἓν μόνον ἀντὶ πάντων ὑπελείπετο: καὶ\nτοῦτο ἀνήρπασται. κεῖται Χαρίκλεια, καὶ πολεμίας χειρὸς\nἔργον ἡ φιλτάτη γεγένηται, δῆλον μὲν ὡς σωφροσύνης\nἀντεχομένη καὶ ἐμοὶ δῆθεν ἑαυτὴν φυλάττουσα,\nκεῖται δ̓ οὖν ὅμως ἡ δυστυχής, οὐδὲν μὲν αὐτὴ τῆς\nὥρας ἀποναμένη, εἰς οὐδὲν δ̓ ὄφελος ἐμοὶ γενομένη.\nἀλλ̓ ὦ γλυκεῖα, πρόσφθεγξαι τὰ τελευταῖα καὶ εἰωθότα:\nἐπίσκηψον, εἴ τι καὶ κατὰ μικρὸν ἐμπνεῖς. οἴμοι,\nσιωπᾷς, καὶ τὸ μαντικὸν ἐκεῖνο καὶ θεηγόρον\nστόμα σιγὴ κατέχει, καὶ ζόφος τὴν πυρφόρον καὶ χάος\n\n\nτὴν ἐκ τῶν ἀνακτόρων κατείληφεν. ὀφθαλμοὶ δὲ ἀφεγγεῖς\nοἱ πάντας τῷ κάλλει καταστράψαντες, οὓς οὐκ εἶδεν\nὁ φονεύσας, οἶδα ἀκριβῶς. ἀλλ̓ ὦ—τί ἄν σέ τις\nὀνομάσειε; νύμφην; ἀλλ̓ ἀνύμφευτος. γαμετήν; ἀλλ̓\nἀπείρατος. τίνα οὖν ἀνακαλέσω; τίνα προσφθέγξομαι\nλοιπόν; ἢ ἄρα τὸ πάντων ὀνομάτων ἥδιστον, Χαρίκλειαν;\nὦ Χαρίκλεια, θάρσει, πιστὸν ἔχεις τὸν ἐρώμενον:\nἀπολήψῃ με μικρὸν ὕστερον. ἰδοὺ γάρ σοι χοὰς\nἐπάξω τὰς ἐμαυτοῦ σφαγάς, καὶ σπείσομαι τὸ σοὶ φίλιον\nαἷμα τοὐμόν. ἕξει δὲ ἡμᾶς αὐτοσχέδιον μνῆμα\nτόδε τὸ σπήλαιον. ἐξέσται πάντως ἀλλήλοις συνεῖναι\nμετὰ γοῦν θάνατον, εἰ καὶ ζῶσιν ὁ δαίμων οὐκ\nἐπέτρεψε.\nκαὶ ἅμα λέγων ἐπέβαλε τὴν χεῖρα ὡς τὸ ξίφος σπασόμενος.\nὡς δὲ οὐχ εὕρισκεν, ὦ Κνήμων ἐβόησεν, ὡς\nσύ με ἀπολώλεκας, προσηδίκησας δὲ καὶ Χαρίκλειαν,\nτῆς ἡδίστης αὐτὴν κοινωνίας ἤδη δεύτερον ἀποστερήσας.\nκαὶ ταῦτα διεξιόντος, ἐκ μυχῶν τοῦ σπηλαίου φωνῆς\nτις ἦχος ἐξηκούετο, Θεάγενες καλούσης. ὃ δὲ οὐδὲν\nταραχθεὶς ὑπήκουσέ τε, καὶ ἥξω φιλτάτη ψυχή ἔλεγεν.\nεὔδηλος εἶ περὶ γῆν ἔτι φερομένη, τὸ μὲν τοιούτου\nσώματος, οὗ πρὸς βίαν ἐξηλάθης, ἀποστατεῖν οὐ\nφέρουσα, τὸ δὲ διὰ τὸ ἄταφον ἴσως ὑπὸ νερτερίων εἰδώλων\nεἰργομένη. κἀν τούτῳ τοῦ Κνήμωνος ἅμα δᾳσὶν\nἡμμέναις ἐπιστάντος, αὖθις ὁ αὐτὸς ἦχος ἐξηκούετο,\nκαὶ ἦν τὸ λεγόμενον Θεάγενες. ὁ δὲ Κνήμων ἀναβοήσας\nὦ θεοί ἔφη, οὐ Χαρικλείας ἐστὶν ἡ φωνή; σώζεσθαί\nμοι δοκεῖ, Θεάγενες: ἀπὸ γὰρ τῶν ἐσχάτων, καὶ\nκαθ̓ ὃ μέρος αὐτὴν οἶδα τοῦ ἄντρου καταλιπών, ἡ\nφωνή μοι βάλλει τὴν ἀκοήν. οὐ παύσῃ, ἔφη ἔφη ὁ Θεαγένης,\nἀπατῶν με πολλάκις; καὶ μὴν ἀπατῶ σε καὶ ἀπατῶμαι\nτὸ μέρος, εἶπεν ὁ Κνήμων, εἰ Χαρίκλειαν οὖσαν\n\n\nταυτηνὶ τὴν κειμένην εὕροιμεν. καὶ ἅμα λέγων ἀνέστρεφεν\nἐπ̓ ὄψιν τὴν κειμένην, καὶ ἰδών, τί τοῦτο;\nἀνέκραγεν, ὦ δαίμονες τεράστιοι: Θίσβης ἡ ὄψις.\nὑπέβη δὲ εἰς τοὐπίσω, καὶ τρόμῳ συσχεθεὶς ἀχανὴς\nεἱστήκει.\nὁ δὲ Θεαγένης ἔμπνους ἐκ τῶνδε γενόμενος, καὶ\nπρὸς τὸ εὔελπι τὴν γνώμην ἐπιστρέφων, ἀνεκαλεῖτό τε\nλιποψυχοῦντα τὸν Κνήμωνα, καὶ παρὰ τὴν Χαρίκλειαν\nὡς ὅτι τάχιστα ποδηγεῖν ἱκέτευε. μικρὸν οὖν διαλιπὼν\nεἰς ἑαυτόν τε γενόμενος ὁ Κνήμων τὴν κειμένην αὖθις\nἐπεσκοπεῖτο. ἣ δὲ ἦν ἀληθῶς ἡ Θίσβη: καὶ ξίφος τε\nπλησίον ἐκπεπτωκὸς ἐγνώριζεν ἀπὸ τῆς λαβῆς, ὃ παρὰ\nτὸν φόνον ὁ Θύαμις ὑπὸ θορύβου καὶ σπουδῆς ἐναπέλιπε\nτῇ σφαγῇ, καὶ δέλτον τινὰ τῶν στέρνων ὑπὸ τῇ\nμασχάλῃ προκύπτουσαν ἀνελόμενος ἐπειρᾶτό τι τῶν ἐγγεγραμμένων\nἐπιέναι. ἀλλ̓ ὁ Θεαγένης οὐκ εἴα λιπαρῶς\nἐγκείμενος, καὶ τὴν φιλτάτην λέγων κομιζώμεθα πρότερον,\nεἰ μή τις ἡμᾶς παίζει καὶ νυνὶ δαίμων: ταῦτα\nδὲ ἐξέσται καὶ μετὰ ταῦτα γινώσκειν. ἐπείθετο ὁ Κνήμων:\nκαὶ τήν τε δέλτον ἐπικομιζόμενοι καὶ τὸ ξίφος\nἀνελόμενοι παρὰ τὴν Χαρίκλειαν ἔσπευδον. ἣ δὲ χερσί\nτε ἅμα καὶ ποσὶν ἐπὶ τὴν αὐγὴν ἀνερπύσασα, προσδραμοῦσά\nτε τῷ Θεαγένει, τοῦ αὐχένος ἐξήρτητο. καὶ ἣ\nμὲν ἔχω σε Θεάγενες; ὃ δὲ ζῇς μοι Χαρίκλεια; πολλάκις\nἔλεγον: καὶ τέλος εἰς τοὔδαφος ἀθρόον καταφέρονται,\nκαὶ εἴχοντο ἀλλήλων, ἄναυδοι μὲν ἀλλ̓ ὥσπερ\nἡνωμένοι. καὶ μικρὸν ἔδει ἀποθνήσκειν αὐτούς: οὕτως\nἄρα καὶ τὸ χαρᾶς ὑπερβάλλον εἰς ἀλγεινὸν. περιέστη\nπολλάκις, καὶ τῆς ἡδονῆς τὸ ἄμετρον ἐπίσπαστον λύπην\nἐγέννησεν. ὡς δὴ κἀκεῖνοι παῤ ἐλπίδα σωθέντες ἐκινδύνευον,\nἕως ὁ Κνήμων πίδακά τινα διαμώμενος, καὶ\nτὴν συρρυεῖσαν κατὰ βραχὺ νοτίδα κοίλαις ταῖς χερσὶν\n\n\nὑδρευσάμενος, τὸ πρόσωπόν τε αὐτῶν ἐπέρρανε, καὶ\nθαμὰ τῶν ῥινῶν ἐπαφώμενος ἐπὶ τὸ φρονεῖν\nἐπανήγαγεν.\nοἳ δὲ ἑτέρως μὲν ἀλλήλοις ἐντυχόντες, κειμένους δὲ\nἑαυτοὺς καταλαβόντες, ὀρθωθέντες ἀθρόον ἠρυθρίων\nτὸν Κνήμωνα, καὶ πλέον ἡ Χαρίκλεια, θεωρὸν τῶνδε\nγεγενημένον, καὶ νέμειν συγγνώμην ἱκέτευον. ὃ δὲ\nἐπιμειδιάσας, καὶ πρὸς τὸ φαιδρότερον αὐτοὺς ἀνιείς,\nταῦτα μέν, ἔφη, καὶ ἐπαίνων ἄξια κατ̓ ἐμὲ κριτὴν καὶ\nἄλλον ὅστις ἔρωτι προσπαλαίσας ἡττήθη τε τὴν μάχην\nἡδέως καὶ τὰ ἐκείνου σωφρόνως πέπτωκεν ἀπαραίτητα\nπτώματα. ἀλλ̓ ἐκεῖνα ὦ Θεάγενες οὔτε ἐπαινεῖν εἶχον,\nὑπερῃσχυνόμην τε ὁρῶν ὡς ἀληθῶς, ὅτε τὴν ξένην καὶ\nπροσήκουσαν οὐδαμόθεν γυναῖκα περιπεσὼν ἐθρήνεις\nἀγεννῶς, καὶ ταῦτα περιεῖναι καὶ ζῆν σοι τὴν φιλτάτην\nἐμοῦ διατεινομένου. καὶ ὁ Θεαγένης παῦε φησίν, ὦ\nΚνήμων, διαβάλλων με πρὸς Χαρίκλειαν, ἣν ἐθρήνουν\nἐν ἀλλοτρίῳ σώματι, ταύτην εἶναι τὴν κειμένην ἡγούμενος.\nἐπεὶ δὲ ἀπάτην ἐκεῖνα θεῶν τις εὖ γε ποιῶν\nἔδειξεν, ὥρα σοι σαυτὸν ὑπομνῆσαι τῆς ἄγαν ἀνδρείας,\nὑφ̓ ἧς ἐθρήνεις μὲν ἐμοῦ τὰ ἐμὰ πρότερος, τὴν δὲ\nἀπροσδόκητον τῆς κειμένης ἐπίγνωσιν ὥσπερ ἐπὶ σκηνῆς\nδαίμονας ἀπεδίδρασκες, ἔνοπλος καὶ ξιφήρης τὴν\nγυναῖκα, νεκρὰν καὶ ταύτην, ὑποφεύγων ὁ γενναῖος\nκαὶ Ἀττικὸς πεζομάχος.\nἐγέλασαν πρὸς ταῦτα βραχύ τι καὶ βεβιασμένον,\nοὐδὲ τοῦτο ἀδάκρυτον, ἀλλ̓ ὡς ἄν ἐν τοσαύτῃ τῇ συμφορᾷ,\nπλέον τῷ θρήνῳ κεκερασμένον. μικρὸν οὖν ἡ\nΧαρίκλεια διαλιποῦσα, καὶ τὴν παρειὰν ὑπὸ τὸ οὖς\nἐπικνῶσα, μακαρίζω μὲν ἔφη τὴν θρηνηθεῖσαν ὑπὸ\nΘεαγένους, ἢ καὶ φιληθεῖσαν, ὡς φησὶ Κνήμων, ἥ τίς\nποτε καὶ ἐστίν, ἀλλ̓ εἰ μή τι με δακνομένην ἔρωτι ὑπονοεῖν\n\n\nμέλλετε, τίς ἄρα ἦν ἡ εὐδαίμων ἐκείνη καὶ δακρύων\nἀξιωθεῖσα Θεαγενείων, καὶ τίνα τρόπον τὴν\nἄγνωστον ὡς ἐμὲ φιλεῖν ἐξηπατήθης, ἐβουλόμην, εἴ πῃ\nγινώσκεις, μανθάνειν. καὶ ὃς θαυμάσεις μὲν ἔφη:\nΘίσβην δ̓ οὖν εἶναι Κνήμων ὅδε φησί, τὴν Ἀθηναίαν\nἐκείνην, τὴν ψάλτριαν, τὴν τῶν εἰς αὐτὸν ἐπιβουλῶν\nκαὶ Δημαινέτην ποιήτριαν. τῆς δὲ Χαρικλείας ἐκπεπληγμένης,\nκαὶ πῶς ἦν εἱ̓??ʼὸς ὦ Κνήμων, εἰπούσης, τὴν\nἐκ μέσης τῆς Ἑλλάδος ἐπ̓ ἐσχάτοις γῆς Αἰγύπτου καθάπερ\nἐκ μηχανῆς ἀναπεμφθῆναι; πῶς δὲ καὶ ἐλάνθανεν\nἡμᾶς δεῦρο κατιόντας; ταῦτα μὲν οὐκ ἔχω λέγειν,\nἀπεκρίνατο πρὸς αὐτὴν ὁ Κνήμων: ἃ δ̓ οὖν ἔχω γινώσκειν\nἀμφ̓ αὐτῇ, τοιάδε ἐστίν. ἐπειδὴ γὰρ ἡ Δημαινέτη\nμετὰ τὴν ἀπάτην εἰς. τὸν βόθρον ἑαυτὴν ἀπεκρήμνισεν,\nὁ δὲ πατὴρ ἐξήγγειλε τῷ δήμῳ τὸ γεγενημένον,\nπαρὰ μὲν τὴν πρώτην ἐτύγχανε συγγνώμης. καὶ\nαὐτὸς μὲν ὅπως ἂν κάθοδον ἐμοί τε λάβοι παρὰ τοῦ δήμου\nκαὶ κατὰ ζήτησιν ἐκπλεύσειε τὴν ἐμὴν διετίθετο:\nἡ δὲ Θίσβη τὴν ἀσχολίαν τὴν ἀσχολίαν τὴν ἐκείνου σχολὴν ἑαυτῆς\nἐποιεῖτο, καὶ τοῖς συμποσίοις ἀδεῶς ἑαυτήν τε καὶ τὴν\nτέχνην ἐξεμίσθου. καί ποτε καὶ παρευδοκιμήσασα τὴν\nἈρσινόην ἀναβεβλημένον αὐλοῦσαν, ἐπίτροχον αὐτὴ\nψάλλουσα καὶ γλαφυρὸν τῇ κιθάρᾳ προσᾴδουσα, ἔλαθεν\nἑταιρικὴν ζηλοτυπίαν σὺν πολλῷ καθ̓ ἑαυτῆς κινήσασα\nτῷ φθόνῳ, καὶ πλέον ὅτε τις αὐτὴν Ναυκρατίτης ἔμπορος\nὑπόχρυσος, ὄνομα Ναυσικλῆς, ἐνηγκαλίζετο, τὴν\nἈρσινόην, καὶ ταῦτα πρότερον γινωσκομένην γινωσκομένην αὐτῷ,\nπαραγκωνισάμενος, ἐπειδὴ κυρτουμένην αὐτῇ τὴν παρειὰν\nἐν τοῖς αὐλήμασιν εἶδε, καὶ πρὸς τὸ βίαιον τῶν\nφυσημάτων ἀπρεπέστερον ἐπὶ τὰς ῥῖνας ἀνισταμένην,\nτό τε ὄμμα πιμπράμενον καὶ τῆς οἰκείας ἕδρας ἐξωθούμενον.\nὑφ̓ ὧν οἰδουμένη τῷ χόλῳ καὶ ζήλῳ πυρακτουμένη,\n\n\nτοῖς οἰκείοις τῆς Δημαινέτης προσιοῦσα τὴν κατ̓\nαὐτῆς ἐπιβουλὴν ὑπὸ τῆς Θίσβης ἐξηγόρευσε, τὰ μὲν\nαὐτὴ καθ̓ αὑτὴν ὑποτοπήσασα, τὰ δὲ καὶ τῆς Θίσβης\nαὐτῇ παρὰ τὴν ἑταιρίαν ἐξειπούσης. συστάντες οὖν\nἐπὶ τὸν πατέρα τὸν ἐμὸν οἱ κατὰ γένος τῇ Δημαινέτῃ\nπροσήκοντες, καὶ τοὺς δεινοτάτους τῶν ῥητόρων πρὸς\nτὴν κατηγορίαν ἐπὶ πολλοῖς χρήμασιν ἀναβιβασάμενοι,\nἄκριτον καὶ ἀνέλεγκτον ἀνηρῆσθαι τὴν Διμαινέτην\nἐβόων, καὶ τὴν μοιχείαν προκάλυμμα τοῦ φόνου συγκεῖσθαι\nδιεξῄεσαν, καὶ ἐπιδεικνύναι τὸν μοιχὸν ἢ ζῶντα\nἢ τεθνηκότα ἠξίουν, ἢ καὶ τοὔνομα φράζειν μόνον ἐκέλευον:\nκαὶ τέλος τὴν Θίσβην εἰς βασάνους ἐξῄτουν.\nὡς δὲ ὑποσχόμενος ὁ πατὴρ οὐκ εἶχε παραδιδόναι προϊδομένης\nταῦτα ἐκείνης, ἔτι τῆς δίκης συνισταμένης, καὶ\nʽοὕτω συγκείμενον αὐτῇ πρὸς τὸν ἔμπορον̓ δρασμῷ\nχρησαμένης, ὁ δῆμος ἀγανακτήσας φονέα μὲν οὐκ ἔκρινεν,\nἅπαντα ὡς ἔσχεν ὑποθέμενον, ὡς δὲ συναίτιον\nτῆς τε εἰς Δημαινέτην ἐπιβουλῆς καὶ τῆς ἐμῆς ἀδίκου\nφυγῆς τοῦ τε ἄστεος ἐδίωξε καὶ δημεύσει τῶν ὄντων\nἐζημίωσε, τοιαύτης τῶν δευτέρων γάμων τῆς πείρας\nἀπονάμενον. οὕτω μὲν ἡ κακίστη Θίσβη καὶ δίκας ὑπ̓\nὄψεσι νυνὶ ταῖς ἐμαῖς ὑποσχοῦσα τῶν Ἀθηνῶν ἐξέπλευσε.\nκαὶ ταῦτα μόνον ἔχω γινώσκειν, Ἀντικλέους\nτινὸς κατὰ τὴν Αἴγιναν ἐξαγγείλαντος, ᾧ καὶ δεῦρο\nεἰς τὴν Αἴγυπτον συνέπλευσα, εἴ πῃ κατὰ τὴν Ναύκρατιν\nἀνεύροιμι τὴν Θίσβην, καὶ εἰς τὰς Ἀθήνας ἐπαναγαγὼν\nλύσαιμι μὲν τὰς κατὰ τοῦ πατρὸς ὑπονοίας τε\nκαὶ αἰτίας, ἀπαιτήσαιμι δὲ τῶν εἰς πάντας ἡμᾶς ἐπιβουλῶν\nτὰς δίκας, ἔνθα δὴ νυνὶ καὶ σὺν ὑμῖν ἐξετάζομαι.\nτὴν δὲ αἰτίαν, καὶ ὅπως, καὶ ὅσα τοὺς μεταξὺ χρόνους\nὑποστάς, εἰσαῦθις ἀκούσεσθε. τὸ δὲ ὅπως ἡ Θίσβη\nκατὰ τὸ ἄντρον καὶ πρὸς τίνων ἀνῄρηται, θεοῦ τινὸς\nἂν ἴσως δεήσειε φράζοντος. ἀλλ̓ εἰ δοκεῖ, τὴν δέλτον,\nἣν πρὸς τοῖς στέρνοις αὐτῆς εὑρήκαμεν, ἐπισκοπῶμεν:\nεἰκός τι πλέον ἐντεῦθεν ἡμᾶς ἐκμαθεῖν.\nἐδόκει ταῦτα, καὶ διανοίξας ἐπήρχετο: καὶ ἦν τὰ\nγεγραμμένα τοιάδε.\nΚνήμωνι τῷ ʽ??ʼεσπότῃ ἡ πολεμία καὶ ἐπαμύνασα Θίσβη.\nπρῶτα μὲν εὐαγγελίζομαί σε τὴν Δημαινέτης τελευτήν, δἰ ἐμοῦ\nμὲν ὑπὲρ σοῦ γενομένην, τὸ δὲ ὅπως, εἴ με προσδέξαιο, παροῦσα\nδιηγήσομαι. ἔπειτα φράζω κατὰ τήνδε με νυνὶ εἶναι τὴν νῆσον\nδεκάτην ἤδη ταύτην ἡμέραν, πρός τινος τῶν τῇδε λῃστῶν ἁλοῦσαν,\nὃς καὶ ὑπασπιστὴς εἶναι τοῦ λῃστάρχου θρύπτεται, κἀμὲ\nκατακλείσας ἔχει, μηδὲ ὅσον προκύψαι τῶν θυρῶν ἐπιτρέπων,\nὡς μὲν αὐτός φησι, διὰ φιλίαν τὴν περὶ ἐμὲ ταύτην ἐπιθεὶς τὴν\nτιμωρίαν, ὡς δὲ ἔχω συμβάλλειν, ἀφαιρεθῆναί με πρός τινος\nδεδιώς. ἀλλ̓ ἐγώ σε θεῶν τινὸς ἐνδόντος καὶ εἶδον ὦ δέσποτα\nπαριόντα καὶ ἐγνώρισα, καὶ τήνδε σοι τὴν δέλτον διὰ τῆς συνοίκου\nπρεσβύτιδος λάθρᾳ διεπεμψάμην, τῷ καλῷ καὶ Ἕλληνι καὶ\nφίλῳ τοῦ ἄρχοντος ἐγχειρίζειν φράσασα. ἐξελοῦ δή με χειρῶν\nλῃστρικῶν, καὶ ὑπόδεξαι τὴν σαυτοῦ θεραπαινίδα. καὶ εἰ μὲν\nβούλει, σῶζε, μαθὼν ὡς ἃ μὲν ἀδικεῖν ἔδοξα, βιασθεῖσα, ἃ δὲ\nτετιμώρημαι τὴν σοὶ πολεμίαν, ἑκοῦσα διεπραξάμην: εἰ δὲ ἔχει\nσέ τις ἀμετάκλητος ὀργή, κέχρησο ταύτῃ κατ̓ ἐμοῦ πρὸς ὃ βούλει.\nμόνον ὑπὸ σὲ γενοίμην, εἰ καὶ τεθνάναι δέοι: βέλτιον γὰρ\nὑπὸ χειρῶν ἀνῃρῆσθαι τῶν σῶν καὶ κηδείας μεταλαβεῖν Ἑλληνικῆς,\nἢ θανάτου βαρυτέραν ζωὴν καὶ φίλτρον βαρβαρικὸν ἔχθρας\nἀνιαρότερον τῆς Ἀττικῆς ἀνέχεσθαι.\nτοιαῦτα μὲν ἡ Θίσβη καὶ ἡ δέλτος ἔφραζεν: ὁ δὲ\nΚνήμων ὦ Θίσβη ἔφη, σὺ μὲν καλῶς ποιοῦσα τέθνηκας,\nκαὶ γέγονας ἡμῖν αὐτάγγελος τῶν ἑαυτῆς συμφορῶν,\nἐξ αὐτῶν ἐγχειρίσασα τῶν σῶν σφαγῶν τὴν διήγησιν.\nοὕτως ἄρα τιμωρὸς ἐρινὺς γῆν ἐπὶ πᾶσαν, ὡς\nἔοικεν, ἐλαύνουσά σε, οὐ πρότερον ἔστησε τὴν ἔνδικον\nμάστιγα πρὶν καὶ ἐν Αἰγύπτῳ με τυγχάνοντα τὸν ἠδικἡ??ʼένον\nθεατὴν ἐπιστῆσαι τῆς κατὰ σοῦ ποινῆς. ἀλλὰ\nʽ??ʼ ἦν ἄρα ὃ καὶ πάλιν σε κατ̓ ἐμοῦ τεχναζομένην καὶ\n\n\nσοφιστεύουσαν διὰ τοῦ γράμματος ἡ δίκη προαφείλετο\nτῶν ἐγχειρημάτων; ὡς κἀγώ σε καὶ κειμένην ἔχω δἰ\nὑποψίας, καὶ σφόδρα δέδοικα μὴ καὶ πλάσμα ἐστὶν ἡ\nΔημαινέτης τελευτή, κἀμὲ μὲν ἠπάτησαν οἱ ἐξαγγείλαντες,\nσὺ δὲ καὶ διαπόντιος ἥκεις ἑτέραν καθ̓ ἡμῶν\nσκηνὴν Ἀττικὴν καὶ ἐν Αἰγύπτῳ τραγῳδήσουσα. οὐ\nπαύσῃ, ἔφη ὁ Θεαγένης, ἄγαν ἀνδριζόμενος, εἴδωλά τε\nκαὶ σκιὰς εὐλαβούμενος; οὐ γὰρ δὴ κἀμέ γε καὶ τὴν\nἐμὴν ὄψιν εἴποις ἂν ὡς ἐγοήτευσεν, οὐδὲν κοινωνοῦντα\nτοῦ δράματος. ἀλλ̓ ἣ μὲν κεῖται σῶμα νεκρὸν ὡς ἀληθῶς,\nκαὶ τούτου γε ἕνεκα θάρσει παντοίως ὦ Κνήμων:\nτίς δὲ ἄρα ποτέ ἐστιν ὁ σὸς εὐεργέτης ὁ ταύτην ἀνῃρηκώς,\nἢ πῶς δεῦρο καθειμένην ἢ πότε, σφόδρα διαπορῶν\nἐκπέπληγμαι. τὰ μὲν ἄλλα οὐκ ἔχω λέγειν, ἔφη\nὁ Κνήμων, ὁ δὲ ἀνῃρηκὼς ἐπίπαν ἐστὶ Θύαμις, εἰ δεῖ\nτῷ ξίφει τεκμαίρεσθαι, ὃ παρὰ τὴν σφαγὴν εὑρήκαμεν:\nἐκείνου γὰρ εἶναι γνωρίζω, καὶ τὸ ἐπίσημον τουτὶ τῆς\nλαβῆς ἐλέφας εἰς ἀετὸν ἐκτετόρνευται. ἆῤ οὖν εἴποις\nἄν, φησὶν ὁ Θεαγένης, καὶ ὅπως καὶ πότε καὶ δἰ ἣν αἰτίαν\nἔδρα τὸν φόνον; καὶ πῶς ταῦτα ἄν εἰδείην; ἀπεκρίνατο:\nοὐ γὰρ δὴ μαντικόν με τόδε τὸ σπήλαιον ἀνέδειξε,\nκαθάπερ τὸ ἄδυτον τὸ Πυθοῖ, καὶ ἐν Τροφωνίου\nλόγος θεοφωνεῖν τοὺς ὑπελθόντας. ἀνῴμωξαν\nἀθρόον ὁ Θεαγένης καὶ ἡ Χαρίκλεια, καὶ ὦ Πυθοῖ καὶ\nΔελφοί θρηνοῦντες ἐβόων. ὁ δὲ Κνήμων ἐκπέπληκτο,\nκαὶ ὅ τι πεπόνθοιεν πρὸς τὸ ὄνομα τῆς Πυθοῦς οὐκ\nεἶχε συμβάλλειν.\nκαὶ οἳ μὲν ἐν τούτοις ἦσαν, ὁ δὲ Θέρμουθις ὁ τοῦ\nΘυάμιδος ὑπασπιστής, ἐπειδὴ κατὰ τὴν μάχην τρωθεὶς\nἀπενήξατο πρὸς τὴν γῆν, νυκτὸς ἐπιγενομένης πορθμείῳ\nφερομένῳ κατὰ τὸ ἕλος ἐκ τῶν ναυαγίων ἐπιτυχών,\nἑαυτόν τε ἐνθέμενος, ἐπὶ τὴν νῆσον καὶ παρὰ τὴν\n\n\nΘίσβην ἔσπευδε. ταύτην ὀλίγων πρόσθεν ἡμερῶν ἀγομένην\nὑπὸ τοῦ ἐμπόρου τοῦ Ναυσικλέους κατά τινα\nστενὴν τῆς ὑπωρείας ὁδὸν λοχήσας ὁ Θέρμουθις ἀφῄρητο:\nπαρὰ δὲ τὸν τοῦ πολέμου θόρυβον καὶ τὴν τῶν\nἐναντίων ἔφοδον, ὅτε αὐτὸν οἴσοντα τὸ ἱερεῖον ἀπέστελλεν\nὁ Θύαμις, ἔξω βελῶν ποιούμενος καὶ περισώζειν\nἑαυτῷ βουλόμενος, ἔλαθεν εἰς τὸ σπήλαιον καθεὶς\nκαὶ πρὸς τὸν τάραχον καὶ τὴν σπουδὴν αὐτοῦ που περὶ\nτὸ στόμιον καταλιπών. ἔνθα, ὡς ἐνεβλήθη κατὰ τὴν\nπρώτην, ἐγκαταμείνασαν δέει τε τῶν παρόντων φόβων\nκαὶ ἀγνοίᾳ τῶν πρὸς τὰ βάθη φερουσῶν ἀτραπῶν,\nἐντυχὼν ὁ Θύαμις ὡς Χαρίκλειαν ἀνῄρει τὴν Θίσβην.\nπαρὰ δὴ ταύτην, ὡς διαδράσας τὸν ἐκ τοῦ πολέμου\nκίνδυνον, ὁ Θέρμουθις ἐπειγόμενος, ἐπειδὴ τῇ νήσῳ\nπροσέσχεν, ὡς εἶχε τάχους, ἐπὶ τὰς σκηνὰς ἀνέτρεχε.\nκαὶ αἳ μὲν ἦσαν οὐδὲν ἔτι πλὴν ὅτι τέφρα, τὸ δὲ στόμιον\nἀπὸ τοῦ λίθου χαλεπῶς ἀνευρών, καλάμους τε, εἴ\nπῄ τινες ἔτι σμυχόμενοι περιελείφθησαν, ἁψάμενος, κατέθεεν\nὡς εἶχε σπουδῆς, ὀνομαστί τε Θίσβην ἐκάλει,\nμέχρι τοῦ ὀνόματος ἑλληνίζων. ὡς δὲ εἶδε κειμένην,\nἐπὶ πολὺ μὲν ἀχανὴς εἱστήκει: τέλος δὲ θροῦν τινὰ\nκαὶ βόμβον αἰσθόμενος ἐκ τῶν κοίλων τοῦ σπηλαίου\nφερόμενον ʽδιελέγοντο γὰρ ἔτι πρὸς ἑαυτοὺς Θεαγένης\nτε καὶ Κνήμων̓ τούτους ἐκείνους εἶναι τοὺς σφαγέας\nτῆς Θίσβης εἴκαζε, καὶ ἀμηχάνως εἶχεν ὅ τι καὶ δράσειεν,\nὑπὸ μὲν θυμοῦ λῃστρικοῦ καὶ βαρβαρικῆς ὀργῆς,\nπλέον τότε δἰ ἐρωτικὴν ἀποτυχίαν ἐπιτεινομένης, ὁμόσε\nχωρεῖν αὐτόθι τοῖς νομιζομένοις αἰτίοις ἐπειγόμενος,\nἀπορίᾳ δὲ ὅπλων καὶ ξίφους ἄκων πρὸς ἐγκράτειαν\nκαταστελλόμενος.\nἐδόκει δὲ αὐτῷ βέλτιστον εἶναι μὴ ὡς πολέμιον ἐντυγχάνειν\nτὴν πρώτην, εἰ δὲ εὐπορήσειεν ἀμυντηρίου,\n\n\nμετιέναι τοὺς πολεμίους. καὶ οὕτω κρίνας ἐφίσταται\nτοῖς ἀμφὶ τὸν Θεαγένην, ἄγριόν τε καὶ τραχὺ περισκοπῶν,\nκαὶ τὸ κρυπτόμενον βούλημα τῆς ψυχῆς τῷ βλέμματι\nκαταμηνύων. οἳ δὲ ὡς εἶδον ἄνδρα γυμνὸν ἀπροσδόκητον\nτραυματίαν, φονῶντα τὴν ὄψιν, ἡ μὲν Χαρίκλεια\nκαὶ πρὸς τὰ κοιλότερα τοῦ σπηλαίου κατεδύετο,\nτάχα μὲν καὶ εὐλαβηθεῖσα, πλέον δὲ ἄρα καταισχυνθεῖσα\nτὴν γυμνὴν καὶ οὐκ εὐσχήμονα τοῦ φανέντος\nὄψιν, ὁ δὲ Κνήμων ἠρέμα καὶ ὑπεδίδρασκε, γνωρίζων\nμὲν τὸν Θέρμουθιν, ὁρῶν δὲ παῤ ἐλπίδα, καί τι τῶν\nἀτοπωτέρων αὐτὸν ἐγχειρήσειν προσδοκῶν. ἀλλὰ τὸν\nΘεαγένην οὐ κατέπληττεν ἡ θέα μᾶλλον ἢ παρώξυνε:\nκαὶ τό τε ξίφος ἐπανετείνετο ὡς πατάξων εἴ τι παράλογον\nἐγχειροίη, καὶ στῆθι ἔλεγεν οὗτος, ἢ βεβλήσῃ. βέβλησαι\nδὲ οὐδέπω, διότι σε καὶ κατὰ μικρὸν ἐγνώρισα,\nκαὶ τέως ἀμφίβολος ἥκεις τὴν γνώμην. ἐδεῖτο ὑποπεσὼν\nὁ Θέρμουθις, ἱκέτης ἐκ τοῦ καιροῦ μᾶλλον ἢ τοῦ\nτρόπου γινόμενος, καὶ τὸν Κνήμωνα πρὸς ἐπικουρίαν\nἐπεκαλεῖτο, καὶ σώζεσθαι δίκαιος εἶναι πρὸς αὐτὸν ἔλεγεν,\nἀδικεῖν τε οὐδὲν καὶ τῶν φιλίων εἰς τὴν παρελθοῦσαν\nἡμέραν γεγενῆσθαι καὶ παρὰ φίλους ἥκειν\nδιατεινόμενος.\nἐπεκλᾶτο πρὸς ταῦτα ὁ Κνήμων, καὶ προσελθὼν\nἀνέστησέ τε τῶν γονάτων ἐχόμενον τοῦ Θεαγένους, καὶ\nποῦ Θύαμις ἐπυνθάνετο συνεχῶς. ὃ δὲ πάντα ἔλεγεν,\nὡς συνέρραξε τοῖς πολεμίοις, ὡς ἐμβαλὼν εἰς μέσους\nἐμάχετο οὔτε ἐκείνων οὔτε ἑαυτοῦ φειδόμενος, ὡς ἀνῄρει\nμὲν ἀεὶ τὸν ὑπὸ χεῖρας γινόμενον, ἐδορυφορεῖτο δὲ\nαὐτὸς ἀπὸ κηρύγματος πάντα τινὰ Θυάμιδος φείδεσθαι\nπαρεγγυῶντος: καὶ τέλος ὡς ἐκεῖνος μὲν ὅ τι καὶ γέγονεν\nοὐκ ἔχοι λέγειν, αὐτὸς δὲ τραυματίας ἀπενήξατο\nπρὸς τὴν γῆν, καὶ τὸ παρὸν κατὰ ζήτησιν ἥκοι τῆς Θίσβης\n\n\nἐπὶ τὸ σπήλαιον. οἳ δέ, τί διαφέρουσαν αὐτῷ ἢ πόθεν\nγενομένην ἐπιζητοίη Θίσβην, ἠρώτων. ἔλεγε καὶ\nταῦτα ὁ Θέρμουθις, καὶ διηγεῖτο ὡς ἐμπόρων ἀφέλοιτο,\nὡς ἠράσθη μανικῶς, καὶ τὸν μὲν ἄλλον ἔκρυπτεν ἔχων\nχρόνον, παρὰ δὲ τὴν ἔφοδον τῶν πολεμίων καθῆκεν\nεἰς τὸ σπήλαιον, καὶ νῦν εὑρίσκει πρὸς τινῶν ἀνῃρημένην,\nοὓς οὐκ ἔχει μὲν γινώσκειν, μάθοι δ̓ ἂν ἡδέως\nὑπὲρ τοῦ γνῶναι καὶ τὴν αἰτίαν. καὶ ὁ Κνήμων ἄγαν\nἐσπουδασμένως, Θύαμίς ἐστιν ὁ σφαγεύς, ἔλεγεν, ἀπολύσασθαι\nτῆς ὑποψίας ἑαυτὸν ἐπειγόμενος, καὶ μαρτύριον\nἐπεδείκνυ τὸ ξίφος, ὃ παρὰ τὴν σφαγὴν εὑρήκεσαν.\nὡς δὲ εἶδεν ὁ Θέρμουθις ἔτι τοῦ αἵματος ἀποστάζον\nκαὶ τὸν πρὸ ὀλίγου φόνον θερμὸν ἔτι τὸν σίδηρον\nἀποπτύοντα, ἐγνώρισέ τε εἶναι Θυάμιδος, βαθύ τι καὶ\nβύθιον στενάξας, καὶ τὸ γεγονὸς ὅπως εἶχεν ἀμηχανῶν,\nἀχλύι καὶ σιγῇ κάτοχος ἐπὶ τὸ στόμιον ἀνεδύετο τοῦ\nσπηλαίου, καὶ παρὰ τὸ σῶμα τῆς κειμένης ἥκων, ἐπιθείς\nτε τοῖς στέρνοις τὴν κεφαλήν, ὦ Θίσβη ἔλεγε, καὶ τοῦτο\nπολλάκις, καὶ πλέον οὐδέν, ἕως τὸ ὄνομα κατὰ μέρος\nἀποτέμνων καὶ κατὰ μικρὸν ἐκλείπων ἔλαθεν εἰς ὕπνον\nἐμπεσών.\nτῷ δὲ Θεαγένει καὶ τῇ Χαρικλείᾳ συνάμα τῷ Κνήμωνι\nπάντων ἔννοια τῶν καθ̓ ἑαυτοὺς ἀθρόον ἐπεισῄει,\nκαὶ σκοπεῖν μέν τι βουλομένοις ἐῴκεσαν, τῶν δὲ\nπαρελθόντων ἀλγεινῶν τὸ πλῆθος καὶ τῶν παρουσῶν\nσυμφορῶν τὸ ἄπορον καὶ τῶν προσδοκωμένων τὸ ἄδηλον\nἐζόφου τῆς ψυχῆς τὸ λογιζόμενον. εἰς ἀλλήλους δὲ\nἐπὶ πλεῖστον ἑώρων, καὶ ἕκαστος τὸν ἕτερον εἰπεῖν τι\nπροσδοκῶν, εἶτα ἀποτυγχάνων εἰς γῆν τὸ βλέμμα ἐπέστρεφε,\nκαὶ ἀνανεύσας αὖθις ἀνέπνευσε, στεναγμῷ τὸ\nπάθος ἐπικουφίσας. καὶ τέλος κλίνει μὲν ἑαυτὸν εἰς\nτὴν γῆν ὁ Κνήμων, ὀκλάζει δὲ ἐπὶ πέτραν ὁ Θεαγένης,\n\n\nῥιπτεῖ δὲ ἐπὶ τοῦτον ἑαυτὴν ἡ Χαρίκλεια. καὶ τὸν\nὕπνον ἐπὶ πολὺ μὲν ἐπιφερόμενον διωθοῦντο, βουλήν\nτινα στήσασθαι τῶν παρόντων ἐπιθυμοῦντες, λιποθυμίᾳ\nδὲ καὶ πόνοις ἐνδόντες φύσεως νόμῳ καὶ ἄκοντες\nἐπείθοντο, καὶ πρὸς ἡδὺ κῶμα διὰ τὸ ὑπερβάλλον τῆς\nλύπης ὠλίσθησαν. οὕτως ἄρα ποτὲ σώματος πάθει καὶ\nτὸ νοερὸν τῆς ψυχῆς συνομολογεῖν ἠνέσχετο.\nἐπεὶ δὲ μικρὸν ἐσπάσαντο ὕπνου, καὶ τοσοῦτον ὅσον\nτὰ ἄκρα τῶν βλεφάρων ἐπιλεᾶναι, τῇ Χαρικλείᾳ τῇδε\nξυγκειμένῃ ὄναρ ἐφοίτησεν. ἀνὴρ τὴν κόμην αὐχμηρὸς\nκαὶ τὸ βλέμμα ὑποκαθειμένος καὶ τὴν χεῖρα ἔναιμος,\nἐμβαλὼν τὸ ξίφος, τὸν ὀφθαλμὸν αὐτῇ τὸν δεξιὸν ἐξῄρητο:\nἣ δὲ ἀνέκραγέ τε αὐτίκα, καί οἱ τὸν ὀφθαλμὸν\nἀνηρπάσθαι λέγουσα τὸν Θεαγένην ἐκάλει. καὶ ὃ μὲν\nπαρῆν αὐτίκα πρὸς τὴν κλῆσιν, καὶ τὸ πάθος ὑπερήλγει\nκαθάπερ καὶ τῶν ἐνυπνίων συναισθανόμενος: ἣ δὲ τῷ\nτε προσώπῳ τὴν χεῖρα ἐπέβαλε, καὶ τὸ μέρος ὃ κατὰ τὸ\nὄναρ ἀπώλεσεν ἐπαφωμένη πάντοθεν ἐπεζήτει. ὡς δὲ\nὄναρ ἦν, ὄναρ ἦν ἔλεγεν: ἔχω τὸν ὀφθαλμόν: θάρσει\nΘεάγενες. ἀνέπνευσε πρὸς τὴν ἀκοὴν ὁ Θεαγένης, καὶ\nεὖ μὲν ποιοῦσα, ἔφη, τὰς ἡλιακὰς ἀκτῖνας ἀποσώζεις:\nτί δὲ ἦν ὅ μοι πέπονθας, ἢ τίς ἡ περὶ σὲ πτοία γέγονεν;\nἀνὴρ ὑβριστής, ἔφη, καὶ ἀτάσθαλος, καὶ οὐδὲ τὴν σὴν\nἄμαχον καταδείσας ῥώμην, κειμένῃ μοι πρὸς τοῖς σοῖς\nγόνασιν ἐπεκώμασε ξιφήρης, καὶ τὸν ὀφθαλμὸν ᾤμην\nὡς ἐξεῖλε τὸν δεξιόν: καὶ εἴθε γε ὕπαρ ἦν, καὶ μὴ ὄναρ\nὦ Θεάγενες τὸ φανέν. τοῦ δὲ εὐφήμησον εἰπόντος, καὶ\nδιότι τοῦτο λέγοι πυνθανομένου, διότι βέλτιον ἦν, ἔφη,\nθατέρου με τῶν ὀφθαλμῶν ἐλαττωθῆναι ἤπερ ἐπὶ σοὶ\nφροντίζειν. ὡς σφόδρα δέδοικα μὴ εἰς σὲ τείνῃ τὸ ἐνύπνιον,\nὃν ὀφθαλμὸν ἐγὼ καὶ ψυχὴν καὶ πάντα ἐμαυτῆς\nπεποίημαι. παῦσαι, ἔλεγεν ὁ Κνήμων: ἐπηκροᾶτο γὰρ\n\n\nἁπάντων πρὸς τὴν ἐξ ἀρχῆς βοὴν τῆς Χαρικλείας ἀφυπνισμένος:\nἐμοὶ γὰρ ἄλλῃ πῃ φράζεσθαι τὸ ὄναρ καταφαίνεται.\nκαὶ εἴγε σοι πατέρες εἰσίν, ἀπόκριναι. τῆς\nδὲ ὁμολογούσης καὶ εἴ ποτε ἦσαν εἰπούσης, οὐκοῦν τὸν\nπατέρα σοι τεθνηκέναι νόμιζε ἔλεγε. τοῦτο δὲ ὧδε συμβάλλω.\nτοῦ προελθεῖν εἰς τὸν τῇδε βίον καὶ τοῦδε τοῦ\nφωτὸς μεταλαβεῖν τοὺς φύντας ἴσμεν αἰτίους, ὥστε εἰκότως\nἐπὶ πατέρα καὶ μητέρα τὴν ὀμμάτων συζυγίαν,\nὡς ἂν φωτεινὴν αἴσθησιν καὶ ὁρατῶν ὑπουργόν, οἱ\nὄνειροι σοφίζονται. βαρὺ μέν, ἔφη, καὶ τοῦτο, ἡ Χαρίκλεια:\nπλὴν ἀλλ̓ ἔστω γε ἀληθὲς μᾶλλον ἢ τὸ ἕτερον,\nκαὶ νικήσειεν ὁ παρὰ σοὶ τρίπους, ἐγὼ δὲ ψευδόμαντις\nἀποφανθείην. ταῦτα μὲν οὕτως ἔσται, καὶ χρὴ πιστεύειν,\nἔλεγεν ὁ Κνήμων: ἡμεῖς δὲ ὀνειρώττειν ὡς ἀληθῶς\nἐοίκαμεν, ἐνύπνια μὲν καὶ φαντασίας ἐξετάζοντες,\nτῶν δὲ καθ̓ ἑαυτοὺς περίσκεψιν οὐδ̓ ἡντιναοῦν προτιθέντες,\nκαὶ ταῦτα ἕως ἔξεστι, τοῦ Αἰγυπτίου τούτου\nʽἔλεγε δὲ τὸν Θέρμουθιν̓ ἀπολειπομένου καὶ νεκροὺς\nἔρωτας ἀναπλάττοντος καὶ θρηνοῦντος.\nὑπολαβὼν οὖν ὁ Θεαγένης, ἀλλ̓ ὦ Κνήμων, ἔφη,\nἐπειδή σε θεῶν τις ἡμῖν συνῆψε καὶ συνέμπορον τῶν\nδυστυχημάτων πεποίηκεν, ἄρχε βουλῆς: τόπων τε γὰρ\nτῶν τῇδε καὶ φωνῶν ἔμπειρος, καὶ ἄλλως ἡμεῖς νωθέστεροι\nσυνιέναι τὸ δέον, πλείονι κλύδωνι κακῶν βεβυθισμένοι.\nμικρὸν οὖν ἐπιστήσας ὁ Κνήμων τοιάδε ἔφη.\nκακῶν μὲν ὦ Θεάγενες ἄδηλον ὅστις πλεονεκτεῖ: ἀφθόνως\nγὰρ κἀμοὶ τῶν συμφορῶν ὁ δαίμων ἐπήντλησεν:\nἐπειδὴ δὲ τὰ παριστάμενα ὡς προγενεστέρῳ κελεύετε\nλέγειν, ἡ μὲν νῆσος ἥδε, ὡς ὁρᾶτε, ἔρημος, καὶ πλέον\nἡμῶν οὐδέν. καὶ χρυσοῦ μὲν καὶ ἀργύρου καὶ ἐσθῆτος\nἀφθονία ʽπολλὰ γὰρ τάδε ἃ κατὰ τὸ σπήλαιον ὑμῶν τε\nἀφελόμενοι ἄλλων τε ἀποσυλήσαντες ὁ Θύαμις καὶ οἱ\n\n\nσὺν αὐτῷ κατέθεντὀ, σίτου δὲ καὶ ἐπιτηδείων ἄλλων\nοὐδὲ ὄνομα περιλέλειπται. δέος δὲ διαφθαρῆναι μὲν\nκαταμείναντας λιμῷ, διαφθαρῆναι δὲ ἐφόδῳ τινῶν,\nἤτοι τῶν ἐναντίων πάλιν ἐλθόντων ἢ καὶ νὴ Δία τῶν\nσὺν ἡμῖν γεγονότων, εἰ καθ̓ ἕν ποτε συλλεγέντες καὶ\nτὸν ἐνθάδε θησαυρὸν οὐκ ἀγνοοῦντες ἐπέλθοιεν διὰ τὰ\nχρήματα. τότε οὐκ ἂν φθάνοιμεν παραπολλύμενοι, ἢ\nταῖς ὕβρεσι ταῖς ἐκείνων, τὸ φιλανθρωπότερον, ἐκκείμενοι:\nἄλλως τε γὰρ ἄπιστον τὸ βουκόλων γένος, καὶ\nνῦν πλέον, ὅτε τοῦ καταστέλλοντος τὴν γνώμην πρὸς\nτὸ σωφρονέστερον ἄρχοντος ἀμοιροῦσιν. ἀπολειπτέον\nοὖν ἡμῖν καὶ φευκτέον ὡς ἄρκυς τινὰς καὶ δεσμωτήριον\nτὴν νῆσον, ἀποπέμψαντας πρότερον τὸν Θέρμουθιν,\nπρόφασιν ὡς πευσόμενον καὶ πολυπραγμονήσοντα, εἴ\nτι περὶ τοῦ Θυάμιδος ἔχοι μανθάνειν. ῥᾷόν τε γὰρ ἐφ̓\nἑαυτῶν ἂν σκοποῖμεν καὶ ἐγχειροῖμεν τὰ πρακτέα: καὶ\nἄλλως ἄνδρα ἐκποδὼν ποιήσασθαι καλὸν φύσει τε ἀβέβαιον\nκαὶ λῃστρικὸν καὶ δύσεριν τὸ ἦθος, πρὸς δὲ καὶ\nὑποψίας τι φέροντα εἰς ἡμᾶς τῆς Θίσβης ἕνεκα, καὶ οὐκ\nἂν παυσόμενον εἰ μὴ ἐπιβουλεύσειεν, εἰ καιροῦ λάβοιτο.\nἐπῃνέθη ταῦτα, καὶ ἐδόκει γίνεσθαι: καὶ ὁρμήσαντες\nἐπὶ τὸ στόμιον τοῦ σπηλαίου ʽκαὶ γάρ τι καὶ ἡμέρας\nἤδη ξυνίεσαν̓ διανέστησάν τε τὸν Θέρμουθιν ὁλοσχερῶς\nτῷ ὕπνῳ κατεσχημένον, καὶ ὅσα εἰκὸς ἦν τῶν βουλευθέντων\nφράσαντες, καὶ ῥᾳδίως ὑπόκουφον ἄνδρα\nπείσαντες, τό τε σῶμα τῆς Θίσβης εἴς τι κοῖλον ἐνθέντες,\nκαὶ τὴν τέφραν τὴν ἐκ τῶν σκηνῶν ὅσα γῆν ἐπιφορήσαντες,\nκαὶ τὰ εἰωθότα διὰ τὴν ὁσίαν ἐξ ὧν ὁ καιρὸς\nἐδίδου πληρώσαντες, καὶ δάκρυα καὶ θρήνους ἀντὶ\nπάντων τῶν νομιζομένων ἐναγίσαντες, ἐξέπεμπον ἐφ̓\nἣν ἔδοξε βουλὴν τὸν Θέρμουθιν. ὃ δὲ βραχὺ προελθὼν\nἀνέστρεφέ τε, καὶ οὐκ ἂν ἔφη μόνος πορεύεσθαι,\n\n\nοὐδὲ ἀναρρίψειν τοσοῦτον κίνδυνον κατασκοπῆς, εἰ μὴ\nκαὶ Κνήμων ἐθέλοι κοινωνεῖν τῆς πράξεως. ἀποδειλιῶντα\nδὴ πρὸς ταῦτα τὸν Κνήμωνα θεασάμενος ὁ Θεαγένης\nʽκαὶ γὰρ φράζων τὰ λεχθέντα πρὸς τοῦ Αἰγυπτίου\nδῆλος ἦν ὑπεραγωνιῶν̓, σὺ δέ, ἔφη, τὴν μὲν γνώμην\nἐρρωμένος τις ἄρα ἦσθα, τὸ λῆμα δὲ ἀσθενέστερος:\nγνωρίζω σε ἄλλοις τε καὶ οὐχ ἥκιστα τοῖς νῦν. ἀλλὰ\nθῆγε τὸ φρόνημα, καὶ πρὸς τὸ ἀνδρειότερον ὄρθου τὴν\nγνώμην. τὸ μὲν γὰρ παρὸν ἀναγκαῖον δοκεῖ οὕτω\nσυντίθεσθαι τοῦ μή τινα τοῦ δρασμοῦ λαβεῖν αὐτὸν\nὑπόνοιαν, καὶ συμπορεύεσθαι τὴν πρώτην ʽδέος δὲ δήπουθεν\nοὐδὲν ἀνόπλῳ τὴν χεῖρα ξυνιέναι ξιφήρη καὶ\nπεφραγμένον αὐτόν̓, καιροῦ δὲ λαβόμενον ἐγκαταλεῖψαι\nδιαλαθόντα, καὶ ἥκειν παῤ ἡμᾶς οὗπερ ἂν συνθώμεθα.\nσυνθώμεθα δέ, εἰ δοκεῖ, κώμην τινὰ πλησίον,\nεἴ πῃ γινώσκεις ἥμερον. εὖ λέγειν ἔδοξε τῷ Κνήμωνι,\nκαὶ Χέμμιν τινὰ κώμην οὕτω καλουμένην ἔφραζεν, εὐδαίμονά\nτε καὶ πολυάνθρωπον καὶ ταῖς ὄχθαις τοῦ\nΝείλου πρὸς ἐπιτειχισμὸν τῶν βουκόλων ἐπὶ λόφου\nπαρῳκισμένην: ἀπέχειν δὲ περαιωθεῖσι τὴν λίμνην\nστάδια οὐ πολλῷ λειπόμενα τῶν ἑκατόν. δεῖν δὲ εὐθὺ\nπρὸς μεσημβρίαν ὁρῶντας ἰέναι.\nχαλεπῶς μέν, ἀπεκρίνατο\nὁ Θεαγένης, Χαρικλείας γε ταύτης ἕνεκα, τοῦ\nβαδίζειν μακρότερον ἀήθως ἐχούσης, ἐλευσόμεθα δ̓\nοὖν ὅμως, εἰς πτωχοὺς καὶ τοὺς διὰ τροφὴν ἀγύρτας\nἑαυτοὺς μεταπλάσαντες. νὴ Δία, εἶπεν ὁ Κνήμων: καὶ\nγὰρ τῶν ὄψεων σφόδρα διεστραμμένως ἔχετε, ἡ δὲ Χαρίκλεια\nκαὶ πλέον, ἅτε καὶ τὸν ὀφθαλμὸν ἀρτίως ἐκκεκομμένη.\nκαὶ ἐμοὶ δοκεῖτε τοιοίδε ὄντες οὐκ ἀκόλους\nἀλλ̓ ἄοράς τε καὶ λέβητας αἰτήσειν. πρὸς ταῦτα ἐμειδίασαν\nὀλίγον καὶ βεβιασμένον καὶ μόνοις τοῖς χείλεσιν\nἐπιτρέχον: ὅρκοις δὲ πιστωσάμενοι τὰ δόξαντα, καὶ μή\n\n\nποτε ἀπολείψειν ἑκόντες, ἐπιμαρτυράμενοι τοὺς θεούς,\nἔπραττον ὡς ἐβούλετο ἡ σκέψις.\nὁ μὲν δὴ Κνήμων καὶ ὁ Θέρμουθις, ἅμα ἡλίῳ τὴν\nλίμνην περαιωθέντες, ἐχώρουν δἰ ὕλης τινὸς βαθείας\nκαὶ τὸ λάσιον δυσδιέξοδον παρεχομένης. ἡγεῖτο δὲ ὁ\nΘέρμουθις, τοῦτο τοῦ Κνήμωνος καὶ εἰπόντος καὶ βουληθέντος,\nπρόφασιν μὲν αὐτῷ τὴν ἐμπειρίαν τῆς δυσχωρίας\nἀναθέντος καὶ ἡγεμονεύειν τὴν ὁδὸν ἐπιτρέψαντος,\nπλέον δὲ τὸ ἀσφαλὲς αὑτῷ περιποιοῦντος καὶ\nκαιρὸν τοῦ διαδρᾶναι προετοιμάζοντος. ἐπεὶ δὲ προϊόντες\nἐνέτυχον ποίμναις, οἱ δὲ νομεύοντες ἀπέδρασαν\nκαὶ πρὸς τὸ πυκνότερον τῆς ὕλης κατέδυσαν, κριόν τινα\nτῶν ἡγουμένων καταθύσαντες, ἐπί τε τοῦ πυρὸς ὃ\nπροητοίμαστο τοῖς νομεῦσιν ἀφαυήναντες, ἐνεφοροῦντο\nτῶν κρεῶν, οὐδὲ τὴν ἀποχρῶσαν ὄπτησιν ἀναμείναντες,\nἐπειγομένης ὑπὸ τοῦ λιμοῦ τῆς γαστρός. οἷον οὖν\nλύκοι τινὲς ἢ θῶες ἐλάφυσσον τὰ ἀεὶ τετμημένα καὶ\nπρὸς ὀλίγον τῷ πυρὶ μεμολυσμένα: τὰ δὲ ἡμίοπτα ταῖς\nπαρειαῖς ἐν τῇ βρώσει τοῦ αἵματος ἀπέσταζεν. ὡς δὲ\nἐνεφορήθησαν, γάλακτος ἐμπιόντες ὁδοῦ τῆς προκειμένης\nεἴχοντο. καὶ ἦν μὲν ὥρα περὶ βουλυτὸν ἤδη, ἐπεὶ\nδὲ λόφον τινὰ ἀνιόντων ὑπὸ τοῦτον εἶναι τὴν κώμην\nἔφραζεν ὁ Θέρμουθις, οὗπερ τὸν Θύαμιν συνειλημμένον\nἢ κατέχεσθαι ἢ καὶ ἀνῃρῆσθαι εἴκαζεν, διαφθορέναι\nοἱ τὴν γαστέρα πρὸς τῆς ἀδδηφαγίας ᾐτιᾶτο καὶ\nῥυίσκεσθαι χαλεπῶς ἐκ τοῦ γάλακτος ἔλεγεν ὁ Κνήμων,\nπροφθάνειν τε τὸν Θέρμουθιν παρεκελεύετο, αὐτὸς δὲ\nἐπικαταλήψεσθαι. τοῦτο ποιῶν ἅπαξ μὲν καὶ αὖθις καὶ\nτρίτον ἐπαληθεύσας ὤφθη, καὶ καταλαμβάνειν χαλεπῶς\nἔλεγεν:\nὡς δὲ εἰς ἔθος τὸν Αἰγύπτιον ἐνεβίβασεν, ἔλαθε\nτὸ τελευταῖον ἐναπομείνας, καὶ πρὸς τὰ χαλεπώτερα\nτοῦ δάσους κατὰ τοῦ πρανοῦς ἑαυτόν, ὡς εἶχε τάχους,\n\n\nἐπαφεὶς διεδίδρασκε. καὶ ὃ μὲν ἐπειδὴ πρὸς ταῖς ἀκρωρείαις\nἐγένετο τοῦ ὄρους, ἀνέπαυεν ἑαυτὸν ἐπί τινος\nπέτρας, ἑσπέραν τε καὶ νύκτα ἀναμένων, καθ̓ ἣν συνέκειτο\nαὐτοῖς ἥκουσιν εἰς τὴν κώμην τὰ περὶ τὸν Θύαμιν\nπολυπραγμονεῖν, καὶ ἅμα καὶ τὸν Κνήμωνα περισκοπῶν,\nεἴ πῄ ποτε ἐπέλθοι, βουλὴν εἰς αὐτὸν ποιούμενος\nἀτοπωτέραν: οὐ γὰρ ἀνίη τὴν γνώμην τὸ εἰς\nαὐτὸν ὕποπτον ὡς ἀνελόντα τὴν Θίσβην, καὶ ὅπως ἂν\nκαὶ ὁπότε διαχρήσαιτο ἐνενόει, ἐπιθέσθαι τε μετὰ τοῦτον\nκαὶ τοῖς περὶ τὸν Θεαγένην ἐλύττα. ὡς δὲ ὁ Κνήμων\nἐφαίνετο οὐδαμοῦ, τῆς δὲ νυκτὸς ἐγίνετο ἀωρί, πρὸς\nὕπνον τραπεὶς ὁ Θέρμουθις χάλκεόν τινα καὶ πύματον\nὕπνον εἵλκυσεν, ἀσπίδος δήγματι, μοιρῶν τάχα βουλήσει,\nπρὸς οὐκ ἀνάρμοστον τοῦ τρόπου τὸ τέλος\nκαταστρέψας.\nὁ δὲ Κνήμων ἐπειδὴ τὴν ἀρχὴν ἀπέλιπε τὸν Θέρμουθιν,\nοὐ πρότερον ἀνέπνευσε τὴν φυγήν, ἕως τὸ νυκτὸς\nἐπελθὸν κνέφας ἐπέδησεν αὐτῷ τὴν ὁρμήν, αὐτοῦ\nτε οὗ κατείληπτο ἑαυτὸν ἐγκρύψας, καὶ τῆς φυλλάδος\nὅσον πλεῖστον ἠδύνατο ἐφ̓ ἑαυτὸν ἐφαμήσας. ὑφ̓ ᾗ\nκείμενος τὰ πολλὰ μὲν ἄυπνος ἐταλαιπωρεῖτο, πάντα\nκαὶ κτύπον καὶ ἀνέμου ῥιπὴν καὶ φύλλου κίνησιν Θέρμουθιν\nἡγούμενος: εἰ δέ που καὶ κατὰ μικρὸν ἐκνικηθείη\nπρὸς ὕπνον, φεύγειν ἐδόκει, καὶ θαμὰ πρὸς τὰ κατόπιν\nὑπέστρεφε, καὶ περιεσκόπει τὸν οὐδαμοῦ διώκοντα.\nκαὶ βουλόμενος καθεύδειν ἀπηύχετο τοῦθ̓ ὃ ἐβούλετο,\nχαλεπωτέροις ὀνείροις τῆς ἀληθείας ἐντυγχάνων.\nπρός τε τὴν νύκτα καὶ χαλεπαίνειν ἐῴκει, μακροτέραν\nτῶν ἄλλων ὑποτιθέμενος. ὡς δὲ ἡμέραν ἄσμενος εἶδε,\nπρῶτα μὲν ἀποτέμνει τῆς κόμης τὸ περιττότερον, καὶ\nὅσον αὐτῆς εἰς τὸ λῃστρικώτερον εἶδος παρὰ τοῖς βουκόλοις\nἤσκητο, τοῦ μὴ ἀποτρόπαιος ἢ ὕποπτος εἶναι\n\n\nτοῖς ἐντυγχάνουσι. βουκόλοι γὰρ ἄλλα τε πρὸς τὸ φοβερώτεροι\nφαίνεσθαι, καὶ δὴ καὶ τὴν κόμην εἰς ὀφρὺν\nἕλκουσι καὶ σοβοῦσι τῶν ὤμων ἐπιβαίνουσαν, εὖ τοῦτο\nεἰδότες, ὡς κόμη τοὺς μὲν ἐρωτικοὺς ἱλαρωτέρους τοὺς\nδὲ λῃστρικοὺς φοβερωτέρους ἀποδείκνυσιν.\nἀποτεμὼν οὖν ὁ Κνήμων ὅσον εἰκὸς ἦν ἔλαττον κομᾶν\nτοῦ λῃστρικοῦ τὸν ἁβρότερον, ἐπὶ τὴν Χέμμιν τὴν\nκώμην, οὗ τῷ Θεαγένει συνετέτακτο, ἔσπευδεν. ἤδη\nδὲ αὐτῷ πλησιάζοντι τῷ Νείλῳ, καὶ πρὸς τὴν Χέμμιν\nπεραιοῦσθαι μέλλοντι, πρεσβύτης τις ἀνὴρ ἐναλύων\nταῖς ὄχθαις ἐφάνη, καὶ δόλιχόν τινα τῷ ῥείθρῳ πολλάκις\nἄνω καὶ κάτω παραθέων, καὶ ὥσπερ τῷ ποταμῷ\nφροντίδων τινῶν κοινούμενος. ἡ κόμη πρὸς τὸ ἱερώτερον\nκαθεῖτο καὶ ἀκριβῶς ἦν λευκή, τὸ γένειον λάσιον\nκαὶ σεμνότερον βαθυνόμενον, στολὴ καὶ ἐσθὴς ἡ ἄλλη\nπρὸς τὸ ἑλληνικώτερον βλέπουσα. μικρὸν οὖν ἑαυτὸν\nἐπιστήσας ὁ Κνήμων, ὡς ἀντιπαρέθει πολλάκις ὁ πρεσβύτης,\nοὐδὲ εἴ τις αὐτῷ πάρεστιν αἰσθάνεσθαι δοκῶν\nʽοὕτως ἄρα ὅλος τῶν φροντισμάτων ἦν, καὶ πρὸς μόνην\nτὴν σκέψιν ὁ νοῦς ἐσχόλαζἐ, κατὰ πρόσωπον ὑπαντιάσας\nπρῶτα μὲν χαίρειν ἐκέλευε. τοῦ δὲ οὐ δύνασθαι\nφήσαντος, ἐπειδὴ μὴ οὕτω συμβαίνειν αὐτῷ παρὰ τῆς\nτύχης, θαυμάσας ὁ Κνήμων, Ἕλλην δέ, εἶπεν, ὁ ξένος,\nἢ πόθεν; ὃ δέ, οὔτε Ἕλλην οὔτε ξένος, ἀλλ̓ ἐντεῦθεν\nΑἰγύπτιος. πόθεν οὖν ἑλληνίζεις τὴν στολήν; δυστυχήματα,\nἔφ̔??ʼ, τὸ λαμπρόν με τοῦτο σχῆμα μετημφίασε.\nτοῦ δὲ Κνήμωνος εἰ φαιδρύνεταί τις ἐπὶ συμφοραῖς\nθαυμάζοντος, καὶ ταῦτα μαθεῖν ἀξιοῦντος, Ἰλιόθεν με\nφέρεις, ἀπεκρίνατο ὁ πρεσβύτης, καὶ σμῆνος κακῶν καὶ\nτὸν ἐκ τούτων βόμβον ἄπειρον ἐπὶ σεαυτὸν κινεῖς. ἀλλὰ\nποῖ δὴ πορεύῃ καὶ πόθεν ὦ νεανία; πῶς δὲ τὴν φωνὴν\nἝλλην ἐν Αἰγύπτῳ; γελοῖον, ἔφη ὁ Κνήμων: τῶν γὰρ\n\n\nκατὰ σεαυτὸν οὐδὲν ἐκδιδάξας, πρότερος καὶ ταῦτα\nἐρωτηθείς, τῶν ἐμῶν γνῶσιν ἐπιζητεῖς. οὐκοῦν, ἦ\nδ̓ ὅς, ἐπειδὴ Ἕλληνι ἔοικας ἀνδρί, καί σέ τις, ὡς ἔοικε,\nμετασχηματίζει τύχη, καὶ πάντως τὰ ἡμέτερα ποθεῖς\nἀκούειν, ὠδίνω δὲ καὶ αὐτὸς πρός τινα ἐξειπεῖν ʽεἶπον\nἂν τάχα καὶ τοῖσδε τοῖς καλάμοις κατὰ τὸν μῦθον, εἰ\nμὴ σοὶ προσέτυχον̓, ὄχθας μὲν Νείλου τάσδε καὶ Νεῖλον\nἀπολίπωμεν ʽοὐ γὰρ ἡδὺ μακροτέρων διηγημάτων\nἀκροατήριον τόπος ἡλίου μεσημβρίᾳ φλεγόμενοσ̓, πρὸς\nδὲ τὴν κώμην ἣν ὁρᾷς ἀντικρὺ κειμένην ἴωμεν, εἰ μή\nσέ τι προυργιαίτερον ἀπασχολεῖ. ξενιῶ δέ δε οὐκ ἐν\nἐμαυτοῦ, ἀλλ̓ ἐν ἀνδρὸς ἀγαθοῦ κἀμὲ ὡς ἱκέτην ὑποδεξαμένου,\nπαῤ ᾧ γνώσῃ τε τἀμὰ βουλόμενος, ἀναθήσῃ\nδ̓ ἐν μέρει καὶ τὰ κατὰ σεαυτόν. ἴωμεν, ἔφη ὁ Κνήμων:\nκαὶ γάρ μοι καὶ ἄλλως ἡ πρὸς τὴν κώμην ὁδὸς\nσπουδάζεται, ἀναμεῖναί τινας ἐν ταύτῃ τῶν ἐπιτηδείων\nσυντεταγμένῳ.\nσκάφους οὖν ἐπιβάντες ʽπολλὰ δὲ περὶ τὴν ὄχθην\nἐσάλευον εἰς χρείαν τοῦ διαπορθμεύειν ἐπὶ μισθῷ παρεσκευασμένἀ\nπεραιοῦνται πρὸς τὴν κώμην, εἴς τε τὴν\nκαταγωγὴν ἀφικνοῦνται οὗ κατέλυεν ὁ πρεσβύτης. καὶ\nτὸν μὲν τοῦ οἴκου δεσπότην οὐ καταλαμβάνουσιν, ὑποδέχονται\nδὲ αὐτοὺς προθυμότατα θυγάτηρ τε τοῦ\nἑστιάτορος ἤδη γάμου ὡραία, θεραπαινίδες τε ὅσαι\nκατὰ τὴν οἰκίαν, αἳ τὸν ξένον ἴσα καὶ πατέρα ἦγον, οὕτως,\nοἶμαι, πρὸς τοῦ κεκτημένου διατεταγμένον. καὶ ἣ\nμέν τις ἀπένιζε τὼ πόδε καὶ τῆς κόνεως ἠλευθέρου τὰ\nὑπὸ κνήμην, ἣ δὲ ἐφρόντιζε τῆς εὐνῆς καὶ μαλθακὴν\nηὐτρέπιζε τὴν κατάκλισιν: ἑτέρα κάλπην ἔφερε καὶ\nπῦρ ἀνέκαιε, καὶ ἄλλη τράπεζαν εἰσεφέρετο, ἄρτου τε\nπυρίνου καὶ ὡραίων παντοίων βρίθουσαν. ὃ δὴ καὶ\nΚνήμων θαυμάσας, ἀλλ̓ ἦ ξενίου Διός, ὡς ἔοικεν, εἰς\n\n\nαὐλὰς ἥκομεν, ὦ πάτερ: οὕτως ἀπροφάσιστος ἡ θεραπεία,\nκαὶ πολὺ τὸ εὔνουν τῆς γνώμης ἐμφαίνουσα. οὐκ\nεἰς Διός, ἔφη, ἀλλ̓ εἰς ἀνδρὸς Δία τὸν ξένιον καὶ ἱκέσιον\nἀκριβοῦντος. βίος γὰρ ὦ παῖ κἀκείνῳ πλάνος καὶ\nἔμπορος, καὶ πολλαὶ μέν οἱ πόλεις πολλῶν δὲ ἀνθρώπων\nἤθη τε καὶ νοῦς εἰς πεῖραν ἥκουσιν: ὅθεν, ὡς τὸ\nεἰκός, ἄλλους τε κἀμὲ οὐ πρὸ πολλῶν τῶνδε ἡμερῶν\nἀλύοντα καὶ πλανώμενον ὁμωρόφιον ἐποιήσατο. καί\nτίς ἦν ἡ πλάνη, ὦ πάτερ, ἣν λέγεις; παίδων, ἔφη, πρὸς\nλῃστῶν ἀφαιρεθείς, καὶ τοὺς μὲν ἀδικοῦντας γινώσκων,\nἐπαμῦναι δὲ οὐκ ἔχων, εἰλοῦμαι περὶ τὸν τόπον καὶ\nθρήνοις παραπέμπω τὸ πάθος, ὥσπερ οἶμαί τις ὄρνις,\nὄφεως αὐτῆς τὴν καλιὰν πορθοῦντος ἐν ὀφθαλμοῖς τε\nτὴν γονὴν θοινωμένου, προσελθεῖν μὲν ὀκνεῖ, φεύγειν\nδὲ οὐ φέρει: πόθος γὰρ ἐν αὐτῇ καὶ πάθος ἀνταγωνίζεται:\nτετριγυῖα δὲ περιποτᾶται τὴν πολιορκίαν, εἰς\nὦτα ἀνήμερα, καὶ οἷς ἔλεον οὐκ ἐγνώρισεν ἡ φύσις,\nἀνήνυτον ἱκετηρίαν τὸν μητρῷον προσάγουσα θρῆνον.\nἆρα οὖν ἄν ἐθέλοις, ἔφη ὁ Κνήμων, καὶ ὅπως καὶ πότε\nτὸν βαρὺν τοῦτον ὑπέστης πόλεμον ἐξειπεῖν; εἰσαῦθις,\nἔφη: νῦν δὲ ὥρα καὶ τὴν γαστέρα θεραπεύειν, ἣν ἐς\nτάδε ἀποσκοπῶν Ὅμηρος, καὶ ὡς πάντα δεύτερα αὑτῆς\nποιεῖται, θαυμασίως οὐλομένην ὠνόμασεν. ἀλλὰ πρῶτον\nἡμῖν, ὡς νόμος Αἰγυπτίων σοφοῖς, ἐσπείσθω τὰ\nπρὸς τοὺς θεούς. οὐ γὰρ δή με καὶ τοῦτο ὑπερβῆναι\nπείσει: μὴ οὕτω ποτὲ πάθος ἰσχύσειεν ὡς μνήμην τὴν\nεἰς τὸ θεῖον ἐκπλῆξαι.\nκαὶ ταῦτα εἰπὼν ἀπέχει τῆς φιάλης ἄκρατον τὸ ὕδωρ\nʽτοῦτο γὰρ ἔπινεν̓ καὶ σπένδωμεν ἔλεγε θεοῖς ἐγχωρίοις\nτε καὶ Ἑλληνίοις, καὶ αὐτῷ γε Ἀπόλλωνι Πυθίῳ\nκαὶ προσέτι Θεαγένει καὶ Χαρικλείᾳ τοῖς καλοῖς τε καὶ\nἀγαθοῖς, ἐπειδὴ καὶ τούτους εἰς θεοὺς ἀναγράφω. καὶ\n\n\nἅμα ἐδάκρυσεν, ὥσπερ ἑτέραν αὐτοῖς σπονδὴν ἐπιφέρων\nτοὺς θρήνους. ἐπάγη πρὸς τὴν ἀκοὴν τῶν ὀνομάτων\nὁ Κνήμων, ἄνω τε καὶ κάτω τὸν πρεσβύτην ἐπιθεωρήσας\nτί λέγεις ἔφη: παῖδές εἰσί σοι τῷ ὄντι Θεαγένης\nκαὶ Χαρίκλεια; παῖδες, εἶπεν, ὦ ξένε, ἀμήτορες\nἐμοὶ γεγονότες: τύχῃ γάρ μου θεοὶ τούτους ἀνέδειξαν,\nκαὶ ἀπέτεκον αἱ ψυχῆς ὠδῖνες, καὶ φύσις ἡ διάθεσις ἐπ̓\nαὐτοῖς ἐνομίσθη, καὶ πατέρα με ἀπὸ ταύτης ἐκεῖνοι καὶ\nἐνόμισαν καὶ ὠνόμασαν. ἀλλὰ σὺ δὴ πόθεν, εἰπέ μοι,\nτούτους ἐγνώρισας; οὐκ ἐγνώρισα μόνον, ἔφη ὁ Κνήμων,\nἀλλὰ καὶ σώζεσθαί σοι αὐτοὺς εὐαγγελίζομαι.\nἌπολλον, ἔφη ἀναβοήσας, καὶ θεοί, καὶ ποῦ γῆς οὗτοι;\nδείκνυε: σωτῆρά σε καὶ θεοῖς ἰσοστάσιον ἡγήσομαι.\nμισθὸς δέ μοι τίς ἔσται; ἔφη. τὸ μὲν παρόν, ἦ δ̓ ὅς,\nεὐχαριστία. ξενίων δέ, οἶμαι, τὸ κάλλιστον ἀνδρὶ νοῦν\nἔχοντι, καὶ οἶδα πολλοὺς ὡς θησαυρὸν τῇ ψυχῇ παραθεμένους\nτὸ δῶρον. εἰ δὲ καὶ τῆς ἐνεγκούσης ἐπιβαίημεν\nʽἔσεσθαι δέ μοι τοῦτο οὐκ εἰς μακρὰν οἱ θεοὶ προσημαίνουσιν̓,\nἀρύσῃ πλοῦτον ὅσον ἂν δύναιο πλεῖστον.\nμέλλοντα, εἶπε, καὶ ἄδηλα κατεγγυᾷς, ἐξὸν ἐκ τῶν παρόντων\nἀμείβεσθαι. ἐπάγγελλε, εἴ τι παρὸν ὁρᾷς: ὡς\nἕτοιμος ἐγὼ καὶ μέρος τι προέσθαι τοῦ σώματος. οὐδὲν\nδεῖ μέλος ἀκρωτηριάζειν, ἀλλ̓ ἅπαν ἔχειν ἡγήσομαι, εἰ\nτούτους ὁπόθεν εἰσὶν ἢ ἐκ τίνων φύντες, ἢ πῶς δεῦρο\nἀφιγμένοι καὶ ποίαις κεχρημένοι τύχαις, βουληθείης\nἐξαγορεύειν. ἕξεις, ἀπεκρίνατο, τὸν μισθὸν μέγαν τινὰ\nκαὶ οὐχ οἷον ἄλλον, οὐδ̓ εἰ τὰ ἐξ ἀνθρώπων χρήματα\nαἰτῶν ἐτύγχανες. ἀλλὰ τὸ παρὸν τροφῆς ὀλίγον ἀπογευώμεθα:\nμακροτέρας γὰρ δεήσει σοί τε τῆς ἀκροάσεως\nἐμοί τε τῆς ἀφηγήσεως.\nἐντραγόντες οὖν τῶν τε καρύων καὶ σύκων ἀρτιδρεπῶν\nτε φοινίκων καὶ ἄλλων δὴ τοιούτων, ἀφ̓ ὧν\n\n\nἐξ ἔθους ὁ πρεσβύτης ἐσιτεῖτο ʽψυχῆς γὰρ διὰ βρῶσιν\nοὐδὲ ἓν ἀφῃρεῖτὀ, ἐπερρόφουν ὃ μὲν τοῦ ὕδατος ὃ δὲ\nκαὶ οἶνον, ὁ Κνήμων. ὅς γε καὶ μικρὸν διαλιπών, ὁ\nΔιόνυσος, εἶπεν, οἶσθα ὦ πάτερ ὡς χαίρει μύθοις καὶ\nκωμῳδίας φιλεῖ. κἀμὲ δὴ οὖν τὰ νῦν εἰσῳκισμένος\nἀνίησι πρὸς τὴν ἀκρόασιν, τόν τε ἐπηγγελμένον πρὸς\nσοῦ μισθὸν ἀπαιτεῖν ἐπείγει. καὶ ὥρα σοι τὸ δρᾶμα\nκαθάπερ ἐπὶ σκηνῆς τῷ λόγῳ διασκευάζειν.\nἀκούοις ἄν, ἔφη. ἀλλ̓ εἴθε γε καὶ τὸν χρηστὸν\nΝαυσικλέα παρεῖναι ἡμῖν συνέβαινεν, ὃν πολλάκις γε\nδἰ ὄχλου γινόμενον μυηθῆναι τὴν ἀφήγησιν ἄλλως\nἄλλοτε διεκρουσάμην.\nποῦ δ̓ ἂν εἴη τὰ νῦν, ἠρώτα ὁ\nΚνήμων, ὡς τοὔνομα τοῦ Ναυσικλέους ἐπέγνω. ἐπ̓\nἄγραν, ἔφη, πεπόρευται. τοῦ δὲ ὁποίαν πάλιν ἐρομένου,\nθηρίων, ἔφη, τῶν χαλεπωτάτων, οἳ καλοῦνται μὲν\nἄνθρωποι καὶ βουκόλοι, λῃσταὶ δέ εἰσι τὸν βίον καὶ\nδυσάλωτοι παντάπασιν, ὅσα φωλεοῖς καὶ σήραγξι τῷ\nἕλει χρώμενοι. ἐγκαλεῖ δὲ αὐτοῖς τίνα αἰτίαν; Ἀττικῆς,\nἔφη, ἐρωμένης ἁρπαγήν, ἣν Θίσβην ἐκεῖνος ὠνόμαζε.\nφεῦ, εἶπεν ὁ Κνήμων, καὶ ἀθρόον ἐσιώπησεν ὥσπερ\nἑαυτοῦ λαβόμενος. τοῦ δὲ πρεσβύτου τί πέπονθας ἐρομένου,\nπρὸς ἄλλα ὁ Κνήμων ἀπάγων, θαυμάζω, ἔφη,\nπῶς ἢ τίνι χειρὶ πεποιθὼς ἐνεθυμήθη τὴν ἔφοδον. καὶ\nὅς, βασιλεῖ, ἔφη, ξένε, τῷ μεγάλῳ σατραπεύει τὴν\nΑἴγυπτον Ὀροονδάτης, οὗ κατὰ πρόσταγμα φρούραρχος\nΜιτράνης τήνδε κεκλήρωται τὴν κώμην. τοῦτον δὴ ὁ\nΝαυσικλῆς ἐπὶ χρήμασι μεγάλοις ἄγει σὺν ἵππῳ καὶ\nἀσπίδι πολλῇ. χαλεπαίνει δὲ τὴν ἀφαίρεσιν τῆς Ἀττικῆς\nκόρης οὐχ ὡς ἐρωμένης μόνον καὶ μουσουργίαν\nἀρίστης, ἀλλ̓ ὅτι αὐτὴν καὶ βασιλεῖ τῷ Αἰθιόπων ἀπάξειν\nἔμελλεν, ὡς αὐτὸς ἔφασκε, γαμετῇ τῇ ἐκείνου\nσυμπαίστριαν καὶ συνόμιλον τὰ Ἑλλήνων ἐσομένην. ὡς\n\n\nοὖν μεγάλων καὶ πολλῶν τῶν ἐπ̓ αὐτῇ προσδοκωμένων\nχρημάτων ἐστερημένος, πᾶσαν ἐγείρει καὶ κινεῖ μηχανήν.\nἐπέρρωσά τε καὶ αὐτὸς πρὸς τὴν πρᾶξιν, εἴ πῃ\nἄρα καὶ τοὺς παῖδάς μοι περισώσειεν ἐνθυμούμενος.\nὑπολαβὼν οὖν ὁ Κνήμων, ἅλις, ἔφη, βουκόλων καὶ σατραπῶν\nκαὶ βασιλέων αὐτῶν: ἔλαθες γάρ με μικροῦ\nκαὶ εἰς πέρας τῷ λόγῳ διαβιβάζων, ἐπεισόδιον δὴ τοῦτο,\nοὐδέν φασι πρὸς τὸν Διόνυσον, ἐπεισκυκλήσας:\nὥστ̓ ἐπάναγε τὸν λόγον πρὸς τὴν ὑπόσχεσιν. εὕρηκα\nγάρ σε κατὰ τὸν Πρωτέα τὸν Φάριον, οὐ κατ̓ αὐτὸν\nτρεπόμενον εἰς ψευδομένην καὶ ῥέουσαν ὄψιν, ἀλλά με\nπαραφέρειν πειρώμενον. μανθάνοις ἄν, ἔφη ὁ πρεσβύτης.\nδιηγήσομαι δέ σοι τὰ ἐμαυτοῦ πρότερον ἐπιτεμών,\nοὐ σοφιστεύων, ὡς αὐτὸς οἴει, τὴν ἀφήγησιν, ἀλλ̓\nεὔτακτόν σοι καὶ προσεχῆ τῶν ἑξῆς παρασκευάζων τὴν\nἀκρόασιν.\nἐμοὶ πόλις Μέμφις, πατὴρ δὲ...καὶ ὄνομα Καλάσιρις,\nβίος δὲ νῦν νῦν μὲν ἀλήτης, πρότερον δὲ οὐ πάλαι προφήτης.\nἐγένετό μοι καὶ γυνὴ νόμῳ τῆς πόλεως, καὶ\nἀπεγένετο θεσμῷ τῆς φύσεως. ταύτης εἰς. τὴν ἑτέραν\nλῆξιν ἀναλυθείσης χρόνον μέν τινα διῆγον ἀπαθὴς κακῶν,\nἐπὶ παισὶ δύο τοῖς ἐξ αὐτῆς ἁβρυνόμενος: οὐ πολλοῖς\nδὲ ὕστερον ἔτεσιν οὐρανίων φωστήρων εἱμαρμένη\nπερίοδος τρέπει τὰ καθ̓ ἡμᾶς, καὶ ὄμμα Κρόνιον εἰς\nτὸν οἶκον ἐνέσκηψε, τὴν ἐπὶ τὸ χεῖρον ἐπάγον μεταβολήν,\nἣν ἐμοὶ σοφία μὲν προέφηνε, διαδρᾶναι δὲ οὐκ\nἔδωκε. τοὺς γὰρ μοιρῶν ἀτρέπτους ὅρους προϊδεῖν μὲν\nδυνατόν, ἐκφεύγειν δὲ οὐκ ἐφικτόν. κέρδος δὲ ὡς ἐν\nτοῖς τοιούτοις ἡ πρόγνωσις, ἀμβλύνουσα τοῦ δεινοῦ\nτὸ φλεγμαῖνον. συμφορᾶς γὰρ ὦ παῖ τὸ μὲν ἀπροσδόκητον\nἀφόρητον, τὸ δὲ προεγνωσμένον οἰστότερον:\n\n\nτὸ μὲν γὰρ ἡ διάνοια φόβῳ προληφθεῖσα κατέπτηξε,\nτὸ δὲ ἡ συνήθεια τῷ λογισμῷ διῄτησε.\nγίνεται δὲ περὶ ἐμὲ τοιόνδε. γύναιον Θρᾳκικὸν τὴν\nὥραν ἀκμαῖον καὶ τὸ κάλλος δεύτερον̔??ʼμετὰ Χαρίκλειαν\nἔχουσα, ὄνομα Ῥοδῶπις, οὐκ οἶδ̓ ὁπόθεν ἢ ὅπως κακῇ\nμοίρᾳ τῶν ἐγνωκότων ὁρμηθέν, ἐπεπόλαζε τὴν Αἴγυπτον,\nκαὶ ἤδη καὶ εἰς τὴν Μέμφιν ἐκώμαζε, πολλῇ μὲν\nθεραπείᾳ πολλῷ δὲ πλούτῳ δορυφορουμένη, πᾶσι δ̓\nἀφροδισίοις θηράτροις ἐξησκημένη. οὐ γὰρ ἦν ἐντυχόντα\nμὴ ἡλωκέναι: οὕτως ἄφυκτόν τινα καὶ ἀπρόσμαχον\nἑταιρίας σαγήνην ἐκ τῶν ὀφθαλμῶν ἐπεσύρετο.\nἐφοίτα δὴ θαμὰ καὶ εἰς τὸν νεὼν τῆς Ἴσιδος, ἧς προεφήτευον,\nκαὶ τὴν θεὸν συνεχῶς ἐθεράπευε θυσίαις τε\nκαὶ ἀναθήμασι πολυταλάντοις. αἰσχύνομαι λέγειν, ἀλλ̓\nεἰρήσεται: γίνεται δὴ κἀμοῦ κρείττων ὀφθεῖσα πολλάκις.\nἐνίκα τὴν διὰ βίου μοι μελετηθεῖσαν ἐγκράτειαν,\nἐπὶ πολύ τε τοῖς σώματος ὀφθαλμοῖς τοὺς τῆς ψυχῆς\nἀντιστήσας, ἀπῆλθον τὸ τελευταῖον ἡττηθεὶς καὶ πάθος\nἐρωτικὸν ἐπιφορτισάμενος. ἀρχὴν δὴ τῶν ἐσομένων\nκαὶ προαγορευθέντων μοι πρὸς τοῦ θείου δυσχερῶν\nτὴν γυναῖκα φωράσας, καὶ συνεὶς ὡς τῶν πεπρωμένων\nἐστὶν ὑπόκρισις καὶ ὡς ὁ τότε εἰληχὼς δαίμων οἱονεὶ\nπροσωπεῖον αὐτὴν ὑπῆλθε, τὴν μὲν ἐκ παίδων μοι\nσύντροφον ἱερωσύνην ἔγνων μὴ καταισχῦναι, καὶ ἀντέσχον\nμηδὲ ἱερὰ καὶ τεμένη θεῶν βεβηλῶσαι: τῶν δὲ\nἡμαρτημένων οὐκ ἔργῳ ʽμὴ γένοιτὀ ἀλλ̓ ἐφέσει μόνῃ\nτὴν ἁρμόζουσαν ἐπιβαλὼν ζημίαν, δικαστὴν ἐμαυτῷ\nτὸν λογισμὸν ἀναδείξας, φυγῇ κολάζω τὴν ἐπιθυμίαν,\nκαὶ τῆς ἐνεγκούσης ὁ βαρυδαίμων ἐξῄειν, ὁμοῦ μὲν εἴκων\nταῖς μοιρῶν ἀνάγκαις καὶ πράττειν ὅ τι καὶ βούλοιντο\nτὰ καθ̓ ἡμᾶς ἐπιτρέπων, ὁμοῦ δὲ τὴν ἀποτρόπαιον\nῬοδῶπιν ἀποφεύγων: ἐδεδίειν γάρ, ὦ ξένε, μὴ\n\n\nτοῦ τότε ἐπικρατοῦντος ἀστέρος ἐπιβρίσαντος καὶ πρὸς\nτὸ αἰσχρότερον τῶν ἔργων ἐκνικηθείην. ὃ δέ με πρὸ\nπάντων καὶ ἐπὶ πᾶσιν ἐξήλαυνεν, οἱ παῖδες ἦσαν, οὓς\nἡ ἄρρητός μοι πολλάκις ἐκ θεῶν σοφία ξιφήρεις ἀλλήλοις\nσυμπεσεῖσθαι προηγόρευε. περιγράφων οὖν τῶν\nὀφθαλμῶν τὴν οὕτως ἀπηνῆ θέαν, ἣν ἐκτραπήσεσθαι\nκαὶ τὸν ἥλιον εἰκάζω νέφος τῆς ἀκτῖνος προκαλυψάμενον,\nκαὶ πατρῴαις ὄψεσι τὸν παίδων φόνον ἀθέατον\nχαριζόμενος, ἐξῴκιζον ἐμαυτὸν γῆς τε καὶ οἰκίας πατρῴας,\nτὴν μὲν ὁρμὴν οὐδενὶ φράσας, πρόφασιν δέ, ὡς\nεἰς Θήβας τὰς μεγάλας ἀνακομίζομαι, ποιησάμενος, ὡς\nἂν θάτερον τῶν παίδων τὸν πρεσβύτερον θεασαίμην,\nἐκεῖ παρὰ τῷ μητροπάτορι τότε διάγοντα. Θύαμις ἦν\nὄνομα αὐτῷ, ὦ ξένε.\nσυνεστάλη πάλιν ὁ Κνήμων ὥσπερ τῷ ὀνόματι τοῦ\nΘυάμιδος βληθεὶς τὴν ἀκοήν. καὶ ὃ μὲν ἐκαρτέρησε\nσιωπῆσαι τῶν ἑξῆς ἕνεκεν, ὃ δὲ ἐπέραινε τὸν λόγον ὧδε.\nπαραλείπω τὴν ἐν μέσῳ πλάνην, ὦ νεανία: συντελεῖ\nγὰρ οὐδὲν εἰς τὴν παρὰ σοῦ ζήτησιν:\nπυνθανόμενος\nδὲ εἶναί τινα Δελφοὺς Ἑλληνίδα πόλιν, ἱερὰν\nμὲν Ἀπόλλωνος, θεῶν δὲ τῶν ἄλλων τέμενος, ἀνδρῶν\nδὲ σοφῶν ἐργαστήριον, θορύβου δὲ δημώδους ἐκτὸς\nἀνῳκισμένην, ἔστελλον εἰς ταύτην ἐμαυτόν, ἁρμόδιον\nτῷ προφητικῷ καταγώγιον τὴν ἱεροῖς καὶ τελεταῖς\nἀνακειμένην ὁριζόμενος, διά τε τοῦ Κρισσαίου κόλπου τῇ\nΚίρρᾳ προσορμισθεὶς ἐκ νεὼς ἐπὶ τὴν πόλιν ἀνέθεον.\nἐπεὶ δὲ ἐπέστην, ὀμφή με ὡς ἀληθῶς θεία προσέβαλεν\nαὐτόθεν, καὶ τά τε ἄλλα ἡ πόλις διαίτημα κρειττόνων\nἔδοξε, καὶ οὐχ ἥκιστα τῇ φύσει τῆς περιοχῆς: οἷον γὰρ\nφρούριον ἀτεχνῶς καὶ αὐτοσχέδιος ἀκρόπολις ὁ Παρνασσὸς\nἀπαιωρεῖται, πρὸ ποδῶν λαγόσι τὴν πόλιν ἐγκολπισάμενος.\nἄριστα, ἔφη, λέγεις, ὁ Κνήμων, καὶ ὡς ἄν τις\nἐπιπνοίας ὡς ἀληθῶς Πυθικῆς ἐπῃσθημένος. τῇδε γάρ\nπῃ καὶ ὁ πατήρ μοι θέσεως ἔχειν τοὺς Δελφοὺς ἔφραζεν,\nὅτε αὐτὸν ἱερομνήμονα ἡ πόλις Ἀθηναίων ἔστειλεν.\nἈθηναῖος ἄρα ἦσθα ὦ παῖ; ναὶ ἔφη. ὄνομα δὲ\nτίς; Κνήμων, ἀπεκρίνατο. τύχῃ τίνι κεχρημένος; εἰσαῦθις,\nἔφη, ἀκούσῃ: νῦν δὲ ἔχου τῶν ἑξῆς.\nἕξομαι, ἔφη, καὶ ἐπανῄειν πρὸς τὴν πόλιν. ἐπαινέσας\nοὖν τῶν τε δρόμων καὶ ἀγορῶν καὶ κρηνῶν τὸ\nἄστυ, καὶ Κασταλίαν αὐτήν, ἣν δὴ καὶ περιρραντήριον\nἐποιησάμην, ἐπὶ τὸν νεὼν ἔσπευδον: καὶ γάρ με\nκαὶ θροῦς τῶν πολλῶν ἀνεπτέρωσεν, ὥραν εἶναι κινεῖσθαι\nτὴν θεοπρόπον λέγοντες. ἐπεὶ δὲ εἰσελθὼν προσεκύνουν\nκαί τι καὶ κατ̓ ἐμαυτὸν ηὐχόμην, ἀνεφθέγξατο\nἡ Πυθία τοιάδε.\nἴχνος ἀειράμενος ἀπ̓ ἐυστάχυος παρὰ Νείλου,\nφεύγεις μοιράων νήματ̓ ἐρισθενέων.\nτέτλαθι: σοὶ γὰρ ἐγὼ κυαναύλακος Αἰγύπτοιο\nαἶψα πέδον δώσω. νῦν δ̓ ἐμὸς ἔσσο φίλος.\nταῦτα ὡς ἐθέσπισεν, ἐγὼ μὲν ἐμαυτὸν ἐπὶ πρόσωπον\nτοῖς βωμοῖς ἐπιβαλὼν ἵλεων εἶναι τὰ πάντα ἱκέτευον,\nὁ δὲ πολὺς τῶν περιεστώτων ὅμιλος ἀνευφήμησαν\nτὸν θεὸν τῆς ἐπ̓ ἐμοὶ παρὰ τὴν πρώτην ἔντευξιν\nπροφητείας, ἐμὲ δὲ ἐμακάριζον καὶ περιεῖπον τὸ ἐντεῦθεν\nπαντοίως, φίλον ἥκειν με τῷ θεῷ μετὰ\nΛυκοῦργόν τινα Σπαρτιάτην λέγοντες. καὶ ἐνοικεῖν τε\nβουλόμενον τῷ τεμένει τοῦ νεὼ συνεχώρουν, καὶ σιτηρέσιον\nἐκ τοῦ δημοσίου παρέχειν ἐψηφίσαντο, καὶ συνελόντι\nλέγειν ἀγαθῶν ἀπέλιπεν οὐδέν. ἢ γὰρ πρὸς ἱεροῖς\nἦν, ἦν, ἢ πρὸς θυσίαις ἐξηταζόμην, ἃς πολλὰς καὶ\nπαντοίας ἀνὰ πᾶσαν ἡμέραν ξένος τε καὶ ἐγχώριος λεὼς\nτῷ θεῷ χαριζόμενοι δρῶσιν, ἢ φιλοσοφοῦσι διελεγόμην.\n\n\nοὐκ ὀλίγος δὲ ὁ τοιοῦτος βίος συρρεῖ περὶ τὸν\nνεὼν τοῦ Πυθίου, καὶ μουσεῖόν ἐστιν ἀτεχνῶς ἡ πόλις\nὑπὸ μουσηγέτῃ θεῷ φοιβαζομένη.\nτὸν μὲν δὴ πρότερον χρόνον ἄλλοτε περὶ ἄλλων\nἡμῖν αἱ ζητήσεις ἀνεκινοῦντο, καὶ ὃ μέν τις ὅπως τοὺς\nἐγχωρίους οἱ Αἰγύπτιοι σέβομεν θεοὺς ἀνηρώτα, ὃ δέ,\nδἰ ἣν αἰτίαν ἄλλα παῤ ἄλλοις τῶν ζώων ἐκθειάζεται,\nκαὶ τίς ὁ περὶ ἑκάστου λόγος, ἐπυνθάνετο. ἄλλος πυραμίδων\nκατασκευήν, ἕτερος συρίγγων πλάνην. καὶ\nσυνελόντι τῶν κατ̓. Αἴγυπτον ἓν οὐδὲν ἀπελίμπανον\nἱστοροῦντες: Αἰγύπτιον γὰρ ἄκουσμα καὶ διήγημα πᾶν\nἙλληνικῆς ἀκοῆς ἐπαγωγότατον.\nτέλος δέ ποτε καὶ περὶ\nτοῦ Νείλου, καὶ τίνες μὲν αὐτῷ αἱ πηγαί, τίς δὲ ἡ\nπαρὰ τοὺς ἄλλους ποταμοὺς ἰδιάζουσα φύσις, καὶ ὁπόθεν\nτὴν θερινὴν ὥραν μόνος τῶν πάντων πλημυρεῖ,\nπεῦσίν τις ἐμοὶ προσῆγε τῶν ἀστειοτέρων. ἐμοῦ δὲ\nἅπερ ἐγίνωσκον εἰπόντος, καὶ ὅσα περὶ τοῦ ποταμοῦ\nτούτου βίβλοις ἱεραῖς ἀναγεγραμμένα μόνοις τοῖς προφητικοῖς\nκαὶ γινώσκειν καὶ ἀναγινώσκειν ἔξεστι, καὶ\nδιελθόντος ὡς τὰς μὲν ἀρχὰς ἐκ τῶν ἄκρων μὲν τῆς Αἰθιοπίας\nἐσχάτων δὲ τῆς Λιβύης λαμβάνει, καθ̓ ὃ μέρος\nτὸ κλίμα τὸ ἀνατολικὸν ἀπολῆγον ἀρχὴν τῇ μεσημβρίᾳ\nδίδωσιν, αὔξεται δὲ κατὰ τὴν θερινὴν ὥραν οὐχ ὥς τινες\nᾠήθησαν, πρὸς τῶν ἐτησίων ἀντικρὺ πνεόντων\nἀνακοπτόμενος, ἀλλ̓ αὐτῶν δὴ τούτων τῶν ἀνέμων\nκατὰ τροπὴν τὴν θερινὴν ἀπὸ τῶν ἀρκτῴων ἐπὶ τὴν μεσημβρίαν\nπᾶν νέφος ἐλαυνόντων τε καὶ ὠθούντων, ἕως\nἐπὶ τὴν διακεκαυμένην ζώνην συναράξωσι, καθ̓ ἣν τῆς\nπρόσω φορᾶς ἀνακόπτονται, δἰ ὑπερβολὴν τοῦ περὶ τὰ\nμέρη πυρώδους πάσης τῆς πρότερον καὶ κατὰ μικρὸν\nἀθροισθείσης καὶ παχυνθείσης νοτίδος ἐξατμιζομένης.\nκἀκ τούτου λάβρων ὑετῶν ῥηγνυμένων ὀργᾷ τε ὁ Νεῖλος\n\n\nκαὶ ποταμὸς εἶναι οὐκ ἀνέχεται, ἀλλὰ κατεξανίσταται\nτῆς ὄχθης, καὶ θαλασσώσας τὴν Αἴγυπτον τῇ παρόδῳ\nγεωργεῖ τὰς ἀρούρας. διὸ πιεῖν τέ ἐστι γλυκύτατος\nἅτε ἐξ ὄμβρων οὐρανίων χορηγούμενος, καὶ θιγεῖν\nπροσηνέστατος, οὐκέτι μὲν θερμὸς ὡς ὅθεν ἤρξατο, ἔτι\nδὲ χλιαρὸς ὡς ἐκεῖθεν ἀρξάμενος. δἰ ἣν αἰτίαν καὶ μόνος\nποταμῶν αὔρας οὐκ ἀναδίδωσι, πάντως ἄν, ὡς τὸ\nεἰκός, ἀναδούς, εἰ, καθώς τινες ἐβουλήθησαν, ὡς πυνθάνομαι,\nτῶν παῤ Ἕλλησιν εὐδοκίμων, χιόνος τηκομένης\nτὸ πλήρωμα ἐλάμβανε.\nταῦτά μου καὶ τὰ τοιαῦτα διεξιόντος, ὁ ἱερεὺς τοῦ\nΠυθίου γνώριμος ἐμοὶ γεγονὼς ἐς τὰ μάλιστα ʽΧαρικλῆς\nὄνομα ἦν αὐτᾦ, θαυμασίως, ἔφη, λέγεις, καὶ\nταύτῃ τῇ γνώμῃ τίθεμαι καὶ αὐτός, οὕτω καὶ παρὰ τῶν\nἐν Καταδούποις ἱερέων τοῦ Νείλου πυθόμενος. κἀγὼ\nπρὸς αὐτόν, ὦ Χαρίκλεις, ἔφην, ἦλθες γὰρ κἀκεῖσε;\nἦλθον, εἶπεν, ὦ σοφὲ Καλάσιρι. τί δέ σε χρέος ἤγαγε;\nπάλιν ἠρώτων. ὃ δέ, δυσπραξία τῶν κατὰ τὴν οἰκίαν,\nἀπεκρίνατο, ἣ δή μοι καὶ εὐπραξίας αἰτία γέγονεν.\nἐμοῦ δὲ τὸ παράδοξον θαυμάσαντος, οὐ θαυμάσῃ, ἔφη,\nτὸ πρᾶγμα, ὡς γέγονεν εἰ πύθοιο. πεύσῃ δὲ ὅταν σοι\nβουλομένῳ γένηται. οὐκοῦν ὥρα σοι λέγειν, ἦν δ̓ ἐγώ:\nνῦν γὰρ βούλομαι. μάνθανε, εἶπεν ὁ Χαρικλῆς τοὺς\nπολλοὺς μεταστησάμενος: καὶ γάρ σε καὶ διά τι χρήσιμον\nἐμὸν ἀκροατὴν γενέσθαι τῶν συμβεβηκότων πάλαι\nἐβουλόμην.\nἐμοὶ γήμαντι παιδία οὐκ ἐγίνετο. ὀψὲ δέ ποτε καὶ\nβραδὺ τῆς ἡλικίας, πολλὰ τὸν θεὸν ἱκετεύων θυγατρίου\nπατὴρ ἀνηγορεύθην, οὐκ ἐπ̓ αἰσίοις ἔσεσθαί μοι\nταύτην τοῦ θεοῦ προαγορεύσαντος. ἦλθε καὶ εἰς ὥραν\nγάμου, καὶ ἐξεδόμην τῶν μνηστευομένων ʽπολλοὶ δὲ\nἦσαν̓ τῷ παῤ ἐμοὶ κριθέντι καλλίστῳ. καὶ καθ̓ ἣν\n\n\nνύκτα συγκατεκλείσθη τῷ γήμαντι, κατ̓ αὐτὴν ἡ δυστυχὴς\nἐτελεύτα, σκηπτοῦ τινὸς ἢ χειροποιήτου πυρὸς\nτοῖς θαλάμοις ἐμπεσόντος. καὶ τὸν ὑμέναιον ᾀδόμενον\nἔτι διεδέχετο θρῆνος, καὶ ἀπὸ τῶν παστάδων ἐπὶ τὸ\nμνῆμα παρεπέμπετο: καὶ δᾷδες αἱ τὸ γαμήλιον ἐκλάμψασαι\nφῶς, αὗται καὶ τὴν ἐπικήδειον πυρκαϊὰν ἐξῆπτον.\nἐπετραγῴδει τούτῳ τῷ δράματι καὶ ἕτερον πάθος\nὁ δαίμων, καὶ τὴν μητέρα μοι τῆς παιδὸς ἀφαιρεῖται\nτοῖς θρήνοις ἐγκαρτερήσασαν. τὸ δὲ θεήλατον τοῦ κακοῦ\nμὴ φέρων, ἐμαυτὸν μὲν οὐκ ἐξάγω τοῦ βίου, τοῖς\nθεολογοῦσιν ὡς ἀθέμιτον τὸ πρᾶγμα πειθόμενος, ὑπεξάγω\nδὲ τῆς ἐνεγκούσης καὶ τὴν ἐρημίαν τῆς οἰκίας\nἀποδιδράσκω: μέγα γάρ τι εἰς λήθην κακῶν ἡ δἰ ὀφθαλμῶν\nτῆς ψυχῆς ὑπόμνησις ἀμαυρουμένη. καὶ πολλοῖς\nἐμπλανηθεὶς τόποις, ἦλθον δὴ καὶ εἰς τὴν σὴν Αἴγυπτον\nκαὶ Καταδούπους αὐτούς, καθ̓ ἱστορίαν τῶν\nκαταρρακτῶν τοῦ Νείλου.\nτῆς μὲν οὖν ἐκεῖσε ἀφίξεως ἔχεις τὸν ἀπολογισμόν,\nὦ φίλος: ἣν δέ σε βούλομαι παρενθήκην γνῶναι τοῦ\nδιηγήματος, μᾶλλον δέ, ἀληθέστερον εἰπεῖν, αὐτὸ δὴ\nτὸ κεφάλαιον, ἀλύοντί μοι κατὰ τὴν πόλιν καὶ διατιθεμένῳ\nτὴν σχολὴν καί τινα τῶν παῤ Ἕλλησι σπανίων\nὠνουμένῳ ʽἤδη γάρ μοι τῆς λίαν ἀλγηδόνος τῷ χρόνῳ\nπεττομένης ἡ πρὸς τὴν ἐνεγκοῦσαν ἐπάνοδος ἐσπουδάζετὀ\nἀνήρ τις πρόσεισι, τὰ μὲν ἄλλα σεμνὸς ἰδεῖν καὶ\nἀγχίνοιαν ἀπὸ τοῦ βλέμματος ἐμφανίζων, ἄρτι μὲν τὸν\nἔφηβον παραλλάξας, τὴν χροιὰν δὲ ἀκριβῶς μέλας. καί\nμε ἠσπάζετο, καί τι βούλεσθαι ἰδίᾳ φράζειν ἔλεγεν, ἑλληνίζων\nοὐ βεβαίως. ἐμοῦ δὲ ἑτοίμως ὑπακούσαντος,\nεἴς τινα νεὼν παρακείμενον εἰσαγαγών, φύλλα τινά σε\nκαὶ ῥίζας, ἔφη, τῶν Ἰνδικῶν καὶ Αἰθιοπικῶν καὶ Αἰγυπτίων\nὠνούμενον ἑώρακα. εἰ δὴ οὖν ἀκραιφνῆ ταῦτα\n\n\nκαὶ δόλον παντὸς ἐκτὸς ὠνεῖσθαι βουληθείης, ἕτοιμος\nπαρέχειν. βούλομαι, ἔφην, καὶ δείκνυε. ὃ δέ, ὄψει\nμέν, εἶπεν, ὅπως δὲ μὴ μικρολόγος ἔσῃ περὶ τὴν ἀγοράν.\nσαυτὸν παρεγγύα, ἔφην, μὴ βαρύτιμον εἶναι περὶ\nτὴν διάπρασιν. καὶ ὃς ὑπὸ μάλης τι βαλαντίδιον ἔχων,\nπροκομίσας ἐπεδείκνυ λίθων πολυτίμων ὑπερφυές τι\nχρῆμα: μαργαρίδες τε γὰρ ἐνῆσαν εἰς καρύου μικροῦ\nμέγεθος, εἰς κύκλον τε ἀκριβῶς ἀπαρτιζόμεναι καὶ λευκότητι\nπλεῖστον ἀγλαιζόμεναι, σμάραγδοί τε καὶ ὑάκινθοι,\nαἳ μὲν οἷα λήιον ἠρινὸν χλοάζουσαι, ἐλαιώδους αὐτάς\nτινος λειότητος ὑπαυγαζούσης, αἳ δὲ ἀπεμιμοῦντο\nχροιὰν ἀκτῆς θαλαττίας ὑπ̓ ἀγχιβαθεῖ σκοπέλῳ μικρὸν\nὑποφριττούσης καὶ τὸ ὑποκείμενον ἰαζούσης: καὶ\nἁπλῶς συμμιγής τις ἦν πάντων καὶ ποικίλη μαρμαρυγή,\nτὸν ὀφθαλμὸν εὐφραίνουσα. ἅπερ ὡς εἶδον,\nἄλλους, ἔφην, ὥρα σοι ξένε τῶνδε ἐπιζητεῖν ὠνητάς,\nὡς ἔγωγε καὶ ἡ κατ̓ ἐμὲ περιουσία σχολῇ γοῦν, εἰ καὶ\nἑνὸς εἴη τῶν ὁρωμένων ἰσοστάσιος. ἀλλ̓ εἰ καὶ μὴ\nπρίασθαι δυνατός, εἶπε, δῶρόν γε λαμβάνειν οὐκ ἀδύνατος.\nἐγὼ μὲν οὐκ ἀνίκανος, ἔφην, δῶρόν γε λαμβάνειν:\nσὺ δ̓ οὐκ οἶδ̓ ὅ τι βουλόμενος παίζεις ἡμᾶς. οὐ\nπαίζω, εἶπεν, ἀλλὰ καὶ σφόδρα σπουδάζω, καὶ ἐπόμνυμί\nγε τὸν ἱδρυμένον ἐνθάδε θεὸν ἅπαντα δώσειν,\nεἰ πρὸς τούτοις καὶ ἕτερον δῶρον ὑποδέξασθαι βουληθείης,\nπολὺ τούτων ἐριτιμότερον. ἐγέλων πρὸς ταῦτα.\nτοῦ δὲ τὴν αἰτίαν πυνθανομένου, ὅτι γελοῖον, ἔφην, εἶ\nτηλικαῦτα δῶρα καθυπισχνούμενος προσέτι καὶ μισθὸν\nἐπαγγέλλῃ πολὺ τῶν δώρων αὐτῶν ὑπερφέροντα. πίστευε,\nεἶπεν: ἀλλ̓ ἐπόμνυε καὶ αὐτὸς ἦ μὴν ἄριστα\nχρήσασθαι τῷ δώρῳ, καὶ ὡς ἂν αὐτὸς ὑφηγήσωμαι.\nἐθαύμαζον μὲν ἀπορῶν, ἐπώμνυον δὲ τηλικαῦτα ἐλπίζων.\nἐπειδὴ δέ μοι ὀμώμοστο ὡς ἐκεῖνος ἐπέσκηπτεν,\n\n\nἄγει με παῤ αὑτόν, καὶ δείκνυσι κόρην, ἀμήχανόν τι\nκαὶ δαιμόνιον κάλλος, ἣν αὐτὸς μὲν ἑπταετῆ γεγονέναι\nἔλεγεν, ἐμοὶ δὲ καὶ ὥρᾳ γάμου πλησιάζειν ἐῴκει: οὕτως\nἄρα κάλλους ὑπερβολὴ καὶ εἰς μεγέθους ἔμφασιν\nφέρει προσθήκην. κἀγὼ μὲν ἀχανὴς εἱστήκειν ἀγνοίᾳ τε\nτῶν γινομένων καὶ ἀκορέστῳ θέᾳ τῶν ὁρωμένων,\nὃ δὲ\nἄρχεται λόγων τοιῶνδε.\nταύτην ἣν ὁρᾷς, ξένε, φησίν, ἡ μὲν τεκοῦσα, δἰ\nαἰτίαν ἣν γνώσῃ μικρὸν ὕστερον, ἐν σπαργάνοις ἐξέθετο,\nτύχης ἀμφιβολίᾳ τὰ κατ̓ αὐτὴν ἐπιτρέψασα, ἐγὼ\nδὲ προστυχὼν ἀνειλόμην: οὐδὲ γὰρ ἦν μοι θεμιτὸν ἐν\nκινδύνῳ ψυχὴν ἅπαξ ἐνανθρωπήσασαν παριδεῖν. ἓν\nγὰρ καὶ τοῦτο παράγγελμα τῶν γυμνῶν παῤ ἡμῖν σοφῶν,\nὧν ἀκουστὴς εἶναι χρόνοις ὀλίγοις πρόσθεν ἠξίωμαι.\nκαὶ ἄλλως καὶ τὸ παιδίον αὐτόθεν μέγα τι καὶ\nθεῖον τῶν ὀφθαλμῶν ἐξέλαμπεν: οὕτω μοι περισκοποῦντι\nγοργόν τε καὶ ἐπαγωγὸν ἐνεῖδε. συνεξέκειτο δὲ\nαὐτῷ καὶ λίθων ὅρμος, ὃν ἀρτίως ἐπεδείκνυον, καὶ\nταινία τις ἀπὸ σηρικοῦ νήματος ἐξυφασμένη, γράμμασιν\nἐγχωρίοις καὶ διηγήματι τῶν κατὰ τὴν παῖδα κατάστικτος,\nτῆς μητρός, οἶμαι, σύμβολα ταῦτα καὶ γνωρίσματα\nτῇ κόρῃ προμηθευσαμένης. ἅπερ ὡς ἀνέγνων,\nπόθεν τέ ἐστι καὶ τίνος ἔγνων, εἰς ἀγρόν τε κομίζω\nπόρρω τῆς πόλεως ἀπῳκισμένον, καὶ ποιμέσιν ἐμαυτοῦ\nτρέφειν παραδούς, μηδενί τε φράζειν ἐπαπειλήσας, τὰ\nσυνεκτεθέντα κατεῖχον, τοῦ μή τινα ἐπιβουλὴν γενέσθαι\nδἰ αὐτὰ τῇ κόρῃ. τὰ μὲν οὖν πρῶτα οὕτως ἐλάνθανεν:\nἐπεὶ δὲ τοῦ χρόνου προϊόντος ἡ τῆς κόρης ἀκμὴ\nκαὶ μείζονος ὥρας ἐφαντάζετο τοῦ εἰωθότος ʽτὸ κάλλος\nδ̓ οὐδ̓ ἂν ὑπὸ γῆν κρυπτόμενον ἔλαθεν, ἀλλά μοι δοκεῖ\nκἂν ἐκεῖθεν διεκλάμψαἰ, δείσας μὴ φωτισθείη τὰ\nκατ̓ αὐτήν, καὶ ἀπόλοιτο μὲν αὐτή, παραπολαύσω δέ\n\n\nτινος καὶ αὐτὸς ἀηδοῦς, ἐκπεμφθῆναι πρεσβευτὴς παρὰ\nτὸν Αἰγύπτου σατράπην ἐπραγματευσάμην. καὶ ἥκω\nταύτην συνεπαγόμενος, διαθέσθαι τὰ κατ̓ αὐτὴν ἐνθυμούμενος.\nκαὶ τῷ μὲν ὅσον οὐδέπω περὶ ὧν ἥκω διαλεχθήσομαι\nʽχρηματίσαι γὰρ ἡμῖν τήμερον ἐπηγγείλατὀ,\nσοὶ δὲ καὶ θεοῖς τοῖς οὕτως ἐπιτρέψασιν ἐγχειρίζω τὴν\nκόρην ἐπὶ συνθήκαις ταῖς ἐνωμότως ἡμῖν γενομέναις,\nἦ μὴν ἐλευθέραν ταύτην ἕξειν καὶ ἐλευθέρῳ πρὸς γάμον\nἐκδώσειν, ἐπιδώσειν δὲ τὴν ταινίαν ταύτην, ἣν δὴ\nκαὶ αὐτὸς κομίζῃ παῤ ἡμῶν, μᾶλλον δὲ τῆς ἐκθεμένης\nμητρός. πιστεύω δέ σε πάντα ἐμπεδώσειν τὰ ὡμιλημένα,\nτοῖς τε ὅρκοις ἀποθαρσῶν, καὶ τὸν σὸν τρόπον\nἐκ πολλῶν τῶν ἡμερῶν ὧν ἐνθάδε διάγεις Ἑλληνικὸν\nὄντα τῷ ὄντι περιειργασμένος.\nταῦτά σοι νῦν εἶχον λέγειν ἐπιτετμημένως, καλούσης\nμε τῆς κατὰ τὴν πρεσβείαν χρείας. τὰ σαφέστερα\nδὲ καὶ ἀκριβέστερα τῶν κατὰ τὴν κόρην εἰς αὔριον\nμυηθήσῃ, περὶ τὸν νεὼν τῆς Ἴσιδος ἐντυχών.\nἐποίουν οὕτως, καὶ παραλαβὼν τὴν κόρην ἦγον ἐπικαλύψας\nὡς ἐμαυτόν. κἀκείνην μὲν τὴν ἡμέραν εἶχον\nἐν θεραπείᾳ, πολλὰ φιλοφρονούμενος καὶ πολλὴν τοῖς\nθεοῖς ὁμολογῶν χάριν, αὐτόθεν τε ἐμαυτοῦ θυγατέρα\nκαὶ ἐνόμιζον καὶ ὠνόμαζον: εἰς δὲ τὴν ὑστεραίαν ἅμα\nἡμέρᾳ λίαν ἐσπουδασμένως ἐπὶ τὸν νεὼν τῆς Ἴσιδος,\nοὗπερ συνετέτακτό μοι πρὸς τὸν ξένον, ὥρμησα. καὶ\nπλεῖστα ἐμπεριπατήσας, ἐπειδήπερ ἐφαίνετο οὐδαμοῦ,\nπαραγενόμενος εἰς τὰ σατραπεῖα, τὸν πρεσβευτὴν τῶν\nΑἰθιόπων εἴ τις ἑώρα, ἐπυνθανόμην. καί μοί τις ἀπήγγελλεν\nὡς ἐξώρμησε, μᾶλλον δὲ ἐξελήλαται, πρὸ ἡλίου\nδυσμῶν εἰ μὴ τῶν ὅρων ἐκτὸς γένοιτο, θάνατον αὐτῷ\nτοῦ σατράπου διαπειλήσαντος. ἐμοῦ δὲ ἐρομένου τὴν\nαἰτίαν, ὅτι, ἔφη ὁ ἀπαγγέλλων, ἐπέταττεν ἀπέχεσθαι\n\n\nτῶν σμαραγδείων μετάλλων ὡς Αἰθιοπίᾳ προσηκόντων.\nὑπέστρεφον ἀνιαρῶς ἄγαν διατεθείς, καὶ ὥσπερ οἱ βαρεῖάν\nτινα πληγὴν εἰληφότες, ὅτι δή μοι γνῶναι μὴ\nἐξεγένετο τὰ κατὰ τὴν κόρην, τίς ἢ πόθεν ἢ τίνων.\nμὴ θαυμάσῃς, εἶπεν ὁ Κνήμων: ἀσχάλλω γὰρ καὶ\nαὐτὸς οὐκ ἀκούσας. ἀλλ̓ ἴσως ἀκούσομαι. ἀκούσῃ,\nἔφη ὁ Καλάσιρις: νυνὶ δὲ ἅπερ ἑξῆς ἐπέραινεν ὁ Χαρικλῆς,\nεἰρήσεται. ἐπειδὴ γάρ, φησίν, εἰς τὸ δωμάτιον\nἦλθον, ὑπαντᾷ τέ μοι ἡ παῖς, καὶ ἔλεγε μὲν οὐδέν,\nοὔπω τῆς Ἑλλάδος συνιεῖσα φωνῆς, ἀπὸ δὲ τῆς χειρὸς\nἠσπάζετο, καί με πρὸς τὸ φαιδρότερον ὀφθεῖσα μόνον\nἀνίησιν. ἐθαύμαζόν τε ὅτι, καθάπερ οἱ ἀγαθοὶ καὶ εὐγενεῖς\nτῶν σκυλάκων πάντα τινὰ καὶ ἐπ̓ ὀλίγον ὀλίγον ἐγνωσμένον\nσαίνουσιν, οὕτω κἀκείνη τῆς ἐμῆς περὶ αὐτὴν\nεὐνοίας ὀξέως ᾔσθετο καὶ ὡς πατέρα περιεῖπεν. ἔγνων\nοὖν μὴ ἐνδιατρίβειν τοῖς Καταδούποις, μὴ δή τις καὶ\nδαίμονος βασκανία τῆς δευτέρας με θυγατρὸς στερήσειε,\nκαὶ διὰ τοῦ Νείλου κατάρας ἐπὶ θάλατταν ἐπιτυχών\nτε νεὼς ἀνηγόμην τὴν ἐπ̓ οἴκου. καὶ ἔστι νῦν ἡ\nπαῖς ἐνταῦθα σὺν ἐμοί, παῖς μὲν οὖσα ἐμὴ καὶ ὄνομα\nτοὐμὸν ὀνομαζομένη: σαλεύω γὰρ ἐπ̓ αὐτῇ τὸν βίον.\nκαὶ ἔστι τὰ μὲν ἄλλα καὶ εὐχῆς κρείττων: οὕτω τάχιστα\nμὲν τὴν Ἑλλάδα γλῶτταν εἵλκυσε, τάχιστα δὲ εἰς ἀκμὴν\nκαθάπερ ἔρνος τι τῶν εὐθαλῶν ἀνέδραμεν. ὡραιότητι\nδὲ σώματος οὕτω δή τοι τὰς πάσας ὑπερβέβληκεν\nὥστε πᾶς ὀφθαλμὸς Ἑλληνικός τε καὶ ξένος ἐπ̓ αὐτὴν\nφέρεται, καὶ ὁπουδὴ φαινομένη ναῶν ἢ δρόμων ἢ ἀγορῶν,\nκαθάπερ ἀρχέτυπον ἄγαλμα πᾶσαν ὄψιν καὶ διάνοιαν\nἐφ̓ ἑαυτὴν ἐπιστρέφει. ἀλλ̓ αὕτη τοιαύτη τις\nοὖσα λυπεῖ με λύπην ἀνίατον. ἀπηγόρευται παῤ αὐτῇ\nγάμος, καὶ παρθενεύειν τὸν πάντα βίον διατείνεται,\nκαὶ τῇ Ἀρτέμιδι ζάκορον ἑαυτὴν ἐπιδοῦσα θήραις τὰ\n\n\nπολλὰ σχολάζει καὶ ἀσκεῖ τοξείαν. ἐμοὶ δέ ἐστιν ὁ βίος\nἀφόρητος, ἐλπίσαντι μὲν ἀδελφῆς ἐμαυτοῦ παιδὶ ταύτην\nἐκδώσειν, καὶ μάλα γε ἀστείῳ καὶ χαρίεντι λόγον\nτε καὶ ἦθος νεανίσκῳ, ἀποτυγχάνοντι δὲ διὰ τὴν ταύτης\nἀπηνῆ κρίσιν. οὔτε γὰρ θεραπεύων οὔτε ἐπαγγελλόμενος\nοὔτε λογισμοὺς ἀνακινῶν πεῖσαι δεδύνημαι,\nἀλλὰ τὸ χαλεπώτατον, τοῖς ἐμοῖς, τὸ τοῦ λόγου, κατ̓\nἐμοῦ κέχρηται πτεροῖς, καὶ τὴν ἐκ λόγων πολυπειρίαν,\nἣν ποικίλην ἐδιδαξάμην πρὸς κατασκευὴν τοῦ τὸν ἄριστον\nᾑρῆσθαι βίον, ἐπανατείνεται, ἐκθειάζουσα μὲν\nπαρθενίαν καὶ ἐγγὺς ἀθανάτων ἀποφαίνουσα, ἄχραντον\nκαὶ ἀκήρατον καὶ ἀδιάφθορον ὀνομάζουσα, ἔρωτας\nδὲ καὶ Ἀφροδίτην καὶ πάντα γαμήλιον θίασον ἀποσκορακίζουσα.\nπρὸς ταῦτα δή σε βοηθὸν ἐπικαλοῦμαι, καὶ\nδιὰ τοῦτο καιροῦ λαβόμενος καὶ ἀφορμῆς τῆς ἐκ ταὐτομάτου\nπως ἐνδοθείσης, μακροτέρου πρὸς σὲ τοῦ διηγήματος\nἐδεήθην. καὶ δὸς τὴν χάριν, ὦ γαθὲ Καλάσιρι.\nσοφίαν τινὰ καὶ ἴυγγα κίνησον ἐπ̓ αὐτὴν Αἰγυπτίαν.\nπεῖσον ἢ λόγοις ἢ ἔργοις γνωρίσαι τὴν ἑαυτῆς φύσιν,\nκαὶ ὅτι γυνὴ γέγονεν εἰδέναι. βουλομένῳ δέ σοι τὸ\nπρᾶγμα ῥᾴδιον. οὔτε γὰρ ἀπρόσμικτος ἐκείνη πρὸς\nτοὺς λόγους τῶν ἀνδρῶν, ἀλλὰ τὸ πλεῖστον τούτοις\nσυνόμιλος ἐπαρθενεύθη: καὶ οἴκησιν οἰκεῖ σοι τὴν αὐτὴν\nἐνταῦθα, ἐντὸς φημὶ τοῦ περιβόλου καὶ περὶ τὸν\nνεών. ἱκέτην οὖν γινόμενον μὴ παρίδῃς με, μηδὲ συγχωρήσῃς\nἄπαιδα καὶ ἀπαραμύθητον καὶ διαδόχων ἔρημον\nἐν γήραι βαρεῖ διάγειν, μὴ πρὸς Ἀπόλλωνος αὐτοῦ\nκαὶ τῶν ἐγχωρίων σοι θεῶν.\nἐδάκρυσα τούτων ἀκούων ὦ Κνήμων, ἐπειδὴ κἀκεῖνος\nοὐκ ἀδάκρυτον τὴν ἱκεσίαν προσῆγε, καὶ ἐπηγγελλόμην,\nεἴ τι δυναίμην, συλλήψεσθαι. καὶ ἔτι περὶ\nτούτων διασκοπουμένων ἡμῶν, εἰσδραμών τις ἀπήγγειλε\n\n\nτὸν ἀρχιθέωρον τῶν Αἰνιάνων ἐπὶ θύραις ὄντα\nπάλαι διοχλεῖν, καὶ παρακαλεῖν τὸν ἱερέα παρεῖναι καὶ\nκατάρχειν τῶν ἱερῶν. ἐμοῦ δὲ ἐρομένου τὸν Χαρικλέα,\nτίνες οἱ Αἰνιᾶνες ἢ τίς ἡ θεωρία καὶ ἣν ἄγουσι θυσίαν,\nοἱ μὲν Αἰνιᾶνες, ἔφη, Θετταλικῆς ἐστὶ μοίρας τὸ\nεὐγενέστατον καὶ ἀκριβῶς Ἑλληνικόν, ἀφ̓ Ἕλληνος\nτοῦ Δευκαλίωνος, τὸ μὲν ἄλλο τῷ Μαλιακῷ κόλπῳ\nπαρατεινόμενον, μητρόπολιν δὲ σεμνυνόμενον Ὑπάταν,\nὡς μὲν αὐτοὶ βούλονται, ἀπὸ τοῦ τῶν ἄλλων ὑπατεύειν\nκαὶ ἄρχειν ὠνομασμένην, ὡς δὲ ἑτέροις δοκεῖ, διότι\nπερ ὑπὸ τῇ Οἴτῃ τῷ ὄρει κατῴκισται. ἡ δὲ θυσία καὶ\nἡ θεωρία, τετραετηρίδα ταύτην, ὅτε περ καὶ ὁ Πυθίων\nἀγών ʽἔστι δὲ νῦν, ὡς οἶσθἀ, πέμπουσιν Αἰνιᾶνες\nΝεοπτολέμῳ τῷ Ἀχιλλέως: ἐνταῦθα γὰρ ἐδολοφονήθη\nπρὸς αὐτοῖς τοῖς τοῦ Πυθίου βωμοῖς ὑπ̓ Ὀρέστου τοῦ\nἈγαμέμνονος. ἡ δὲ νῦν θεωρία καὶ πλεονεκτεῖ τὰς ἄλλας:\nἈχιλλείδης γὰρ εἶναι σεμνύνεται ὁ τῆς θεωρίας\nἐξάρχων. συνέτυχον γὰρ τῇ προτεραίᾳ τῷ νεανίσκῳ,\nκαί μοι ἀληθῶς ἔδοξε τοῖς Ἀχιλλείδαις ἐμπρέπειν:\nτοιοῦτός ἐστι τὴν μορφὴν καὶ τοσοῦτος ἰδεῖν τὸ μέγεθος,\nὡς βεβαιοῦν τῇ θέᾳ τὸ γένος. ἐμοῦ δὲ θαυμάσαντος,\nκαὶ πῶς Αἰνιάνων γένους τυγχάνων Ἀχιλλείδην\nἑαυτὸν ἀναγορεύει φήσαντος ʽἡ γὰρ Ὁμήρου τοῦ Αἰγυπτίου\nποίησις τὸν Ἀχιλλέα Φθιώτην ἐνδείκνυταἰ,\nὁ μὲν νεανίσκος, ἔφη ὁ Χαρικλῆς, καὶ ὁλοσχερῶς Αἰνιᾶνα\nεἶναι τὸν ἥρωα διαγωνίζεται, τὴν Θέτιν ἐκ τοῦ\nΜαλιακοῦ κόλπου γήμασθαι τῷ Πηλεῖ καὶ Φθίαν τὸ\nπερὶ τὸν κόλπον τοῦτον ὀνομάζεσθαι πάλαι διατεινόμενος,\nτοὺς δὲ ἄλλους δἰ εὐδοξίαν τοῦ ἀνδρὸς ἐφελκομένους\nἑαυτοῖς ἐπιψεύδεσθαι. καὶ ἄλλως δὲ ἑαυτὸν ἐγγράφει\nτοῖς Αἰακίδαις, Μενέσθιον ἑαυτοῦ προπάτορα\nκαταφέρων, τὸν Σπερχειοῦ παῖδα καὶ Πολυδώρας τῆς\n\n\nἐκ Πηλέως, ὃς καὶ Ἀχιλλεῖ συνεστράτευσεν ἐν πρώτοις\nἐπὶ Ἴλιον, καὶ τῆς πρώτης τῶν Μυρμιδόνων διὰ τὸ\nσυγγενὲς ἐξῆρχε μοίρας. τῷ δὲ Ἀχιλλεῖ πάντοθεν περιφυόμενος,\nκαὶ πανταχόθεν αὐτὸν τοῖς Αἰνιᾶσιν οἰκειούμενος,\nτεκμήριον λαμβάνει πρὸς τοῖς ἄλλοις οἷς καταλέγει\nκαὶ τὸν ἐναγισμὸν τὸν Νεοπτολέμῳ πεμπόμενον,\nοὗ σύμπαντες, ὡς φησίν, Αἰνιᾶσιν ἐξεχώρησαν Θεσσαλοί,\nτὸ ἐγγυτέροις εἶναι τοῦ γένους προσμαρτυροῦντες.\nἐκείνοις μὲν οὖν οὐδεὶς φθόνος, ἔφην, ὦ Χαρίκλεις, ἢ\nχαρίζεσθαι ταῦτα, ἢ καὶ ἐπαληθεύειν ἑαυτοῖς: τὸν δὲ\nἀρχιθέωρον εἰσκαλεῖσθαι πρόσταξον, ὡς ἔγωγε αὐτοῦ\nμανικῶς ἀνεπτέρωμαι πρὸς τὴν θέαν.\nἐπένευσεν ὁ Χαρικλῆς, καὶ εἰσῆλθεν ὁ νεανίσκος,\nἈχίλλειόν τι τῷ ὄντι πνέων, καὶ πρὸς ἐκεῖνον τὸ βλέμμα\nκαὶ τὸ φρόνημα ἀναφέρων, ὀρθὸς τὸν αὐχένα, καὶ\nἀπὸ τοῦ μετώπου τὴν κόμην καὶ πρὸς τὸ ὄρθιον ἀναχαιτίζων.\nἡ ῥὶς ἐν ἐπαγγελίᾳ θυμοῦ, καὶ οἱ μυκτῆρες\nἐλευθέρως τὸν ἀέρα εἰσπνέοντες. ὀφθαλμὸς οὔπω μὲν\nχαροπός, χαροπώτερον δὲ μελαινόμενος, σοβαρόν τε\nἅμα καὶ οὐκ ἀνέραστον βλέπων, οἷον θαλάσσης ἀπὸ\nκύματος εἰς γαλήνην ἄρτι λεαινομένης. ἐπεὶ δὲ ἡμᾶς\nτὰ εἰωθότα ἠσπάσατο καὶ τῶν ἀμοιβαίων ἔτυχεν, ὥραν\nεἶναι τοῦ τὴν θυσίαν τῷ θεῷ προσάγειν ἔλεγεν, ὡς ἂν\nκαὶ τὸν ἐναγισμὸν τῷ ἥρωι καὶ τὴν ἐπ̓ αὐτῷ πομπὴν\nκατὰ καιρὸν ἐν δευτέροις ἐπιτελεῖν ἐγγένοιτο. γινέσθω,\nἔφη ὁ Χαρικλῆς. καὶ ἀνιστάμενος, ὄψει, ἔφη πρός\nμε, καὶ τὴν Χαρίκλειαν τήμερον, εἰ μὴ πρότερον εἶδες:\nσυμπαρεῖναι γὰρ καὶ τὴν ζάκορον τῆς Ἀρτέμιδος τῇ\nπομπῇ καὶ τοῖς ἐναγισμοῖς τοῦ Νεοπτολέμου πάτριον.\nἐμοὶ δὲ ἡ παῖς, ὦ Κνήμων, ἑώρατο ἤδη πολλάκις, καὶ\nθυσιῶν συνεφῆπτο, καὶ λόγων ἱερῶν εἴ τι ποτε ἐπύθετο.\nἀλλ̓ ἅμως ἐσιώπων, τὸ μέλλον ἀπεκδεχόμενος.\n\n\nκαὶ ἅμα τὴν ὁρμὴν ὡς ἐπὶ τὸν νεὼν ἐποιούμεθα: πάκτα\nγὰρ ἤδη παρεσκεύαστο τὰ πρὸς τὴν θυσίαν τοῖς\nΘετταλοῖς. ἐπεὶ δὲ ἡμεῖς τε πρὸς τοῖς βωμοῖς ἐγενόμεθα\nκαὶ ὁ νεανίας ἤδη τῶν ἱερῶν κατῆρχε, προκατευξαμένου\nτοῦ ἱερέως, ἐκ τῶν ἀδύτων ἀναφθέγγεται ἡ\nΠυθία τοιάδε.\nτὴν χάριν ἐν πρώτοις, αὐτὰρ κλέος ὕστατ̓ ἔχουσαν,\nφράζεσθ̓ ὦ Δελφοί, τόν τε θεᾶς γενέτην,\nοἳ νηὸν προλιπόντες ἐμὸν καὶ κῦμα τεμόντες\nἵξοντ̓ ἠελ̔??ʼου πρὸς χθόνα κυανέην,\nτῇ περ ἀριστοβίων μέγ̓ ἀέθλιον ἐξάψονται,\nλευκὸν ἐπὶ κροτάφων στέμμα μελαινομένων.\nταῦτα μὲν ὡς ἀνεῖπεν ὁ θεός, ἀμηχανία πλείστη\nτοὺς περιεστῶτας εἰσεδύετο, τὸν χρησμὸν ὅ τι βούλοιτο\nφράζειν ἀποροῦντας. ἄλλος γὰρ πρὸς ἄλλο τι τὸ λόγιον\nἔσπα: καὶ ὡς ἕκαστος εἶχε βουλήσεως, οὕτω καὶ ὑπελάμβανεν.\nοὔπω δὲ οὐδεὶς τῶν ἀληθῶν ἐφήπτετο. χρησμοὶ\nγὰρ καὶ ὄνειροι τὰ πολλὰ τοῖς τέλεσι κρίνονται.\nκαὶ ἄλλως οἱ Δελφοὶ πρὸς τὴν πομπὴν ἐπτοήμενοι μεγαλοπρεπῶς\nηὐτρεπισμένην ἠπείγοντο, τὰ χρησθέντα\nπρὸς τὸ ἀκριβὲς ἀνιχνεύειν ἀμελήσαντες.\nἐπεὶ δὲ ἡ πομπὴ καὶ ὁ σύμπας ἐναγισμὸς ἐτελέσθη—.\nκαὶ μὴν οὐκ ἐτελέσθη, πάτερ, ὑπολαβὼν ὁ Κνήμων.\nἐμὲ γοῦν οὔπω θεατὴν ὁ σὸς ἐπέστησε λόγος, ἀλλ̓ εἰς\nπᾶσαν ὑπερβολὴν ἡττημένον τῆς ἀκροάσεως καὶ αὐτοπτῆσαι\nσπεύδοντα τὴν πανήγυριν ὥσπερ κατόπιν ἑορτῆς\nἥκοντα, τὸ τοῦ λόγου, παρατρέχεις, ὁμοῦ τε ἀνοίξας\nκαὶ κλείσας τὸ θέατρον. ἐγὼ μέν, ὦ Κνήμων, ἔφη\nὁ Καλάσιρις, ἥκιστά σε τοῖς ἔξωθεν καὶ τοιούτοις βούλομαι\nδιοχλεῖν, ἐπὶ τὰ καιριώτερά σε τῆς ἀφηγήσεως\nκαὶ ὧν ἐπεζήτεις ἐξ ἀρχῆς συνελαύνων. ἐπεὶ δὲ ἐκ\nπαρόδου θεωρὸς γενέσθαι βεβούλησαι, σὺ μὲν Ἀττικὸς\n\n\nὢν κἀκ τούτων οὐ λέληθας, ἐγὼ δέ σοι τὴν πομπήν,\nὀνομαστὴν ἐν ὀλίγαις γενομένην αὐτῆς τε ἕνεκεν καὶ\nτῶν ἐξ αὐτῆς ἀποβάντων, ἐπιτεμὼν διαθήσομαι.\nἡγεῖτο μὲν ἑκατόμβη τῶν τελουμένων, ἀνδρῶν ἀγροικοτέρων\nβίον τε καὶ στολὴν ἐφελκομένων. τὸ μὲν ζῶσμα\nἑκάστῳ χιτῶνα λευκὸν εἰς ἀγκύλην ἀνέστελλε, χεὶρ δὲ\nἡ δεξιὰ σὺν ὤμῳ καὶ μαζῷ παραγυμνουμένη πέλεκυν\nδίστομον ἐπεκράδαινεν. οἱ βόες μέλανες πάντες, τὸν\nαὐχένα σφριγῶντες καὶ πρὸς κύρτωμα μέτριον ἐγείροντες,\nτὸ κέρας ἀπέριττον καὶ ἀδιάστροφον ὀξύνοντες, ὃ\nμὲν ἐπίχρυσον ὃ δὲ ἀνθεινοῖς στεφάνοις διάπλοκον, σιμοὶ\nτὴν κνήμην, καὶ βαθεῖαν τὴν φάρυγγα τοῖς γόνασιν\nἐπαιωροῦντες. ὁ δὲ ἀριθμὸς ἀκριβῶς ἑκατόμβη, καὶ\nεἰς ἀλήθειαν τὸ ὄνομα πληροῦντες. ἐπηκολούθει τούτοις\nἄλλων ἱερείων διάφορον πλῆθος, ἑκάστου ζώου\nγένος ἰδίᾳ καὶ εἰς κόσμον ἀγόμενον, αὐλοῦ καὶ σύριγγος\nτελεστικόν τι μέλος καὶ καταγγελτικὸν τῆς θυσίας\nὑπηχούντων.\nταύτας τὰς ἀγέλας καὶ τοὺς ἄνδρας τοὺς βοηλάτας\nκόραι Θετταλικαὶ διεδέχοντο καλλίζωνοί τινες καὶ βαθύζωνοι\nκαὶ τὴν κόμην ἄνετοι. διῄρηντο δὲ εἰς δύο\nχορούς: καὶ αἳ μὲν ἔφερον καλαθίσκους, ὁ πρῶτος χορός,\nἀνθέων τε καὶ ὡραίων πλήρεις, αἳ δὲ κανᾶ πεμμάτων\nτε καὶ θυμιαμάτων κανηφοροῦσαι τὸν τόπον\nεὐωδίᾳ κατέπνεον. ἠσχόλουν δὲ οὐδὲν εἰς ταῦτα τὰς\nχεῖρας, ἀλλ̓ ὑπὲρ τῆς κεφαλῆς ἀχθοφοροῦσαι πρὸς χορὸν\nστιχήρη καὶ ἐγκάρσιον ἀλλήλων εἴχοντο, ὡς ἂν βαδίζειν\nτε ἅμα καὶ χορεύειν αὐταῖς ἐγγίνοιτο. τοῦ δὲ μέλους\nαὐταῖς τὸ ἐνδόσιμον ὁ ἕτερος χορὸς ὑπεσήμαινεν:\nοὗτος γὰρ τὸν ὅλον ἐπετέτραπτο μελῳδεῖν ὕμνον. ὁ δὲ\nὕμνος ἦν, ἡ Θέτις ἐπῃνεῖτο καὶ ὁ Πηλεύς, κἀπὶ τούτοις\n\n\nὁ ἐκείνων παῖς, καὶ ὁ τούτου πάλιν. μετὰ τούτους, ὦ\nΚνήμων, —\nτί Κνήμων; ἔφη ὁ Κνήμων. πάλιν γάρ με τῶν ἡδίστων\nἀποστερεῖς, ὦ πάτερ, αὐτόν μοι τὸν ὕμνον οὐ\nδιερχόμενος, ὥσπερ θεατήν με μόνον τῶν κατὰ τὴν\nπομπήν, ἀλλ̓ οὐχὶ καὶ ἀκροατὴν καθίσας.\nἀκούοις ἄν, ἔφη ὁ Καλάσιρις, ἐπειδήπερ οὕτω σοι\nφίλον: εἶχε γὰρ ὧδέ πως ἡ ᾠδή.\nτἀν Θέτιν ἀείδω, χρυσοέθειρα Θέτιν,\nΝηρέος ἀθανάταν εἰναλίοιο κόραν,\nτὰν Διὸς ἐννεσίῃ Πήλεϊ γημαμέναν,\nτὰν ἁλὸς ἀγλαΐαν, ἁμετέραν Παφίην:\nἣ τὸν δουριμανῆ τόνδ̓ Ἄρεα πτολέμων,\nἙλλάδος ἀστεροπάν, ἐξέτεκεν λαγόνων,\nδῖον Ἀχιλλῆα, τοῦ κλέος οὐράνιον,\nτῷ ὑπὸ Πύρρα τέκεν παῖδα Νεοπτόλεμον,\nπερσέπολιν Τρώων, ῥυσίπολιν Δαναῶν.\nἱλήκοις ἥρως ἄμμι Νεοπτόλεμε\nὄλβιε, Πυθιάδι νῦν χθονὶ κευθόμενε,\nδέχνυσο δ̓ εὐμενέων τάνδε θυηπολίην,\nπᾶν δ̓ ἀπέρυκε δέος ἁμετέρας πόλιος.\nτὰν Θέτιν ἀείδω, χρυσοέθειρα Θέτιν.\nὁ μὲν οὖν ὕμνος ὦ Κνήμων τῇδέ πῃ συνέκειτο, καθ̓\nὅσον ἔχω διαμνημονεύειν: τοσοῦτον δέ τι ἐμμελείας\nπεριῆν τοῖς χοροῖς, καὶ οὕτω συμβαίνων ὁ κρότος τοῦ\nβήματος πρὸς τὸ μέλος ἐρρυθμίζετο, ὡς τὸν ὀφθαλμὸν\nτῶν ὁρωμένων ὑπερφρονεῖν ὑπὸ τῆς ἀκοῆς ἀναπείθεσθαι,\nκαὶ συμπαρέπεσθαι μεταβαινούσαις ἀεὶ ταῖς παρθένοις\nτοὺς παρόντας ὥσπερ ὑπὸ τῆς κατὰ τὴν ᾠδὴν\nἠχοῦς ἐφελκομένους, ἕως κατόπιν ἐφήβων ἱππικὸν καὶ\nὁ τούτων ἵππαρχος ἐκλάμψας ἀκοῆς κρείττονα πάσης\nτὴν τῶν καλῶν θέαν ἀπέδειξεν. ὁ μὲν οὖν ἀριθμὸς\nτοὺς ἐφήβους εἰς πεντήκοντα συνέταττεν, ἐμέριζε δὲ\nπέντε καὶ εἴκοσιν ἑκατέρωθεν, μεσεύοντα τὸν ἀρχιθέωρον\n\n\nδορυφοροῦντας. κρηπὶς μὲν αὐτοῖς ἱμάντι φοινικῷ\nδιάπλοκος ὑπὲρ ἀστράγαλον ἐσφίγγετο, χλαμὺς δὲ\nλευκὴ περόνῃ χρυσῇ πρὸς τοῖς στέρνοις ἐσφήκωτο, τὴν\nεἰς ἄκρον πέζαν κυανῇ τῇ βαφῇ κεκυκλωμένη. ἡ δὲ ἵππος\nΘετταλικὴ μὲν πᾶσα, καὶ τῶν ἐκεῖθεν πεδίων τὸ\nἐλεύθερον βλέπουσα ʽτὸν γὰρ χαλινὸν ὅσα μὲν δεσπότην\nἠρνεῖτο, διαπτύουσα καὶ θαμὰ προσαφρίζουσα, ὡς\nδὲ τὸν νοῦν ὑφηγούμενον τοῦ ἀναβάτου φέρειν ἠνείχετὀ,\nφαλάροις δὲ καὶ προμετωπιδίοις ἀργυροῖς καὶ\nἐπιχρύσοις ἐξησκημένη, καθάπερ ἀγώνισμα τῶν ἐφήβων\nτοῦτο πεποιημένων. ἀλλὰ τούτους ὦ Κνήμων τοιούτους\nὄντας οὕτως ὑπερεῖδε καὶ παρέδραμεν ἡ τῶν\nπαρόντων ὄψις, καὶ πρὸς τὸν ἵππαρχον ʽἦν δὲ τὸ μέλημα\nτὸ ἐμὸν Θεαγένησ̓ ἅπας ἐπέστρεψεν, ὥστε ἔδοξας\nἂν ὑπ̓ ἀστραπῆς τὸ φαινόμενον πρότερον ἅπαν ἠμαυρῶσθαι:\nτοσοῦτον ἡμᾶς ὀφθεὶς κατέλαμψεν, ἱππεὺς\nμὲν καὶ αὐτὸς καὶ ὁπλίτης τυγχάνων, καὶ δόρυ μελίαν\nχαλκόστομον ἐπισείων, τὸ δὲ κράνος οὐχ ὑπελθὼν ἀλλ̓\nἀπὸ γυμνῆς τῆς κεφαλῆς πομπεύων, φοινικοβαφῆ χλαμύδα\nκαθειμένος, ἧς τὰ μὲν ἄλλα χρυσὸς ἐποίκιλλε,\nτοὺς Λαπίθας ἐπὶ τοὺς Κενταύρους ὁπλίζων, ἡ περόνη\nδὲ Ἀθηνᾶν ἠλεκτρίνην ἔστεφε, τὴν Γοργοῦς κεφαλὴν\nεἰς θώρακα προασπίζουσαν. προσέβαλλε δέ τι χάριτος\nτοῖς γινομένοις καὶ ἀνέμου λιγεῖα ῥιπή: μείλιχον γὰρ\nἐπέπνει, τὴν μὲν κόμην ἠρέμα κατὰ τοῦ αὐχένος διαξαίνουσα\nκαὶ τοῦ μετώπου τοὺς βοστρύχους παραστέλλουσα,\nτῆς δὲ χλαμύδος τὰς ἄκρας τοῖς νώτοις τοῦ ἵππου\nκαὶ μηροῖς ἐπιβάλλουσα. εἶπες ἂν καὶ τὸν ἵππον\nαὐτὸν συνιέναι τῆς ὡραιότητος τοῦ δεσπότου, καὶ ὡς\nκαλὸν κάλλιστον φέρειν τὸν ἡνίοχον αἰσθάνεσθαι: οὕτω\nτὸν αὐχένα κυμαίνων, καὶ εἰς ὀρθὸν οὖς τὴν κεφαλὴν\nἐγείρων, καὶ σοβαρὰν τὴν ὀφρὺν κατὰ τῶν ὀφθαλμῶν\n\n\nἐπιδινεύων, ἔφερέ τε καὶ ἐφέρετο γαυρούμενος,\nεὐήνιά τε προποδίζων, καὶ ἐφ̓ ἑκάτερον ὦμον ἑαυτὸν\nἐν μέρει ταλαντεύων, ἄκραν τε τὴν ὁπλὴν τῇ γῇ λεπτὸν\nἐπικροτῶν, εἰς γαληνὸν κίνημα τὸ βῆμα κατερρύθμιζεν.\nἐξέπληττε μὲν δὴ καὶ πάντας τὰ ὁρώμενα,\nκαὶ τὴν νικητήριον ἀνδρείας τε καὶ κάλλους ψῆφον τῷ\nνεανίᾳ πάντες ἀπένεμον: ἤδη δὲ ὅσαι δημώδεις γυναῖκες\nκαὶ τὸ τῆς ψυχῆς πάθος ἐγκρατείᾳ κρύπτειν ἀδύνατοι,\nμήλοις τε καὶ ἄνθεσιν ἔβαλλον, εὐμένειαν ἀπ̓ αὐτοῦ\nτινά, ὡς ἐδόκουν, ἐφελκόμεναι. κρίσις γαρ αὕτη\nμία παρὰ πᾶσιν ἐκρατύνετο, μὴ ἂν φανῆναί τι κατ̓\nἀνθρώπους ὃ τὸ Θεαγένους ὑπερβάλλοιτο κάλλος.\nἦμος δ̓ ἠριγένεια φάνη ῥοδοδάκτυλος ἠώς ʽὍμηρος\nἂν εἶπεν̓, ἐπεὶ δὲ τοῦ νεὼ τῆς Ἀρτέμιδος ἐξήλασεν ἡ\nκαλὴ καὶ σοφὴ Χαρίκλεια, τότε ὅτι καὶ Θεαγένην ἡττηθῆναί\nποτε δυνατὸν ἔγνωμεν, ἀλλ̓ ἡττηθῆναι τοσοῦτον\nὅσον ἀκραιφνὲς γυναικεῖον κάλλος τοῦ πρώτου παῤ\nἀνδράσιν ἐπαγωγότερον. ἤγετο μὲν γὰρ ἐφ̓ ἁρμαμάξης\nὑπὸ συνωρίδος λευκῆς βοῶν ὀχουμένη, χιτῶνα δὲ\nἁλουργῆ ποδήρη χρυσαῖς ἀκτῖσι κατάπαστον ἠμφίεστο.\nζώνην δὲ ἐπεβέβλητο τοῖς στέρνοις ἣν ὁ τεχνησάμενος\nεἰς ἐκείνην τὸ πᾶν τῆς ἑαυτοῦ τέχνης κατέκλεισεν, οὔτε\nπρότερόν τι τοιοῦτον χαλκευσάμενος οὔτε αὖθις δυνησόμενος.\nδυοῖν γὰρ δρακόντοιν τὰ μὲν οὐραῖα κατὰ τῶν\nμεταφρένων ἐδέσμευε, τοὺς δὲ αὐχένας ὑπὸ τοὺς μαζοὺς\nπαραμείψας καὶ εἰς βρόχον σκολιὸν διαπλέξας, καὶ\nτὰς κεφαλὰς διολισθῆσαι τοῦ βρόχου συγχωρήσας, ὡς\nπερίττωμα τοῦ δεσμοῦ κατὰ πλευρὰν ἑκατέραν ἀπῃώρησεν.\nεἶπες ἂν τοὺς ὄφεις οὐ δοκεῖν ἕρπειν ἀλλ̓ ἕρπειν,\nοὐχ ὑπὸ βλοσυρῷ καὶ ἀπηνεῖ τῷ βλέμματι φοβερούς,\nἀλλ̓ ὑγρῷ κώματι διαρρεομένους, ὥσπερ ὑπὸ\nτοῦ κατὰ τὰ στέρνα τῆς κόρης ἱμέρου κατευναζομένους.\n\n\nοἳ δὲ ἦσαν τὴν μὲν ὕλην χρυσοῖ τὴν δὲ χροιὰν κυάνεοι:\nὁ γὰρ χρυσὸς ὑπὸ τῆς τέχνης ἐμελαίνετο, ἵνα τὸ τραχὺ\nκαὶ μεταβάλλον τῆς φολίδος τῷ ξανθῷ τὸ μέλαν συγκραθὲν\nἐπιδείξηται. τοιαύτη μὲν ἡ ζώνη τῆς κόρης, ἡ\nκόμη δὲ οὔτε πάντῃ διάπλοκος οὔτε ἀσύνδετος, ἀλλ̓ ἡ\nμὲν πολλὴ καὶ ὑπαυχένιος ὤμοις τε καὶ νώτοις ἐπεκύμαινε,\nτὴν δὲ ἀπὸ κορυφῆς καὶ ἀπὸ μετώπου δάφνης\nἁπαλοὶ κλῶνες ἔστεφον, ῥοδοειδῆ τε καὶ ἡλιῶσαν διαδέοντες,\nκαὶ σοβεῖν ταῖς αὔραις ἔξω τοῦ πρέποντος οὐκ\nἐφιέντες. ἔφερε δὲ τῇ λαιᾷ μὲν τόξον ἐπίχρυσον, ὑπὲρ\nὦμον τὸν δεξιὸν τῆς φαρέτρας ἀπηρτημένης, θατέρᾳ δὲ\nλαμπάδιον ἡμμένον: καὶ οὕτως ἔχουσα πλέον ἀπὸ τῶν\nὀφθαλμῶν σέλας ἢ τῶν δᾴδων ἀπηύγαζεν.\nοὗτοι ἐκεῖνοι, Χαρίκλεια καὶ Θεαγένης, ἀνεβόησεν\nὁ Κνήμων. καὶ ποῦ γῆς οὗτοι; δείκνυε, πρὸς θεῶν\nἱκετεύω, ὁ Καλάσιρις, ὁρᾶσθαι αὐτοὺς τῷ Κνήμωνι\nπροσδοκήσας. ὃ δέ, ὦ πάτερ, θεωρεῖν αὐτοὺς καὶ ἀπόντας\nᾠήθην: οὕτως ἐναργῶς τε καὶ οἵους οἶδα ἰδὼν ἡ\nπαρὰ σοῦ διήγησις ὑπέδειξεν. οὐκ οἶδα, εἶπεν, εἰ τοιούτους\nεἶδες οἵους αὐτοὺς κατ̓ ἐκείνην τὴν ἡμέραν ἡ\nἙλλάς τε καὶ ὁ ἥλιος ἐθεάσατο, οὕτω μὲν περιβλέπτους\nοὕτω δὲ εὐδαιμονιζομένους, καὶ τὴν μὲν ἀνδράσι τὸν\nδὲ γυναιξὶν εὐχὴν γινομένους: τὴν γὰρ πρὸς θάτερον\nαὐτῶν συζυγίαν ἴσα καὶ ἀθανασίαν ἦγον. πλὴν ὅσον\nτὸν μὲν νεανίαν οἱ ἐγχώριοι τὴν κόρην δὲ οἱ Θετταλοὶ\nπλέον ἐθαύμαζον, ὃ πρῶτον ἔβλεπον ἑκάτεροι, μᾶλλον\nἀγάμενοι: ξένη γὰρ ὄψις τῆς συνῄθους ἑτοιμότερον εἰς\nἔκπληξιν. ἀλλ̓ ὢ τῆς ἡδείας ἀπάτης, ὢ τῆς γλυκείας\nοἰήσεως: ὅπως με ἀνεπτέρωσας, ὁρᾶν τοὺς φιλτάτους\nκαὶ δεικνύναι προσδοκηθεὶς ὦ Κνήμων. σὺ δέ με καὶ\nπαντάπασιν ἔοικας ἐξαπατᾶν: ἥξειν γὰρ αὐτοὺς ὅσον\nοὐδέπω καὶ φανήσεσθαι παρὰ τὴν ἀρχὴν τοῦ λόγου\n\n\nδιεγγυώμενος, κἀπὶ τούτοις καὶ μισθὸν τὴν κατ̓ αὐτοὺς\nὑφήγησιν αἰτήσας, ἑσπέρας οὔσης ἤδη καὶ νυκτὸς\nοὐδαμοῦ δεικνύναι παρόντας ἔχεις. καὶ ὅς, θάρσει, ἔφη,\nκαὶ θυμὸν ἔχε ἀγαθὸν ὡς ἐκείνων ἀληθῶς ἡξόντων.\nνῦν δὲ ἴσως τι κώλυμα γέγονε, καὶ βράδιον ἢ κατὰ τὰ\nσυγκείμενα ἀφικνοῦνται. καὶ ἄλλως οὐδ̓ ἂν παρόντας\nἔδειξα μὴ τὸ πᾶν τοῦ μισθοῦ κομισάμενος, ὥστε εἰ\nσπεύδεις τὴν θέαν, πλήρου τὴν ἐπαγγελίαν καὶ εἰς τέλος\nἄγε τὴν διήγησιν. ἐγὼ μέν, εἶπεν, ἄλλως τε ὀκνῶ\nτὸ πρᾶγμα πρὸς ὑπόμνησιν με τῶν λυπούντων ἄγον,\nκαί σε ἀποκναίειν ᾠήθην ἀδολεσχίᾳ τοσαύτῃ προσκορῆ\nγεγενημένον: ἐπεὶ δὲ φιλήκοός τις εἶναί μοι φαίνῃ καὶ\nκαλῶν ἀκουσμάτων ἀκόρεστος, φέρε ὅθεν ἐξέβην τὸν\nλόγον εἰσβάλωμεν, ἁψάμενοί τε λύχνον πρότερον, καὶ\nτὰ κοιταῖα τοῖς νυχίοις θεοῖς ἐπισπείσαντες, ὡς ἂν τῶν\nεἰωθότων τετελεσμένων ἐννυκτερεύειν ἡμῖν ἐπ̓ ἀδείας\nτοῖς διηγήμασιν ἐγγίνοιτο.\nταῦτα εἶπε, καὶ λύχνος τε ἡμμένος εἰσεφέρετο θεραπαινίδι\nτοῦτο τοῦ πρεσβύτου προστάξαντος, καὶ τὴν\nσπονδὴν ἀπέχεεν, ἄλλους τε τῶν θεῶν καὶ τὸν Ἑρμῆν\nἐπὶ πᾶσιν ἐπικαλούμενος. εὐόνειρόν τε ᾔτει τὴν νύκτα,\nκαὶ φανῆναι αὐτῷ τοὺς φιλτάτους κατὰ γοῦν τὸν ὕπνον\nἱκέτευε. καὶ τούτων τετελεσμένων, ἐπειδὴ τοίνυν, ἔφη,\nὦ Κνήμων, τὸ μνῆμα τοῦ Νεοπτολέμου περιεστοιχίσατο\nἡ πομπὴ καὶ τρίτον οἱ ἔφηβοι τὴν ἵππον περιήλασαν,\nὠλόλυξαν μὲν αἱ γυναῖκες ἠλάλαξαν δὲ οἱ ἄνδρες. τότε\nὥσπερ ὑφ̓ ἑνὶ συνθήματι βόες ἄρνες αἶγες ἱερεύοντο,\nκαθάπερ μιᾷ χειρὶ πᾶσι τῆς σφαγῆς ἐπενεχθείσης. βωμόν\nτε παμμεγέθη σχίζαις μυρίαις φορτώσαντες, καὶ\nτὰ νενομισμένα τῶν ἱερείων ἄκρα πάντα ἐπιθέντες,\nκατάρχειν τῆς σπονδῆς τὸν ἱερέα τοῦ Πυθίου καὶ τὸν\nβωμὸν ἀνάπτειν ἠξίουν. ὁ δὲ Χαρικλῆς τὴν μὲν σπονδὴν\n\n\nαὑτῷ προσήκειν ἔλεγε, τὸν βωμὸν δὲ ὁ τῆς θεωρίας\nἄρχων ἁπτέτω, παρὰ τῆς ζακόρου τὴν δᾷδα κομισάμενος:\nτοῦτο γὰρ ἔθος ὁ πάτριος γινώσκει νόμος.\nταῦτα εἶπε, καὶ ὃ μὲν ἔσπενδε, τὸ πῦρ δὲ Θεαγένης\nἐλάμβανεν, ὅτε, ὦ φίλε Κνήμων, καὶ ὅτι θεῖον ἡ ψυχὴ\nκαὶ συγγενὲς ἄνωθεν τοῖς ἔργοις ἐπιστούμεθα. ὁμοῦ\nτε γὰρ ἀλλήλους ἑώρων οἱ νέοι καὶ ἤρων, ὥσπερ τῆς\nψυχῆς ἐκ πρώτης ἐντεύξεως τὸ ὅμοιον ἐπιγνούσης καὶ\nπρὸς τὸ κατ̓ ἀξίαν οἰκεῖον προσδραμούσης. πρῶτον μὲν\nγὰρ ἀθρόον τι καὶ ἐπτοημένον ἔστησαν, καὶ τὴν δᾷδα\nὁλκότερον ἣ μὲν ἐνεχείριζεν ὃ δὲ ὑπεδέχετο, καὶ τοὺς\nὀφθαλμοὺς ἀτενεῖς ἐπὶ πολὺ κατ̓ ἀλλήλων πήξαντες,\nὥσπερ εἴ που γνωρίζοντες ἢ ἰδόντες πρότερον, ταῖς\nμνήμαις ἀναπεμπάζοντες, εἶτα ἐμειδίασαν βραχύ τι καὶ\nκλεπτόμενον καὶ μόνῃ τῇ διαχύσει τοῦ βλέμματος ἐλεγχόμενον.\nἔπειτα ὥσπερ καταιδεσθέντες τὸ γεγονὸς\nἐπυρρίασαν, καὶ αὖθις, τοῦ πάθους, οἶμαι, καὶ τὴν\nκαρδίαν ἐπιδραμόντος, ὠχρίασαν. καὶ ἁπλῶς μυρίον\nεἶδος ἐν ὀλίγῳ τῷ χρόνῳ τὰς ὄψεις ἀμφοῖν ἐπεπλανήθη,\nκαὶ μεταβολὴ παντοία χροιᾶς τε καὶ βλέμματος, τῆς\nψυχῆς τὸν σάλον κατηγοροῦσα. ταῦτα δὲ τοὺς μὲν πολλούς,\nὡς εἰκός, ἐλάνθανεν, ἄλλον πρὸς ἄλλην χρείαν\nτε καὶ διάνοιαν ὄντας, ἐλάνθανε δὲ καὶ τὸν Χαρικλέα,\nτὴν πάτριον εὐχὴν καὶ ἐπίκλησιν καταγγέλλοντα. ἐγὼ\nδὲ πρὸς μίαν τὴν παρατήρησιν τῶν νέων ἠσχολούμην,\nἐξ ἐκείνου ὦ Κνήμων ἐξ οὗπερ ὁ χρησμὸς ἐπὶ Θεαγένει\nθυομένῳ κατὰ τὸν νεὼν ᾔδετο, πρὸς ὑπόνοιαν τῶν\nἐσομένων ἀπὸ τῶν ὀνομάτων κεκινημένος. ἄλλο δὲ\nἀκριβῶς οὐδὲν ἔτι τῶν ἑξῆς χρησθέντων συνέβαλον.\nἐπεὶ δὲ ὀψέ ποτε καὶ ὥσπερ βιαίως τῆς κόρης ἀποσπώμενος\nὁ Θεαγένης ὑπέθηκέ τε τὸ λαμπάδιον καὶ τὸν\nβωμὸν ἀνῆψε, λέλυτο μὲν ἡ πομπή, πρὸς εὐωχίαν τῶν\n\n\nΘετταλῶν τραπέντων, ὁ δὲ ἄλλος δῆμος ἐπ̓ οἶκον τὸν\nἴδιον ἕκαστος ἀνεχώρησεν. ἡ Χαρίκλεια δὲ ἐφεστρίδα\nλευκὴν ἐπιβαλομένη σὺν ὀλίγοις τοῖς συνήθεσιν ἐπὶ\nτὴν ἐν τῷ περιβόλῳ τοῦ νεὼ καταγωγὴν ὥρμησεν: οὐδὲ\nγὰρ ᾤκει σὺν τῷ νομιζομένῳ πατρί, τῆς ἁγιστείας ἕνεκα\nπαντοίως ἑαυτὴν χωρίζουσα. περιεργότερος τοίνυν\nἐξ ὧν ἠκηκόειν τε καὶ ἑωράκειν γεγονώς, ἐντυγχάνω\nτῷ Χαρικλεῖ τοῦτο σπουδάσας. καὶ ὅς, εἶδες, ἠρώτα,\nτὸ ἀγλάισμα τὸ ἐμόν τε καὶ Δελφῶν Χαρίκλειαν; οὐ\nνῦν πρῶτον, ἔφην, ἀλλὰ καὶ πρότερον πολλάκις, ὁσάκις\nδή μοι κατὰ τὸν νεὼν ἐνέτυχεν, οὐχ ὡς ἄν τις ἐκ\nπαρόδου, τοῦτο δὴ τὸ λεγόμενον, ἀλλὰ καὶ συνέθυσεν\nοὐκ ὀλιγάκις, καὶ περὶ θείων τε καὶ ἀνθρωπίνων εἴ τί\nποτε διαπορήσειεν, ἠρώτησέ τε καὶ ἔμαθε. τί οὖν δή\nσοι τὰ νῦν ἔδοξεν ὦ ʼγαθέ; ἆρά τινα τῇ πομπῇ κόσμον\nἤνεγκεν; εὐφήμησον, εἶπον, ὦ Χαρίκλεις, ὥσπερ εἰ\nκαὶ τὴν σελήνην εἰ διαπρέπει τῶν ἄλλων ἠρώτας ἀστέρων.\nκαὶ μὴν ἐπῄνουν τινές, εἶπε, καὶ τὸν Θετταλὸν\nνεανίσκον. τὰ δεύτερα, ἦν δ̓ ἐγώ, καὶ τρίτα νέμοντες,\nτήν τε κορωνίδα τῆς πομπῆς καὶ ὀφθαλμὸν ἀληθῶς\nτὴν σὴν θυγατέρα γνωρίζοντες. ἥδετο τούτοις ὁ\nΧαρικλῆς, καί μοι ὁ σκοπὸς ἐκ τῶν ἀληθῶν ἠνύετο,\nθαρσεῖν μοι τὸν ἄνδρα βουλομένῳ παντοίως. καὶ μειδιάσας,\nπορεύομαι νῦν ἐπ̓ αὐτήν, ἔλεγεν: εἰ δέ σοι\nφίλον, συμπροθυμήθητι, καὶ μή τι πρὸς τῆς ὀχλικῆς\nἀηδίας ἐπιτέτριπται συνεπίσκεψαι. χαίρων μὲν ἐπένευον,\nἐνεδεικνύμην δὲ ὡς ἀσχολίας ἄλλης προυργιαίτερον\nτίθεμαι τὸ κατ̓ αὐτόν.\nἐπεὶ δὲ παρεγενόμεθα οὗ κατήγετο, καταλαμβάνομεν\nεἰσελθόντες ἐπὶ τῆς εὐνῆς ἀλύουσαν καὶ τοὺς ὀφθαλμοὺς\nτῷ ἔρωτι διαβρόχους. κἀπειδὴ τὸν πατέρα τὰ εἰωθότα\nπεριεπτύξατο, πυνθανομένῳ τι πεπόνθοι, τῆς\n\n\nκεφαλῆς ἄλγημα διοχλεῖν ἔλεγεν, ἡδέως τε ἂν ἠρεμεῖν,\nεἴ τις ἐπιτρέποι. πρὸς ταῦτα διαταραχθεὶς ὁ Χαρικλῆς\nὑπεξῄει τε τοῦ θαλάμου σὺν ἡμῖν, ἡσυχίαν ταῖς θεραπαίναις\nἐπιτάξας, προελθών τε τῆς οἰκίας, τί ἄρα τοῦτο,\nἔλεγεν, ὦ ʼγαθὲ Καλάσιρι; τίς ἡ προσπεσοῦσα τῷ θυγατρίῳ\nμαλακία; μὴ θαύμαζε, εἶπον, εἰ τοσούτοις ἐμπομπεύσασα\nδήμοις ὀφθαλμόν τινα βάσκανον ἐπεσπάσατο.\nγελάσας οὖν εἰρωνικόν, καὶ σὺ γάρ, εἶπεν, ὡς ὁ\nπολὺς ὄχλος, εἶναί τινα βασκανίαν ἐπίστευσας; εἴπερ\nτι καὶ ἄλλο τῶν ἀληθῶν, ἔφην. ἔχει γὰρ οὕτως. ὁ περικεχυμένος\nἡμῖν οὗτος ἀὴρ δἰ ὀφθαλμῶν τε καὶ ῥινῶν\nκαὶ ἄσθματος καὶ τῶν ἄλλων πόρων εἰς τὰ βάθη διικνούμενος,\nκαὶ τῶν ἔξωθεν ποιοτήτων συνεισφερόμενος,\nοἷος ἂν εἰσρεύσῃ, τοιοῦτο καὶ τοῖς δεξαμένοις πάθος\nἐγκατέσπειρεν, ὥστε ὁπόταν σὺν φθόνῳ τις ἴδῃ τὰ\nκαλά, τὸ περιέχον τε δυσμενοῦς ποιότητος ἐνέπλησε καὶ\nτὸ παῤ ἑαυτοῦ πνεῦμα πικρίας ἀνάμεστον εἰς τὸν πλησίον\nδιερρίπισε. τὸ δέ, ἅτε λεπτομερές, ἄχρις ἐπ̓ ὀστέα\nκαὶ μυελοὺς αὐτοὺς εἰσδύεται: καὶ νόσος ἐγένετο πολλοῖς\nὁ φθόνος, οἰκεῖον ὄνομα βασκανίαν ἐπιδεξάμενος.\nἤδη δὲ κἀκεῖνα σκόπησον, ὦ Χαρίκλεις, ὅσοι μὲν ὀφθαλμίας\nὅσοι δὲ τῆς ἐκ λοιμῶν καταστάσεως ἀνεπλήσθησαν,\nθιγόντες μὲν οὐδαμῶς τῶν καμνόντων, ἀλλ̓ οὐδὲ\nεὐνῆς, ἀλλ̓ οὐδὲ τραπέζης τῆς αὐτῆς μετασχόντες, ἀέρος\nδὲ μόνου ταὐτοῦ κοινωνήσαντες. τεκμηριούτω δέ\nσοι τὸν λόγον, εἴπερ ἄλλο τι, καὶ ἡ τῶν ἐρώτων γένεσις,\nοἷς τὰ ὁρώμενα τὴν ἀρχὴν ἐνδίδωσι, καὶ οἷον ὑπήνεμα\nδιὰ τῶν ὀφθαλμῶν τὰ πάθη ταῖς ψυχαῖς εἰστοξεύονται.\nκαὶ μάλα γε εἰκότως: τῶν γὰρ ἐν ἡμῖν πόρων τε\nκαὶ αἰσθήσεων πολυκίνητόν τε καὶ θερμότατον οὖσα ἡ\nὄψις δεκτικωτέρα πρὸς τὰς ἀπορροίας γίνεται, τῷ κατ̓\nαὐτὴν ἐμπύρῳ πνεύματι τὰς μεταβάσεις τῶν ἐρώτων\nἐπισπωμένη. εἰ δὲ χρή σοι καὶ παραδείγματος ἕνεκα\nλόγον τινὰ φυσικώτερον παραθέσθαι, βίβλοις δὲ ἱεραῖς\nταῖς περὶ ζώων ἀνάγραπτον: ὁ χαραδριὸς τοὺς ἰκτεριῶντας\nἰᾶται, καὶ ὁ τοῦτο πάσχων εἰ τῷ ὀρνέῳ προσβλέποι,\nτὸ δὲ φεύγει καὶ ἀποστρέφεται τοὺς ὀφθαλμοὺς\nἐπιμῦσαν, οὐ φθονοῦν, ὡς οἴονταί τινες, τῆς\nὠφελείας, ἀλλ̓ ὅτι θεώμενος ἕλκειν καὶ μετασπᾶν εἰς\nἑαυτὸν ὥσπερ ῥεῦμα πέφυκε τὸ πάθος: καὶ διὰ τοῦτο\nἐκκλίνει καθάπερ τρῶσιν τὴν ὅρασιν. καὶ ὄφεων δὲ ὁ\nκαλούμενος βασιλίσκος ὅτι καὶ πνεύματι μόνῳ καὶ βλέμματι\nπᾶν ἀφαυαίνει καὶ λυμαίνεται τὸ ὑποπῖπτον, ἴσως\nἀκήκοας. εἰ δέ τινες καὶ τοὺς φιλτάτους, καὶ οἷς εὖνοι\nτυγχάνουσι, καταβασκαίνουσιν, οὐ χρὴ θαυμάζειν:\nφύσει γὰρ φθονερῶς ἔχοντες οὐχ ὃ βούλονται δρῶσιν,\nἀλλ̓ ὃ πεφύκασι.\nπρὸς ταῦτα μικρὸν ἐπιστήσας, τὸ μὲν ἀπόρημα,\nἔφη, σοφώτατα καὶ πιστικώτατα διέλυσας: εἴθε δὲ καὶ\nαὐτὴ πόθου ποτὲ καὶ ἔρωτος αἴσθοιτο. τότε ἂν ὑγιαίνειν\nαὐτήν, οὐ νοσεῖν ὑπέλαβον. οἶσθα ὡς ἐπὶ τοῦτό\nσε καὶ παρεκάλεσα. νῦν δὲ οὐδὲν δέος μὴ τοῦτο πέπονθεν\nἡ μισόλεκτρος καὶ ἀνέραστος, ἀλλὰ βασκανίαν ἔοικε\nτῷ ὄντι νοσεῖν. καὶ δῆλον ὡς καὶ ταύτην διαλῦσαι βουλήσῃ,\nφίλος τε ὢν καὶ τὰ πάντα σοφός. ἐπηγγελλόμην,\nεἴ τι πάσχουσαν αἰσθοίμην, εἰς δύναμιν βοηθήσειν.\nκαὶ περὶ τούτων ἔτι διασκοπουμένοις ἡμῖν ἐφίσταταί\nτις ἐσπουδασμένως, καὶ ὦ ʼγαθοί φησιν, ὑμεῖς δὲ\nὥσπερ ἐπὶ μάχην ἢ πόλεμον ἀλλ̓ οὐκ εὐωχίαν κληθέντες,\nοὕτω μέλλετε: ἣν παρασκευάζει μὲν ὁ κάλλιστος\nΘεαγένης, ἐποπτεύει δὲ ὁ μέγιστος ἡρώων Νεοπτόλεμος.\nδεῦῤ ἴτε, μηδὲ εἰς ἑσπέραν τὸ συμπόσιον παρέλκετε,\nμόνοι τῶν πάντων ἀπολειπόμενοι. προσκύψας\nοὖν μοι πρὸς τὸ οὖς ὁ Χαρικλῆς, οὗτος, ἔφη, τὴν ἀπὸ\n\n\nξύλου κλῆσιν ἥκει φέρων, ὡς λίαν ἀπροσδιόνυσος, καὶ\nταῦτα ὑποβεβρεγμένος. ἀλλ̓ ἴωμεν, ὡς δέος μὴ καὶ\nπληγὰς ἡμῖν ἐμφορήσῃ τελευτῶν. σὺ μὲν παίζεις, ἴωμεν\nδ̓ οὖν, ἔφην. ἐπεὶ δὲ ἐπέστημεν, ἑαυτοῦ πλησίον\nτὸν Χαρικλέα κατέκλινεν ὁ Θεαγένης, ἔνεμε δὲ ἄρα τι\nκἀμοὶ τιμῆς τοῦ Χαρικλέους ἕνεκα. τὰ μὲν οὖν ἄλλα\nτῆς εὐωχίας τί ἂν λέγων ἐνοχλοίην, τοὺς παρθενικοὺς\nχορούς, τὰς αὐλητρίδας, τὴν ἐνόπλιον τῶν ἐφήβων καὶ\nπυρρίχιον ὄρχησιν, τἆλλα οἷς τὸ πολυτελὲς τῶν ἐδεσμάτων\nὁ Θεαγένης διῄτησεν, εὐόμιλόν τε καὶ ποτιμώτερον\nτὸ συμπόσιον ἀπεργαζόμενος: ἀλλ̓ ἃ δὴ μάλιστα\nσοί τε ἀκούειν ἀναγκαῖον ἐμοί τε λέγειν ἥδιον, ἐκεῖνα\nἦν. ὁ Θεαγένης ἐνεδείκνυτο μὲν ἱλαρὸς εἶναι καὶ φιλοφρονεῖσθαι\nτοὺς παρόντας ἐβιάζετο, ἡλίσκετο δὲ πρὸς\nἐμοῦ τὴν διάνοιαν ὅποι φέροιτο, νῦν μὲν τὸ ὄμμα ἠνεμωμένος,\nνῦν δὲ βύθιόν τι καὶ ἀπροφάσιστον ἐπιστένων,\nκαὶ ἄρτι μὲν κατηφής τε καὶ ὥσπερ ἐπ̓ ἐννοίας,\nἄρτι δὲ ἀθρόον ἐπὶ τὸ φαιδρότερον. ἑαυτὸν μεταπλάττων,\nὥσπερ ἐν συναισθήσει γινόμενος καὶ ἑαυτὸν ἀνακαλούμενος\nκαὶ πρὸς πᾶσαν μεταβολὴν ῥᾳδίως ὑποφερόμενος.\nδιάνοια γὰρ ἐρῶντος ὅμοιόν τι καὶ μεθύοντος,\nεὔτρεπτόν τε καὶ οὐδεμίαν ἕδραν ἀνεχόμενον, ἅτε τῆς\nψυχῆς ἀμφοτέροις ἐφ̓ ὑγροῦ τοῦ πάθους σαλευούσης:\nδιὸ καὶ πρὸς μέθην ὁ ἐρῶν καὶ πρὸς τὸ ἐρᾶν ὁ μεθύων\nἐπίφορος.\nὡς δὲ καὶ χάσμης ἀδημονούσης ἀνάπλεως ἐφαίνετο,\nτότε δὴ καὶ τοῖς ἄλλοις τῶν παρόντων κατάδηλος ἦν\nοὐχ ὑγιαίνων: ὥστε καὶ τὸν Χαρικλέα καθεωρακότα\nἀλλ̓ ἢ τὸ ἀνώμαλον, ἡσυχῇ πρός με εἰπεῖν, καὶ τοῦτον\nβάσκανος εἶδεν ὀφθαλμός, καὶ ταὐτόν μοι δοκεῖ πεπονθέναι\nτῇ Χαρικλείᾳ. ταὐτόν, ἔφην ἐγώ, νὴ τὴν Ἶσιν,\nὀρθῶς τε καὶ οὐκ ἀπεικότως, εἴπερ καὶ ἐν τῇ πομπῇ\n\n\nμετ̓ ἐκείνην διέπρεπε. ταῦτα μὲν ἡμεῖς: ἐπεὶ δὲ τὰς\nκύλικας ἔδει περιάγεσθαι, προέπινεν ὁ Θεαγένης καὶ\nἄκων ἑκάστῳ φιλοτησίαν. ὡς δὲ εἰς ἐμὲ περιῆλθεν,\nἔχω τὴν φιλοφρόνησιν εἰπόντος, ὑποδεξαμένου δὲ οὐδαμῶς,\nὀξύ τε καὶ διάπυρον ἐνεῖδεν, ὑπερορᾶσθαι προσδοκήσας.\nσυνεὶς οὖν ὁ Χαρικλῆς, οἴνου καὶ ἐδεσμάτων,\nεἶπε, τῶν ἐψυχωμένων ἀπέχεται. τοῦ δὲ τὴν αἰτίαν ἐρομένου,\nΜεμφίτης ἐστίν, εἶπεν, Αἰγύπτιος, καὶ προφήτης\nτῆς Ἴσιδος. ὁ δὴ Θεαγένης ὡς τὸν Αἰγύπτιον καὶ\nτὸν προφήτην ἤκουσεν, ἡδονῆς τε ἀθρόον ἐνεπλήσθη,\nκαὶ ὥσπερ οἱ θησαυρῷ τινὶ προστυχόντες, ὀρθώσας\nἑαυτόν, ὕδωρ τε αἰτήσας καὶ πιών, ὦ σοφώτατε, εἶπεν,\nἀλλὰ σύ γε ταύτην δέχου τὴν φιλοτησίαν, ἣν ἀπὸ τῶν\nἡδίστων σοι προέπιον: καὶ φιλίαν ἥδε ἡμῖν ἡ τράπεζα\nσπενδέσθω. ἐσπείσθω, ἔφην, καλὲ Θεάγενες, ἐμοὶ καὶ\nπάλαι οὖσα πρὸς σέ. καὶ ὑποδεξάμενος ἔπινον.\nκαὶ τότε μὲν εἰς ταῦτα ἔληξε τὸ συμπόσιον, καὶ\nἀπηλλαττόμεθα ἐπ̓ οἶκον τὸν ἴδιον ἕκαστος, πολλά με\nτοῦ Θεαγένους καὶ θερμότερα ἢ κατὰ τὴν προϋπάρχουσαν\nγνῶσιν κατασπασαμένου: ἐπεὶ δὲ ἦλθον οὗ κατηγόμην,\nἄυπνος τὰ πρῶτα διῆγον ἐπὶ τῆς εὐνῆς, ἄνω\nκαὶ κάτω τὴν περὶ τῶν. νέων φροντίδα στρέφων, καὶ\nτοῦ χρησμοῦ τὰ τελευταῖα τί ἄρα βούλοιτο ἀνιχνεύων.\nἤδη δὲ μεσούσης τῆς νυκτὸς ὁρῶ τὸν Ἀπόλλω καὶ τὴν\nἌρτεμιν, ὡς ᾤμην, εἴγε ᾤμην, ἀλλὰ μὴ ἀληθῶς ἑώρων.\nκαὶ ὃ μὲν τὸν Θεαγένην ἣ δὲ τὴν Χαρίκλειαν ἐνεχείριζεν,\nὀνομαστί τέ με προσκαλοῦντες, ὥρα σοι, ἔλεγον,\nεἰς τὴν ἐνεγκοῦσαν ἐπανήκειν: οὕτω γὰρ ὁ μοιρῶν\nὑπαγορεύει θεσμός. αὐτός τε οὖν ἔξιθι, καὶ τούσδε\nὑποδεξάμενος ἄγε συνεμπόρους, ἴσα τε παισὶ ποιούμενος,\nκαὶ παράπεμπε ἀπὸ τῆς Αἰγυπτίων ὅποι τε καὶ\nὅπως τοῖς θεοῖς φίλον.\nταῦτα εἰπόντες οἳ μὲν ἀπεχώρησαν,\n\n\nὅτι μὴ ὄναρ ἦν ἡ ὄψις ἀλλ̓ ὕπαρ ἐνδειξάμενοι:\nἐγὼ δὲ τὰ μὲν ἄλλα συνίην ὡς ἑωράκειν, εἰς τίνας δὲ\nἀνθρώπους ἢ εἰς τίνα γῆν παραπέμπεσθαι τοὺς νέους\nτοῖς θεοῖς φίλον ἠπόρουν.\nκαὶ ὁ Κνήμων, ταῦτα μέν, ἔφη, ὦ πάτερ, ἐς ὕστερον\nαὐτός γε ἐγνωκὼς ἐρεῖς πρὸς ἡμᾶς: ἀλλὰ τίνα δὴ τρόπον\nἔφασκες ἐνδεδεῖχθαί σοι τοὺς θεοὺς ὅτι μὴ ἐνύπνιον\nἦλθον ἀλλ̓ ἐναργῶς ἐφάνησαν; ὃν τρόπον, εἶπεν,\nὦ τέκνον, καὶ ὁ σοφὸς Ὅμηρος αἰνίττεται: οἱ πολλοὶ\nδὲ τὸ αἴνιγμα παρατρέχουσιν: ἴχνια γὰρ μετόπισθεν,\nὡς ἐκεῖνός που λέγει, ποδῶν ἠδὲ κνημάων ῥεἶ\nἔγνων ἀπιόντος. ἀρίγνωτοι δὲ θεοί περ. ἀλλ̓ ἢ καὶ αὐτὸς\nἔοικα τῶν πολλῶν εἶναι, καὶ τοῦτο ἴσως ἐλέγχειν\nὦ Καλάσιρι βουλόμενος τῶν ἐπῶν ἐμνημόνευσας, ὧν\nἐγὼ τὴν μὲν ἐπιπολῆς διάνοιαν, ὅτε περ καὶ τὴν λέξιν,\nοἶδα ἐκδιδαχθείς, τὴν δὲ ἐγκατεσπαρμένην αὐτοῖς θεολογίαν\nἠγνόηκα.\nμικρὸν οὖν ἐπιστήσας ὁ Καλάσιρις, καὶ τὸν νοῦν\nπρὸς τὸ μυστικώτερον ἀνακινήσας, θεοὶ καὶ δαίμονες,\nεἶπεν, ὦ Κνήμων, ἐπιφοιτῶντές τε εἰς ἡμᾶς καὶ ἀποφοιτῶντες\nεἰς ἄλλο μὲν ζῶον ἐπ̓ ἐλάχιστον, εἰς ἀνθρώπους\nδὲ ἐπὶ πλεῖστον ἑαυτοὺς εἰδοποιοῦσι, τῷ ὁμοίῳ\nπλέον ἡμᾶς εἰς τὴν φαντασίαν ὑπαγόμενοι. τοὺς μὲν\nδὴ βεβήλους κἂν διαλάθοιεν, τὴν δὲ σοφοῦ γνῶσιν οὐκ\nἂν διαφύγοιεν, ἀλλὰ τοῖς τε ὀφθαλμοῖς ἂν γνωσθεῖεν\nἀτενὲς δἰ ὅλου βλέποντες καὶ τὸ βλέφαρον οὔ ποτε\nἐπιμύοντες, καὶ τῷ βαδίσματι πλέον, οὐ κατὰ διάστασιν\nτοῖν ποδοῖν οὐδὲ μετάθεσιν ἀνυομένῳ, ἀλλὰ κατά\nτινα ῥύμην ἀέριον καὶ ὁρμὴν ἀπαραπόδιστον τεμνόντων\nμᾶλλον τὸ περιέχον ἢ διαπορευομένων. διὸ δὴ καὶ\nτὰ ἀγάλματα τῶν θεῶν Αἰγύπτιοι τὼ πόδε ζευγνύντες\nκαὶ ὥσπερ ἑνοῦντες ἱστᾶσιν. ἅ δὴ καὶ Ὅμηρος εἰδώς,\n\n\nἅτε Αἰγύπτιος καὶ τὴν ἱερὰν παίδευσιν ἐκδιδαχθείς,\nσυμβολικῶς τοῖς ἔπεσιν ἐναπέθετο, τοῖς δυναμένοις\nσυνιέναι γνωρίζειν καταλιπών, ἐπὶ μὲν τῆς Ἀθηνᾶς\nδεινὼ δέ οἱ ὄσσε φάανθεν εἰπών, ἐπὶ δὲ τοῦ Ποσειδῶνος\nτὸ ἴχνια γὰρ μετόπισθε ποδῶν ἠδὲ κνημάων ῥεἶ\nἔγνων ἀπιόντος, οἷον ῥέοντος ἐν τῇ πορείᾳ. τοῦτο γάρ\nἐστι τὸ ῥεἶ ἀπιόντος, καὶ οὐχ ὥς τινες ἠπάτηνται, ῥᾳδίως\nἔγνων ὑπολαμβάνοντες.\nταῦτα μέν, ὦ θειότατε, μεμύηκας, ἔφη ὁ Κνήμων:\nΑἰγύπτιον δὲ Ὅμηρον ἀποκαλοῦντός σου πολλάκις,\nὃ τῶν πάντων ἴσως οὐδεὶς ἀκήκοεν εἰς τὴν σήμερον,\nοὔτε ἀπιστεῖν ἔχω, καὶ σφόδρα θαυμάζων ἱκετεύω\nμὴ παραδραμεῖν σε τοῦ λόγου τὴν ἀκρίβειαν. ὦ Κνήμων,\nεἰ καὶ ἔξωρον τὸ περὶ τούτων νυνὶ διαλαμβάνειν,\nἀλλ̓ ὅμως ἀκούοις ἂν ἐπιτέμνοντος. Ὅμηρος, ὦ φίλος,\nὑπ̓ ἄλλων μὲν ἄλλοθεν ὀνομαζέσθω, καὶ πατρὶς ἔστω\nτῷ σοφῷ πᾶσα πόλις, ἦν δὲ εἰς ἀλήθειαν ἡμεδαπὸς Αἰγύπτιος,\nκαὶ πόλις αὐτῷ Θῆβαι αἱ ἑκατόμπυλοί εἰσι\nκατ̓ αὐτὸν ἐκεῖνον, πατὴρ δὲ τῷ μὲν δοκεῖν προφήτης,\nτὸ δὲ ἀψευδὲς Ἑρμῆς, οὗπερ ἦν ὁ δοκῶν πατὴρ\nπροφήτης. τῇ γὰρ τούτου γαμετῇ τελούσῃ τινὰ πάτριον\nἁγιστείαν καὶ κατὰ τὸ ἱερὸν καθευδούσῃ συνῆλθεν ὁ\nδαίμων, καὶ ποιεῖ τὸν Ὅμηρον, φέροντά τι τῆς ἀνομοίου\nμίξεως σύμβολον: θατέρῳ γὰρ τοῖν μηροῖν αὐτόθεν\nἐξ ὠδίνων πολύ τι μῆκος τριχῶν ἐπεπόλαζεν.\nὅθεν παῤ ἄλλοις τε, καὶ οὐχ ἥκιστα παῤ Ἕλλησιν\nἀλητεύων καὶ τὴν ποίησιν ᾅδων τοῦ ὀνόματος ἔτυχεν,\nαὐτὸς μὲν τὸ ἴδιον οὐ λέγων, ἀλλ̓ οὐδὲ πόλιν ἢ γένος\nὀνομάζων, τῶν δὲ ἐγνωκότων τὸ περὶ τὸ σῶμα πάθος\nεἰς ὄνομα κρατησάντων. τί δὲ σκοπῶν, ὦ πάτερ, ἐσιώπα\nτὴν ἐνεγκοῦσαν; ἤτοι τὸ φυγὰς εἶναι καταιδούμενος:\nἐδιώχθη γὰρ ὑπὸ τοῦ πατρός, ὅτε ἐξ ἐφήβων εἰς τοὺς\n\n\nἱερωμένους ἐνεκρίνετο, ἀπὸ τοῦ κηλῖδα φέρειν ἐπὶ τοῦ\nσώματος νόθος εἶναι γνωρισθείς: ἢ καὶ τοῦτο σοφίᾳ\nκατεργαζόμενος, κἀκ τοῦ τὴν οὖσαν ἀποκρύπτειν πᾶσαν\nἑαυτῷ πόλιν πατρίδα μνώμενος.\nταῦτα μὲν εὖ τε καὶ ἀληθῶς μοι λέγειν ἔδοξας, τεκμαιρομένῳ\nτῆς τε ποιήσεως τοῦ ἀνδρὸς τὸ ἀνειμένον τε\nκαὶ ἡδονῇ πάσῃ σύγκρατον ὡς Αἰγύπτιον, καὶ τὸ τῆς\nφύσεως ὑπερέχον ὡς οὐκ ἂν οὕτω τοὺς πάντας ὑπερβαλλόμενον,\nεἰ μή τινος θείας καὶ δαιμονίας ὡς ἀληθῶς\nμετέσχε καταβολῆς. ἀλλ̓ ἐπεὶ τοὺς θεοὺς ὁμηρικῶς\nἐφώρασας, ὦ Καλάσιρι, τίνα τὰ μετὰ ταῦτα εἰπέ\nμοι. τοῖς προτέροις ὦ Κνήμων ὅμοια, πάλιν ἀγρυπνίαι\nκαὶ βουλεύματα καὶ νυκτῶν φίλαι φροντίδες. ἔχαιρον,\nεὑρηκέναι τι τῶν οὐ προσδοκωμένων ἐλπίζων καὶ εἰς\nτὴν ἐνεγκοῦσαν ἐπανήξειν προσδοκῶν: ἠνιώμην δέ, ὅτι\nὁ Χαρικλῆς στερήσεται τῆς θυγατρὸς ἐννοῶν. ἠπόρουν\nὅτῳ δεήσει τρόπῳ τοὺς νέους συναγαγεῖν καὶ κατασκευάσαι\nτὴν ἔξοδον συμφρονεῖν. τὸν δρασμὸν ἠγωνίων\nὅπως μὲν λήσομεν, ὅποι δὲ τραπῶμεν, καὶ πότερον\nδιὰ γῆς ἢ θαλαττεύοντες. καὶ ἁπλῶς κλύδων μέ τις\nεἶχε φροντισμάτων, ἄυπνός τε τὸ λειπόμενον ἐταλαιπώρουν\nτῆς νυκτός.\nοὔπω δὲ ἡμέρας ἀκριβῶς ὑποφαινούσης ἐψόφει τε\nἡ μέταυλος, καί τινος ᾐσθόμην καλοῦντος παιδίον.\nἐρομένου δὲ τοῦ ὑπηρέτου τίς ὁ κόπτων τὴν θύραν ἢ\nκατὰ ποίαν τὴν χρείαν, ἀπάγγελλε, εἶπεν ὁ καλῶν, ὅτι\nΘεαγένης ὁ Θετταλός. ἥσθην ἀπαγγελθέντα μοι τὸν\nνεανίαν, καὶ εἰσκαλεῖν ἐκέλευον, ἐνδιδόναι μοι ταὐτόματον\nἀρχὴν τῶν ἐν χερσὶ βουλῶν ἡγησάμενος. ἐτεκμαιρόμην\nγὰρ ὅτι με παρὰ τὸ συμπόσιον Αἰγύπτιον καὶ\nπροφήτην ἀκηκοὼς ἥκει συνεργὸν πρὸς τὸν ἔρωτα ληψόμενος,\nπάσχων, οἶμαι, τὸ τῶν πολλῶν πάθος, οἳ τὴν\n\n\nΑἰγυπτίων σοφίαν μίαν καὶ τὴν αὐτὴν ἠπάτηνται, κακῶς\nεἰδότες. ἣ μὲν γάρ τις ἐστὶ δημώδης, καὶ ὡς ἄν τις\nεἴποι, χαμαὶ ἐρχομένη, εἰδώλων θεράπαινα καὶ περὶ\nσώματα νεκρῶν εἰλουμένη, βοτάναις προστετηκυῖα καὶ\nἐπῳδαῖς ἐπανέχουσα, πρὸς οὐδὲν ἀγαθὸν τέλος οὔτε\nαὐτὴ προσιοῦσα οὔτε τοὺς χρωμένους φέρουσα, ἀλλ̓\nαὐτὴ περὶ αὑτὴν τὰ πολλὰ πταίουσα, λυπρὰ δέ τινα\nκαὶ γλίσχρα ἔστιν ὅτε κατορθοῦσα, φαντασίας τῶν μὴ\nὄντων ὡς ὄντων καὶ ἀποτυχίας τῶν ἐλπιζομένων, πράξεων\nἀθεμίτων εὑρετὶς καὶ ἡδονῶν ἀκολάστων ὑπηρέτις.\nἡ δὲ ἑτέρα, τέκνον, ἡ ἀληθῶς σοφία, ἧς αὕτη παρωνύμως\nἐνοθεύθη, ἣν ἱερεῖς καὶ προφητικὸν γένος ἐκ\nνέων ἀσκοῦμεν, ἄνω πρὸς τὰ οὐράνια βλέπει, θεῶν\nσυνόμιλος καὶ φύσεως κρειττόνων μέτοχος, ἄστρων κίνησιν\nἐρευνῶσα καὶ μελλόντων πρόγνωσιν κερδαίνουσα,\nτῶν μὲν γηίνων τούτων κακῶν ἀποστατοῦσα, πάντα δὲ\nπρὸς τὸ καλὸν καὶ ὅ τι ὠφέλιμον ἀνθρώποις ἐπιτηδεύουσα.\nδἰ ἣν κἀγὼ τῆς ἐνεγκούσης εἰς καιρὸν ἐξέστην,\nεἴ πῃ, καθὼς καὶ πρότερόν σοι διῆλθον, τὰ προρρηθέντα\nμοι παῤ αὐτῆς καὶ τὸν τῶν ἐμῶν παίδων κατ̓\nἀλλήλων πόλεμον περιγράψαιμι. ταῦτα μὲν οὖν θεοῖς\nτε τοῖς ἄλλοις καὶ μοίραις ἐπιτετράφθω, οἳ τοῦ ποιεῖν\nτε καὶ μὴ τὸ κράτος ἔχουσιν: οἳ καὶ τὴν φυγήν μοι τὴν\nἐκ τῆς ἐνεγκούσης οὐ διὰ ταῦτα πλέον, ὡς ἔοικεν, ἢ τὴν\nΧαρικλείας εὕρεσιν ἐπέβαλον.\nκαὶ τοῦτο μὲν ὅπως, εἴσῃ τοῖς ἑξῆς: τὸν δὲ Θεαγένην,\nἐπειδήπερ εἰσῆλθεν, ἀσπασάμενον ἀμειψάμενος\nἐμαυτοῦ τε πλησίον ἐπὶ τῆς εὐνῆς ἐκάθιζον, καὶ τί\nχρέος ὄρθριόν σε ἄγει παῤ ἡμᾶς ἠρώτων. ὃ δὲ τὸ πρόσωπον\nἐπὶ πολὺ καταψήσας, ἀγωνιῶ μέν, ἔφη; περὶ\nτοῦ παντός, ἐρυθριῶ δὲ ἐκφαίνειν. καὶ ἐσιώπησεν.\nἔγνων οὖν καιρὸν εἶναι τερατεύεσθαι πρὸς αὐτὸν καὶ\n\n\nμαντεύεσθαι δῆθεν ἅπερ ἐγίνωσκον. ἱλαρώτερον οὖν\nαὐτῷ προσβλέψας, εἰ καὶ αὐτὸς λέγειν ὀκνεῖς, ἔφην,\nἀλλὰ τῇ γε ἡμετέρᾳ σοφίᾳ καὶ θεοῖς οὐδὲν ἄγνωστον.\nκαὶ ἐπιστήσας ὀλίγον, καὶ ψήφους τινὰς οὐδὲν καταριθμούσας\nἐπὶ δακτύλων συνθείς, τήν τε κόμην διασείσας\nκαὶ τοὺς κατόχους μιμούμενος, ἐρᾷς εἶπον, ὦ τέκνον.\nἀνήλατο πρὸς τὴν μαντείαν. ὡς δὲ ὅτι καὶ Χαρικλείας\nπροσέθηκα, τοῦτ̓ ἐκεῖνο θεοκλυτεῖν με νομίσας,\nμικροῦ μὲν καὶ προσεκύνησε πεσών, ἐμοῦ δὲ ἐπέχοντος\nἐφίλει πολλὰ τὴν κεφαλὴν προσελθών. τοῖς δὲ\nθεοῖς ὡμολόγει χάριν, οὐκ ἐσφαλμένος ὧν προσεδόκησε,\nσωτῆρά τέ με γενέσθαι παρεκάλει: μὴ γὰρ ἂν\nπερισωθῆναι βοηθείας, καὶ ταύτης ταχείας, ἀποτυχόντα:\nτοσοῦτον αὐτῷ τὸ κακὸν ἐνσκῆψαι, καὶ οὕτως\nὑπὸ τοῦ πόθου φλέγεσθαι, πρῶτον καὶ ταῦτα πειρώμενον\nἔρωτος. ὁμιλίας γὰρ ἔτι γυναικὸς ἀπείρατος εἶναι\nδιετείνετο, πολλὰ διομνύμενος: ἀεὶ γὰρ διαπτύσαι πάσας\nκαὶ γάμον αὐτὸν καὶ ἔρωτας, εἴ τινος ἀκούσειεν,\nἕως τὸ Χαρικλείας αὐτὸν ἤλεγξε κάλλος ὅτι μὴ φύσει\nκαρτερικὸς ἦν, ἀλλ̓ ἀξιεράστου γυναικὸς εἰς τὴν παρελθοῦσαν\nἀθέατος. καὶ ταῦτα λέγων ἐπεδάκρυεν,\nὥσπερ ὅτι πρὸς βίαν ἥττηται κόρης ἐνδεικνύμενος.\nἀνελάμβανον οὖν αὐτόν, καὶ θάρσει ἔλεγον, ἐπειδήπερ\nἅπαξ καταπέφευγας ἐφ̓ ἡμᾶς. οὐχ οὕτως ἐκείνη κρείττων\nἔσται τῆς ἡμετέρας σοφίας. ἔστι μὲν αὐστηροτέρα\nκαὶ κατενεχθῆναι πρὸς ἔρωτα δύσμαχος, Ἀφροδίτην\nκαὶ γάμον ἀτιμάζουσα καὶ μέχρις ὀνόματος. ἀλλὰ διὰ\nσὲ πάντα κινητέον. τέχνη καὶ φύσιν οἶδε βιάζεσθαι.\nμόνον εὔθυμος εἶναι, καὶ ὑφηγουμένῳ τὰ δέοντα πείθεσθαι\nπράττειν. ἐπηγγέλλετο ἅπαντα ποιήσειν ὡς ἂν\nἐγὼ προστάττω, κἂν εἰ ξιφῶν ἐπιβαίνειν κελεύοιμι.\nλιπαροῦντος δὴ περὶ τούτων καὶ μισθὸν ἅπασαν\n\n\nὑπισχνουμένου τὴν οὐσίαν, ἥκων τις παρὰ τοῦ Χαρικλέους,\nδεῖταί σου Χαρικλῆς, ἔλεγεν, ἀφικέσθαι παῤ\nαὐτόν: ἔστι δὲ πλησίον ἐνταῦθα ἐν τῷ Ἀπολλωνίῳ,\nκαὶ ὕμνον ἀποθύει τῷ θεῷ, τεταραγμένος τι κατὰ τοὺς\nὕπνους. ἐξανίσταμαι παραχρῆμα, καὶ τὸν Θεαγένην\nἀποπέμψας, ἐπὶ τὸν νεὼν ἀφικόμενος ἐπὶ θώκου τινὸς\nκαταλαμβάνω τὸν Χαρικλέα καθήμενον, ἄγαν περίλυπον\nκαὶ συνεχῶς ἐπιστένοντα. προσελθὼν οὖν, τί σύννους\nκαὶ σκυθρωπός, ἠρώτων. ὃ δέ, τί γὰρ οὐ μέλλω,\nφησίν, ὀνειράτων τέ με διαταραξάντων, καὶ τῆς θυγατρός,\nὡς ἐπυθόμην, ἀηδέστερον διατεθείσης καὶ τὴν\nνύκτα πᾶσαν ἄυπνον διαγαγούσης; ἐμὲ δὲ λυπεῖ μὲν\nκαὶ ἄλλως οὐχ ὑγιαίνουσα, πλέον δὲ ὅτι τῆς κυρίας τοῦ\nἀγῶνος εἰς τὴν ἑξῆς ἐνεστηκυίας, εἰς ἣν τοῖς ὁπλίταις\nδρομεῦσι δᾷδας ἀναφαίνειν καὶ βραβεύειν τὴν ζάκορον\nνόμιμον, δυοῖν θάτερον, ἢ ἀνάγκη ταύτην ἀπολιμπανομένην\nλυμαίνεσθαι τὸ πάτριον, ἢ καὶ ἄκουσαν ἀφικνουμένην\nἐπιτρίβεσθαι χαλεπώτερον. ὥστε εἰ καὶ μὴ πρότερον,\nἀλλὰ νῦν γε ἐπαρκῶν καί τινα προσάγων ἴασιν\nδικαίως μὲν ἂν πρὸς ἡμᾶς καὶ φιλίαν τὴν ἡμετέραν,\nεὐσεβῶς δὲ πρὸς τὸ θεῖον ποιοίης. οἶδα ὡς οὐδὲν ἐργῶδες\nβουλομένῳ σοι τὸ πρᾶγμα, βασκανίαν, ὡς αὐτὸς\nἔφης, ἰάσασθαι: προφήταις καὶ τὰ μέγιστα κατορθοῦν\nοὐκ ἀδύνατον. ὡμολόγουν ἠμεληκέναι, σοφιστεύων καὶ\nπρὸς ἐκεῖνον, καὶ τὴν παροῦσαν ἐνδοῦναι παρεκάλουν:\nἔχειν γάρ τι συνθεῖναι πρὸς τὴν ἴασιν. τὸ δὲ νυνὶ παρὰ\nτὴν κόρην ἴωμεν, ἔφην, ἐπισκεψόμενοί τε ἀκριβέστερον\nκαὶ παραμυθησόμενοι πρὸς ὅσον δυνατόν. ἅμα δὲ\nὦ Χαρίκλεις βούλομαί σε καὶ λόγους τινὰς ὑπὲρ ἐμοῦ\nκινῆσαι πρὸς τὴν παῖδα, καὶ γνωριμώτερον ἀποφῆναι\nπαρακαταθέμενον, ὅπως ἂν οἰκειότερον ἔχουσα πρός\n\n\nμε θαρραλεώτερον ἰώμενον προσίηται. γινέσθω ταῦτα,\nἔφη, καὶ ἀπίωμεν.\nἐπειδὴ οὖν ἐπέστημεν τῇ Χαρικλείᾳ, τὰ μὲν πολλὰ\nτί ἄν τις λέγοι; ἐδεδούλωτο μὲν γὰρ ὁλοσχερῶς τῷ πάθει,\nκαὶ τήν τε παρειὰν ἤδη τὸ ἄνθος ἔφευγε, καὶ τὸ\nφλέγον τοῦ βλέμματος καθάπερ ὕδασιν ἐῴκει τοῖς δάκρυσιν\nἀποσβεννυμένῳ. κατέστελλε δ̓ οὖν ὅμως ἑαυτήν,\nἐπειδήπερ ἡμᾶς ἐθεάσατο, καὶ πρὸς τὸ σύνηθες\nβλέμμα καὶ φθέγμα παντοίως ἐπανάγειν ἐβιάζετο. περιβαλὼν\nδὲ αὐτὴν ὁ Χαρικλῆς καὶ μυρία φιλήσας καὶ\nθεραπείας οὐδὲν ἀπολιπών, ὦ θυγάτριον, ὦ τέκνον,\nἔλεγεν, ἐμὲ τὸν πατέρα κρύπτεις ὃ πάσχεις; καὶ βασκανίαν\nὑποστᾶσα σιωπᾷς ὥσπερ ἀδικοῦσα καὶ οὐκ ἠδικημένη\nπαρὰ τῶν κακῶς ἰδόντων σε ὀφθαλμῶν; ἀλλὰ\nθάρσει. παρακέκληται Καλάσιρις ὅδε ὁ σοφὸς ἴασιν\nτινά σοι πορίσασθαι. δυνατὸς δὲ ὁ ἀνήρ, ἄριστος ὤν,\nεἴπερ τις ἄλλος, τὴν θείαν τέχνην, ἅτε προφητικὸς τὸν\nβίον καὶ ἱεροῖς ἐκ παίδων ἀνακείμενος, καὶ τὸ μεῖζον\nεἰς προσθήκην, ἡμῖν ἐς τὰ μάλιστα φίλος. ὥστε εἰκότα\nἂν ποιοίης, εἰ προσδέχοιό τε ἀκωλύτως, ἐπᾴδειν τε ἢ\nκαὶ ἄλλως ἰᾶσθαι βουλομένῳ σαυτὴν παρέχοις, οὐδὲ\nἄλλως οὖσα πρὸς τὸ λόγιον γένος ἀπρόσμικτος. ἐσιώπα\nμέν, ἐπένευσε δ̓ οὖν ἡ Χαρίκλεια, καθάπερ ἀσμένη\nτὴν ἐπ̓ ἐμοὶ συμβουλὴν προσιεμένη.\nκαὶ τότε μὲν ἐπὶ τούτοις ἀπηλλάγημεν, ὑπομνήσαντός\nμε τοῦ Χαρικλέους καὶ ὧν πρότερον παρεκάλεσεν\nἐπιμεληθῆναι, καὶ φροντίζειν εἴ πῃ τῇ Χαρικλείᾳ δυναίμην\nἔφεσίν τινα γάμων καὶ ἀνδρῶν ἐμποιῆσαι. ἀπέπεμπον\nοὖν εὔθυμον, οὐκ εἰς μακρὰν ἀνυσθήσεσθαι\nαὐτῷ τὴν βούλησιν ἐπαγγειλάμενος.\nτῇ δὲ ὑστεραίᾳ ὁ μὲν Πυθίων ἀγὼν ἔληγεν, ὁ δὲ\nτῶν νέων ἐπήκμαζεν, ἀγωνοθετοῦντος, οἶμαι, καὶ βραβεύοντος\n\n\nἜρωτος, καὶ δἰ ἀθλητῶν δύο τούτων καὶ μόνων\nοὓς ἐζεύξατο, μέγιστον ἀγώνων τὸν ἴδιον ἀποφῆναι\nφιλονεικήσαντος. γίνεται γάρ τι τοιοῦτον. ἐθεώρει\nμὲν ἡ Ἑλλάς, ἠθλοθέτουν δὲ οἱ Ἀμφικτύονες. ἐπειδὴ\nτοίνυν τὰ ἄλλα μεγαλοπρεπῶς ἐτετέλεστο, δρόμων ἅμιλλαι\nκαὶ πάλης συμπλοκαὶ καὶ πυγμῆς χειρονομία, τέλος\nὁ μὲν κῆρυξ οἱ ὁπλῖται παριόντων ἀνεβόησεν, ἡ ζάκορος\nδὲ ἡ Χαρίκλεια κατ̓ ἄκρον τὸ στάδιον ἀθρόον\nἐξέλαμψεν, ἀφιγμένη καὶ ἄκουσα διὰ τὸ πάτριον, ἢ\nπλέον, ἐμοὶ δοκεῖν, ὄψεσθαί που τὸν Θεαγένην ἐλπίζουσα,\nτῇ λαιᾷ μὲν ἡμμένον πυρφοροῦσα λαμπάδιον,\nθατέρᾳ δὲ φοίνικος ἔρνος προβεβλημένη. καὶ φανεῖσα\nπᾶν μὲν τὸ θέατρον ἐφ̓ ἑαυτὴν ἐπέστρεψεν, ἔφθη δὲ\nτάχα οὐδεὶς τὸν Θεαγένους ὀφθαλμόν: ὀξὺς γὰρ ὁ ἐρῶν\nἰδεῖν τὸ ποθούμενον. ἐκεῖνος δὲ ἄρα καὶ προακηκοὼς\nτὸ ἐσόμενον, πρὸς μίαν τὸν νοῦν ἠσχόλει τὴν παρατήρησιν.\nὥστε οὐδὲ σιωπᾶν ἐκαρτέρησεν, ἀλλ̓ ἠρέμα\nπρός με ʽκαθῆστο δέ μου πλησίον ἐξεπίτηδεσ̓ αὕτη\nἐκείνη, ἔφη, Χαρίκλεια.\nκαὶ τῷ μὲν ἠρεμεῖν ἐπέταττον, πρὸς δὲ τὴν κλῆσιν\nτοῦ κήρυκος παρῄει τις εὐσταλῶς ὡπλισμένος, μέγα τε\nφρονῶν καὶ μόνος ἐπίδοξος, ὡς ἐδόκει, καὶ πολλοὺς ἤδη\nπρότερον ἀγῶνας ἀναδησάμενος, τότε δὲ τὸν ἀνταγωνιούμενον\nοὐκ ἔχων, οὐδενός, οἶμαι, θαρρήσαντος τὴν\nἅμιλλαν. ἀπέπεμπον οὖν αὐτὸν οἱ Ἀμφικτύονες: οὐ\nγὰρ ἐπιτρέπειν τὸν νόμον οὐκ ἀγωνισαμένῳ στέφανον\nἀποκληροῦν. ὃ δὲ καλεῖσθαι τὸν βουλόμενον ὑπὸ τοῦ\nκήρυκος εἰς τὴν ἀγωνίαν ἠξίου. ἐπέταττον οἱ ἀθλοθέται,\nκαὶ ἀνεῖπεν ὁ κῆρυξ ἥκειν τὸν ἐπελευσόμενον. ὁ\nδὲ Θεαγένης οὗτος ἐμὲ καλεῖ πρός με ἔφησεν, ἐμοῦ\nδέ πῶς τοῦτο λέγεις εἰπόντος, οὕτως, εἶπεν, ὡς ἔσται,\nὦ πάτερ: οὐ γάρ τις ἐμοῦ παρόντος καὶ ὁρῶντος ἕτερος\n\n\nἐκ τῶν Χαρικλείας χειρῶν τὸ νικητήριον ἀποίσεται\nτὴν δ̓ ἀποτυχίαν, ἔφην, καὶ τὴν ἐκ ταύτης ἀδοξίαν\nοὐδαμοῦ τίθεσαι; καὶ τίς, εἶπεν, οὕτως ἰδεῖν καὶ πλησιάσαι\nΧαρικλείᾳ μανικῶς ἐσπούδακεν ὥστε με παραδραμεῖν;\nτίνα δὲ οὕτως ἡ ὄψις ἐκείνης τάχα καί πτερῶσαι\nδύναται καὶ μετάρσιον ἐπισπάσασθαι; οὐκ οἶσθα\nὅτι καὶ τὸν Ἔρωτα πτεροῦσιν οἱ γράφοντες, τὸ εὐκίνητον\nτῶν ὑπ̓ αὐτοῦ κεκρατημένων αἰνιττόμενοι; εἰ δέ\nτι δεῖ καὶ κόμπου προσεῖναι τοῖς εἰρημένοις, οὐδεὶς ἐς\nτὴν τήμερον ποσί με παρελθὼν ἐσεμνύνατο.\nταῦτα εἶπε καὶ ἀνήλατο, παρελθών τε εἰς μέσους τό\nτε ὄνομα προσήγγελλε καὶ τὸ ἔθνος ἐδήλου καὶ τοῦ δρόμου\nτὴν χώραν ἐκληροῦτο, καὶ τὴν πανοπλίαν ἐνδὺς\nἐφειστήκει τῇ βαλβῖδι, τὸν δρόμον ἀσθμαίνων καὶ τὸ\nπαρὰ τῆς σάλπιγγος ἐνδόσιμον ἄκων καὶ μόγις ἀναμένων,\nσεμνόν τι θέαμα καὶ περίβλεπτον, καὶ οἷον Ὅμηρος\nτὸν Ἀχιλλέα τὴν ἐπὶ Σκαμάνδρῳ μάχην ἀθλοῦντα\nπαρίστησιν. ἐκεκίνητο μὲν δὴ καὶ πᾶσα πρὸς τὸ παράδοξον\nἡ Ἑλλάς, καὶ Θεαγένει νίκην ηὔχετο, καθάπερ\nαὐτός τις ἕκαστος ἀγωνιζόμενος: ἐπακτικὸν γάρ τι καὶ\nπρὸς τῶν ὁρώντων εἰς εὔνοιαν τὸ κάλλος: κεκίνητο δὲ\nἡ Χαρίκλεια πρὸς πᾶσαν ὑπερβολήν, καὶ εἶδον ἐκ πολλοῦ\nπαρατηρῶν παντοίας μεταβαλλομένην ἰδέας. ὡς\nγὰρ εἰς ἀκοὴν πάντων ὁ κῆρυξ τοὺς δραμουμένους κατήγγειλεν\nἀνεῖπέ τε Ὄρμενος Ἀρκὰς καὶ Θεαγένης\nΘετταλός, ἔσχαστο μὲν ἡ ὕσπληξ, τέτατο δὲ ὁ δρόμος\nμικροῦ καὶ τὴν τῶν ὀφθαλμῶν κατάληψιν ὑποτέμνων.\nἐνταῦθα οὐδὲ ἀτρεμεῖν ἔτι κατεῖχεν ἡ κόρη, ἀλλ̓ ἐσφάδαζεν\nἡ βάσις καὶ οἱ πόδες ἐσκίρτων, ὥσπερ, οἶμαι, τῆς\nψυχῆς τῷ Θεαγένει συνεξαιρομένης καὶ τὸν δρόμον συμπροθυμουμένης.\nοἱ μὲν δὴ θεαταί, μετέωρος ἅπας ἐπὶ\nτὸ μέλλον καὶ ἀγωνίας ἀνάμεστος, ἐγὼ δὲ καὶ πλέον,\n\n\nἅτε δή μοι λοιπὸν ὡς παιδὸς ὑπερφροντίζειν\nπροῃρημένῳ.\nοὐδὲν θαυμαστόν, ἔφη ὁ Κνήμων, ὁρῶντας καὶ\nπαρόντας ἀγωνιᾶν, ὅτε κἀγὼ νυνὶ περὶ τῷ Θεαγένει\nδέδια. καί σου δέομαι θᾶττον, εἰ νικῶν ἀνηγορεύθη,\nδιελθεῖν.\nἐπεὶ δὴ μέσον ὦ Κνήμων ἠνύετο τὸ στάδιον, ὀλίγον\nἐπιστρέψας καὶ ὑποβλέψας τὸν Ὄρμενον ἀνακουφίζει\nτὴν ἀσπίδα πρὸς ὕψος, καὶ τὸν αὐχένα διεγείρας, τὸ\nβλέμμα τε ὅλον εἰς τὴν Χαρίκλειαν τείνας, καθάπερ βέλος\nἐπὶ σκοπὸν ἐφέρετο, καὶ τοσοῦτον παρέφθη τὸν\nἈρκάδα ὀργυιῶν πλῆθος, ὃ διαλεῖπον εἰς ὕστερον ἐμετρήθη.\nπροσδραμὼν οὖν τῇ Χαρικλείᾳ πολύς τε ἐξεπίτηδες\nεἰς τὸ στέρνον ἐμπίπτει, τοῦ δρόμου δῆθεν τὴν\nῥύμην οὐκ ἐνεγκών, καὶ τὸν φοίνικα κομιζόμενος οὐκ\nἔλαθέ με τὴν χεῖρα τῆς κόρης φιλῶν.\nἀπέσωσας, εἶπεν ὁ Κνήμων, ὅτι καὶ ἐνίκησε καὶ\nἐφίλησεν. ἀλλὰ τίνα δὴ τὰ ἑξῆς; οὐ μόνον ἀκουσμάτων\nἀκόρεστος ἄρα ἦσθα ὦ Κνήμων, ἀλλὰ καὶ ὕπνῳ\nδυσάλωτος. ἤδη γοῦν οὐκ ὀλίγης μοίρας τῆς νυκτὸς\nπαρῳχηκυίας ἀντέχεις ἐγρηγορὼς καὶ τὴν διήγησιν μηκυνομένην\nοὐκ ἀποκναίεις. ἐγὼ καὶ Ὁμήρῳ μέμφομαι,\nὦ πάτερ, ἄλλων τε καὶ φιλότητος κόρον εἶναι φήσαντι,\nπράγματος ὃ κατ̓ ἐμὲ κριτὴν οὐδεμίαν φέρει πλησμονήν,\nοὔτε καθ̓ ἡδονὴν ἀνυόμενον οὔτε εἰς ἀκοὴν ἐρχόμενον.\nεἰ δέ τις καὶ τοῦ Θεαγένους καὶ Χαρικλείας\nἔρωτος μνημονεύοι, τίς οὕτως ἀδαμάντινος ἢ σιδηροῦς\nτὴν καρδίαν ὡς μὴ θέλγεσθαι καὶ εἰς ἐνιαυτὸν ἀκούων;\nὥστε ἔχου τῶν ἑξῆς.\nὁ μὲν Θεαγένης ὦ Κνήμων ἐστεφανοῦτο καὶ νικῶν\nἀνηγορεύετο, καὶ παρεπέμπετο ὑπὸ ταῖς πάντων εὐφημίαις:\nἡ Χαρίκλεια δὲ ἥττητο λαμπρῶς, καὶ δεδούλωτο\n\n\nτῷ πόθῳ πλέον ἢ πρότερον, αὖθις ἰδοῦσα τὸν Θεαγένην.\nἡ γὰρ τῶν ἐρωτικῶν ἀντίβλεψις ὑπόμνησις τοῦ\nπάσχοντος γίνεται, καὶ ἀναφλέγει τὴν διάνοιαν ἡ θέα,\nκαθάπερ ὕλη πυρὶ γινομένη. κἀκείνη μὲν οἴκαδε ἐλθοῦσα\nσυνήθη νύκτα ταῖς προτέραις ἢ καὶ δριμυτέραν\nδιῆγεν, ἐγὼ δὲ αὖθις ἄυπνος ἦν, τήν τε φυγὴν ὅποι\nτραπόμενοι λάθοιμεν ἂν ἐπισκοπῶν, καὶ πρὸς τίνα χώραν\nἄρα πέμποι τοὺς νέους ὁ θεὸς ἐννοῶν. τὸν μὲν δὴ\nδρασμὸν ἔγνων κατὰ θάλατταν εἶναι ποιητέον, ἀπὸ τοῦ\nχρησμοῦ τὸ συνοῖσον λαβών, ἔνθα ἔφασκεν αὐτοὺς κῦμα\nτεμόντας ἵξεσθ̓ ἠελίου πρὸς χθόνα κυανέην:\nτὸ δὲ\nὅποι παραπεμπτέον αὐτούς, μίαν μόνην λύσιν εὕρισκον,\nεἴ πῃ δυνηθείην ἐπιτυχεῖν τῆς συνεκτεθείσης τῇ Χαρικλείᾳ\nταινίας, ἐν ᾖ τὸ κατ̓ αὐτὴν διήγημα κατεστίχθαι\nὁ Χαρικλῆς ἀκηκοὼς ἔλεγεν: εἰκὸς γὰρ εἶναι καὶ πατρίδα\nκαὶ τοὺς ὑπονοηθέντας ἤδη παῤ ἐμοῦ γεννήτορας\nτῆς κόρης ἐντεῦθεν ἐκμαθεῖν, καὶ ἴσως ἐκεῖ πέμπεσθαι\nαὐτοὺς ὑπὸ τῆς εἱμαρμένης. ὄρθριος γοῦν παρὰ\nτὴν Χαρίκλειαν ἥκων ἄλλους τε τῶν οἰκείων καταλαμβάνω\nδεδακρυμένους, καὶ οὐχ ἥκιστα τὸν Χαρικλέα.\nπλησιάσας οὖν, τίς ὁ θόρυβος, διηρώτων. ὃ δέ, ἐπέτεινεν\nἡ νόσος, ἔφη, τῆς θυγατρός, καὶ χαλεπωτέρας ἢ\nπρότερον πεπείραται τῆς παρηκούσης νυκτός. ἀνίστω,\nἔφην, καὶ οἱ λοιποὶ πάντες ἔξιτε. τρίποδά τις καὶ δάφνην\nκαὶ πῦρ καὶ λιβανωτὸν παραθέσθω μόνον. ὀχλείτω\nδὲ μηδὲ εἷς, ἕως ἂν προσκαλέσωμαι. προσέταττε ταῦτα\nὁ Χαρικλῆς, καὶ ἐγένετο. κἀπειδὴ σχολῆς ἐλαβόμην, ἠρχόμην\nὥσπερ ἐπὶ σκηνῆς τῆς ὑποκρίσεως, καὶ τόν τε λιβανωτὸν\nἐθυμίων, καί τινα δῆθεν ψιθύροις τοῖς χείλεσι\nκατευξάμενος τὴν δάφνην ἐκ κεφαλῆς εἰς πόδας ἄνω\nκαὶ κάτω πυκνὰ τῆς Χαρικλείας ἐπεσόβουν. καὶ ὑπνῶδές\nτι, μᾶλλον δὲ γραῶδες ἐπιχασμώμενος ὀψὲ καὶ βραδέως\n\n\nἐπαυσάμην, πολύν τινα λῆρον ἐμαυτοῦ τε καὶ τῆς\nκόρης καταχέας. ἣ δὲ πυκνὰ τὴν κεφαλὴν ἐπέσειε καὶ\nσεσηρὸς ὑπεμειδία, πλανᾶσαί με τὴν ἄλλως καὶ τὴν\nνόσον ἀγνοεῖν ἐνδεικνυμένη. καθεσθεὶς δὴ πλησίον,\nθάρσει θύγατερ ἔλεγον: εὐτελὴς ἡ νόσος, καὶ ἰαθῆναι\nῥᾳδία. βασκανία σου καθήψατο, τάχα μὲν καὶ ὅτε ἐπόμπευες,\nπλέον δὲ ὅτε ἐβράβευες. ἐγὼ δὲ καὶ ὑπονοῶ τὸν\nμᾶλλον βασκήναντα. Θεαγένης ἐστίν, ὁ τὸ ἐνόπλιον\nδραμών. οὐκ ἔλαθέ με παρατηρῶν σε πολλάκις καὶ τὸν\nὀφθαλμὸν ἰταμώτερον ἐπιβάλλων. ἣ δέ, ἐκεῖνος μέν,\nεἴτε οὕτως εἶδεν εἴτε μή, πολλὰ χαιρέτω: τίνων δέ ἐστιν,\nἢ πόθεν; ὅτι πολλοὺς ἑώρων περὶ αὐτὸν ἐπτοημένους.\nὡς μὲν Θετταλὸς τὸ γένος, ἔφην, ἔφθης ἀκούσασα καὶ\nτοῦ κήρυκος, ὅτε αὐτὸν ἀνηγόρευσεν: ἀναφέρει δὲ αὑτὸν\nεἰς Ἀχιλλέα πρόγονον. καί μοι ἐπαληθεύειν ἔοικεν,\nεἰ δεῖ τῷ μεγέθει καὶ τῷ κάλλει τοῦ νεανίου τεκμαίρεσθαι,\nπιστουμένῳ τὴν Ἀχίλλειον εὐγένειαν: πλὴν ὅσον\nοὐχ ὑπέρφρων οὐδ̓ ἀγήνωρ κατ̓ ἐκεῖνον, ἀλλὰ τῆς διανοίας\nτὸν ὄγκον ἡδύτητι καταπραΰνων. ἀλλὰ καίπερ\nτοιοῦτος ὢν πάθοι δριμύτερα ὧν δέδρακεν, ἐπίφθονον\nἔχων τὸ βλέμμα καί σε τῇ θέᾳ καταβασκήνας. ὦ πάτερ,\nἔφη, σοὶ μὲν χάρις ὑπεραλγοῦντι τὰ ἡμέτερα: τί δὲ καταρᾷ\nμάτην τῷ τάχα οὐδὲν ἠδικηκότι; νοσῶ γὰρ οὐ βασκανίαν\nἀλλ̓ ἑτέραν τινά, ὡς ἔοικε, νόσον. εἶτα ἀποκρύπτεις,\nἔφην, ὦ τέκνον, ἀλλ̓ οὐχὶ θαρσοῦσα λέγεις,\nὅπως ἂν καὶ βοηθείας εὐπορήσαιμεν; οὐχὶ πατήρ εἰμί\nσοι τὴν ἡλικίαν, καὶ πλέον τὴν εὔνοιαν; οὐ πατρὶ τῷ\nσῷ γνώριμος καὶ ὁμόψυχος; ἔκφαινε ὃ κάμνεις. ἔχεις\nἐν ἐμοὶ τὸ πιστόν, εἰ βούλει, καὶ ἐνώμοτον. λέγε θαρσήσασα,\nμηδὲ χορήγει τῷ λυποῦντι μέγεθος σιωπῶσα. πάθος\nγὰρ ἅπαν τὸ μὲν ὀξέως γινωσκόμενον εὐβοήθητον,\nτὸ δὲ χρόνῳ παραπεμπόμενον ἐγγὺς ἀνίατον: τροφὴ\n\n\nγὰρ νόσων ἡ σιωπή, τὸ δὲ ἐκλαλούμενον εὐπαραμύθητον.\nὀλίγον οὖν ἐπισχοῦσα πρὸς ταῦτα, καὶ μυρίας τοῦ\nνοῦ τροπάς τε καὶ ὁρμὰς ἐκ τῶν ὄψεων ἐμφήνασα, συγχώρησον,\nἔφη, μοι τὸ τήμερον: ἀκούσῃ δὲ εἰσαῦθις, εἰ\nμὴ γνοίης προλαβὼν ἅτε μαντικὸς εἶναι βουλόμενος.\nἐξῄειν αὐτόθεν ἀναστάς, ἐνδιδοὺς τῇ κόρῃ διαιτῆσαι\nἐν τῷ μεταξὺ τῆς ψυχῆς τὸ αἰδούμενον. ὁ δὲ Χαρικλῆς\nὑπήντα, καὶ τί φράζειν ἔχεις ἠρώτα. πάντα δεξιῶς,\nἔλεγον: εἰς γὰρ τὴν ὑστεραίαν τοῦ μὲν ἐνοχλοῦντος πάθους\nἀπαλλάξεται, ἕτερον δέ τι τῶν σοι καθ̓ ἡδονὴν\nὑποστήσεται: κωλύει δὲ οὐδὲν καὶ ἰατρῶν τινὰ εἰσκαλεῖν.\nἀπέτρεχον ταῦτα εἰπών, τοῦ μή τι πλέον τὸν Χαρικλέα\nπυθέσθαι. μικρὸν δὲ ὅσον τοῦ δωματίου προήκων\nὁρῶ τὸν Θεαγένην αὐτοῦ που περὶ τὸν νεὼν καὶ\nτὸν περίβολον εἰλούμενον καὶ πρὸς ἑαυτὸν διαλεγόμενον,\nὥσπερ ἀποχρῶν αὐτῷ καὶ μόνην τὴν οἴκησιν τῆς\nΧαρικλείας περισκοπεῖν. ἐκτραπόμενος οὖν παρῄειν,\nὥσπερ οὐχ ἑωρακώς. ὃ δὲ χαῖρε εἶπεν, ὦ Καλάσιρι, καὶ\nἄκουε: σὲ γάρ τοι περιέμενον. ἀνέστρεφον ἀθρόον, καὶ\nΘεαγένης ἔλεγον ὁ καλός: ἀλλ̓ οὐχ ἑωράκειν. ποῖος καλός,\nἔφη, ὁ Χαρικλείᾳ μὴ ἀρεστός; ἠγανάκτουν ἐγὼ μέχρι\nτῶν ὄψεων, καὶ οὐ παύσῃ ἔλεγον ὑβρίζων ἐμέ τε καὶ\nτὴν ἐμὴν τέχνην, ὑφ̓ ἧς ἥλωκεν ἤδη καὶ ἐρᾶν σου κατηνάγκασται,\nκαὶ ὁρᾶν ὥσπερ τινὰ τῶν κρειττόνων εὔχεται.\nτί λέγεις, ἔφη, ὦ πάτερ: ὁρᾶν ἐμὲ Χαρίκλεια; τί\nοὖν οὐκ ἄγεις ἤδη παῤ αὐτήν; καὶ ἅμα προέτρεχεν.\nἐπιλαβόμενος οὖν τῆς χλαμύδος, στῆθι, ἔφην, οὗτος, εἰ\nκαὶ ὀξὺς δραμεῖν: οὐ γὰρ ἅρπαγμα τὸ πρᾶγμα, οὐδὲ εὔωνον\nκαὶ τῶν ἐν μέσῳ, τῷ βουλομένῳ προκείμενον, ἀλλὰ\nπολλῆς μὲν βουλῆς, ὥστε πρεπόντως ἀνυσθῆναι, πολλῆς\nδὲ διασκευῆς, ὥστε ἀσφαλῶς πραχθῆναι, δεόμενον. ἢ\nτὸν πατέρα τῆς κόρης ἠγνόηκας, ὡς Δελφῶν ἐστὶ τὰ\n\n\nπρῶτα; τοὺς δὲ νόμους οὐκ ἐννοεῖς, οἳ θάνατον τοῖς\nτοιούτοις ἐπιβάλλουσιν; ἐγώ, εἶπε, καὶ τελευτᾶν οὐ διαφέρομαι\nτυχὼν Χαρικλείας. ἀλλ̓ ὅμως, εἰ δοκεῖ, πρὸς\nγάμον αἰτῶμεν, τῷ πατρὶ προσιόντες: οὐ γὰρ δὴ μὴ\nἀνάξιοί γε ὄντες τῷ Χαρικλεῖ κηδεύσομεν. οὐκ ἂν τύχοιμεν,\nἔφην: οὐχ ὅτι τῶν κατὰ σέ τι δυνατὸν ἐπιμέμψασθαι,\nἀλλ̓ ὁ Χαρικλῆς ἀδελφῆς ἑαυτοῦ παιδὶ τὴν\nκόρην πάλαι κατηγγύησεν. οἰμώξει, ἔφη Θεαγένης, ὅς\nτις ποτέ ἐστιν. οὐ γάρ τις ἐμοῦ ζῶντος ἕτερος θαλαμεύσει\nΧαρίκλειαν: οὐχ οὕτως ἥδε ἡ χεὶρ καὶ ξίφος τοὐμὸν\nἀργήσει. παῦσαι, ἔφην: οὐδενὸς δεήσει τοιούτου:\nμόνον ἐμοὶ πείθεσθαι, καὶ πράττειν ὡς ἂν ὑφηγήσωμαι.\nνῦν δὲ ἀποχώρει, καὶ φυλάττου συνεχῶς φαίνεσθαι\nπλησιάζων, ἀλλ̓ ἐφ̓ ἡσυχίας καὶ μόνος ποιοῦ τὰς ἐντεύξεις.\nἀπῄει κατηφής.\nὁ δὲ Χαρικλῆς εἰς τὴν ὑστεραίαν ἐντυχὼν ὁμοῦ τε\nεἶδε, καὶ προσδραμὼν ἐφίλει πολλὰ τὴν κεφαλήν, τοῦτο\nσοφία, τοῦτο φιλία, συνεχῶς ἀναβοῶν. ἤνυσταί σοι\nμέγα ἔργον: ἑάλωκεν ἡ δυσάλωτος καὶ νενίκηται ἡ δυσκαταμάχητος:\nἐρᾷ Χαρίκλεια. πρὸς ταῦτα ἐθρυπτόμην,\nἀνέσπων τε τὴν ὀφρύν, καὶ βλακῶδες βαίνων, εὔδηλον\nἦν, ἔλεγον, ὡς οὐδὲ πρὸς τὴν πρώτην ἀνθέξει\nπροσβολὴν ἐμοῦ, καὶ ταῦτα μηδενὶ τῶν μειζόνων ὀχλήσαντος.\nἀλλὰ πόθεν ὦ Χαρίκλεις ἐρῶσαν ἐγνωρίσατε;\nσοὶ πεισθέντες, ἔφη. τοὺς γὰρ εὐδοκίμους τῶν ἰατρῶν,\nὡς αὐτὸς ὑπέθου, παρακαλέσας ἦγον εἰς τὴν ἐπίσκεψιν,\nἀμοιβὴν τὴν προσοῦσαν οὐσίαν ὑπισχνούμενος, εἴ τι\nδύναιντο ἐπικουρεῖν. οἳ δὲ ὡς τάχιστα εἰσῆλθον, ἠρώτων\nὅ τι πάσχοι. τῆς δὲ ἀποστρεφομένης, καὶ πρὸς μὲν\nἐκείνους οὐδ̓ ὁτιοῦν ἀποκρινομένης, ἔπος δὲ Ὁμηρικὸν\nσυνεχῶς ἀναβοώσης ὦ Ἀχιλεῦ Πηλέος υἱέ, μέγα φέρτατ̓\nἈχαιῶν, ὁ λόγιος Ἀκεστῖνος ʽοἶσθα δὲ δή που τὸν\n\n\nἄνδρἀ τῷ καρπῷ τὴν χεῖρα καὶ ἀκούσης ἐπιβαλὼν ἀνακρίνειν\nἀπὸ τῆς ἀρτηρίας ἐῴκει τὸ πάθος, ὥσπερ, οἶμαι,\nτὰ καρδίας κινήματα μηνυούσης. οὐκ ὀλίγον τε\nχρόνον βασανίσας τὴν ἐπίσκεψιν, ἄνω τε καὶ κάτω πολλὰ\nἐπιθεωρήσας, ὦ Χαρίκλεις, ἔφη, περιττῶς ἡμᾶς ἐνθάδε\nεἰσκέκληκας: ἰατρικὴ γὰρ οὐδὲν ἂν οὐδαμῶς ἀνύσειε\nπρὸς ταύτην. ἐμοῦ δέ, ὦ θεοί, τί τοῦτο λέγεις,\nἀναβοήσαντος, οἴχεται οὖν μοι τὸ θυγάτριον, καὶ ἐλπίδος\nἐκτὸς γέγονεν; οὐ θορύβου δεῖ, φησίν, ἀλλ̓ ἄκουε.\nκαὶ παραλαβών με τῆς τε κόρης καὶ τῶν ἄλλων ἄπωθεν,\nἡ καθ̓ ἡμᾶς, ἔφη, τέχνη σώματος πάθη θεραπεύειν\nἐπαγγέλλεται, ψυχῆς δὲ οὐ προηγουμένως, ἀλλὰ τότε\nμόνον ὅταν συμπάσχῃ μὲν τῷ σώματι κακουμένῳ, συνωφελῆται\nδὲ θεραπευομένῳ. τό τε τῆς κόρης νόσος\nμέν, ἀλλ̓ οὐ σώματος: οὐ γὰρ χυμῶν τις περιττεύει,\nοὐ κεφαλῆς ἄλγημα βαρύνει, οὐ πυρετὸς ἀναφλέγει, οὐκ\nἄλλο τι τοῦ σώματος, οὐ μέρος, οὐχ ὅλον νοσεῖ που.\nτοῦτο, οὐκ ἄλλο τι νομιστέον. ἐμοῦ δὲ λιπαροῦντος, καὶ\nφράζειν εἴ τι κατέμαθεν ἀξιοῦντος, οὐ γὰρ καὶ παιδὶ\nγνώριμον, ἔφη, ψυχῆς εἶναι τὸ πάθος, καὶ τὴν νόσον\nἔρωτα λαμπρόν; οὐχ ὁρᾷς ὡς κυλοιδιᾷ μὲν τοὺς ὀφθαλμούς,\nκαὶ τὸ βλέμμα διέρριπται, καὶ τὸ πρόσωπον ὠχριᾷ\nσπλάγχνον οὐκ αἰτιωμένη, τὴν διάνοιαν δὲ ἀλύει, καὶ τὸ\nἐπελθὸν ἀναφθέγγεται, καὶ ἀπροφάσιστον ἀγρυπνίαν\nὑφίσταται, καὶ τὸν ὄγκον ἀθρόως καθῄρηται; ζητητέος\nσοι, Χαρίκλεις, ὁ ἰασόμενος. γένοιτο δ̓ ἂν μόνος ὁ ποθούμενος.\nὃ μὲν ταῦτα εἰπὼν ἀπῄει, πρὸς σὲ δὲ ἐγὼ\nδρομαῖος τὸν ἐμὸν καὶ σωτῆρα καὶ θεόν, ὃν μόνον εὐεργετῆσαι\nδύνασθαι κἀκείνη γινώσκει. πολλὰ γοῦν ἐμοῦ\nδεομένου καὶ ἐξειπεῖν ὅ τι πάσχοι παρακαλοῦντος, ἓν\nμόνον ἀπεκρίνατο, ὡς ἀγνοεῖ μὲν ὃ πέπονθεν, εἰδέναι\nδὲ ὡς Καλάσιρις ἂν ἰάσαιτο μόνος: καὶ εἰσκαλεῖν σε\n\n\nπαῤ αὑτὴν ἱκέτευεν. ἐξ οὗ δὴ καὶ μάλιστα συνέβαλον\nὡς ὑπὸ τῆς σῆς σοφίας ἑάλωκεν. ἆῤ οὖν ὥσπερ ὅτι\nἐρᾷ, πρὸς αὐτὸν ἐγώ, καὶ τὸ τίνος ἔχοις ἂν λέγειν; οὐ\nμὰ τὸν Ἀπόλλω, ἔφη: πῶς γὰρ ἂν ἢ πόθεν τοῦτο εἰδείην;\nηὐχόμην δὲ Ἀλκαμένους αὐτὴν ἐρᾶν ἢ πάντα\nχρήματα, τοῦ τῆς ἀδελφῆς παιδὸς τῆς ἐμῆς, ὃν πάλαι\nαὐτῇ νυμφίον, ὅσα γε εἰς βούλησιν ἥκειν τὴν ἐμήν,\nκατηγγύησα. ἐμοῦ δὲ εἰπόντος ὡς ἔξεστι πεῖραν λαμβάνειν,\nεἰσάγοντα παῤ αὐτὴν καὶ δεικνύντα τὸ μειράκιον,\nἐπαινέσας ἀπῄει. καὶ περὶ πλήθουσαν ἀγορὰν αὖθίς\nμοι συντυχών, ἀνιαρὸν ἀκούσῃ πρᾶγμα, ἔλεγεν. ἡ\nπαῖς δαιμονᾶν ἔοικεν: οὕτως ἀλλόκοτόν τι τὸ κατ̓ αὐτήν.\nεἰσῆγον, ὡς ἐκέλευσας, τὸν Ἀλκαμένη καὶ ἁβρότερον\nἐδείκνυον: ἣ δέ, ὥσπερ τὴν Γοργοῦς θεασαμένη\nκεφαλὴν ἤ τι τῶν ἀτοπωτέρων, ὀξύ τι καὶ μέγα ἀνέκραγε,\nκαὶ τὴν ὄψιν πρὸς θάτερα τοῦ οἰκήματος ἀπέστρεφε,\nκαὶ τὰς χεῖρας ὡς βρόχον ἐπάγουσα τῷ τραχήλῳ διαχρήσασθαι\nἠπείλει, καὶ ἐπώμνυεν, εἰ μὴ θᾶττον ἐξίοιμεν.\nἐκείνης μὲν δὴ καὶ λόγου θᾶττον ἀπηλλάγημεν: τί γὰρ\nκαὶ ἔδει ποιεῖν, ἀτοπίαν τοσαύτην ὁρῶντας; σοῦ δὲ ἱκέται\nκαὶ πάλιν γινόμεθα, μήτ̓ ἐκείνην περιιδεῖν ἀπολλυμένην\nμήτε ἡμᾶς τῶν κατ̓ εὐχὰς ἀποτυγχάνοντας. ὦ\nΧαρίκλεις, ἔφην, οὐ διήμαρτες εἰπὼν δαιμονᾶν τὴν κόρην:\nὀχλεῖται γὰρ ὑπὸ δυνάμεων ἃς αὐτὸς κατέπεμψα,\nκαὶ τούτων οὐκ ἐλαχίστων, ἀλλ̓ ἃς εἰκὸς ἦν ἐκείνην, ἃ\nμήτε ἐπεφύκει μήτε ἐβούλετο, καταναγκάσαι πράττειν.\nἀλλά μοι ἀντίθεός τις ἔοικεν ἐμποδίζειν τὴν πρᾶξιν καὶ\nδιαμάχεσθαι πρὸς τοὺς ἐμοὺς ὑπηρέτας, ὥστε ὥρα σοι\nπάντως ἐπιδεικνύναι μοι τὴν ταινίαν ἣν τῇ παιδὶ συνεκτεθεῖσαν\nὑποδεδέχθαι μετὰ τῶν ἄλλων γνωρισμάτων\nἔλεγες: ὡς ἔγωγε δέδοικα μή τινος ἐμπέπλησται γοητείας\nκαὶ μαγγανείαις τυγχάνει τραχυνούσαις τὴν ψυχὴν\n\n\nἀνάγραπτος, ἐχθροῦ τινὸς αὐτὴν ἐξ ἀρχῆς ἀνέραστον\nἀποβιῶναι καὶ ἄγονον ἐπιβουλεύσαντος.\nἐπῄνει ταῦτα, καὶ ἧκε φέρων οὐ μετὰ πολὺ τὴν ταινίαν.\nἐνδοῦναι δή μοι σχολὴν πρὸς αὐτὸν εἰπών, ὡς\nεἶχον πειθόμενον, ἐλθών τε οὗ κατηγόμην, οὐδὲ ὅσον\nἐλάχιστον ὑπερθέμενος, ἐπελεγόμην τὴν ταινίαν γράμμασιν\nΑἰθιοπικοῖς, οὐ δημοτικοῖς ἀλλὰ βασιλικοῖς,\nἐστιγμένην, ἃ δὴ τοῖς Αἰγυπτίων ἱερατικοῖς καλουμένοις\nὡμοίωνται. καὶ ἐπερχόμενος τοιάδε ηὕρισκον τὸ\nγράμμα διηγούμενον.\nΠερσῖνα βασίλισσα Αἰθιόπων τῇ ὁτιδὴ κληθησομένῃ καὶ μέχρι\nμόνων ὠδίνων θυγατρὶ δῶρον ἔσχατον χαράττω τόνδε τὸν ἔγγραφον\nθρῆνον.\nἐπάγην, ὦ Κνήμων, ὡς τοῦ Περσίνης ὀνόματος\nἤκουσα. τὰ δὲ ἑξῆς ὅμως ἐπελεγόμην, ὄντα τοιάδε.\nὡς μὲν οὐδὲν ἀδικοῦσα, παιδίον, οὔτε σὲ γενομένην ἐξεθέμην\nοὔτε πατέρα τὸν σὸν Ὑδάσπην τὴν σὴν θέαν ἀπεκρυψάμην, ἐπικεκλήσθω\nμάρτυς ὁ γενάρχης ἡμῶν Ἥλιος. ἀλλ̓ ὅμως ἀπολογοῦμαι\nπρός τε σέ ποτε, θύγατερ, εἰ περισωθείης, πρός τε τὸν ἀναιρησόμενον,\nεἴ τινά σοι θεὸς ἐπιστήσειε, πρός τε αὐτὸν ὅλον τὸν\nτῶν ἀνθρώπων βίον, ἀνακαλύπτουσα τὴν αἰτίαν τῆς ἐκθέσεως.\nἡμῖν πρόγονοι θεῶν μὲν Ἥλιός τε καὶ Διόνυσος, ἡρώων δὲ Περσεύς\nτε καὶ Ἀνδρομέδα, καὶ Μέμνων ἐπὶ τούτοις. οἱ δὴ τὰς βασιλείους\nαὐλὰς κατὰ καιροὺς ἱδρυσάμενοι ταῖς ἀπὸ τούτων γραφαῖς\nἐκόσμησαν. τὰς μὲν δὴ τῶν ἄλλων εἰκόνας τε καὶ πράξεις ἀνδρῶσί\nτε καὶ περιδρόμοις ἐνέγραφον, τοὺς δὲ θαλάμους τοῖς Ἀνδρομέδας\nτε καὶ Περσέως ἔρωσιν ἐποίκιλλον. ἐνταῦθά ποτε ἡμᾶς, δεκάτου\nπαρήκοντος ἔτους ἐξ οὗ με γαμετὴν Ὑδάσπης ἐγνώρισεν, οὔ ποτε\nπαίδων ἡμῖν γεγονότων, ἠρεμεῖν τὸ μεσημβρινὸν συνέβαινεν,\nὕπνου θερινοῦ κατακλίναντος. καί μοι καὶ προσωμίλει τότε ὁ\nπατὴρ ὁ σός, ὄναρ αὐτῷ τοῦτο κελεύειν ἐπομνύμενος: ᾐσθόμην\nτε παραχρῆμα κυοφορήσασα τὴν καταβολήν. ὁ μὲν δὴ\nμέχρι τοῦ τόκου χρόνος ἑορτὴ πάνδημος ἦν καὶ χαριστήριοι\nθυσίαι τοῖς θεοῖς, ὡς τοῦ βασιλέως διάδοχον τοῦ γένους ἐλπίζοντος:\nἐπειδὴ δέ σε λευκὴν ἀπέτεκον, ἀπρόσφυλον Αἰθιόπων\n\n\nχροιὰν ἀπαυγάζουσαν, ἐγὼ μὲν τὴν αἰτίαν ἐγνώριζον, ὅτι μοι\nπαρὰ τὴν ὁμιλίαν τὴν πρὸς τὸν ἄνδρα προσβλέψαι τὴν Ἀνδρομέδαν\nἡ γραφὴ παρασχοῦσα, καὶ πανταχόθεν ἐπιδείξασα γυμνήν\nʽἄρτι γὰρ αὐτὴν ἀπὸ τῶν πετρῶν ὁ Περσεὺς κατῆγεν̓, ὁμοιοειδὲς\nἐκείνῃ τὸ σπαρὲν οὐκ εὐτυχῶς ἐμόρφωσεν. ἔγνων οὖν ἐμαυτήν τε\nἀπαλλάξαι τοῦ μετ̓ αἰσχύνης θανάτου, πεπεισμένη τὴν σὴν χροιὰν\nμοιχείαν ἐμοὶ προσάψουσαν ʽοὐ γὰρ πιστεύσειν οὐδένα λεγούσῃ\nτὴν περιπέτειαν̓, καὶ σοὶ τὸ ἐκ τῆς τύχης ἀμφίβολον χαρίσασθαι,\nθανάτου προδήλου ἢ πάντως ὀνόματος νόθου προτιμότερον. γενομένην\nτέ σε τεθνάναι παραχρῆμα πρὸς τὸν ἄνδρα πλασαμένη,\nλάθρᾳ καὶ ἀπορρήτως ἐξεθέμην, ὅσον πλεῖστον ἠδυνάμην πλοῦτον\nτῷ περισώζοντι μισθὸν συνεκθεμένη, ἄλλοις τέ σε κοσμήσασα καὶ\nταινίᾳ τῇδε, ἐλεεινῷ διηγήματι τῶν σῶν κἀμαυτῆς, ἐνειλήσασα, ἣν\nἀπὸ δακρύων τῶν ἐπὶ σοὶ καὶ αἵματος ἐχάραττον, ὁμοῦ πρωτοτόκος\nκαὶ πολύθρηνος γενομένη. ἀλλ̓ ὦ γλυκεῖα καὶ μέχρις ὥρας\nθύγατερ, ὅπως, εἰ περιγένοιο, μεμνήσῃ τῆς εὐγενείας, τιμῶσα σωφροσύνην,\nἣ δὴ μόνη γυναικείαν ἀρετὴν χαρακτηρίζει, καὶ φρόνημα\nβασίλειον καὶ πρὸς τοὺς φύντας ἀναφέρον ἀσκοῦσα. μεμνήσῃ\nδὲ πρὸ πάντων τῶν συνεκτεθέντων σοι κειμηλίων δακτύλιόν τινα\nἐπιζητεῖν καὶ σεαυτῇ περιποιεῖν, ὃν πατὴρ ὁ σὸς ἐμοὶ παρὰ τὴν\nμνηστείαν ἐδωρήσατο, βασιλείῳ μὲν συμβόλῳ τὸν κύκλον ἀνάγραπτον,\nλίθῳ δὲ παντάρβῃ καὶ ἀπορρήτῳ δυνάμει τὴν σφενδόνην\nκαθιερωμένον.\nταῦτά σοι διείλεγμαι, τὸ γράμμα διάκονον εὑραμένη, τὰς ἐμψύχους\nκαὶ ἐν ὀφθαλμοῖς ὁμιλίας τοῦ δαίμονος στερήσαντος, τάχα\nμὲν κωφὰ καὶ ἀνήνυτα, τάχα δὲ καὶ εἰς ὄφελός ποτε ἥξοντα: τὸ\nγὰρ ἄδηλον τῆς τύχης ἀνθρώποις ἄγνωστον. καὶ ἔσται σοι τὰ τῆς\nγραφῆς, ὦ μάτην ὡραία, καὶ ἔγκλημα τὸ κάλλος ἐμοὶ προσάψασα,\nεἰ μὲν περισωθείης, γνωρίσματα, εἰ δ̓ ὅπερ καὶ ἀκοὴν λάθοι τὴν\nἐμήν, ἐπιτύμβια καὶ μητρὸς ἐπικήδεια δάκρυα.\nταῦτα ὦ Κνήμων ὡς ἀνέγνων, ἐγνώριζον μέν, καὶ\nτὴν ἐκ θεῶν οἰκονομίαν ἐθαύμαζον, ἡδονῆς δὲ ἅμα καὶ\nλύπης ἐνεπλήσθην. καὶ πάθος τι καινότερον ὑπέστην,\nὁμοῦ δακρύων καὶ χαίρων, διαχεομένης μὲν τῆς ψυχῆς\nπρὸς τὴν τῶν ἀγνοουμένων εὕρεσιν καὶ τῶν χρησθέντων\nἤδη τὴν ἐπίλυσιν, ἀδημονούσης δὲ πρὸς τὴν τῶν ἐσομένων\nἔκβασιν, καὶ τὸν ἀνθρώπινον βίον οἰκτιζούσης\n\n\nὡς ἄστατόν τι καὶ ἀβέβαιον καὶ ἄλλοτε πρὸς ἄλλα τρεπόμενον,\nτότε δὲ ὑπερβαλλόντως ταῖς Χαρικλείας τύχαις\nγνωριζόμενον. εἰσῄει γάρ με πολλῶν ἔννοια, τίνων μὲν\nγενομένη τίνων ἐνομίσθη, πόσῳ δὲ τῷ μεταξὺ τῆς ἐνεγκούσης\nἀπήχθη: κεκλήρωτο δὲ θυγατρὸς ὄνομα νόθου,\nἀποβαλοῦσα τὸ γνήσιον Αἰθιόπων καὶ βασίλειον γένος.\nἐπὶ πολύ τε ἀμφίβολος εἱστήκειν, τῶν μὲν παρελθόντων\nοἰκτείρειν ἔχων, τῶν δὲ ἐσομένων εὐδαιμονίζειν\nοὐ θαρσῶν, ἕως τὸν λογισμὸν πρὸς τὸ νῆφον ἀνακαλεσάμενος\nἔγνων μὴ διαμέλλειν ἀλλ̓ ἔργου ἔχεσθαι.\nκαὶ παρὰ τὴν Χαρίκλειαν ἐλθὼν καταλαμβάνω μόνην,\nἀπειρηκυῖαν ἤδη πρὸς τὸ πάθος, καὶ τῷ μὲν φρονήματι\nβιαζομένην ἀναφέρειν, τῷ σώματι δὲ πάντῃ πεπονημένην,\nἐνδόντι πρὸς τὴν νόσον καὶ ἀντέχειν ἀσθενήσαντι\nπρὸς τὸ δεινόν.\nμεταστησάμενος οὖν τοὺς παρόντας,\nκαὶ μηδένα διοχλεῖν ἐπιστείλας ὡς δή τινας εὐχὰς\nκαὶ ἐπικλήσεις τῇ κόρῃ προσάξων, ὥρα σοι, ἔφην, ὦ\nΧαρίκλεια, λέγειν ὃ πάσχεις ʽοὕτω γὰρ ὑπέσχου τῇ προτεραίᾀ\nκαὶ μὴ κρύπτειν ἄνδρα σοί τε εὔνουν καὶ γνῶναι\nτὰ πάντα καὶ σιωπώσης οὐκ ἀδύνατον. ἣ δὲ λαβομένη\nμου τῆς χειρὸς ἐφίλει τε καὶ ἐπεδάκρυε, καὶ ὦ\nσοφὲ Καλάσιρι, τοῦτο πρῶτον εὐεργέτησον, ἔλεγεν: ἔασον\nμε σιωπῶσαν δυστυχεῖν, αὐτὸς ὡς βούλει γνωρίσας\nτὴν νόσον, καὶ τὴν γοῦν αἰσχύνην κερδαίνειν, κρύπτουσαν\nἃ καὶ πάσχειν αἰσχρὸν καὶ ἐκλαλεῖν αἰσχρότερον.\nὡς ἐμέ γε λυπεῖ μὲν καὶ ἡ νόσος ἀκμάζουσα, πλέον δὲ\nτὸ μὴ κρατῆσαι τῆς νόσου τὴν ἀρχήν, ἀλλ̓ ἡττηθῆναι\nπάθους ἀπειρημένου μὲν ἐμοὶ τὸν πρὸ τούτου πάντα\nχρόνον, λυμαινομένου δὲ καὶ μέχρις ἀκοῆς τὸ παρθενίας\nὄνομα σεμνότατον. ἐπιρρωννὺς οὖν αὐτήν, ὦ θύγατερ,\nἔφην, δυοῖν ἕνεκα εὖ ποιεῖς ἀποκρύπτουσα τὰ κατὰ σαυτήν:\nἐγώ τε γὰρ οὐδὲν δέομαι μανθάνειν ἃ πάλαι παρὰ\n\n\nτῆς τέχνης ἔγνωκα, σύ τε εἰκότα πάσχεις, ἐρυθριῶσα\nλέγειν ἃ γυναιξὶ κρύπτειν εὐπρεπέστερον. ἀλλ̓ ἐπειδήπερ\nἅπαξ ἔρωτος ἐπῄσθου καὶ φανείς σε Θεαγένης\nᾕρηκε ʽτοῦτο γὰρ ὀμφή μοι θεῶν ἐμήνυσἐ, σὺ μὲν ἴσθι\nμὴ μόνη καὶ πρώτη τὸ πάθος ὑποστᾶσα, ἀλλὰ σὺν πολλαῖς\nμὲν γυναιξὶ τῶν ἐπισήμων σὺν πολλαῖς δὲ παρθένοις\nτῶν τὰ ἄλλα σωφρόνων. μέγιστος γὰρ θεῶν ὁ\nἜρως, καὶ ἤδη καὶ θεῶν αὐτῶν ποτὲ κρατεῖν λεγόμενος.\nἐπισκόπει δὲ ὅπως ἄριστα διαθήσῃ τὰ παρόντα:\nὡς τὸ μὲν ἀπείρατον γενέσθαι τὴν ἀρχὴν ἔρωτος εὔδαιμον,\nτὸ δὲ ἁλόντα πρὸς τὸ σῶφρον τὸ βούλημα περιποιῆσαι\nσοφώτατον. ὃ δὴ καὶ σοὶ βουλομένῃ πιστεύειν\nἔξεστι, καὶ τὸ μὲν ἐπιθυμίας αἰσχρὸν ὄνομα διώσασθαι,\nτὸ δὲ συναφείας ἔννομον συνάλλαγμα προελέσθαι, καὶ\nεἰς γάμον τρέψαι τὴν νόσον.\nἱδρῶτι πολλῷ διερρεῖτο τούτων εἰρημένων, ὦ Κνήμων,\nκαὶ δήλη παντοίως ἦν χαίρουσα μὲν ἐφ̓ οἷς ἤκουσεν,\nἀγωνιῶσα δὲ ἐφ̓ οἷς ἤλπιζεν, ἐρυθριῶσα δὲ ἐφ̓\nοἷς ἑάλωκεν. οὐκ ὀλίγον οὖν ἐφησυχάσασα χρόνον, ὦ\nπάτερ, ἔφη, γάμον ὀνομάζεις, καὶ τοῦτον αἱρεῖσθαι\nπροτρέπεις, ὥσπερ δῆλον ὂν ἢ τὸν πατέρα συνθησόμενον\nἢ τὸν ἐμοὶ πολέμιον ἀντιποιησόμενον. τὸ μὲν κατὰ\nτὸν νεανίαν ἔρρωται ἡμῖν, ἔφην: καὶ πλέον ἣ σὺ τάχα\nκἀκεῖνος ἑάλωκεν, ἀπὸ τῶν ὁμοίων σοι κεκινημένος. ὡς\nγὰρ ἔοικεν, αἱ ψυχαί πως ὑμῖν ἀπὸ πρώτης ἐντεύξεως\nτὰς ἀλλήλων ἀξίας ἐγνώρισαν καὶ πρὸς τὸ ἴσον πάθος\nκατηνέχθησαν. ἐπέτεινα δὲ αὐτῷ κἀγώ, σοὶ χαριζόμενος,\nσοφίᾳ τὴν ἐπιθυμίαν. ὁ δὲ νομιζόμενός σοι πατὴρ\nἄλλον εὐτρεπίζεται νυμφίον, Ἀλκαμένην, ὃν οὐκ ἠγνόηκας.\nἣ δέ, Ἀλκαμένει μέν, ἔφη, τάφον πρότερον ἢ γάμον\nτὸν ἐμὸν εὐτρεπιζέτω: ἐμὲ γὰρ ἢ Θεαγένης ἄξεται\nἢ τὸ τῆς εἱμαρμένης διαδέξεται: σὺ δ̓, ὅτι μὴ ἔστι μοι\n\n\nπατὴρ ἀλλὰ νομίζεται Χαρικλῆς, ἱκετεύω, λέγε πόθεν\nἐγνώρισας. ἐκ ταύτης, ἔφην, ἐπιδείξας τὴν ταινίαν.\nἔσχες δὲ πόθεν ἢ ὅπως; ἐξ οὗ γάρ με κατὰ τὴν Αἴγυπτον\nπαρὰ τοῦ θρεψαμένου λαβών, οὐκ οἶδ̓ ὅπως,\nδεῦρο ἤγαγεν, ἀφελόμενος εἶχεν ἀποκειμένην ἐν κιστίδι\nτοῦ μὴ τὸν χρόνον αὐτῇ λυμήνασθαι. τὸ μὲν ὅπως\nταύτην ἐκομισάμην εἰσαῦθις, ἔφην, ἀκούσῃ: τὸ δὲ παρόν,\nεἰ τὰ ἐγγεγραμμένα γνωρίζεις, εἰπέ μοι. τῆς δὲ οὐκ\nεἰδέναι, πόθεν; ὁμολογούσης, γένος, ἔλεγον, καὶ ἔθνος\nτὸ σὸν καὶ τύχην φράζει. ὡς δὲ ἀνακαλύπτειν ὅσα ἔχω\nγινώσκειν ἱκέτευεν, ἔλεγον ἅπαντα, τήν τε γραφὴν ἐπιὼν\nἐν μέρει καὶ πρὸς ἔπος ἑρμηνεύων.\nὡς δὲ ἐγνώρισεν ἑαυτὴν καὶ τὸ φρόνημα διανιστᾶσα\nπλέον τῷ γένει προσέδραμε, καὶ τί οὖν χρὴ ποιεῖν ἠρώτα,\nτότε ἤδη συμβουλῆς τῆς φανερωτέρας ἠρχόμην,\nἅπαντα ὡς ἔσχεν ἀνακαλύπτων. ἐγώ, λέγω, ὦ θύγατερ,\nἦλθον καὶ εἰς Αἰθίοπας ἐπιθυμίᾳ τῆς παῤ ἐκείνοις σοφίας.\nἐγενόμην καὶ Περσίνῃ τῇ σῇ μητρὶ γνώριμος: οἰκειοῦται\nγὰρ ἀεὶ τὸ σοφῶν γένος ἡ βασίλειος αὐλή: καὶ\nἄλλως εἶχόν τι καὶ δόξης πλέον, τὴν Αἰγυπτίων σοφίαν\nπροσθήκῃ τῆς Αἰθιόπων ἐκθειάζων. ἐπεὶ δὲ ἀπαίρειν\nμέλλοντά με οἴκαδε ᾔσθετο, τὰ κατὰ σέ μοι πάντα διηγεῖται,\nτὸ πιστὸν τῆς σιωπῆς ὅρκῳ πρότερον κομισαμένη:\nκαὶ ἔλεγε τοῖς μὲν ἐγχωρίοις σοφοῖς οὐ θαρσήσειν\nεἰπεῖν, ἐμὲ δὲ ἱκέτευεν ἐρωτᾶν τοὺς θεοὺς εἰ πρῶτα\nμὲν ἐκτεθεῖσα διεσώθης, ἔπειτα ὅπῃ γῆς οὖσα τυγχάνεις:\nοὐ γὰρ πυθέσθαι κατὰ τὸ ἔθνος οὐδεμίαν τοιαύτην,\nπολλὰ περιεργασαμένην. ἐμοῦ δὲ ἅπαντα μαθόντος\nἐκ θεῶν, καὶ εἶναί τε καὶ ὅπου φράσαντος, αὖθις\nἱκέτευεν ἐπιζητεῖν καὶ προτρέπειν ἥκειν εἰς τὴν ἐνεγκοῦσαν:\nἄγονον γὰρ καὶ ἄτεκνον ἐκ τῶν ἐπὶ σοὶ διατελεῖν\nὠδίνων: ἑτοίμως τε ἔχειν, εἴ ποτε φανείης, ὁμολογεῖν\n\n\nτῷ σῷ πατρὶ τὸ συμβεβηκός: εἰδέναι γὰρ αὐτὸν\nπεισθησόμενον, χρόνῳ τε τῆς συμβιώσεως τὴν ἐπ̓ αὐτῇ\nδοκιμασίαν ἔχοντα, καὶ τῆς ἐκ παίδων διαδοχῆς τὴν ἐπιθυμίαν\nἀπροσδοκήτως λαμβάνοντα.\nταῦτα ἐκείνη μὲν ἔλεγε καὶ ποιεῖν ἱκέτευεν, ἐπισκήπτουσά\nμοι πολλὰ τὸν ἥλιον ὅρκον, ὃν οὐδενὶ σοφῶν\nὑπερβῆναι θεμιτόν: ἐγὼ δὲ ἥκω τὴν ἐνώμοτον\nἱκεσίαν ἐκτελέσων, οὐ διὰ τοῦτο μὲν τὴν ἐπὶ τάδε σπουδάσας\nἄφιξιν, θεῶν δὲ ὑποθήκῃ μέγιστον ἐκ τῆς ἄλης\nτοῦτο κερδήσας. ἐκ πολλοῦ τε, ὡς οἶσθα, προσεδρεύω\nχρόνου, θεραπείας μὲν τῆς περὶ σὲ καὶ πάλαι τῆς πρεπούσης\nοὐδὲν ἀπολιπών, σιωπῶν δὲ τὰ ὄντα, καιροῦ\nλαβέσθαι καὶ τὴν ταινίαν μηχανῇ τινὶ κομίσασθαι εἰς\nπίστιν τῶν πρὸς σὲ ῥηθησομένων περιμένων. ὥστε ἔνεστί\nσοι πειθομένῃ δρασμόν τε τὸν ἐνθένδε σὺν ἡμῖν\nαἱρουμένῃ, πρίν τι καὶ πρὸς βίαν σε τῶν παρὰ γνώμην\nὑποστῆναι, τοῦ Χαρικλέους ἤδη σοι τὸν Ἀλκαμένους\nγάμον ἐσπουδακότος, γένος μὲν καὶ πατρίδα καὶ τοὺς\nφύντας κομίζεσθαι, Θεαγένει δὲ ἀνδρὶ συνεῖναι, γῆς\nὅποι καὶ βουλόμεθα συνέπεσθαι παρεσκευασμένῳ, ξένου\nδὲ καὶ ὀθνείου γνήσιον καὶ ἄρχοντα βίον ἀνταλλάξασθαι\nσὺν τῷ φιλτάτῳ βασιλεύουσαν, εἴ τι δεῖ θεοῖς\nτε τοῖς ἄλλοις καὶ τῷ χρησμῷ τοῦ Πυθίου καταπιστεύειν.\nκαὶ ἅμα ὑπεμίμνησκον τὸν χρησμόν, καὶ ὅ τι βούλοιτο\nἔφραζον: οὐ γὰρ ἠγνόητο τῇ Χαρικλείᾳ παρὰ πολλῶν\nκαὶ ᾀδόμενος καὶ ζητούμενος.\nἐπάγη πρὸς ταῦτα, καὶ ἐπειδὴ θεούς, εἶπεν, οὕτω\nβούλεσθαι σύ τε φῂς ἐγώ τε πείθομαι, τί χρὴ πράττειν\nὦ πάτερ; πλάττεσθαι, εἶπον, ὡς ἐπινεύουσαν τὸν Ἀλκαμένους\nγάμον. ἣ δέ, βαρὺ μέν, ἔφη, καὶ ἄλλως αἰσχρόν,\nτὸ καὶ μέχρις ἐπαγγελίας ἕτερον πρὸ Θεαγένους\nαἱρεῖσθαι. πλὴν ἀλλ̓ ἐπεὶ θεοῖς τε καὶ σοὶ πάτερ ἐμαυτὴν\n\n\nἐπέτρεψα, τίνα σκοπὸν ἔχει τὸ πλάσμα, καὶ τίνα\nτρόπον, ὥστε μὴ εἰς ἔργον ἀχθῆναι, διαλυθήσεται;\nγνώσῃ τοῖς ἔργοις, ἔφην. τινὰ προαγορευόμενα μὲν\nγυναιξὶν ἔστιν ὅτε καὶ ὄκνον ἤνεγκεν, ἐπιτελούμενα δὲ\nἐκ τοῦ παραχρῆμα θαρραλεώτερον ἠνύσθη πολλάκις.\nἕπου μόνον ταῖς ἐμαῖς ὑποθήκαις, τά τε ἄλλα καὶ τὸ\nπαρὸν τῷ Χαρικλεῖ σύντρεχε τὰ πρὸς τὸν γάμον, ὡς\nοὐδὲν ἐκείνου πράξοντος ἄνευ τῆς ἐμῆς ὑφηγήσεως.\nὡμολόγει ταῦτα.\nκαὶ τὴν μὲν ἀπολείπω δακρύουσαν, ἄρτι δὲ τοῦ\nδωματίου προελθὼν ὁρῶ τὸν Χαρικλέα πρὸς ὑπερβολὴν\nπερίλυπον καὶ πάσης κατηφείας ἀνάπλεων. καὶ ὦ θαυμάσιε,\nπρὸς αὐτὸν ἔφην, ὅτε σε ἐχρῆν τέρπεσθαι καὶ\nχαίρειν, ἀποθύειν τε χαριστήρια τοῖς θεοῖς, ἐπιτυχόντα\nτῶν πάλαι σοι δἰ εὐχῆς, καὶ Χαρικλείας ὀψέ ποτε καὶ\nσὺν τέχνῃ πολλῇ καὶ σοφίᾳ τῇ ἐμῇ πρὸς ἐπιθυμίαν γάμων\nἐπικλασθείσης, τότε σκυθρωπὸς καὶ σύννους, καὶ\nμόνον οὐ θρηνεῖς, οὐκ οἶδ̓ ὅ τι πεπονθώς. καὶ ὅς, τί\nδὲ οὐ μέλλω, τῆς φιλτάτης μοι τοῦ βίου τάχα πρότερον\nμεταστησομένης ἢ πρὸς γάμον, ὡς φῄς, συναφθησομένης,\nεἴ τι δεῖ προσέχειν ὀνείρασι, τοῖς τε ἄλλοις καὶ οἷς\nτῆς παρηκούσης ἐξεδειματώθην νυκτός, καθ̓ ἣν ἀετὸν\nᾤμην ἐκ χειρὸς ἀφεθέντα τοῦ Πυθίου καὶ ἀθρόον καταπτάντα,\nτό τε θυγάτριον ἐκ κόλπων, οἴμοι, τῶν ἐμῶν\nἀναρπάσαντα, γῆς ἐπ̓ ἔσχατόν τι πέρας οἴχεσθαι φέροντα,\nζοφώδεσί τισιν εἰδώλοις καὶ σκιώδεσι πλῆθον,\nκαὶ τέλος οὐδὲ γνῶναι ὅ τι ποτὲ καὶ δράσειε, τοῦ μεσεύοντος\nἀπείρου διαστήματος συνεκδραμεῖν τῇ πτήσει τὴν\nθέαν ἐνεδρεύσαντος.\nταῦτα ὡς εἶπεν, ἐγὼ μὲν ὅποι τείνοι τὸ ὄναρ\nσυνέβαλλον, ἐκεῖνον δὲ ἐκ τῆς ἀθυμίας ἀπάγων, καὶ ὑποψίας\nεἶναι πόρρω τῶν ἐσομένων παρασκευάζων, ἱερεύς,\n\n\nἔφην, καὶ ταῦτα τοῦ μαντικωτάτου τῶν θεῶν, ὀνειροπολεῖν\nμοι δοκεῖς οὐκ ἔχειν ἐπιτηδείως, ὃς τῶν ἐνυπνίων\nτοὺς ἐσομένους σοι τῆς παιδὸς γάμους προμηνυόντων,\nκαὶ ἀετὸν μὲν τὸν ληψόμενον νυμφίον αἰνιττομένων,\nταῦτα δὲ ἔσεσθαι τοῦ Πυθίου νεύοντος καὶ ὡς ἐκ χειρὸς\nτὸν συνοικήσοντα προσάγοντος εὐαγγελιζομένων, ἀγανακτεῖς\nτὴν ὄψιν καὶ πρὸς τὸ ἄθυμον ἄγεις τὸ ὄναρ. ὥστε\nὦ Χαρίκλεις εὔφημον ἔχωμεν στόμα, καὶ συντρέχωμεν\nτῇ βουλήσει τῶν κρειττόνων, πρὸς τὸ πείθειν ἔτι καὶ\nμᾶλλον τὴν κόρην τραπόμενοι. τοῦ δὲ ἐρομένου τί ἂν\nπράττων ἔχοι πλέον πειθομένην, εἴ πῄ σοι κειμήλιον\nἔστι πολυτελές, ἔφην, ἐσθὴς διάχρυσος ἢ ὅρμος ἐρίτιμος,\nταῦτα ὡς ἔδνα παρὰ τοῦ νυμφίου πρόσαγε, καὶ\nδωρούμενος ἐξιλέου τὴν Χαρίκλειαν. ἀπαραίτητον ἔχει\nπρὸς γυναῖκας ἴυγγα χρυσὸς καὶ λίθος. καὶ τἆλλα δέ\nσοι τὰ πρὸς τὴν πανήγυριν εὐτρεπιστέον: συνέχειν γὰρ\nδεήσει τοὺς γάμους, ἕως τὸ κατηναγκασμένον τῆς ἐπιθυμίας\nἀμετάβλητον ἔχει παρὰ τῆς τέχνης ἡ κόρη. μηδὲν\nἀπολείπεσθαι νόμιζε τῶν ἐπ̓ ἐμοί φήσας ὁ Χαρικλῆς\nἀπέτρεχεν, ἔργον ἀποφῆναι τοὺς λόγους ὑφ̓ ἡδονῆς\nἐπειγόμενος. καὶ ἔπραξέ γε, ὡς ὕστερον ἔγνων,\nἅπερ ὑπεθέμην, οὐδὲν ὑπερθέμενος, ἐσθῆτά τε ἄλλην\nπολύτιμον καὶ δὴ καὶ τοὺς ὅρμους τοὺς Αἰθιοπικούς,\nτοὺς συνεκτεθέντας ὑπὸ τῆς Περσίνης εἰς γνωρίσματα\nτῇ Χαρικλείᾳ, ὡς ἔδνα δῆθεν παρὰ τοῦ Ἀλκαμένους\nπροσκομίσας.\nἐγὼ δὲ τῷ Θεαγένει συντυχών, ποῦ τυγχάνουσιν\nἐπιδημοῦντες οἱ τὴν πομπὴν αὐτῷ πληρώσαντες ἠρώτων.\nὃ δὲ τὰς μὲν κόρας ἔφασκεν ἐξωρμηκέναι, τοῦ\nσχολαίτερον βαδίζειν ἕνεκεν προαπεσταλμένας, τοὺς δὲ\nἐφήβους οὐδὲ φέρειν ἔτι δἰ ὄχλου γινομένους καὶ πρὸς\nτὴν ἐπάνοδον τὴν οἴκαδε συνελαύνοντας. ἅπερ ὡς\n\n\nἔγνων, παρεγγυήσας τά τε ἐκείνοις ῥητέα καὶ αὐτῷ\nπρακτέα, καὶ τὸ παῤ ἐμοῦ δοθησόμενον τοῦ καιροῦ καὶ\nτῆς ὥρας ἐνδόσιμον ἐπιτηρεῖν ἐπιστείλας, τοῦ μὲν ἀπεχώρουν,\nἐπὶ δὲ τὸν νεὼν τοῦ Πυθίου τὴν ὁρμὴν ἐποιούμην,\nτὸν ἅμα τοῖς νέοις δρασμὸν ὑφηγήσασθαι χρηστηρίῳ\nτὸν θεὸν ἱκετεύσων. ἀλλ̓ ἦν ἄρα καὶ νοῦ παντὸς\nὀξύτερον τὸ θεῖον, καὶ τοῖς κατὰ βούλησιν αὐτῷ\nδρωμένοις ἐπίκουρον γίνεται καὶ ἄκλητον, εὐμενείᾳ\nπολλάκις φθάνον τὴν αἴτησιν. ὡς δὴ καὶ τότε πρὸς τὴν\nοὐδέπω γενομένην πεῦσιν ἔφθη τὴν ἀπόκρισιν ὁ Πύθιος,\nκαὶ τοῖς ἔργοις ἐπεσήμαινε τὴν ὑφήγησιν. ἐσπουδακότα\nγάρ με τὰ φροντιζόμενα, καὶ παρὰ τὴν πρόμαντιν, ὡς\nἔφην, ἐπειγόμενον, ἐπεῖχέ τις βοὴ παριόντα, σύσπευδε\nὦγαθέ ξένων καλούντων. ἔθυον δὲ ἄρα σὺν αὐλήμασιν\nἩρακλεῖ τὴν εὐωχίαν. ἐπέσχον τὴν ὁρμὴν ὡς\nτούτων ᾐσθόμην: οὐδὲ γὰρ ἦν μοι θεμιτὸν ἱερὰν κλῆσιν\nπαραδραμεῖν. κἀπειδὴ τοῦ λιβανωτοῦ λαβὼν ἐπέθυσα\nκαὶ ὕδατος ἔσπεισα, θαυμάζουσι μὲν ἐῴκεσαν τὸ\nπολυτελὲς τῶν ἐμῶν θυμάτων, ὅμως δ̓ οὖν καὶ τῆς\nεὐωχίας συμμετέχειν ἠξίουν. ὑπήκουον καὶ: πρὸς τοῦτο:\nκαὶ κατακλιθεὶς ἐπὶ τῆς στιβάδος, ἣν μυρρίναι καὶ δάφναι\nτοῖς ξένοις ἐστρώκεσαν, τῶν τε ἐξ ἔθους ἀπογευσάμενος,\nἀλλ̓ ὦ γαθοί, πρὸς αὐτοὺς ἔφην, δαιτὸς μὲν\nἡδίστης οὐκ ἐνδεής, ἀκοῆς δὲ ἔτι τῆς περὶ ὑμῶν ἀμαθής.\nὥστε ὥρα λέγειν ὑμῖν, οἵ τινες ἢ πόθεν ἐστέ.\nδημῶδες γάρ, οἶμαι, καὶ τῶν ἀγροικοτέρων, σπονδῶν καὶ\nτραπέζης κοινωνήσαντας, καὶ φιλίας ἀρχὴν ἱεροὺς ἅλας\nποιησαμένους, μὴ οὐχὶ καὶ τὴν περὶ ἀλλήλων γνῶσιν\nἔχοντας ἀπελθεῖν. ἔλεγον δὴ οὖν εἶναι μὲν Φοίνικες\nΤύροι, τέχνην δὲ ἔμποροι, πλεῖν δ̓ ἐπὶ Καρχηδόνα\nτὴν Λιβύων, ὁλκάδα μυριοφόρον Ἰνδικῶν τε καὶ Αἰθιοπικῶν\nκαὶ τῶν ἐκ Φοινίκης ἀγωγίμων φέροντες. τό τε\n\n\nπαρὸν Ἡρακλεῖ Τυρίῳ τήνδε νικητήριον ἀποθύειν τὴν\nεὐωχίαν, τοῦδε τοῦ νεανίου, δείξαντες τὸν προκατακείμενον,\nἀναδησαμένου τὸν ἀπὸ τῶν παλαιστῶν ἐνθαδὶ\nστέφανον, καὶ νικῶσαν τὴν Τύρον ἐν Ἕλλησιν\nἀναγορεύσαντος. οὗτος γάρ, ἐπειδὴ Μαλέαν ὑπερβαλόντες\nἀνέμοις τε ἐναντίοις χρησάμενοι τῇ Κεφαλλήνων\nπροσέσχομεν, ὄναρ αὐτῷ προμαντεύειν τὴν μέλλουσαν\nπυθιονίκην τὸν πάτριον ἡμῶν τόνδε θεὸν ἐπομνύμενος,\nἐκτραπῆναί τε τοῦ προκειμένου πλοῦ καὶ τῇδε κατᾶραι\nπείσας, ἔργοις ἐπιστώσατο τὴν μαντείαν, καλλίνικος\nἡμῖν ὁ τέως ἔμπορος ἀναδειχθείς, καὶ τήνδε τὴν θυσίαν\nθυσίαν ἄγει τῷ θεῷ τῷ φήναντι νικητήριόν τε καὶ χαριστήριον,\nἅμα δὲ καὶ ἐμβατήριον: εἰς ἕω γὰρ ἀφήσειν ὦ\nλῷστε μέλλομεν, εἰ τὰ ἐκ τῶν ἀνέμων τῇ βουλήσει\nσυμπνεύσειε. μέλλετε δῆτα ἀληθῶς; ἔφην. ναὶ μέλλομεν,\nἀπεκρίναντο. συνέμπορον ἄρα ἕξετέ με βουλόμενοι:\nπλοῦς γάρ μοι πρόκειται κατά τι χρέος εἰς Σικελίαν, ἡ\nδὲ νῆσος, ὡς ἴστε, παράπλους ὑμῖν ἐπὶ τὴν Λιβύων\nἐσπουδακόσιν. εἰ γὰρ βουληθείης, ἔλεγον: ἀγαθὸν οὐδὲν\nἀπεῖναι νομιοῦμεν ἀνδρὶ σοφῷ τε καὶ Ἕλληνι, καὶ\nὡς δίδωσιν ἡ πεῖρα συμβάλλειν, τάχα που καὶ θεοῖς\nκεχαρισμένῳ συνόντες. βουλήσομαι, πρὸς αὐτοὺς ἔφην,\nεἰ μίαν ἐνδοίητε πρὸς παρασκευὴν ἡμέραν. ἕξεις, ἔφασαν,\nτὴν αὔριον: μόνον εἰς ἑσπέραν γοῦν ἐπὶ θάλατταν\nεἶναι: πολὺ γάρ τι καὶ νύκτες εἰς πλοῦν ἀνύουσι,\nἀπογείοις αὔραις ἀκύμονα τὰ σκάφη παραπέμπουσαι.\nσυνετιθέμην οὕτω ποιήσειν, ὅρκῳ πρότερον ὅτι μὴ\nπροαναχθήσονται τὴν ἐπαγγελίαν πιστωσάμενος.\nκαὶ τοὺς μὲν αὐτοῦ καταλιπών, πρὸς αὐλοῖς ἔτι καὶ\nὀρχήσεσιν ὄντας, ἃς ὑπὸ πηκτίδων ἐπίτροχον μέλος,\nἈσσύριόν τινα νόμον ἐσκίρτων, ἄρτι μὲν κούφοις ἅλμασιν\nεἰς ὕψος αἰρόμενοι, ἄρτι δὲ τῇ γῇ συνεχὲς ἐποκλάζοντες\n\n\nκαὶ στροφὴν ὁλοσώματον ὥσπερ οἱ κάτοχοι δινεύοντες,\nἀφικόμενος δὲ παρὰ τὴν Χαρίκλειαν, ἐπὶ τῶν\nκόλπων ἔτι τὰ παρὰ τοῦ Χαρικλέους κειμήλια φέρουσάν\nτε καὶ ἐπισκοποῦσαν, καὶ παρὰ τὸν Θεαγένην μετ̓\nἐκείνην, ἅ τε δεήσει καὶ ὁπότε πράττειν ἑκάτερον\nὑποθέμενος, οἴκαδε ἐλθὼν ἐφήδρευον τοῖς ἐσομένοις. καὶ\nεἰς τὴν ἑξῆς τοιάδε ἐγίνετο. ἐπειδὴ μέσαι νύκτες ὕπνῲ\nτὴν πόλιν ἐβάπτιζον, ἔνοπλος κῶμος τὴν οἴκησιν τῆς\nΧαρικλείας κατελάμβανεν. ἐστρατήγει δὲ Θεαγένης τὸν\nἐρωτικὸν τοῦτον πόλεμον, εἰς λόχον ἀπὸ τῆς πομπῆς\nτοὺς ἐφήβους συντάξας: οἳ δὴ μέγα τι καὶ ἀθρόον\nἐμβοήσαντες καὶ δούπῳ τῶν ἀσπίδων τοὺς καὶ κατὰ μικρὸν\nαἰσθομένους ἐμβροντήσαντες ὑπὸ λαμπάσιν ἡμμέναις\nεἰσήλαντο εἰς τὸ δωμάτιον, τὴν αὔλειον οὐ χαλεπῶς\nἐκμοχλεύσαντες ἅτε τῶν κλείθρων εἰς ῥᾳδίαν ἄνοιξιν\nἐπιβεβουλευμένων, καὶ τὴν Χαρίκλειαν εὐτρεπῆ καὶ ἅπαντα\nπροειδυῖαν καὶ τὴν βίαν ἑκοῦσαν ὑφισταμένην ἀναρπάζουσιν,\nοὐκ ὀλίγα τῶν ἐπίπλων, ὅσα κατὰ βούλησιν\nἦν τῇ κόρῃ, συνεκφορήσαντες. κἀπειδὴ τῆς οἰκίας\nἐκτὸς γεγόνεσαν, οἳ μὲν τὸν ἐνυάλιον ἀλαλάξαντες καὶ\nβαρύν τινα πάταγον ἐκ τῶν ἀσπίδων ἐπιδουποῦντες\nδιὰ πάσης ἐχώρουν τῆς πόλεως, εἰς ἄφραστόν τι δεῖμα\nτοὺς ἐνοικοῦντας ἐμβαλόντες, ἅτε νυκτός τε ἀωρίᾳ τὸ\nφοβερώτεροι δοκεῖν προσειληφότες, καὶ τοῦ Παρνασσοῦ\nπρὸς τὴν βοὴν ὑπόχαλκον αὐτοῖς συνεπηχοῦντος.\nκαὶ οἳ μὲν οὕτω τοὺς Δελφοὺς διεξῆλθον, ἐπάλληλόν\nτι Χαρίκλειαν καὶ συνεχὲς ἀναφθεγγόμενοι,\nκἀπειδὴ\nτοῦ ἄστεος ἐκτὸς ἦσαν, ὡς τάχους εἶχον ἐπὶ τὰ Λοκρῶν\nὄρη καὶ Οἰταίων ἀφιππεύσαντο: ὁ δὲ Θεαγένης\nκαὶ ἡ Χαρίκλεια τὰ προδεδογμένα πράττοντες ὑπολείπονται\nμὲν τῶν Θετταλῶν, ὡς ἐμὲ δὲ λαθραῖοι καταφεύγουσι,\nκαί μου τοῖς γόνασιν ἅμα προσπεσόντες ἐπὶ\n\n\nπλεῖστον εἴχοντο, τρόμῳ τε παλλόμενοι καὶ σῶζε πάτερ\nσυνεχὲς ἐπιφθεγγόμενοι. ἀλλ̓ ἡ μὲν Χαρίκλεια τοῦτο\nκαὶ μόνον, εἰς γῆν τε νεύουσα καὶ τὴν πρᾶξιν ἄρτι καινοτομουμένην\nἐρυθριῶσα: ὁ δὲ Θεαγένης καὶ ἕτερα\nπροσεπέσκηπτε, σῶζε, λέγων, ὦ Καλάσιρι, ξένους καὶ\nἀπόλιδας ἱκέτας, πάντων ἀλλοτριωθέντας, ἵν̓ ἐκ πάντων\nμόνους ἀλλήλους κερδήσωσι: σῶζε τύχης λοιπὸν\nἀγώγιμα σώματα καὶ σωφρονοῦντος ἔρωτος αἰχμάλωτα,\nφυγάδας αὐθαιρέτους μὲν ἀλλ̓ εὐθύμους, καὶ πᾶσαν\nεἰς σὲ προσδοκίαν σωτηρίας ἀναρρίψαντας. συνεχύθην\nτοῖς εἰρημένοις, καὶ νῷ πλέον ἢ ὀφθαλμῷ τοῖς νέοις\nἐπιδακρύσας, καὶ ὅσον ἐκείνους μὲν ἐλάνθανεν ἐμὲ δὲ\nἐπεκούφιζεν, ἀνίστων τε καὶ ἀνελάμβανον. καὶ χρηστὰς\nὑποθέμενος τῶν ἐσομένων τὰς ἐλπίδας ʽσὺν γὰρ θεῷ\nτὴν ἀρχὴν ἐπικεχειρῆσθαἰ, ἐγὼ μὲν ἐπὶ τὰ ἑξῆς τῆς\nπράξεως ἄπειμι, ἔφην, ὑμεῖς δέ με κατὰ χώραν περιμένειν,\nτοῦ μή τισιν ὀφθῆναι πλείστην ὅσην φροντίδα\nἔχοντες.\nκαὶ εἰπὼν ἀπέτρεχον. ἀλλ̓ ἡ Χαρίκλεια θοἱματίου\nτε ἐπελαμβάνετο καὶ ἐπεῖχε: καὶ ὦ πάτερ, ἀδικίας, ἔλεγεν,\nἀρχὴ τοῦτο, μᾶλλον δὲ προδοσίας, εἰ μόνην οἰχήσῃ\nμε καταλιπών, Θεαγένει τὰ καθ̓ ἡμᾶς ἐπιτρέψας, οὐδὲ\nἐννοήσεις ὡς ἄπιστον εἰς φυλακὴν ἐραστής, εἰ γένοιτο\nτῶν ἐρωτικῶν ἐγκρατής, καὶ οὐχ ἥκιστα τῶν καταιδέσαι\nδυναμένων μονούμενος. ἀναφλέγεται γάρ, ὡς οἶμαι,\nπλέον, ὅταν ἀπρόμαχον βλέπῃ τὸ ποθούμενον προκείμενον.\nὥστε οὐ πρότερόν σε μεθίημι, πρὶν δή μοι, τῶν\nτε παρόντων ἕνεκα καὶ ἔτι μᾶλλον τῶν μελλόντων, ὅρκῳ\nπρὸς Θεαγένην τὸ ἀσφαλὲς ἐμπεδωθείη, ὡς οὔτε ὁμιλήσει\nτὰ Ἀφροδίτης πρότερον ἢ γένος τε καὶ οἶκον τὸν\nἡμέτερον ἀπολαβεῖν, ἢ εἴπερ τοῦτο κωλύει δαίμων, ἀλλ̓\nοὖν γε πάντως βουλομένην γυναῖκα ποιεῖσθαι, εἰ δὲ\n\n\nμή, μηδαμῶς. ἐμοῦ δὲ τὰ εἰρημένα θαυμάσαντος, καὶ\nοὕτω ποιητέον εἶναι πάντως ἐπικρίναντος, τήν τε ἑστίαν\nἐσχάραν εἰς βωμὸν ἀνάψαντος καὶ λιβανωτὸν ἀποθύσαντος,\nἐπώμνυεν ὁ Θεαγένης, ἀδικεῖσθαι μὲν φάσκων\nεἰ προλήψει τοῦ ὅρκου τὸ πιστὸν τοῦ τρόπου προϋποτέμνεται:\nοὐ γὰρ ἐπιδείξειν ἔχειν προαίρεσιν φόβῳ τοῦ\nκρείττονος κατηναγκάσθαι νομιζομένην. ἐπώμνυε δ̓\nὅμως Ἀπόλλω τε Πύθιον καὶ Ἄρτεμιν καὶ Ἀφροδίτην\nαὐτὴν καὶ Ἔρωτας, ἦ μὴν ἅπαντα οὕτω ποιήσειν ὡς\nἐβουλήθη Χαρίκλεια καὶ ἐπέσκηψε.\nκαὶ οἳ μὲν ταῦτα καὶ ἕτεῤ ἄττα πρὸς τούτοις ἐπὶ\nμάρτυσι τοῖς θεοῖς ὡμολόγουν ἀλλήλοις, ἐγὼ δὲ ὡς τὸν\nΧαρικλέα δρομαῖος ἥκων θορύβου τε πλήρη καὶ ὀδυρμοῦ\nκαταλαμβάνω τὴν οἰκίαν, οἰκετῶν ἤδη παῤ αὐτὸν\nἀφιγμένων καὶ τὴν τῆς κόρης ἁρπαγὴν ἐξαγγειλάντων,\nκαὶ πολιτῶν εἰς πλῆθος συρρεόντων καὶ τὸν Χαρικλέα\nθρηνοῦντα περιεστοιχισμένων, ἀγνοίᾳ τε τῶν γεγονότων\nκαὶ ἀμηχανίᾳ τῶν πρακτέων συνεχομένων. ἐμβοήσας\nοὖν ὦ δυσδαίμονες ἔφην, ὑμεῖς δὲ ἐνεοῖς προσεοικότες\nἄχρι τίνος ἄναυδοι καὶ ἄπρακτοι καθεδεῖσθε,\nὥσπερ ἅμα τῷ δυστυχεῖν καὶ τὸ φρονεῖν προσαφῃρημένοι;\nοὐκ ἐν ὅπλοις ἤδη καὶ ἐπιδιώξετε τοὺς πολεμίους;\nοὐ καταλήψεσθε καὶ τιμωρήσεσθε τοὺς ἐξυβρικότας;\nκαὶ ὁ Χαρικλῆς, περιττὸν μὲν ἴσως διαμάχεσθαι πρὸς\nτὰ παρόντα: συνίημι γὰρ ὡς ἐκ θεῶν μήνιδος ταυτηνὶ\nτίνω τὴν δίκην, ἣν ἐξ οὗπερ εἰς τὸ ἄδυτον ἀωρὶ παρελθὼν\nεἶδον ὀφθαλμοῖς ἃ μὴ θέμις, ὁ θεός μοι προεῖπεν,\nἀνθ̓ ὧν οὐ προσηκόντως εἶδον, τῆς τῶν φιλτάτων ὄψεως\nστερήσεσθαι. ὅμως δὲ οὐδὲν κωλύει καὶ πρὸς δαίμονα,\nφασί, μάχεσθαι, εἰ καὶ τίνας χρὴ μεταθέειν ἢ τίς ὁ τὸν\nβαρὺν τοῦτον ἐπενεγκὼν κίνδυνον ἐγιγνώσκομεν. ὁ\nΘετταλός, ἔφην, καὶ παρὰ σοὶ θαυμαστός, ὃν κἀμοὶ\n\n\nφίλον εἰσεποίεις, Θεαγένης ἐστὶ καὶ οἱ σὺν αὐτῷ μείρακες.\nοὐκ οὖν εὕροις ἄν τινα τούτων κατὰ τὴν πόλιν, οἳ\nμέχρι τῆσδε τῆς ἑσπέρας ἐπεχωρίαζον. ὥστε ἀνίστασο,\nκαὶ εἰς βουλὴν κάλει τὸν δῆμον.\nἐγίνετο ταῦτα. καὶ οἵ τε στρατηγοὶ σύγκλητον ἔκκλησίαν\nἐκήρυττον, σάλπιγγι τὸ κήρυγμα πρὸς τὴν πόλιν\nἐπισημαίνοντες, καὶ ὁ δῆμος αὐτίκα παρῆν, καὶ τὸ\nθέατρον ἐγίνετο νυκτερινὸν βουλευτήριον. ὅ τε Χαρικλῆς\nεἰς μέσους παρελθὼν πρὸς οἰμωγήν τε ἀθρόον\nἐκίνει τὸ πλῆθος καὶ μόνον ὀφθείς, ἐσθῆτά τε μέλαιναν\nἀμπεχόμενος καὶ κόνιν τοῦ τε προσώπου καὶ τῆς κεφαλῆς\nκαταχεάμενος, καὶ τοιάδε ἔλεγεν.\nἴσως μέν, ὦ Δελφοί, προσαγγεῖλαί με βουλόμενον\nἐμαυτὸν ἥκειν εἰς μέσους καὶ ταύτην συγκεκληκέναι\nτὴν ἐκκλησίαν ἡγεῖσθε, πρὸς τὴν ὑπερβολὴν τῶν ἐμῶν\nσυμφορῶν ἀφορῶντες: ἔχει δὲ οὐχ οὕτως. πράττω μὲν\nγὰρ θανάτου καὶ πολλάκις ἀξίως τό γε νῦν, ἔρημος καὶ\nθεήλατος καὶ μόνη λοιπὸν οἰκία, πάντων ἅμα τῶν φιλτάτων\nκεκενωμένη μοι συνομίλων: ὅμως δ̓ οὖν ἥ τε\nκοινὴ πάντων ἀπάτη καὶ μάταιος ἐλπὶς ἔτι με καρτερεῖν\nἀναπείθει, τὴν εὕρεσιν τῆς θυγατρὸς ἐνδεχομένην ὑποτιθεμένη,\nκαὶ ἔτι πλέον ἡ πόλις, ἣν ἰδεῖν πρότερον τιμωρίαν\nεἰσπεπραγμένην παρὰ τῶν ἐξυβρισάντων ἀναμένω,\nεἰ μὴ ἄρα καὶ ὑμῶν τὸ φρόνημα τὸ ἐλεύθερον καὶ\nτὴν ὑπὲρ τῆς ἐνεγκούσης καὶ θεῶν τῶν πατρῴων ἀγανάκτησιν\nτὰ Θετταλὰ μειράκια προσαφῄρηται. τὸ γὰρ\nδὴ πάντων βαρύτατον, ὅτι χορευταὶ παῖδες εὐαρίθμητοι\nκαὶ θεωρίας ὑπηρέται πόλιν οἴχονται τῶν Ἑλληνίδων\nτὴν πρώτην πατήσαντες, καὶ τὸν νεὼν τοῦ Πυθίου\nτοῦ τιμιωτάτου κτήματος ἀποσυλήσαντες, Χαρικλείας,\nοἴμοι, τῶν ἐμῶν ὀφθαλμῶν. ὢ τῆς ἀμειλίκτου\nκαθ̓ ἡμῶν τοῦ δαίμονος φιλονεικίας. τὴν πρώτην μοι\n\n\nκαὶ γνησίαν, ὡς ἴστε, θυγατέρα ταῖς νυμφικαῖς λαμπάσι\nσυναπέσβεσε: τὴν μητέρα μοι τὴν ἐκείνης ἐπὶ νεαρῷ\nτῷ πάθει συναπήγαγεν: ἐμὲ τῆς ἐνεγκούσης ἐξήλασεν.\nἀλλ̓ ἦν πάντα φορητὰ μετὰ τὴν Χαρικλείας εὕρεσιν.\nΧαρίκλειά μοι βίος ἦν, ἐλπὶς καὶ διαδοχὴ τοῦ γένους:\nΧαρίκλεια μόνη παραψυχὴ καὶ ὡς εἰπεῖν ἄγκυρα.\nκαὶ ταύτην ὑπετέμετο καὶ παρήνεγκεν ὅ τι ποτέ ἐστι τὸ\nεἰληχός με κλυδώνιον, οὐχ ἁπλῶς τοῦτο, οὐδ̓ ὅτε ἔτυχεν,\nἀλλὰ καθ̓ ὃν εἴωθε καιρὸν ἀωρὶ καὶ ὠμὰ κατ̓\nἐμοῦ κωμάζειν, ἀπ̓ αὐτῶν μικροῦ τῶν παστάδων, ἄρτι\nτῶν γάμων ἅπασιν ὑμῖν προκεκηρυγμένων.\nἔτι λέγοντα ταῦτα, καὶ ὅλον εἰς θρῆνον παραφερόμενον,\nὁ στρατηγὸς Ἡγησἴας ἐπεῖχέ τε καὶ ἐξεκρούετο.\nκαὶ ὦ παρόντες ἔφη, Χαρικλεῖ μὲν ἐξέσται νῦν τε καὶ\nμετὰ ταῦτα θρηνεῖν, ἡμεῖς δὲ μὴ συμβαπτιζώμεθα τῷ\nτούτου πάθει, μηδὲ λάθωμεν ὥσπερ ῥεύμασι τοῖς τούτου\nδάκρυσιν ὑποφερόμενοι καὶ τὸν καιρὸν προϊέμενοι,\nπρᾶγμα ὃ μεγίστην ἐν ἅπασιν ἔχει, καὶ πολέμοις οὐχ\nἥκιστα, τὴν ῥοπήν. ὡς νῦν μὲν καὶ ἀπὸ τῆς ἐκκλησίας\nἐξιόντων ἐλπὶς καταληφθῆναι τοὺς πολεμίους, ἕως ῥᾳθυμοτέραν\nαὐτοῖς τὴν πορείαν ἡ προσδοκία τῆς ἡμετέρας\nἐμποιεῖ παρασκευῆς. εἰ δὲ οἰκτιζόμενοι, μᾶλλον δὲ\nγυναικιζόμενοι, πλείονα τῇ μελλήσει τὴν προτέρησιν\nαὐτοῖς παράσχοιμεν, οὐδὲν ἀλλ̓ ἢ καταγελᾶσθαι, καὶ\nταῦτα πρὸς μειρακίων, περιλείπεται: οὓς ἐγώ φημι\nχρῆναι αὐτούς τε ὡς ὅτι τάχιστα καταλαμβάνοντας ἀνασκολοπίσαι\nκαὶ τοὺς ἐξ αὐτῶν ἀτιμῶσαι, διαβιβάσαντας\nκαὶ εἰς τὸ γένος τὴν τιμωρίαν. τοῦτο δ̓ ἂν γένοιτο ῥᾳδίως,\nεἰ πρὸς ἀγανάκτησιν κινήσαιμεν Θετταλοὺς τὴν\nκατ̓ αὐτῶν τε τούτων, εἴ τινες διαφύγοιεν, καὶ τῶν ἐξ\nαὐτῶν, ἀπειπόντες αὐτοῖς ἐκ ψηφίσματος τὴν θεωρίαν\n\n\nκαὶ τὸν ἐναγισμ̔??ʼν τοῦ ἥρωος, ἐκ τοῦ δημοσίου τοῦ ἡμετέρου\nτελεῖσθαι τοῦτον ἐπικρίναντες.\nἔτι τούτων ἐπαινουμένων καὶ δόγματι τοῦ δήμου\nκυρουμένων, ἐπικεχειροτονήσθω, ἔφη ὁ στρατηγός, εἰ\nδοκεῖ, κἀκεῖνο, μηκέτι τὴν ζάκορον ἀναφαίνειν τοῖς τὸ\nἐνόπλιον τρέχουσιν: ὡς γὰρ ἔχω συμβαλεῖν, ἐκεῖθεν ἡ\nἀρχὴ Θεαγένει τῆς ἀσεβείας ἐξήφθη, καὶ τὴν ἁρπαγήν,\nὡς ἔοικεν, ἐκ τῆς πρώτης θέας ἐνεθυμήθη. καλὸν οὖν\nπεριγράψαι τὸν ἑξῆς χρόνον τὴν ὁμοίαν τινῶν ἐπιχείρησιν.\nὡς δὲ καὶ ταῦτα μιᾷ ψήφῳ καὶ χειρὶ τῇ πάντων\nἐκράτησεν, ὁ μὲν Ἡγησίας ἐδίδου τῆς ἐξόδου τὸ σύνθημα,\nκαὶ πολεμικὸν ἡ σάλπιγξ ὑπεσήμαινεν, τὸ δὲ\nθέατρον εἰς τὸν πόλεμον διελύετο, καὶ δρόμος ἀκάθεκτος\nἀπὸ τῆς ἐκκλησίας ἐπὶ τὴν μάχην ἠνύετο, οὐ τῆς\nἐνόπλου μόνον καὶ ἰσχυούσης ἡλικίας, ἀλλὰ πολλοὶ μὲν\nπαῖδες καὶ ἀμφιβόλως ἔφηβοι, τὴν προθυμίαν εἰς ἀκμῆς\nπροσθήκην ποιησάμενοι, τῆς ἐξόδου μετασχεῖν ἐκείνης\nἐθρασύνοντο, πολλαὶ δὲ γυναῖκες ἀνδρειότερον τῆς φύσεως\nἐφρόνησαν, καὶ τὸ προστυχὸν εἰς ὅπλον ἁρπασάμεναι\nμετέθεον ἀνήνυτα, καὶ τὸ θῆλυ καὶ οἰκεῖον ἀσθενὲς\nὑστερίζουσαι τῶν ἔργων ἐγνώριζον. εἶδες ἂν καὶ\nπρεσβύτου πρὸς τὸ γῆρας μάχην, καὶ ὥσπερ ἕλκουσαν\nτὸ σῶμα τὴν διάνοιαν, καὶ ὀνειδιζομένην τὴν ἀσθένειαν\nὑπὸ τῆς προθυμίας. οὕτως ἄρα πᾶσα ἡ πόλις ὑπερήλγησε\nτὴν τῆς Χαρικλείας ἀφαίρεσιν, καὶ ὥσπερ ἑνὶ πάθει\nκεκινημένη πρὸς τὴν δίωξιν αὐτοβοεί, καὶ οὐδὲ\nἡμέραν ἀναμείνασα, πάνδημον ἑαυτὴν ἐπαφῆκεν.\nἡ μὲν δὴ πόλις ἡ Δελφῶν ἐν τούτοις ἦν, καὶ ἔδρασεν\nὅ τι δὴ καὶ ἔδρασεν: οὐ γὰρ ἔχω γινώσκειν: ἐμοὶ δὲ\nτὸν καιρὸν τῆς φυγῆς ἡ ἐκείνων ἐπιδίωξις ὑπέβαλεν,\nἀναλαβών τε τοὺς νέους ἦγον ἐπὶ θάλατταν, αὐτῆς ὡς\nεἶχον τῆς νυκτός, ἐνεβίβαζόν τε εἰς τὴν ναῦν τὴν Φοίνισσαν,\n\n\nἄρτι τὰ πρυμνήσια λύειν μέλλουσαν: καὶ γάρ\nπως λοιπὸν καὶ ὄρθρου ὑποφαίνοντος οὐδὲ ὑπερβαίνειν\nᾤοντο τὸν πρός με ὅρκον οἱ Φοίνικες, ἡμέραν καὶ νύκτα\nἀναμεῖναι μόνην συνθέμενοι. λίαν οὖν χαίροντες\nἥκοντας ἡμᾶς ὑποδέχονται. καὶ παραχρῆμα λιμένων\nἐκτὸς ὑπ̓ εἰρεσίᾳ τὸ πρῶτον ἀνήγοντο: ὡς δὲ λείου\nπνεύματος ἐκ γῆς προσπνεομένου κῦμα χθαμαλὸν ὑπέτρεχέ\nτε καὶ οἷον προσεγέλα τῇ πρύμνῃ, τότε δὴ τὴν\nναῦν τοῖς ἱστίοις ὑποφέρειν ἐπέτρεπον. Κιρραῖοι μὲν\nδὴ κόλποι καὶ Παρνασσοῦ πρόποδες Αἰτωλοί τε καὶ Καλυδώνιοι\nσκόπελοι μόνον οὐ διιπταμένην τὴν ὁλκάδα\nπαρημείβοντο, νῆσοι δὲ Ὀξεῖαι καὶ σχῆμα καὶ ὄνομα,\nθάλαττά τε Ζακύνθιος ἄρτι πρὸς δύσιν ἡλίου νεύοντος\nἀνεφαίνοντο. ἀλλὰ τί ταῦτα ἀωρὶ μηκύνω; τί δὲ λανθάνω\nτὴν διήγησιν εἰς πέλαγος ὄντως ἀφεὶς τῶν ἑξῆς;\nἐνταῦθα λοιπὸν τὸν λόγον ἐπίσχωμεν, ὀλίγον δὲ καὶ\nὕπνου σπάσωμεν. εἰ γὰρ καὶ λίαν ἄοκνος ὑπάρχεις τὴν\nἀκοὴν καὶ ἐρρωμένως ἀπομάχῃ πρὸς τὸν ὕπνον, ὦ\nΚνήμων, ἀλλ̓ ἡγοῦμαί σε λοιπὸν ὀκλάζειν, ἐμοῦ τἀμαυτοῦ\nπάθη μέχρι πόρρω τῆς νυκτὸς ἀποτείναντος.\nκἀμὲ δὲ λοιπόν, ὦ τέκνον, γῆράς τε βαρύνει, καὶ ἡ τῶν\nσυμφορῶν ὑπόμνησις παραλύουσα τὴν διάνοιαν εἰς\nὕπνον καταφέρει.\nἐπίσχες, εἶπεν ὁ Κνήμων, ὦ πάτερ, οὐχ ὡς ἐμοῦ\nτὴν διήγησιν ἀποσκευαζομένου: δοκῶ γάρ μοι μηδ̓ εἰ\nπολλὰς μὲν νύκτας πλείους δ̓ ἡμέρας ἐπισυνάπτοις,\nτοῦτο ἄν ποτε παθεῖν: οὕτως ἀκόρεστόν τι καὶ σειρήνιον\nτὸ κατ̓ αὐτήν. ἀλλά με πάλαι θροῦς τις καὶ βόμβος\nὄχλου κατὰ τὴν οἰκίαν περιηχεῖ. καὶ ἦν μὲν οὐκ\nἐκτὸς τοῦ θορυβεῖσθαι, σιωπᾶν δὲ ἐβιαζόμην, ἐπιθυμίᾳ\nτῶν ἀεὶ πρὸς σοῦ λεχθησομένων ἑλκόμενος. ἐγὼ\nμὲν οὐκ ᾐσθόμην, ἔφη ὁ Καλάσιρις, τάχα μέν που καὶ\n\n\nδἰ ἡλικίαν νωθρότερος ὢν τὴν ἀκοήν ʽνόσος γὰρ ἄλλων\nτε καὶ ὤτων τὸ γῆρασ̓, ἴσως δὲ καὶ πρὸς τὴν διήγησιν\nἠσχολημένος: ἔοικε δέ μοι Ναυσικλῆς ἥκειν ὁ τῆς οἰκίας\nδεσπότης, ἀλλὰ τί ἄρα ποτὲ ὦ θεοὶ διαπεπραγμένος;\nἅπαντα ὡς ἐβουλόμην,. ἔφη ὁ Ναυσικλῆς ἀθρόον\nαὐτοῖς ἐπιφανείς. οὐ γάρ με ἔλαθες, ὦγαθὲ Καλάσιρι,\nφροντίζων τὰς ἐμὰς πράξεις καὶ ὥσπερ τῇ διανοίᾳ συνεκδημῶν,\nἀλλά σε ἐφώρασα τῷ τε ἄλλῳ σου περὶ ἐμὲ\nτρόπῳ καὶ οἷς ἐνταῦθα εἰσιὼν κατείληφα διαλεγόμενον.\nἀλλὰ τίς ὅδε ὁ ξένος; Ἕλλην, ἔφη ὁ Καλάσιρις: τὰ δ̓\nἄλλα εἰσαῦθις ἀκούσῃ. σὺ δέ, εἴ τί σοι κατώρθωται\nδεξιόν, ἀπάγγελλε θᾶττον, ὡς ἂν τοῦ χαίρειν γ̓ ἔχοις\nκοινωνοῦντας. ἀλλὰ καὶ ὑμεῖς, εἶπεν ὁ Ναυσικλῆς, εἰς\nἕω μαθήσεσθε: τὸ δὲ παρὸν ὑμῖν, ὅτι βελτίονα Θίσβην\nἐκτησάμην, ἀπόχρη μαθεῖν: ἐμοὶ γὰρ τήν τε ἐκ τῆς\nὁδοιπορίας καὶ τῶν ἄλλων φροντίδων κάκωσιν ὕπνῳ\nβραχεῖ γοῦν ἐστὶ παραμυθητέον.\nὃ μὲν ταῦτα εἰπὼν ἀπέτρεχεν, ὡς εἰρήκει ποιήσων:\nὁ δὲ Κνήμων αὖος ἐγεγόνει πρὸς τὴν ἀκοὴν τῆς Θίσβης,\nὑπό τε ἀμηχανίας πᾶσαν ἔννοιαν διαπορῶν ἀνέστρεφε,\nβαρύ τε καὶ συνεχὲς ἐπιστένων τὸ λειπόμενον ἐταλαιπώρει\nτῆς νυκτός, ὥστε οὐδὲ τὸν Καλάσιριν ἐλάνθανε τελευτῶν,\nὕπνῳ καὶ ταῦτα βαθεῖ κατεσχημένον. ἀλλ̓\nἀνασχὼν ἑαυτὸν ὁ πρεσβύτης, κἀπὶ τοῦ ἀγκῶνος ἐρείσας,\nὅ τι πεπόνθοι διηρώτα, καὶ δἰ ἣν αἰτίαν οὕτως\nἐκτόπως ἀλύοι, σχεδόν τι τῶν μεμηνότων οὐκ ἀποδέων.\nεἶτα οὐ μὴ μανῶ, πρὸς αὐτὸν ὁ Κνήμων, Θίσβην ὅτι\nπερίεστιν ἀκηκοώς; καὶ τίς ἡ Θίσβη, ἔφη ὁ Καλάσιρις,\nἢ πόθεν γνωρίζεις τε ἀκούσας καὶ ζῶσαν ἀγγελλομένην\nφροντίζεις; καὶ ὅς, τῶν μὲν ἄλλων ἀκούσῃ μετὰ ταῦτα,\nὅταν ποτὲ καὶ τὰ ἐμαυτοῦ διηγήσωμαι: ἐκείνην δὲ ἀνῃρημένην\nτούτοις ἐγὼ τοῖς ὀφθαλμοῖς ἐγνώρισα, καὶ\n\n\nπαρὰ τοῖς βουκόλοις χερσὶ ταυταισὶ ταῖς ἐμαῖς κατέθαψα.\nκάθευδε, εἶπεν ὁ Καλάσιρις: ταῦτα δὲ ὅπῃ ποτὲ ἔσχεν,\nοὐκ εἰς μακρὰν εἰσόμεθα. οὐκ ἂν δυναίμην, ἔφη: ἀλλὰ\nσὺ μὲν ἀτρέμας ἔχε σαυτόν, ἐγὼ δὲ οὐκ ἔστιν ὅπως ἂν\nβιῴην, εἰ μὴ θᾶττον ὑπεξελθὼν τρόπον ὁντιναδὴ πολυπραγμονήσαιμι\nτίς ποτε πλάνη τὸν Ναυσικλέα κατείληφεν,\nἢ ὅπως παρὰ μόνοις Αἰγυπτίοις οἱ τεθνεῶτες\nἀναβιοῦσιν.\nἐμειδίασε πρὸς ταῦτα μικρὸν ὁ Καλάσιρις, καὶ αὖθις\nὑπηνέχθη τῷ ὕπνῳ. ὁ δὲ Κνήμων τοῦ δωματίου\nπροήκων ἔπασχε μὲν οἷα εἰκὸς ἦν τὸν νύκτωρ καὶ σκότους\nκαὶ κατ̓ οἰκίαν ἄγνωστον ἀλύοντα: πλὴν ἀλλὰ\nπάντα γε ὑπέμενε, τὸ δεῖμα τὸ ἐκ τῆς Θίσβης καὶ τὴν\nὑπόνοιαν ἀποδύσασθαι σπεύδων, ἕως ὀψέ ποτε καὶ πολλάκις\nτοὺς αὐτοὺς ὡς ἄλλοτε ἄλλους ἀνελίττων τόπους,\nᾔσθετο γυναικὸς λαθραῖόν τι καὶ γοερὸν οἷον ἠρινῆς\nἀηδόνος αἴλινον ἐν νυκτὶ μυρομένης, ἐπί τε τὸ δωμάτιον\nὑπὸ τοῦ θρήνου χειραγωγούμενος ὥρμησε. καὶ ταῖς\nθύραις, καθ̓ ὃ συνέπιπτον ἀλλήλαις, τὸ οὖς παραθέμενος\nἐπηκροᾶτο, καὶ τοιάδε κατελάμβανεν ἔτι θρηνοῦσαν.\nἐγὼ δὲ ἡ παναθλία χεῖρα λῃστρικὴν ἐκπεφευγέναι\nκαὶ μιαιφόνον ᾠόμην θάνατον ἐλπισθέντα διαδεδρακέναι,\nβιώσεσθαί τε τὸ λειπόμενον ἅμα τῷ φιλτάτῳ\nξένον μὲν καὶ ἀλήτην βίον, ἀλλὰ μετ̓ ἐκείνου γινόμενον\nἥδιστον: οὐδὲν γὰρ οὕτως ἐμοὶ χαλεπόν, ὃ μὴ μετ̓\nἐκείνου φορητόν. νυνὶ δὲ ὁ μηδέπω κεκορεσμένος ἐμὲ\nἐξ ἀρχῆς εἰληχὼς δαίμων μικρὸν τῶν ἡδονῶν ὑποθέμενος,\nεἶτα ἠπάτησε. δουλείαν ᾤμην ἐκπεφευγέναι, καὶ\nδουλεύω πάλιν: δεσμωτήριον, καὶ φρουροῦμαι. νῆσος\nεἶχέ με καὶ σκότος: ὅμοια τὰ νῦν ἐκείνοις, ἀληθέστερον\nδὲ εἰπεῖν, καὶ πικρότερα, τοῦ καὶ βουλομένου καὶ δυναμένου\nταῦτα παραμυθεῖσθαι κεχωρισμένου. σπήλαιον\n\n\nἦν μοι λῃστρικὸν εἰς τὴν παρελθοῦσαν τὸ καταγώγιον,\nἄδυτον καὶ βάραθρον καὶ τί γὰρ ἄλλ̓ ἢ τάφος ἡ οἴκησις:\nἐπεκούφιζε καὶ ταῦτα παρὼν ὁ πάντων ἐμοὶ φίλτατος.\nἐκεῖ με καὶ ζῶσαν ἐθρήνησε καὶ τεθνεῶσαν, ὡς\nᾤετο, ἐδάκρυσεν, ὡς ἀνῃρημένην ἐπένθησεν. ἀπεστέρημαι\nνυνὶ καὶ τούτων. οἴχεται ὁ. κοινωνὸς τῶν δυστυχημάτων\nκαὶ ὡς ἄχθη τὰ πάθη πρός με νεμόμενος. ἐγὼ\nδὲ μόνη καὶ ἔρημος, αἰχμάλωτος καὶ πολύθρηνος, τύχης\nβουλήμασι πικρᾶς ἐκκειμένη, καὶ ζῆν τέως ἀνεχομένη,\nδιότι μοι περιεῖναι τὸν γλυκύτατον ἐλπίζω. ἀλλ̓ ὦ\nψυχὴ ἐμή, ποῖ ποτὲ ἄρα τυγχάνεις; τίς δέ σε διεδέξατο\nτύχη; ἆρα μὴ καὶ αὐτός, οἴμοι, δουλεύεις τὸ μόνον\nἐλεύθερον καὶ ἀδούλωτον πλὴν ἔρωτος φρόνημα; ἀλλὰ\nσώζοιό γε μόνον, καὶ θεάσαιό ποτε Θίσβην τὴν σήν:\nτοῦτο γάρ με καλέσεις καὶ μὴ βουλόμενος.\nοὐκέτι κατέχειν ἑαυτὸν ἐκαρτέρησεν ὁ Κνήμων, ὡς\nτούτων ἤκουσεν, οὐδὲ ὑπέμεινε τὴν τῶν ὑπολοίπων\nἀκρόασιν. ἀλλ̓ ἐκ τῶν πρώτων ἕτερα ὑπονοήσας, ἐκ\nτῶν ἐπὶ τέλους τὴν Θίσβην εἶναι τῷ ὄντι πιστεύσας,\nὀλίγου μὲν ἐδέησε καὶ κατενεχθῆναι παῤ αὐταῖς σχεδόν\nτι ταῖς θύραις, ἀντισχὼν δὲ χαλεπῶς, καὶ δέει τοῦ\nμὴ πρός τινος ἁλῶναι ʽκαὶ γὰρ καὶ ἀλεκτρυόνες ἤδη τὸ\nδεύτερον ᾖδον̓, ἀπέτρεχε σφαλλόμενος: καὶ νῦν μὲν\nτὼ πόδε προσπταίων νῦν δὲ τοῖς τοίχοις ἀθρόον ἐμπίπτων,\nκαὶ ἄρτι μὲν ὑπερθύροις ἄρτι δὲ σκεύεσιν, εἴ\nπῄ τι τῆς ὀροφῆς ἤρτητο, τὴν κεφαλὴν προσαράσσων,\nἐπὶ τὸ δωμάτιον οὗ κατήγοντο μετὰ πολλὴν τὴν πλάνην\nἀφικόμενος ἀθρόον ἐπὶ τὴν εὐνὴν καταφέρεται. καὶ\nαὐτῷ τὸ μὲν σῶμα παλμὸς εἶχε, τῶν δὲ ὀδόντων ἄραβος\nπολὺς ἐγίνετο. καὶ τάχ̓ ἂν καὶ εἰς ἔσχατον ἦλθε\nκινδύνου, εἰ μὴ θᾶττον ὁ Καλάσιρις αἰσθόμενος ἔθαλπέ\nτε συνέχων καὶ λόγῳ παντοίως ἀνελάμβανεν. ἐπεὶ δὲ\n\n\nμικρὸν ἀνέπνευσε, τὴν αἰτίαν ἐξεμάνθανεν. ὃ δέ, ἀπόλωλά\nσοι ἔφη: ζῇ γὰρ ὡς ἀληθῶς ἡ κακίστη Θίσβη.\nκαὶ εἰπὼν αὖθις ἐξέθανε. καὶ ὁ Καλάσιρις αὖθις πράγματα\nεἶχεν, ἐπιρρωννύναι πειρώμενος.\nἔπαιζε δὲ ἄρα τι τὸν Κνήμωνα δαιμόνιον, ὃ καὶ τὰ\nἄλλα χλεύην ὡς ἐπίπαν τὰ ἀνθρώπεια καὶ παιδιὰν πεποίηται,\nκαὶ οὐδὲ τῶν ἡδίστων ἀλύπως μετέχειν ἐπέτρεπεν,\nἀλλ̓ ὅ τι μετ̓ ὀλίγον ἡσθήσεσθαι ἔμελλεν, ἤδη\nτὸ ἀλγεινὸν ἐπέπλεκε, τάχα μὲν οὕτως ἔθος ὂν αὐτῷ\nκαὶ νῦν ἐπιδεικνύμενον, τάχα δέ που καὶ τῆς ἀνθρώπου\nφύσεως ἀμιγὲς καὶ καθαρὸν τὸ χαῖρον οὐκ ἐπιδεχομένης.\nὡς δὴ καὶ τότε ὁ Κνήμων ἔφευγέ τε τὰ πάντων\nμᾶλλον αἱρετά, καὶ φοβερὰ τὰ ἥδιστα ὑπελάμβανεν. ἦν\nγὰρ οὐ Θίσβη τὸ θρηνοῦν γύναιον, ἀλλὰ Χαρίκλεια.\nἐγεγόνει δὲ τὰ περὶ αὐτὴν ὧδε.\nἐπειδὴ γὰρ ὁ μὲν Θύαμις ἁλοὺς ἐζώγρητο καὶ εἴχετο\nαἰχμάλωτος, ἡ δὲ νῆσος ἐνεπέπρηστο καὶ τῶν ἐνοίκων\nἐκεκένωτο βουκόλων, ὁ μὲν Κνήμων καὶ ὁ Θέρμουθις\nὁ τοῦ Θυάμιδος ὑπασπιστὴς ἑῷοι τὴν λίμνην διέπλευσαν,\nὅ τι ποτὲ τὸν λῄσταρχον ἔδρασαν οἱ πολέμιοι κατασκοπήσοντες.\nἔσχε τε τὰ κατ̓ αὐτοὺς ὡς δὴ καὶ εἴρηται.\nμόνοι δὲ Θεαγένης καὶ Χαρίκλεια κατὰ τὸ σπήλαιον\nὑπολείπονται, τὸ ὑπερβάλλον τῶν παρόντων δεινῶν\nἀγαθὸν μέγιστον τιθέμενοι. τότε γὰρ πρῶτον ἰδίᾳ\nκαὶ παντὸς ἀπηλλαγμένοι τοῦ ὀχλήσοντος ἀλλήλοις ἐντυχόντες,\nἀπαραποδίστων καὶ ὁλοσχερῶν περιπλοκῶν\nτε καὶ φιλημάτων ἐνεπίμπλαντο, καὶ πάντων ἅμα εἰς\nλήθην ἐμπεσόντες εἴχοντο ἐπὶ πλεῖστον ἀλλήλων οἱονεὶ\nσυμπεφυκότες, ἁγνεύοντος μὲν ἔτι καὶ παρθενεύοντος\nἔρωτος κορεννύμενοι, δάκρυσι δὲ ὑγροῖς τε καὶ θερμοῖς\nεἰς ἀλλήλους κεραννύμενοι, καὶ καθαροῖς μόνον μιγνύμενοι\nτοῖς φιλήμασιν. ἡ γὰρ Χαρίκλεια τὸν Θεαγένην,\n\n\nεἴ τι παρακινοῦντα αἴσθοιτο καὶ ἀνδριζόμενον, ὑπομνήσει\nτῶν ὅρκων ἀνέστελλεν: ὃ δὲ οὐ χαλεπῶς ἐπανήγετο\nκαὶ σωφρονῶν ῥᾳδίως ἠνείχετο, ἔρωτος μὲν\nἐλάττων ἡδονῆς δὲ κρείττων γινόμενος. ἐπεὶ δὲ ὀψέ\nποτε τῶν πρακτέων εἰς ἔννοιαν ἐλθόντες δόξαι κόρον\nἔχειν ἐβιάσθησαν, ἄρχεται ὁ Θεαγένης λόγων τοιῶνδε.\nτὸ μὲν συνεῖναι ἡμᾶς ἀλλήλοις ὦ Χαρίκλεια, καὶ τοῦτο\nἔχειν ὃ πάντων τε προτιμότερον ἐποιησάμεθα καὶ δἰ ὃ\nπάντα ὑπέστημεν, ἡμεῖς τε εὐχόμεθα, θεοί τε Ἑλλήνιοι\nπαρέχοιεν. ἐπεὶ δὲ ἀστάθμητόν τι τὸ ἀνθρώπειον\nκαὶ ἄλλοτε πρὸς ἄλλα φερόμενον, καὶ πολλὰ μὲν πεπόνθαμεν\nπολλὰ δὲ ἐλπίζομεν, πρόκειται δὲ ἡμῖν κατὰ τὰ\nσυγκείμενα πρὸς Κνήμωνα πάντως ἐπὶ Χέμμιν τὴν κώμην\nἐπείγεσθαι, καὶ ἄδηλον ἥτις ἡμᾶς διαδέξεται τύχη,\nπολὺ δὲ καὶ ἄπειρον, ὡς ἔοικε, διάστημα τῆς ἐλπιζομένης\nἡμῖν γῆς ὑπολείπεται, φέρε σύμβολά τινα ποιησώμεθα,\nδἰ ὧν ἀπόρρητά τε γνωριοῦμεν παρόντες, καὶ\nεἰ χωρισθῆναί ποτε συμβαίνοι, μαστεύσομεν ἀλλήλους.\nἀγαθὸν γὰρ πλάνης ἐφόδιον σύνθημα φιλικὸν εἰς ἀνεύρεσιν\nφυλαττόμενον.\nἐπῄνει ταῦτα ἡ Χαρίκλεια, καὶ ἐδόκει ναοῖς ἐπιγράφειν,\nεἰ χωρισθεῖεν, ἢ ἀγάλμασιν ἐπισήμοις, ἑρμαῖς τε\nκαὶ λίθοις ἐπὶ τριόδων, τὸν μὲν Θεαγένην ὁ Πυθικός,\nτὴν δὲ Χαρίκλειαν ἡ Πυθιὰς ἐπὶ δεξιὰ ἢ ἐπ̓ ἀριστερὰ\nπεπόρευται, πόλιν ἐπὶ τήνδε ἢ κώμην ἢ ἔθνος,\nἡμέραν καὶ ὥραν προσδιορίζοντας. εἰ δὲ εἰς ταὐτὸν γίνοιντο,\nἀρκεῖν μὲν τῷ ἑτέρῳ τὸν ἕτερον καὶ μόνον\nὀφθῆναι: οὐδένα γὰρ χρόνον εἶναι ὃς ἀμαυρώσαι αὐτοῖς\nτῶν ψυχῶν τὰ ἐρωτικὰ γνωρίσματα: ὅμως δ̓ οὖν\nἡ μὲν Χαρίκλεια τὸν συνεκκείμενον αὐτῇ πατρῷον\nἐδείκνυ δακτύλιον, οὐλὴν δὲ ἐπὶ τοῦ γόνατος ἐκ θήρας\nσυὸς ὁ Θεαγένης. ἐκ δὲ λόγων σύμβολα ἣ μὲν λαμπάδα\n\n\nὃ δὲ φοίνικα συνετίθεντο. ἐπὶ τούτοις περιέβαλλον ἀλλήλους,\nκαὶ αὖθις ἔκλαιον, ὥσπερ, οἶμαι, σπονδῶν\nτῶν δακρύων ἀπάρχοντες καὶ ὅρκια τὰ φιλήματα\nποιούμενοι.\nτούτων συγκειμένων ἀνεδύοντο τοῦ σπηλαίου, κειμηλίων\nμὲν ἄλλων τῶν ἐναποκειμένων οὐδενὸς θιγόντες:\nτὸν γὰρ ἀπὸ σύλων πλοῦτον βέβηλον ἐδοκίμαζον:\nἃ δὲ αὐτοὶ μὲν ἐκ Δελφῶν ἐπήγοντο, οἱ λῃσταὶ δὲ αὐτῶν\nἀφείλοντο, ταῦτα συνεσκευάζοντο. ἡ Χαρίκλεια δὲ\nκαὶ μετημφίασεν ἑαυτήν, ἐνθεμένη μὲν πηριδίῳ τινὶ\nτούς τε ὅρμους καὶ τὰ στέμματα καὶ τὴν ἱερὰν ἐσθῆτα,\nκαὶ ὥστε λανθάνειν αὐτούς, καὶ ἄλλα σκεύη τῶν εὐτελῶν\nἐπιβαλοῦσα, τὸ δὲ τόξον καὶ τὴν φαρέτραν Θεαγένει\nφέρειν ἐγχειρίσασα, φόρτον ἥδιστον ἐκείνῳ καὶ\nθεοῦ τοῦ κρατοῦντος ὅπλον οἰκειότατον. ἄρτι δὲ τῇ λίμνῃ\nπλησιάσαντες, καὶ σκάφους ἐπιβήσεσθαι μέλλοντες,\nἔνοπλον ὁρῶσι πλῆθος ἐπὶ τὴν νῆσον περαιούμενον.\nἰλιγγιάσαντες οὖν πρὸς τὴν θέαν ἐπὶ πλεῖστον ἀχανεῖς\nεἱστήκεσαν, οἷον ἀπαλγοῦντες πρὸς τὴν τύχην οὕτως\nἐπαλλήλως ἐπηρεάζουσαν. ὀψὲ δ̓ οὖν ποτέ, καὶ μόνον\nοὐ προσορμιζομένων ἤδη τῶν ἐπιόντων, ἀποδιδράσκειν\nἡ Χαρίκλεια καὶ τῷ σπηλαίῳ κρύπτειν ἑαυτούς, εἴ πῃ\nδιαλάθοιεν, ἠξίου: καὶ ἅμα ἀπέτρεχεν. ἀλλ̓ ὁ Θεαγένης\nἐπεῖχέ τε, καὶ ἄχρι τίνος, ἔλεγε, φευξόμεθα τὴν\nπανταχοῦ διώκουσαν εἱμαρμένην; εἴξωμεν τῇ τύχῃ,\nκαὶ χωρήσωμεν ὁμόσε τῷ φέροντι. κερδήσωμεν ἄλην\nἀνήνυτον καὶ πλάνητα βίον καὶ τὴν ἐπάλληλον τοῦ δαίμονος\nκαθ̓ ἡμῶν πομπείαν. οὐχ ὁρᾷς ὡς φυγαῖς ἐπισυνάπτει\nπειρατήρια, καὶ τοῖς ἐκ θαλάττης ἀτόποις τὰ\nἐκ γῆς φιλοτιμεῖται χαλεπώτερα; πολέμους ἄρτι, λῃστὰς\nμετ̓ ὀλίγον, αἰχμαλώτους μικρῷ πρόσθεν εἶχεν,\nἐρήμους αὖθις ἀπέδειξεν. ἀπαλλαγὴν καὶ φυγὴν ἐλευθέραν\n\n\nὑπέθετο, καὶ τοὺς ἀναιρήσοντας ἐπέστησε. τοιοῦτον\nπαίζει καθ̓ ἡμῶν πόλεμον, ὥσπερ σκηνὴν τὰ\nἡμέτερα καὶ δρᾶμα πεποιημένος. τί οὖν οὐχ ὑποτέμνομεν\nαὐτοῦ τὴν τραγικὴν ταύτην ποίησιν, καὶ τοῖς βουλομένοις\nἀναιρεῖν ἐγχειρίζομεν, μή πῃ καὶ ὑπέρογκον\nτὸ τέλος τοῦ δράματος φιλοτιμούμενος, καὶ αὐτόχειρας\nἡμᾶς ἑαυτῶν ἐκβιάσηται γενέσθαι.\nτούτοις εἰρημένοις οὐ πᾶσιν ἡ Χαρίκλεια συνετίθετο,\nτὴν μὲν τύχην ἐν δίκῃ κακηγορεῖσθαι πρὸς αὐτοῦ\nφάσκουσα, τὸ δὲ τοῖς πολεμίοις ἑκόντας ἑαυτοὺς ἐγχειρίζειν\nοὐκ ἐπαινοῦσα: μὴ γὰρ εἶναι πρόδηλον ὡς\nἀναιρήσουσι λαβόντες ʽοὐ γὰρ οὕτω χρηστῷ τῷ δαίμονι\nπροσπαλαίειν ὡς ταχεῖαν τῶν συμφορῶν ἀπαλλαγὴν\nσυγχωρῆσαἰ, ἀλλ̓ ἐνδεχόμενον βουληθῆναι καὶ περισώζειν\nἑαυτοῖς εἰς δουλείαν: ὃ τίνος οὐκ ἂν γένοιτο\nθανάτου πικρότερον; ὀλέθροις βαρβάροις ἐκκεῖσθαι\nπρὸς ὕβριν ἐπίρρητον καὶ δυσώνυμον, ἣν πάντα τρόπον\nκαὶ ὡς δυνατὸν ἐκκλίνωμεν, ἐπιτυχίας ἐλπίδα τὴν\nπεῖραν τῶν παρελθόντων ὑποθέμενοι, πολλάκις ἤδη\nκαὶ ἐξ ἀπιστοτέρων περιγενόμενοι. ποιῶμεν ὡς βούλει\nφήσας ὁ Θεαγένης εἵπετο ἡγουμένῃ, καθάπερ ἑλκόμενος.\nοὐ μὴν ἔφθησάν γε πρὸς τὸ σπήλαιον διελθόντες,\nἀλλ̓ ἕως τοὺς κατὰ πρόσωπον ἐπιόντας περιεσκόπουν,\nἔλαθον ὑπὸ μοίρας τῶν πολεμίων, ἣ κατ̓\nἄλλο μέρος ἀπέβη τῆς νήσου, κατόπιν σαγηνευθέντες.\nκαὶ οἳ μὲν ἐκπλαγέντες ἔστησαν, ὑποδραμούσης τὸν\nΘεαγένην τῆς Χαρικλείας, ὡς, εἰ καὶ τεθνάναι δεήσειεν,\nἐν χερσὶ ταῖς ἐκείνου γίνοιτο: τῶν δὲ ἐπελθόντων\nἐπανετείναντο μέν τινες ὡς πατάξοντες, ὡς δὲ ἐπιβλέψαντες\nοἱ νέοι κατηύγασαν τοὺς ἐπιφερομένους,\nὤκλαζεν αὐτοῖς ὁ θυμὸς καὶ παρεῖντο αἱ δεξιαί. τοὺς\nγὰρ καλοὺς καὶ βάρβαροι χεῖρες, ὡς ἔοικε, δυσωποῦνται,\n\n\nκαὶ πρὸς τὴν ἐράσμιον θέαν καὶ ἀπρόσφυλος ὀφθαλμὸς\nἡμεροῦται.\nσυλλαβόντες οὖν ἦγον ἐπὶ τὸν ἄρχοντα, λίαν ἐσπουδακότες\nλαφύρων τὸ κάλλιστον πρῶτοι προσαγαγεῖν.\nἔμελλον δὲ ἄρα καὶ μόνον προσφέρειν: ἄλλῳ γὰρ οὐδενὶ\nτῶν ἄλλων οὐδεὶς ἐπετύγχανεν, ἐκ περάτων καὶ\nταῦτα εἰς πέρατα τὴν νῆσον ἐπιδραμόντες, καὶ ὡς ἄρκυσι\nτοῖς ὅπλοις πανταχόθεν πᾶσαν περιβαλόντες: ἡ\nμὲν γὰρ ἄλλη πυρὶ ὑπὸ τοῦ προτέρου πολέμου κατανάλωτο,\nμόνον δὲ λειπόμενον τὸ σπήλαιον ἠγνοεῖτο. καὶ\nοἱ μὲν οὕτως ἤγοντο ἐπὶ τὸν πολέμαρχον: ἦν δ̓ ἄρα\nΜιτράνης ὁ φρούραρχος Ὀροονδάτου τοῦ τῷ βασιλεῖ\nτῷ μεγάλῳ τὴν Αἴγυπτον σατραπεύοντος, ἐπὶ χρήμασι\nπολλοῖς ὑπὸ Ναυσικλέους, ὡς δεδήλωται, κατὰ ζήτησιν\nτῆς Θίσβης ἀφιγμένος ἐπὶ τὴν νῆσον. ὡς οὖν ἀγόμενοι\nπλησίον οἱ περὶ τὸν Θεαγένην ὤφθησαν, θεοὺς\nσωτῆρας ἐπιβοώμενοι πολλάκις, ἐμπορικόν τι καὶ δραστήριον\nἐννοήσας ὁ Ναυσικλῆς ἐξήλατό τε, καὶ προσδραμών,\nαὕτη ἐκείνη Θίσβη, κεκραγὼς ἔλεγεν, ἣν\nἀφῃρέθην μὲν πρὸς τῶν ὀλέθρων βουκόλων, ἔχω δὲ\nδιὰ σέ, Μιτράνη, καὶ τοὺς θεούς. ἐδράττετό τε τῆς\nΧαρικλείας, καὶ χαίρειν εἰς ὑπερβολὴν ἐνεδείκνυτο:\nκαὶ τῇ Χαρικλείᾳ Θίσβην ὁμολογεῖν ἑαυτήν, εἰ βούλοιτο\nσώζεσθαι, παρεκελεύετο, ἠρέμα καὶ ἑλληνιστὶ παραφθεγγόμενος,\nὡς λανθάνειν τοὺς παρόντας. καὶ τοῦ\nσοφίσματος ἔτυχεν: ἡ γὰρ δὴ Χαρίκλεια γλώσσης τε\nἙλληνίδος αἰσθομένη καί τι καὶ συνοῖσον ἀνύεσθαι\nπρὸς τοῦ ἀνδρὸς στοχαζομένη, συνύφαινε τὸν σκοπόν,\nκαὶ τῷ Μιτράνῃ πυνθανομένῳ, τίς ποτε καλοῖτο, Θίσβην\nἑαυτὴν ὡμολόγει. τότε δὴ προσδραμὼν ἐφίλει τε\nπολλὰ τὴν κεφαλὴν τοῦ Μιτράνου, καὶ τῆς τύχης ὑπερθαυμάζων\nἐφύσα τὸν βάρβαρον ὡς ἄλλα τε πλεῖστα κατωρθωκότα\n\n\nἐν πολέμοις καὶ τὴν παροῦσαν στρατείαν εὐδαιμόνως\nπεποιημένον. ὃ δὲ χαυνωθεὶς τοῖς ἐπαίνοις,\nκαὶ ἅμα τὸ πρᾶγμα οὕτως ἔχειν ὑπὸ τοῦ ὀνόματος\nἀπατηθείς, ἐξεπέπληκτο μὲν τῆς ὥρας ʽἀπ̓ εὐτελοῦς γὰρ\nκαὶ ταῦτα τῆς ἐσθῆτος οἷον νέφους αὐγὴ σεληναίας διεξέλαμπεν̓,\nὅμως δ̓ οὖν τὸ κοῦφον τοῦ φρονήματος\nἀπάτης ὀξύτητι συσχεθείς, καὶ τὸν καιρὸν τῆς μεταμελείας\nπροληφθείς, ταύτην μὲν οὖν, ἔφη, σὴν οὖσαν\nἀπολαβὼν ἄγε ʽκαὶ εἰπὼν ἐνεχείριζεν, ἀφορῶν τε εἰς\nαὐτὴν συνεχῶς, καὶ ὅτι ἄκων καὶ προλήψει τοῦ μισθοῦ\nπαραχωροίη τῆς κόρης ἐπισημαίνων̓, οὑτοσὶ δέ, ὅστις\nποτέ ἐστι, λέγων τὸν Θεαγένην, λάφυρον ἡμέτερον ἔστω\nκαὶ ἑπέσθω φρουρούμενος, ἀναπεμφθησόμενος εἰς Βαβυλῶνα:\nτραπέζῃ γὰρ τῇ βασιλέως διακονεῖν ἐμπρέπει.\nτούτων εἰρημένων ἐπεραιοῦντο τὴν λίμνην: καὶ\nχωρισθέντες ἀλλήλων, ὃ μὲν εἰς τὴν Χέμμιν, ὁ Ναυσικλῆς,\nἔχων τὴν Χαρίκλειαν ἔρχεται, Μιτράνης δὲ ἐπὶ\nἑτέρας κώμας τῶν ὑπηκόων ἐκτραπείς, οὐδὲν ὑπερθέμενος,\nἅμα γράμμασι τὸν Θεαγένην πρὸς Ὀροονδάτην\nὄντα κατὰ τὴν Μέμφιν ἐξέπεμπεν. εἶχε δὲ ὧδε τὰ\nἐπεστάλμενα.\nὈροονδάτῃ σατράπῃ Μιτράνης φρούραρχος. Ἕλληνα νεανίσκον\nὑπεραίροντα τὴν ἐμὴν δεσποτείαν, καὶ θεῷ βασιλεῖ τῷ μεγίστῳ\nμόνῳ καὶ φαίνεσθαι καὶ διακονεῖσθαι ἄξιον, αἰχμάλωτον\nεἰληφὼς πρὸς σὲ διεπεμψάμην, ἐκχωρῶν σοι τηλικοῦτον καὶ τοιοῦτον\nδῶρον τῷ κοινῷ δεσπότῃ προσάγειν, οἷον ἡ βασίλειος αὐλὴ\nκόσμον οὔτε πρότερον εἶδεν οὔτε αὖθις ὄψεται.\nταῦτα μὲν ἐκεῖνος ἐπέστελλεν, οὔπω δὲ ἡμέρας ἀκριβῶς\nὑποφαινούσης ὁ Καλάσιρις ἅμα τῷ Κνήμωνι παρὰ\nτὸν Ναυσικλέα, σπεύδων μαθεῖν τι τῶν ἀγνοουμένων,\nἔρχεται. καὶ πυνθανομένῳ τίνα εἴη διαπεπραγμένος,\nἅπαντα ὁ Ναυσικλῆς ἔλεγεν, ὡς ἦλθεν ἐπὶ τὴν νῆσον,\nὡς κατέλαβεν ἔρημον, ὡς οὐδενὶ τὰ πρῶτα συνέτυχεν,\n\n\nὡς ἀπάτῃ τὸν Μιτράνην περιῆλθε καί τινα φανεῖσαν\nκόρην ὡς Θίσβην ἀπέλαβεν, καὶ ὅτι βέλτιον εἴη διαπεπραγμένος\nταύτης ἐπιτυχὼν ἢ ἐκείνην ἀνευρών: οὐ\nγὰρ μικρὸν εἶναι τὸ διάφορον, ἀλλ̓ ὅσον ἄν τι γένοιτο\nθεοῦ πρὸς ἄνθρωπον. οὕτως οὐκ εἶναι τοῦ κάλλους\nὑπερβολήν, οὐδὲ αὐτῷ δυνατὸν εἶναι τῷ λόγῳ φράζειν,\nκαὶ ταῦτα ἐξὸν παροῦσαν ἐπιδεικνύναι.\nταῦτα ὡς ἤκουσαν, ὑπόνοιαν εὐθὺς τῶν ἀληθῶν\nἐλάμβανον, ἱκέτευόν τε προστάττειν ὡς ὅτι τάχιστα\nπαρεῖναι τὴν κόρην: τὸ γὰρ ἄφραστον κάλλος Χαρικλείας\nἐγνώριζον. ὡς δὲ ἤχθη, καὶ τὰ πρῶτα κάτω νεύουσα\nκαὶ τὸ πρόσωπον εἰς ὀφρὺν σκέπουσα τοῦ Ναυσικλέους\nθαρσεῖν παρακελευομένου μικρὸν ἀνένευσεν,\nεἶδέ τε καὶ ὤφθη παῤ ἐλπίδας, ὀδυρμὸς ἅπασιν ἀθρόον\nἀνεκινήθη, καὶ ὥσπερ ἐξ ἑνὸς συνθήματος ἢ πληγῆς\nτῆς αὐτῆς ἀνωλόλυξαν. ἦν τε ἀκούειν ἐπὶ πλεῖστον ὦ\nπάτερ καὶ ὦ θύγατερ, καὶ ἀληθῶς Χαρίκλεια καὶ οὐχ\nἡ Θίσβη τοῦ Κνήμωνος. ὁ δὲ Ναυσικλῆς ἐνεὸς ἐγεγόνει,\nτόν τε Καλάσιριν, ἐφ̓ ὅσον περιβαλὼν τὴν Χαρίκλειαν\nἐδάκρυεν, ἀφορῶν, καὶ τίς ὁ καθάπερ ἐπὶ σκηνῆς\nἀναγνωρισμὸς ἀγνοῶν καὶ διαπορῶν, ἕως αὐτὸν ὁ\nΚαλάσιρις ἐφ̓ ὅσον πλεῖστον ἅμα φιλήμασι κατασπασάμενος,\nὦ βέλτιστε ἀνδρῶν, ἔλεγε, σοὶ δὲ ἀντὶ τούτων\nοἱ θεοὶ τοσαῦτα δοῖεν ὅσα κατὰ γνώμην ὄντα τὴν σὴν\nεἰς κόρον τελεσθῆναι. σωτήρ μοι τῆς οὐδαμόθεν ἐλπισθείσης\nἔτι θυγατρὸς γέγονας, καὶ δέδωκας ἰδεῖν τὴν\nἐμοὶ πάντων ἡδίστην θέαν. ἀλλ̓ ὦ θύγατερ, ὦ Χαρίκλεια,\nΘεαγένην δὲ ποῦ κατέλιπες; ἀνωλόλυξε πρὸς\nτὴν ἐρώτησιν, καὶ διαλιποῦσα μικρόν, αἰχμάλωτον, εἶπεν,\nἄγει λαβών, ὅστις ποτέ ἐστιν, ὁ κἀμὲ τούτῳ παραδεδωκώς.\nἱκέτευεν οὖν ὁ Καλάσιρις τὸν Ναυσικλέα μηνύειν ἅ\n\n\nγινώσκει περὶ τοῦ Θεαγένους, καὶ τίς μὲν ὁ νῦν δεσπόζων,\nὅποι δ̓ ἄγει λαβών. ἔλεγε πάντα ὁ Ναυσικλῆς,\nσυνεὶς ἐκείνους εἶναι τούτους περὶ ὧν διείλεκτο πολλάκις\nπρὸς αὐτὸν ὁ πρεσβύτης, καὶ ὧν κατὰ ζήτησιν ἀλώμενον\nἐν θρήνοις ἐγίνωσκε. προσετίθει δὲ μηδὲν αὐτοῖς\nεἶναι πλέον τῆς γνώσεως, ἀνθρώποις ἀπορουμένοις,\nτοῦ Μιτράνου θαυμαστὸν εἰ καὶ ἐπὶ πολλοῖς ἂν\nαἱρησομένου χρήμασιν ἀφεῖναι τὸν νεανίσκον. ἔστιν\nἡμῖν, ἔφη, χρήματα, λάθρᾳ πρὸς τὸν Καλάσιριν ἡ Χαρίκλεια,\nκαὶ ἐπάγγειλαι πλῆθος ὁπόσον βούλει. τὸν\nὅρμον ὃν οἶσθα, διασώζω καὶ ἔχω φέρουσα.\nθαρσήσας\nοὖν πρὸς ταῦτα ὁ Καλάσιρις, δεδιὼς δὲ μή τινα λάβοι\nτῶν ὄντων ὁ Ναυσικλῆς ὑπόνοιαν καὶ ὧν ἐπεφέρετο ἡ\nΧαρίκλεια, ὦγαθὲ Ναυσίκλεις, ἔφη, οὐκ ἔστιν ὅτε ἐνδεής\nἐστιν ὁ σοφός, ἀλλ̓ ὕπαρξιν ἔχει τὴν βούλησιν,\nτοσαῦτα λαμβάνων παρὰ τῶν κρειττόνων ὅσα καὶ αἰτεῖν\nοἶδε καλόν. ὥστε καὶ φράζε μόνον ὅπου ποτέ ἐστιν\nὁ κρατῶν Θεαγένους, ὡς τό γε ἐκ τῶν θεῶν ἡμᾶς οὐ\nπεριόψεται, ἀλλ̓ ἐπαρκέσει πρὸς ὅσον ἂν βουληθῶμεν\nτὸ Περσικὸν θεραπεῦσαι φιλοχρήματον. ἐμειδίασε πρὸς\nταῦτα ὁ Ναυσικλῆς, καὶ τότε, ἔφη, δώσεις ἐμὲ πιστεύειν\nδύνασθαί σε καθάπερ ἐκ μηχανῆς ἀθρόον πλουτεῖν,\nεἴπερ ἐμοὶ προτέρῳ τὰ ὑπὲρ τῆσδε λύτρα καταθοῖο.\nπάντως δὲ ἐννοεῖς ὡς τὸ Περσικὸν καὶ τὸ ἐμπορικὸν ἐν\nἴσῳ φιλοπλούσιον. οἶδα, εἶπεν ὁ Καλάσιρις, καὶ ἕξεις.\nτί δὲ οὐ μέλλεις, φιλανθρωπίας οὐδὲν ἀπολείπων, ἀλλὰ\nφθάνων τε τὰς ἡμετέρας παρακλήσεις καὶ τὴν ἀπόδοσιν\nτῆς θυγατρὸς αὐτεπάγγελτος ἐπινεύων; εὐχῆς δὲ δεῖ\nμοι πρότερον. οὐδεὶς φθόνος, ἔφη ὁ Ναυσικλῆς: μᾶλλον\nδέ, εἰ δοκεῖ, ʽθύειν γὰρ μέλλω χαριστήρια τοῖς\nθεοῖσ̓ ἐπεύχου παρὼν τοῖς ἱεροῖς, καὶ τὸν πλοῦτον ἡμῖν\nμὲν αἴτει σαυτῷ δὲ λάμβανε. μὴ παῖζε μηδ̓ ἄπιστος\n\n\nἔσο, ἔφη πρὸς αὐτὸν ὁ Καλάσιρις: ἀλλ̓ ἡγοῦ καὶ εὐτρέπιζε\nτὰ πρὸς τὴν θυσίαν. ἡμεῖς δὲ παρεσόμεθα πάντων\nἡτοιμασμένων.\nἐποίουν οὕτως, καὶ μετ̓ οὐ πολὺ παρὰ τοῦ Ναυσικλέους\nἥκων τις ἐκάλει σπεύδειν ἐπὶ τὴν θυσίαν. οἳ δέ\nʽτὰ πρακτέα γὰρ αὐτοῖς ἤδη συνέκειτὀ χαίροντες ἐπορεύοντο,\nαὐτοὶ μὲν ἅμα τῷ Ναυσικλεῖ καὶ ἄλλῳ πλήθει\nτῶν κεκλημένων ʽδημοτελῆ γὰρ ηὐτρέπιστο τὴν θυσίαν̓,\nἡ Χαρίκλεια δὲ σὺν τῇ θυγατρὶ τοῦ Ναυσικλέους\nκαὶ γυναιξὶ ταῖς ἄλλαις, ὅσαι παρηγοροῦσαι πολλὰ καὶ\nλιπαροῦσαι μόλις ἔπεισαν ἅμα βαδίζειν, τάχα οὐκ ἄν\nποτε πεισθεῖσαν, εἰ μὴ τῇ προφάσει τῆς θυσίας εἰς τὰς\nὑπὲρ Θεαγένους εὐχὰς ἀποχρήσασθαι διενοήθη. ὡς δ̓\nἐπὶ τὸν νεὼν τοῦ Ἑρμοῦ παρεγένοντο ʽτούτῳ γὰρ ἦγε\nτὴν θυσίαν Ναυσικλῆς, ὡς ἀγοραίῳ τε καὶ ἐμπορικῷ\nδιαφερόντως τῶν ἄλλων θεῶν αὑτὸν καθοσιούμενοσ̓\nκαὶ τὰ ἱερὰ τάχιστά τε, οὕτω καὶ πρὸς βραχὺ τὰ σπλάγχνα\nὁ Καλάσιρις ἐπιθεωρήσας, καὶ ποικίλην δηλοῦσθαι\nτῶν μελλόντων συντυχίαν, ἡδέων τε καὶ λυπηρῶν, ταῖς\nτοῦ προσώπου τροπαῖς ἐμφήνας, ἐπιβάλλει τὼ χεῖρε τοῖς\nβωμοῖς ἔτι φλεγομένοις, καὶ ὡς τῆς πυρᾶς δῆθεν σπασάμενος\nἃ πάλαι ἐπεκομίζετο, ταῦτά σοι, ἔφη, λύτρα\nΧαρικλείας, ὦ Ναυσίκλεις, οἱ θεοὶ δἰ ἡμῶν προσάγουσι.\nκαὶ ἅμα ἐνεχείριζε δακτύλιόν τινα τῶν βασιλικῶν,\nὑπερφυές τι χρῆμα καὶ θεσπέσιον, τὸν μὲν κύκλον ἠλέκτρῳ\nδιάδετον, ἀμεθύσῳ δὲ Αἰθιοπικῇ τὴν σφενδόνην\nφλεγόμενον. μέγεθος μὲν ὅσον ὄμμα παρθενικὸν περιγράφει,\nκάλλος δὲ μακρῷ τῆς Ἰβηρίδος τε καὶ Βρετανίδος\nὑπερφέρουσα. ἥ μὲν γὰρ ἀδρανεῖ τῷ ἄνθει φοινίσσεται,\nκαὶ ῥόδῳ προσέοικεν ἐκ καλύκων ἄρτι πρὸς πέταλα\nσχιζομένῳ καὶ πρῶτον ἡλιακαῖς ἀκτῖσιν ἐρευθομένῳ:\nἀμεθύσου δὲ Αἰθιόπιδος ἀκραιφνὴς μὲν καὶ ἐκ βάθους\n\n\nἐαρινή τις ὥρα πυρσεύεται, εἰ δὲ κατέχων περιτρέπεις,\nἀκτῖνα προσβάλλει χρυσῆν, οὐκ ἀμαυροῦσαν τραχύτητι\nτὴν ὄψιν, ἀλλὰ φαιδρότητι περιλάμπουσαν. οὐ μὴν\nἀλλὰ καὶ δύναμις αὐτῇ γνησιωτέρα τῶν ἐκ δύσεων\nἐγκαθίδρυται: οὐ γὰρ ἐπιψεύδεται τὴν προσηγορίαν,\nἀλλ̓ ἀληθῶς ἀμέθυσος τῷ φέροντι γίνεται, νηφάλιον\nἐν τοῖς συμποσίοις διαφυλάττουσα.\nτοιαύτη μὲν καὶ πᾶσα ἐξ Ἰνδῶν τε καὶ Αἰθιόπων\nἀμέθυσος: ἣν δὲ τότε τῷ Ναυσικλεῖ προσεκόμιζεν ὁ\nΚαλάσιρις, μακρῷ καὶ ταύτας ἐπλεονέκτει. γραφῇ γὰρ\nἔξεστο καὶ εἰς μίμημα ζώων ἐκοιλαίνετο, καὶ ἦν ἡ γραφή,\nπαιδαρίσκος ἐποίμαινε πρόβατα, χαμαιζήλῳ μὲν\nπέτρᾳ πρὸς περιωπὴν ἐφεστώς, τὴν δὲ νομὴν τῇ ἀγέλῃ\nπλαγίοις αὐλήμασι διατάττων. τὰ δὲ ἐπείθετο, ὡς ἐδόκει,\nκαὶ ἠνείχετο πρὸς τὰ ἐνδόσιμα τῆς σύριγγος ποιμαινόμενα.\nεἶπεν ἄν τις αὐτὰ καὶ χρυσοῖς βεβριθέναι\nτοῖς μαλλοῖς, οὐ τῆς τέχνης τοῦτο χαριζομένης, ἀλλ̓ οἰκεῖον\nἐρύθημα τῆς ἀμεθύσου τοῖς νώτοις ἐπανθούσης.\nἐγέγραπτο καὶ ἀρνειῶν ἁπαλὰ σκιρτήματα: καὶ οἳ μὲν\nἀγεληδὸν ἐπὶ τὴν πέτραν ἀνατρέχοντες, οἳ δὲ περὶ τὸν\nνομέα κύκλους ἀγερώχους ἐξελίττοντες, ποιμενικὸν\nθέατρον ἐπεδείκνυσαν τὸν κρημνόν. ἄλλοι δὲ ὥσπερ\nἡλίῳ τῇ φλογὶ τῆς ἀμεθύσου γαννύμενοι, ἅλμασιν\nἀκρωνύχοις τὴν πέτραν ἐπέξεον. ὅσοι δὲ αὐτῶν πρωτόγονοι\nκαὶ θρασύτεροι, καὶ ὑπεράλλεσθαι βουλομένοις\nτὸν κύκλον ἐῴκεσαν, εἰργομένοις δὲ ὑπὸ τῆς τέχνης\nὥσπερ εἰ μάνδραν χρυσῆν τὴν σφενδόνην αὐτοῖς τε καὶ\nτῇ πέτρᾳ περιβαλλούσης. ἣ δὲ ἦν πέτρα τῷ ὄντι, καὶ\nοὐχὶ μίμημα: τῶν γὰρ ἄκρων τῆς λίθου μέρος εἰς τοῦτο\nπεριγράψας ὁ τεχνίτης ἔδειξεν ἐκ τῆς ἀληθείας ὃ\nἐβούλετο, περίεργον ἡγησάμενος λίθον ἐν λίθῳ\nσοφίζεσθαι.\nτοιοῦτος μὲν ὁ δακτύλιος: ὁ δὲ Ναυσικλῆς ἐκπλαγείς\nτε ἅμα πρὸς τὸ παράδοξον καὶ πλέον ἡσθεὶς πρὸς\nτὸ πολύτιμον, οὐσίας ὅλης τὴν λίθον ἰσοστάσιον κρίνων,\nἐγὼ μὲν ἔπαιζον, εἶπεν, ὦγαθὲ Καλάσιρι, καὶ\nλόγος ἄλλως ἦν ἡ τῶν λύτρων αἴτησις, σκοπὸς δὲ ἀπριάτην\nσοι λύσασθαι τὴν θυγατέρα: ἐπεὶ δὲ οὐκ ἀπόβλητά\nἐστιν, ὡς φατέ, θεῶν ἐρικυδέα δῶρα, δέχομαι τὴν θεόπεμπτον\nταυτηνὶ λίθον, πειθόμενος παῤ Ἑρμοῦ τοῦ\nκαλλίστου καὶ ἀγαθωτάτου τῶν θεῶν ἥκειν μοι συνήθως\nκαὶ τόδε τὸ εὕρημα, διὰ τοῦ πυρός σοι τῷ ὄντι τὸ\nδῶρον διακονήσαντος: ὁρᾶν γοῦν πάρεστι τῇ φλογὶ\nπεριλαμπόμενον. καὶ ἄλλως κρίνω κέρδος κάλλιστον,\nὃ μὴ ζημιοῦν τὸν παρέχοντα, εὐπορώτερον ἀποφαίνει\nτὸν λαμβάνοντα.\nταῦτα ὡς εἰπὼν ἐποίησεν, ἐπὶ τὴν εὐωχίαν αὐτόν τε\nκαὶ τοὺς ἄλλους ἐπέτρεπεν, ἰδίᾳ μὲν ταῖς γυναιξὶ τὴν\nἐνδοτέρῳ τοῦ ἱεροῦ χώραν ἀποκληρώσας, τοὺς δὲ ἄνδρας\nἐν τῷ προτεμενίσματι κατακλίνας. ἐπεὶ δὲ εὐφροσύνης\nτῆς ἐκ τῶν ἐδεσμάτων εἰς κόρον ἦσαν καὶ τοῖς\nκρατῆρσιν αἱ τράπεζαι παρεχώρουν, οἱ μὲν ἄνδρες ἐμβατήρια\nτῷ Διονύσῳ καὶ ᾖδον καὶ ἔσπενδον, αἱ δὲ γυναῖκες\nὕμνον τῇ Δήμητρι χαριστήριον ἐχόρευον. ἡ Χαρίκλεια\nδὲ χωρισθεῖσα τὸ αὑτῆς ἔπραττεν: ηὔχετο Θεαγένην\nσώζεσθαι, κἀκεῖνον ἑαυτῇ φυλάττεσθαι.\nτοῦ πότου δὲ λαμπρῶς ἤδη βράζοντος, καὶ ἄλλου\nπρὸς ἄλλο τι τῶν τερπόντων ἀποκλίναντος, ὕδατος\nἀπαραχύτου φιάλην προτείνας ὁ Ναυσικλῆς, ὦγαθὲ\nΚαλάσιρι, ἔφη, καθαράς σοι τὰς νύμφας, ὡς σοὶ φίλον,\nκαὶ ἀκοινωνήτους τοῦ Διονύσου καὶ ἀληθῶς ἔτι νύμφας\nπροπίνομεν: σὺ δὲ εἰ λόγους ἡμῖν οὓς ποθοῦμεν ἀντιπροπίνοις,\nἀπὸ καλλίστων ἂν κρατήρων εὐωχοίης. τὰς\nμὲν γὰρ γυναῖκας ἀκούεις ὡς διατριβὴν τῷ πότῳ χορείαν\n\n\nἐστήσαντο: ἡμῖν δὲ ἡ σὴ πλάνη κάλλιστα ἄν, εἰ\nβουληθείης, τὴν εὐωχίαν παραπέμποι, χοροῦ τε γινομένη\nκαὶ αὐλοῦ παντὸς ἡδίων: ἣν πολλάκις μοι διελθεῖν,\nὡς οἶσθα, ὑπερθέμενος, ἐπειδή σε τὰ συμβεβηκότα\nἐβάπτιζεν, οὐκ ἔστιν ὅπως ἂν ἐς καιρὸν βελτίονα\nτοῦ παρόντος φυλάξειας, ὅτε σου τῶν παίδων ἡ μὲν\nθυγάτηρ ἥδε σώζεται καὶ ὁρᾶται, ὁ παῖς δὲ ὅσον οὐδέπω\nσὺν θεοῖς ὀφθήσεται, καὶ μάλιστα εἴ με μὴ ἀνιάσεις,\nὑπερθέμενος καὶ πάλιν τὴν διήγησιν. ἀλλά σοι πλεῖστα\nἀγαθὰ γένοιτο, ὦ Ναυσίκλεις, ὑπολαβὼν ἔφη ὁ Κνήμων,\nὃς ἅπαν μουσικῆς ὄργανον εἰς τὸ συμπόσιον παρακεκληκώς,\nἐκείνων μὲν τὸ παρὸν ὑπερορᾷς καὶ τοῖς δημωδεστέροις\nἐκχωρεῖς, πραγμάτων δὲ μυστικῶν ὡς ἀληθῶς\nκαὶ ἡδονῇ θείᾳ τῷ ὄντι συγκράτων φιληκόως ἔχεις. καί\nμοι δοκεῖς καὶ τοῦ δαιμονίου κάλλιστα συνιέναι, τὸν\nἙρμῆν τῷ Διονύσῳ συγκαθιδρύων καὶ λόγων ἥδυσμα\nτῷ πότῳ συναναχέων. ὡς ἐγώ σου καὶ τὴν ἄλλην μὲν\nτῆς θυσίας πολυτέλειαν ἔχω θαυμάσας, οὐκ ἔστι δὲ ὅπως\nμᾶλλον ἄν τις τὸν Ἑρμῆν ἱλάσαιτο ἢ τὸ οἰκειότατον\nἐκείνῳ λόγους εἰς εὐωχίαν ἐρανιζόμενος.\nἐπείθετο ὁ Καλάσιρις, ἅμα μὲν τῷ Κνήμωνι χαριζόμενος,\nἅμα δὲ τὸν Ναυσικλέα τῶν μετὰ ταῦτα ἕνεκεν\nὑποποιούμενος, καὶ ἅπαντα ἔλεγε, τὰ μὲν πρῶτα καὶ\nἤδη λεχθέντα πρὸς Κνήμωνα ἐπιτεμνόμενος καὶ ὡσπερεὶ\nκεφαλαιούμενος, καί τινα καὶ ἑκὼν ὑπερβαίνων,\nὅσα τὸν Ναυσικλέα γινώσκειν οὐ συμφέρειν ἐδοκίμαζε,\nτὰ δ̓ ἔτι ἀδιήγητα καὶ ἐχόμενα τῶν εἰρημένων ἔνθεν\nἑλών,\nὡς ἐπειδὴ τῆς Φοινίσσης ὁλκάδος ἐπέβησαν, τοὺς\nΔελφοὺς ἀποδράντες, τὰ μὲν πρῶτα πλεῖν κατὰ γνώμην,\nεὐκραεῖ τῷ πνεύματι καὶ ἐκ νώτων ὑποφερομένους,\nἐπεὶ δὲ κατὰ τὸν Καλυδώνιον πορθμὸν γενέσθαι,\nδιαταραχθῆναι σφᾶς οὐ μικρῶς, ταραχώδει τὰ πολλὰ\n\n\nφύσει θαλάσσῃ προστυχόντας. τοῦ δὲ Κνήμωνος μηδὲ\nτοῦτο παραλιπεῖν ἀξιοῦντος, ἀλλὰ φράζειν εἴ τινα καταμεμαθήκοι\nτῆς ἐπιπολαζούσης τῷ τόπῳ τραχύτητος\nαἰτίαν, τὸ πέλαγος, ἔφη, τὸ Ἰόνιον ἐκ πολλῆς εὐρυχωρίας\nἐνταῦθα στενούμενον, καὶ καθάπερ διὰ στομίου\nτινὸς εἰς τὸν Κρισσαῖον κόλπον εἰσχεόμενον, ἐπιμῖξαί\nτε πρὸς τὴν Αἰγαίαν θάλασσαν ἐπειγόμενον, ὑπὸ τοῦ\nΠελοποννησίων Ἰσθμοῦ τῆς πρόσω φορᾶς ἀνακόπτεται,\nπρομηθείᾳ κρειττόνων, ὡς ἔοικεν, ἐπικλύσαι τὴν ἀντίθετον\nπροβολῇ τοῦ αὐχένος ἀποτειχιζόμενον. κἀκ τοῦδε\nπαλιρροίας ὡς τὸ εἰκὸς γινομένης καὶ περὶ τόνδε τὸν\nπορθμὸν πλέον ἢ κατὰ τὸν ἄλλον κόλπον θλιβομένης,\nτοῦ ἐπιρρέοντος ἔτι τῷ ἀνατρέχοντι πολλάκις ἐμπίπτοντος,\nβρασμόν τε ἴσχει τὸ ὕδωρ καὶ κῦμα φλεγμαῖνον\nἐγείρει, πρὸς τῆς ἀντιτυπίας εἰς κλύδωνα\nκορυφούμενον.\nἐπὶ τούτοις κρότου γενομένου καὶ ἐπαίνου τῶν παρόντων\nἀληθῆ εἶναι μαρτυρούντων τὴν αἰτίαν, ὁ Καλάσιρις\nεἴχετο τῶν ἑξῆς, ὑπερβαλόντες δή, λέγων, τὸν\nπορθμὸν καὶ νήσους Ὀξείας ἀποκρύψαντες, τὴν Ζακυνθίων\nἄκραν προσκοπεῖν ἀμφεβάλλομεν, ὥσπερ ἀμυδρόν\nτι νέφος τὰς ὄψεις ἡμῶν ὑποδραμοῦσαν. καὶ ὁ κυβερνήτης\nτὸ ἱστίον παραστέλλειν ἐπέταττεν. ἡμῶν δὲ πυνθανομένων\nδιὰ τί παραλύει τὸ ῥόθιον τῆς νεὼς οὐριοδρομούσης,\nὅτι, ἔφη, πλησιστίῳ χρώμενοι τῷ πνεύματι\nπερὶ πρώτην ἂν φυλακὴν τῇ νήσῳ προσορμίσαιμεν, καὶ\nδέος προσοκεῖλαι σκοταίους τόποις ὑφάλοις τὰ πολλὰ\nκαὶ κρημνώδεσι. καλὸν οὖν ἐννυκτερεῦσαι τῷ πελάγει\nκαὶ τὸ πνεῦμα ὑφειμένως δέχεσθαι, συμμετρουμένους\nὅσον ἂν γένοιτο αὔταρκες ἑῴους ἡμᾶς τῇ γῇ\nπροσπελάσαι.\nταῦτα εἶπε μὲν ὁ κυβερνήτης, οὐκ ἐγένετο δὲ ὦ Ναυσίκλεις,\n\n\nἀλλ̓ ἅμα ἥλιός τε ἀνῖσχε καὶ ἡμεῖς ἄγκυραν\nκαθίεμεν. οἱ δὲ τῆς νήσου περὶ τὸν ὅρμον οἰκοῦντες,\nἀπέχοντα οὐ πολὺ τῆς πόλεως, καθάπερ ἐπί τι παράδοξον\nτὴν θέαν τὴν ἡμετέραν συνέρρεον, ἀγάμενοι μέν,\nὡς ἐφαίνετο, καὶ τὸ τῆς ὁλκάδος εὐάγωγον, εἰς κάλλος\nτε ἅμα καὶ μέγεθος αἰρόμενον ἐκπεπονημένης, Φοινίκειον\nτὸ φιλοτέχνημα γνωρίζειν λέγοντες, πλέον δὲ\nθαυμάζοντες ὡς παραλόγῳ τῇ τύχῃ χρησαμένους, εὔδιόν\nτε καὶ ἀπήμονα πλοῦν ἐν χειμερίῳ τῇ ὥρᾳ καὶ\nΠληιάδων ἤδη δυομένων ἀνύσαντας. οἱ μὲν οὖν ἄλλοι\nσχεδόν τι πάντες ἔτι τῶν πρυμνησίων ἀναπτομένων\nἀπολιπόντες τὴν ναῦν, ἐπὶ τὸ ἄστυ τὴν Ζάκυνθον ἀγοράσοντες\nἀνέτρεχον: ἐγὼ δέ ʽτοῦ κυβερνήτου γὰρ ἀκηκοὼς\nἐτύγχανον ὡς χειμαδίῳ χρήσονται τῇ νήσᾠ καταγωγὴν\nσκεψόμενος αὐτοῦ που περὶ τὴν ἀκτὴν ἠρχόμην,\nτὴν μὲν ναῦν ὡς ἀπρεπὲς οἰκητήριον διὰ τὴν ναυτικὴν\nτύρβην, τὴν πόλιν δὲ ὡς οὐκ ἀσφαλὲς διὰ τὴν τῶν νέων\nφυγὴν παραιτούμενος. ὀλίγον οὖν ὅσον προήκων ὁρῶ\nπρεσβύτην ἁλιευτικὸν πρόσθεν τῶν θυρῶν τῶν αὑτοῦ\nκαθήμενον καὶ δικτύου διερρωγότος βροχίδας ἀκεόμενον.\nπλησιάσας δὴ χαῖρε εἶπον, ὦ βέλτιστε, καὶ φράζε\nὅποι τις ἂν τύχοι καταγωγῆς. ὃ δέ, περὶ τὴν πλησίον\nἄκραν, ἔφη, χοιράδι πέτρᾳ τῆς προτεραίας ἐνσχεθὲν\nδιεσπάρακται. κἀγώ, τοῦτο μέν, ἔφην, οὐδὲν ἐδεόμην\nμαθεῖν: ὅμως δ̓ οὖν χρηστῶς ἂν ποιοίης καὶ φιλανθρώπως\nἢ αὐτὸς ὑποδεχόμενος ἢ ἕτερον ὑφηγούμενος.\nκαὶ ὅς, οὐκ αὐτός, φησίν: οὐ γὰρ συνέπλεον: μὴ γὰρ\nοὕτω ποτὲ σφαλείη μηδὲ ὑπὸ γήρως πιεσθείη Τυρρηνός:\nἀλλ̓ ἔστι πταῖσμα τῶν παιδαρίων, ἀπειρίᾳ τῶν\nὑφάλων οὗ μὴ ἐχρῆν τὰ δίκτυα καθορμισάντων. ὀψὲ δὴ\nοὖν συνεὶς ὡς παχύτερον ἔχει τῆς ἀκοῆς, γεγωνότερον\nἐμβοήσας, χαίρειν κελεύω σοι, ἔφην, καὶ φράζειν ἡμῖν\n\n\nξένοις οὖσι καταγωγήν. ἀλλὰ καὶ αὐτὸς χαίροις, ἀπεκρίνατο,\nκαὶ μένοις, εἰ βούλοιο, παῤ ἡμῖν, εἰ μή τις\nτυγχάνοις τῶν πολυκλίνους οἴκους ἐπιζητούντων ἢ θεραπείαν\nεἰς πλῆθος ἐπαγομένων. ἐμοῦ δὲ εἰπόντος ὡς\nπαῖδες εἰσί μοι δύο, καὶ τρίτος ἐγώ, χάριεν, ἔφη, τὸ\nσύμμετρον: ἑνὶ γὰρ πλείους ἡμᾶς εὑρήσετε. κἀμοὶ γὰρ\nπαῖδες εἰσὶν ἔτι δύο συσσιτοῦντες, οἱ προγενέστεροι δὲ\nγήμαντες οἴκου ἄρχουσι, καὶ τετάρτη τροφὸς ἡ τῶν\nπαίδων: ἡ γὰρ μήτηρ αὐτοῖς οὐ πρὸ πολλοῦ τέθνηκεν.\nὥστε ὦ λῷστε μὴ μέλλε, μηδὲ ἀμφίβαλλε ὡς οὐ χαίροντες\nὑποδεξόμεθα ἄνδρα καὶ ἐκ πρώτης ἐντεύξεως εὐγένειαν\nἐμφαίνοντα. ἔπραττον οὕτως. καὶ μετ̓ οὐ πολὺ\nσὺν τῷ Θεαγένει καὶ τῇ Χαρικλείᾳ παρόντα με ἄσμενος\nὁ Τυρρηνὸς ὑποδέχεται, καὶ μέρος τὸ ἀλεεινότερον ἀπεκλήρου\nτῆς οἰκήσεως. καί πως οὐκ ἀηδῶς τὴν χειμέριον\nὥραν τὰ πρῶτα διηνύομεν, τὰ μὲν ἄλλα συνδιημερεύοντες,\nχωριζόμενοι δὲ ὅτε καθεύδειν ἔδει, σὺν τῇ\nτροφῷ μὲν ἡ Χαρίκλεια, ἐγὼ δὲ ἰδίᾳ καὶ Θεαγένης, ὁ\nΤυρρηνὸς δὲ σὺν τοῖς αὐτοῦ παισὶ καθ̓ ἕτερον δωμάτιον\nἀναπαυόμενοι. ἡ τράπεζα δὲ ἡμῖν κοινὴ προυτίθετο,\nτὰ μὲν ἄλλα ἡμῶν παρεχόντων, τοῦ Τυρρηνοῦ δὲ\nὄψον ἄφθονον ἐκ θαλάττης τοὺς νέους ἑστιῶντος, τὰ\nμὲν καθ̓ αὑτὸν ἁλιεύοντος, τὰ δὲ καὶ ἡμῶν ἔστιν ὅτε\nτὴν σχολὴν διατιθεμένων καὶ συνεφαπτομένων τῆς\nἄγρας, ἣν ποικίλην τε καὶ πρὸς πᾶσαν ὥραν ἁρμόδιον\nἐξήσκητο. καὶ ἦν εὔβολόν τι χρῆμα καὶ πολύθηρον,\nὥστε καὶ οἱ πολλοὶ τὴν ἐμπειρίαν αὐτῷ τῆς τέχνης εἰς\nεὐμένειαν τύχης προσῆπτον.\nἀλλ̓ οὐ γὰρ ἦν, φασί, τοὺς δυστυχοῦντας μὴ οὐχὶ\nπανταχοῦ δυστυχεῖν. οὐδὲ ἐπὶ τῆς ἐρημίας ἀνενόχλητον\nεἶχεν ἡ Χαρίκλεια τὸ κάλλος:\nἀλλ̓ ὁ Τύριος ἐκεῖνος\nἔμπορος ὁ πυθιονίκης, ᾧ συνεπλεύσαμεν, ἰδίᾳ μοι\n\n\nπροσιὼν ἠνώχλει πολλάκις, καὶ ἀπέκναιε λιπαρῶν καὶ\nεἰς γάμον ὡς ἂν παρὰ πατρὸς αἰτῶν τὴν Χαρίκλειαν,\nπολλὰ σεμνύνων ἑαυτόν, καὶ τοῦτο μὲν γένος ἔνδοξον\nκαταλέγων, τοῦτο δὲ τὸν παρόντα πλοῦτον καταριθμούμενος,\nτήν τε ὁλκάδα ὡς ἴδιον αὐτοῦ κτῆμα τυγχάνοι,\nκαὶ ὡς τοῦ πλείονος φόρτου τῶν ἀγωγίμων δεσπόζοι,\nχρυσοῦ τε ὄντων καὶ λίθων πολυταλάντων καὶ σηρικῆς\nἐσθῆτος. οὐκ ὀλίγον δὲ εἰς εὐδοξίας προσθήκην καὶ τὴν\nπυθιονίκην ὠνόμαζεν, ἕτερά τε αὖ πολλὰ πρὸς τούτοις.\nἐμοῦ δὲ τήν τε παροῦσαν πενίαν προβαλλομένου, καὶ\nὡς οὐκ ἄν ποτε τῷ χώραν ἄλλην οἰκοῦντι καὶ ἔθνος ὃ\nτοσοῦτον κεχώρισται τῆς Αἰγυπτίων, ἐκδοῦναι τὸ θυγάτριον\nαἱρησομένου, πέπαυσο τούτων, ἔλεγεν, ὦ πάτερ:\nτὴν μὲν γὰρ προῖκα ἀπέχειν ἡγήσομαι: πολλὰ τάλαντα\nκαὶ πλοῦτον ὅλον τὴν κόρην, ἔθνος δὲ καὶ πατρίδα\nτὴν ὑμετέραν ἀλλάξομαι, τῆς μὲν ἐπὶ Καρχηδόνος\nὁρμῆς ἐκτραπείς, ὑμῖν δὲ σύμπλους, οἷ δὴ καὶ βούλεσθε,\nγενόμενος. ὁρῶν δὴ τὸν Φοίνικα μὴ ἀνιέντα ἀλλ̓\nεἰς ὑπερβολήν τε πρὸς τὸ βούλημα θερμαινόμενον καὶ\nἡμέραν οὐδεμίαν τοῦ διοχλεῖν μοι περὶ τῶν αὐτῶν ἀπολειπόμενον,\nἔγνων τὸ παρὸν ὑπερθέσθαι χρησταῖς ἐπαγγελίαις,\nμὴ καὶ βίαιόν τι κατὰ τὴν νῆσον ὑποσταίημεν,\nκαὶ ἅπαντα ποιήσειν ἐλθὼν εἰς τὴν Αἴγυπτον\nἐπηγγελλόμην.\nοὕτω δέ μου τοῦτον ἐπ̓ ὀλίγον ἀποσκευασαμένου,\nκῦμα, φησίν, ἐπὶ κῦμα προσέβαλλεν ὁ δαίμων. ὁ γὰρ\nΤυρρηνὸς οὐ πολλαῖς ὕστερον ἡμέραις εἴς τινά με παρηγκωνισμένην\nἀκτὴν παραλαβών, ὦ Καλάσιρι, ἔφη,\nτὸν Ποσειδῶ σοι τὸν πελάγιον ἐπόμνυμι καὶ τοὺς ἄλλους\nἐναλίους θεούς, ἦ μὴν αὐτόν τέ σε ὡς ἀδελφὸν\nπαῖδάς τε τοὺς σοὺς ἴσα καὶ παισὶν ὁρᾶν τοῖς ἐμοῖς.\nἥκω δήσοι φράσων ἐγειρόμενόν τι πρᾶγμα ἀνιαρὸν μέν,\n\n\nἀλλ̓ ἐμοί τε σιωπῆσαι ἀθέμιτον ἑστίας ὑμῖν τῆς αὐτῆς\nκεκοινωνηκότι, σοί τε γνῶναι πάντως ἀναγκαῖον. ναυλοχεῖ\nτὴν ὁλκάδα τὴν Φοίνισσαν πειρατικὸν ἐργαστήριον,\nκατὰ τὴν περιπτύσσουσαν τῆσδε τῆς ἄκρας πλευρὰν\nὑποκαθήμενον, σκοποῖς ἀμοιβαδὸν τὸν ἔκπλουν τῆς\nνεὼς ἐπιτηρούμενον. ὅρα δὴ οὖν, φυλάττου, καὶ λογίζου\nτί ἂν ποιοίης: σοῦ γὰρ δὴ ἕνεκεν, μᾶλλον δὲ θυγατρὸς\nτῆς σῆς, τὸ οὕτως ἀπηνὲς ἔργον, ἐκείνοις δὲ σύνηθες,\nδιανοοῦνται. κἀγὼ πρὸς αὐτόν, σὲ μέν, ἔφην, ἀντὶ\nτούτων οἱ θεοὶ κατ̓ ἀξίαν: ἀμείψαιντο: πόθεν δὲ ὦ\nΤυρρηνὲ συνείληφας τὴν ἐπιβουλήν; καὶ ὅς, ἀπὸ τῆς\nτέχνης, ἔφη, τοῖς ἀνδράσι γνωρίζομαι, καὶ ὄψον αὐτοῖς\nπροσκομίζων πλέον ἢ παρὰ τῶν ἄλλων τὸ τίμημα κομίζομαι.\nτῇ προτεραίᾳ δὴ κύρτους ἀναλεγομένῳ μοι περὶ\nτοὺς κρημνοὺς ἐντυχὼν ὁ λῄσταρχος, πότε ἄρα οἱ Φοίνικες\nἐξορμήσειν μέλλουσιν, εἴ γε πέπυσαι, διηρώτα.\nκἀγὼ συνιεὶς τὴν ἐνέδραν τοῦ ἐρωτήματος, τὸ μὲν ἀκριβές,\nἔφην, ὦ Τραχῖνε, οὐκ ἔχω λέγειν, εἰς ἔαρ δὲ πρῶτον\nἡγοῦμαι αὐτοὺς ἀφορμήσειν. ἆῤ οὖν, ἔφη, καὶ ἡ\nκόρη αὐτοῖς ἡ παρὰ σοὶ καταγομένη συμπλεύσεται; ἄδηλον\nμέν, εἶπον: ἀλλὰ τί πολυπραγμονεῖς; ὅτι αὐτῆς,\nἔφη, ἐρῶ μανικῶς, ἅπαξ θεασάμενος: οὐ γὰρ οἶδα προστυχὼν\nτοιούτῳ κάλλει, πολλὰς καὶ ταῦτα καὶ οὐκ ἐξώρους\nαἰχμαλώτους ᾑρηκώς. ὑπαγόμενος οὖν αὐτὸν ὥστε\nπᾶν ἀναπτύξαι τὸ βούλευμα, τί οὖν, ἔφην, δεῖ σε συμπλέκεσθαι\nτοῖς Φοίνιξιν, ἀλλὰ μὴ ἀναιμωτὶ καὶ πρὸ τῆς\nθαλάσσης ἔχειν, ἐκ τῆς οἰκίας ἁρπάσαντα τῆς ἐμῆς; σώζεται\nκαὶ παρὰ λῃσταῖς, ἔφη, τὶ συνειδὸς καὶ πρὸς τοὺς\nγνωρίμους φιλάνθρωπον. σοῦ τε οὖν φείδομαι, μὴ\nπραγμάτων πειραθείης τοὺς ξένους ἐπιζητούμενος: ἐγώ\nτε δἰ ἑνὸς ἔργου δύο τὰ μέγιστα βούλομαι κτήσασθαι,\nτόν τε πλοῦτον τῆς νεὼς καὶ τὸν γάμον τῆς κόρης, ὧν\n\n\nθατέρου πάντως ἔστιν ἀποτυχεῖν κατὰ γῆν ἐγχειροῦντα\nτὴν πρᾶξιν. καὶ ἄλλως οὐδὲ ἀκίνδυνον εἴ τι τούτων\nγένοιτο πλησίον τῆς πόλεως, ἐκ τοῦ παραχρῆμα τῆς τε\nαἰσθήσεως καὶ τῆς ἐπιδιώξεως ἐσομένης. πολλὰ δὴ τῆς\nσυνέσεως αὐτὸν ἐπαινέσας, ἐκείνου μὲν ἀπηλλαττόμην,\nσοὶ δὲ καταμηνύων τὴν σκευωρουμένην πρὸς τῶν ἀλαστόρων\nἐπιβουλήν, ἱκετεύω φροντίδα ποιεῖσθαι τοῦ\nσαυτόν τε καὶ τοὺς σεαυτοῦ διασώζειν.\nἀπῄειν κατηφὴς τούτων ἀκούσας, καὶ παντοίας\nἔστρεφον παῤ ἐμαυτῷ βουλάς, ἕως ἐκ ταὐτομάτου μοι\nπάλιν ἐντυχὼν ὁ ἔμπορος καὶ περὶ τῶν αὐτῶν διαλεγόμενος\nσκέμματός τινος ἐνδόσιμον παρεῖχεν. ἀποκρύπτων\nγὰρ τῶν παρὰ τοῦ Τυρρηνοῦ μηνυθέντων ἅπερ\nἐβουλόμην, ἐκεῖνο μόνον τὸ μέρος ἐξέφαινον, ὡς ἁρπάσαι\nτις τῶν ἐγχωρίων διανοεῖται τὴν κόρην, πρὸς ὃν\nοὐκ ἔστιν ἀξιόμαχος ἀντιτάξασθαι. ἐγὼ δὲ σοὶ μᾶλλον\nἄν, ἔφην, ἑλοίμην αὐτὴν κατεγγυῆσαι διά τε τὴν προϋπάρχουσαν\nγνῶσιν διά τε τὴν περιουσίαν, καὶ πρὸ πάντων\nὅτι τὴν ἡμετέραν οἰκεῖν, εἰ τοῦ γάμου τύχοις,\nἔφθης ἐπαγγελλόμενος: ὥστε εἴ σοι πάντως φίλον,\nσπουδαστέον ἡμῖν τὸν ἐνθένδε ἀπόπλουν, πρίν τι καὶ\nπρὸς τὸ ἀκούσιον προληφθῆναι παθόντας. ὑπερήσθη\nτούτων ἀκούσας, καὶ εὖ γε ὦ πάτερ ἔφη, καὶ ἅμα ἐφίλει\nπροσιὼν τὴν κεφαλήν. ἐπυνθάνετό τε πότε ἀνάγεσθαι\nκελεύοιμι: καὶ γὰρ εἰ μηδέπω τῆς ὥρας εἶναι τὰ\nπλόιμα, ἀλλ̓ ὑπάρχειν μεταστησαμένους εἰς ἕτερον ὅρμον\nἐπιβουλῆς τε ἐκτὸς γενέσθαι τῆς ὑπονοουμένης καὶ\nτὸ ἀκριβὲς τοῦ ἔαρος περιμεῖναι. οὐκοῦν, ἔφην, εἰ δὴ\nμέλλει τὸ ἐμὸν ἰσχύειν πρόσταγμα, τῆς ἐρχομένης ἂν\nβουλοίμην ἀποπλεῦσαι νυκτός. καὶ ὃ μέν οὕτω γενήσεται\nεἰπὼν ἀπεχώρει, ἐγὼ δὲ οἴκαδε ἐλθὼν πρὸς μὲν\nτὸν Τυρρηνὸν οὐδὲ ἕν, πρὸς δὲ τοὺς παῖδας ἔφραζον\n\n\nὡς μεθ̓ ἑσπέραν βαθεῖαν αὖθις ἐπιβαίνειν δεήσει τῆς\nὁλκάδος. τῶν δὲ τὸ αἰφνίδιον θαυμαζόντων καὶ τὴν αἰτίαν\nπυνθανομένων, ὑπερεθέμην εἰσαῦθις ἐρεῖν, νῦν\nδὲ οὕτω πραχθῆναι συμφέρειν ἔλεγον.\nἐπεὶ δὲ δείπνου πρὸς ὀλίγον μεταλαβόντες εἰς ὕπνον\nἐτράπημεν, ὄναρ μοί τις πρεσβύτης ἐφαίνετο, τὰ μὲν\nἄλλα κατεσκληκώς, ἐπιγουνίδα δὲ λείψανον τῆς ἐφ̓ ἡλικίας\nἰσχύος ἀνεσταλμένου τοῦ ζώματος ὑποφαίνων, κυνῆν\nμὲν τῆς κεφαλῆς ἐπικείμενος, ἀγχίνουν δὲ ἅμα καὶ\nπολύτροπον περισκοπούμενος, καὶ οἷον ἐκ πληγῆς τινὸς\nμηρὸν σκάζοντα παρέλκων. πλησιάσας δή μοι καὶ σεσηρός\nτι μειδιάσας, ὦ θαυμάσιε, ἔφη, σὺ δὴ μόνος ἐν\nοὐδενὸς λόγου μέρει τέθεισαι τὰ καθ̓ ἡμᾶς, ἀλλὰ πάντων\nὅσοι δὴ τὴν Κεφαλλήνων παρέπλευσαν, οἶκόν τε\nτὸν ἡμέτερον ἐπισκεψαμένων καὶ δόξαν γνῶναι τὴν\nἡμετέραν ἐν σπουδῇ θεμένων, αὐτὸς οὕτως ὀλιγώρως\nἔσχηκας ὡς μηδὲ τοῦτο δὴ τὸ κοινὸν προσειπεῖν, ἐκ γειτόνων\nκαὶ ταῦτα οἰκοῦντα. τοιγάρ τοι τούτων ὑφέξεις\nοὐκ εἰς μακρὰν τὴν δίκην καὶ τῶν ὁμοίων ἐμοὶ παθῶν\nαἰσθήσῃ, θαλάττῃ τε ἅμα καὶ γῇ πολεμίοις ἐντυγχάνων.\nτὴν κόρην δὲ ἣν ἄγεις, παρὰ τῆς ἐμῆς γαμετῆς πρόσειπε:\nχαίρειν γὰρ αὐτῇ φησί, διότι πάντων ἐπίπροσθεν\nἄγει τὴν σωφροσύνην, καὶ τέλος αὐτῇ δεξιὸν εὐαγγελίζεται.\nἀνηλάμην ὑπὸ τῆς ὄψεως παλλόμενος. καὶ τοῦ\nΘεαγένους ὅ τι πέπονθα ἐρομένου, τάχα, ἔφην, ὠψίσθημεν\nτῆς ἀναγωγῆς, καὶ τεθορύβημαι ἀφυπνίσας\nπρὸς τὴν ἔννοιαν. ἀλλ̓ αὐτός τε ἀνίστω καὶ τὰ ὄντα\nσυσκευάζου, τὴν Χαρίκλειάν τε ἐγὼ μετελεύσομαι.\nπαρῆν ἡ παῖς ἐμοῦ τοῦτο σημήναντος. καὶ ὁ Τυρρηνὸς\nαἰσθόμενος διανέστη καὶ τὸ γινόμενον ἐπυνθάνετο.\nκἀγώ, τὸ μὲν γινόμενόν ἐστιν, ἔλεγον, ἡ σὴ συμβουλή:\nδιαδρᾶναι πειρώμεθα τοὺς ἐπιβουλεύοντας. σὺ δὲ αὐτός\n\n\nτε σώζοιο πρὸς τῶν θεῶν, ἀνδρῶν βέλτιστος περὶ\nἡμᾶς γεγενημένος, καὶ τήνδε δίδου τελευταίαν χάριν:\nθῦε διαπλεύσας εἰς Ἰθάκην ὑπὲρ ἡμῶν Ὀδυσσεῖ, καὶ\nαἴτει τῆς μήνιδος ἀνεῖναι τῆς καθ̓ ἡμῶν, ἣν ἀγανακτεῖν,\nὡς παρεωραμένος, τῆσδέ μοι τῆς νυκτὸς ἐπιφανεὶς\nἐξηγόρευσεν. ἐπηγγέλλετο ποιήσειν οὕτω, καὶ\nἄχρι τῆς νεὼς παρέπεμπεν, ἐπιδακρύων τε πλεῖστα, καὶ\nτὸν πλοῦν ἡμῖν ἀπήμονά τε γενέσθαι καὶ κατὰ νοῦν\nἐπευχόμενος.\nτί δεῖ μηκύνοντα ἐνοχλεῖν; ἄρτι φωσφόρου διαλάμψαντος\nἀνηγόμεθα, πολλὰ μὲν τῶν ναυτῶν τὴν πρώτην\nἐναντιουμένων, τέλος δὲ πρὸς τοῦ Τυρίου τοῦ ἐμπόρου\nπεισθέντων, λῃστρικὴν προαγορευθεῖσαν ἔφοδον\nδιαδιδράσκειν εἰπόντος. καὶ ὃ μὲν ἐλάνθανε τὰ ὄντα\nὡς πλάσμα λέγων, ἡμεῖς δὲ πνεύμασι βιαίοις χρησάμενοι,\nζάλης τε ἀπροσμάχου καὶ κλύδωνος ἀφράστου πειραθέντες,\nἀπολέσθαι τε παρὰ μικρὸν ἐλθόντες, εἰς\nἄκραν τινὰ Κρητικὴν προσωκείλαμεν, τῶν τε πηδαλίων\nθάτερον ἀποβαλόντες καὶ τῆς κεραίας τὸ πλεῖστον συντρίψαντες.\nἐδόκει οὖν, ἐπισκευῆς τε ἕνεκεν τῆς ὁλκάδος\nκαὶ ἡμῶν αὐτῶν ἀναλήψεως, ἡμέρας τινὰς ἐπιμεῖναι\nτῇ νήσῳ. καὶ τούτων οὕτω γενομένων, ὁ πλοῦς\nἡμῖν αὖθις παρηγγέλλετο πρώτην ἡμέραν τῆς σεληναίας\nμετὰ τὴν πρὸς ἥλιον σύνοδον ἐπιλαμπούσης. καὶ ἀναχθέντες\nἤδη ζεφύρων ἐαρινῶν ὑπηχούντων ἐφερόμεθα\nνύκτα τε καὶ ἡμέραν, ἐπὶ τὴν Λιβύων γῆν τοῦ κυβερνήτου\nτὴν ὁλκάδα χειραγωγοῦντος. ἔφασκε γὰρ ἐνδέχεσθαι\nμὲν εὐθυβόλως καὶ διαμπὰξ περαιωθῆναι τὸ πέλαγος\nτοῦ πνεύματος ἐπιτρέποντος, ἐπείγεσθαι δὲ λαβέσθαι\nτινὸς ἠπείρου καὶ ὅρμου, πειρατικὸν εἶναι τὸ\nἐκ πρύμνης ἀναφαῖνον ἀκάτιον ὑφορώμενος. ἐξ οὗ γάρ,\nἔφη, τῆς Κρητικῆς ἤραμεν ἄκρας, ἕπεται κατ̓ ἴχνος\n\n\nκαὶ ἀπαραλλάκτως μεταθέει τὸν ἡμέτερον πλοῦν, ὥσπερ\nτῆς αὐτῆς ὁρμῆς ἐξηρτημένον: ἐφώρασά τε πολλάκις\nσυμπαραφερόμενον, ἐμοῦ τὴν ναῦν ἐξεπίτηδες ἔστιν\nὅτε τοῦ εὐθέος. παρατρέποντος.\nτούτων οἳ μὲν ἐδήχθησαν εἰρημένων, καὶ πρὸς ἄμυναν\nεὐτρεπίζεσθαι παρῄνουν: οἳ δὲ ὀλιγώρως εἶχον,\nἔθος εἶναι φάσκοντες ἐν τοῖς πελάγεσιν ἕπεσθαι ταῖς\nὑπερόγκοις ναυσὶ τὰς βραχυτέρας, ὥσπερ ὑπὸ πλείονος\nἐμπειρίας ὁδηγουμέναις. ἔτι τούτων ἐπὶ θάτερα γυμναζομένων,\nἦν μὲν ἤδη τῆς ἡμέρας ὅτε ἀρότρου βοῦν\nἐλευθεροῖ γηπόνος, ὁ δὲ ἄνεμος τῆς ἄγαν φορᾶς ὤκλαζε,\nκαὶ κατ̓ ὀλίγον ἐνδιδοὺς ἄπρακτός τε καὶ μαλακὸς τοῖς\nἱστίοις ἐνέπιπτε, καὶ σοβῶν μᾶλλον ἢ προωθῶν τὴν\nὀθόνην τέλος καὶ εἰς γαλήνην ἐξενικήθη, καθάπερ τῷ\nἡλίῳ συγκαταδυόμενος, ἢ ἀληθέστερον εἰπεῖν, τοῖς\nἐπιδιώκουσιν ὑπηρετούμενος. οἱ γὰρ κατὰ τὴν ἄκατον,\nἕως μὲν ἡμῖν ὁ πλοῦς ὑπήνεμος ἠνύετο, μακρῷ τῆς ὁλκάδος,\nὡς τὸ εἰκός, ἀπελείποντο, μείζοσι τοῖς ἱστίοις\nπλέον τὸ πνεῦμα δεχομένης: ἐπειδὴ δὲ τὴν θάλασσαν\nἐστόρεσεν ἡ γαλήνη καὶ τὰς κώπας ἡ χρεία παρεκάλει,\nθᾶττον ἡμῖν ἢ ὥστε εἰπεῖν ἐπέστησαν, ἅτε οἶμαι πρόσκωποί\nτε πάντες οἱ ἐμπλέοντες, καὶ κοῦφον ἀκάτιον καὶ\nπρὸς εἰρεσίαν εὐπειθέστερον ἐλαύνοντες.\nἤδη δὲ πλησιαζόντων ἀνέκραγέ τις τῶν συνεμβεβηκότων\nἀπὸ τῆς Ζακυνθίων, τοῦτο ἐκεῖνο, ἄνδρες, ἀπολώλαμεν:\nπειρατικὸς ὁ στόλος: Τραχίνου γνωρίζω τὴν\nἄκατον. ἐσείσθη πρὸς τὴν ἀγγελίαν ἡ ὁλκάς, ἔν τε γαλήνῃ\nκλύδωνος ἐμπέπληστο, θορύβοις ὀλολυγμοῖς διαδρομαῖς\nκαταιγιζομένη, τῶν μὲν εἰς τὰ κοῖλα τῆς νεὼς\nκαταδυομένων, τῶν δὲ πρὸς μάχην ἐπὶ τῶν ἰκρίων ἀλλήλοις\nπαρακελευομένων, τῶν δὲ εἰς τὸ σκάφος τὸ ὑπηρετικὸν\nἅλλεσθαι καὶ διαδρᾶναι βουλευομένων, ἕως ἐν\n\n\nτῷ μέλλειν καὶ ἄκοντας αὐτοὺς προλαβὼν ἔστησεν ὁ\nπόλεμος, τῷ προστυχόντι πρὸς ἄμυναν ὁπλίσας. ἐγὼ\nδὲ καὶ ἡ Χαρίκλεια τῷ Θεαγένει περιφύντες ὅλον ἐνθουσιῶντα\nπρὸς τὴν μάχην καὶ ζέοντα μόλις ἐπείχομεν, ἣ\nμὲν ἵνα μηδὲ παρὰ τὸν θάνατον, ὡς ἔφασκε, χωρίζοιτο,\nξίφει δὲ ἑνὶ καὶ πληγῇ μιᾷ τοῦ πάθους ὁμοίου κοινωνήσειεν,\nἐγὼ δὲ ὡς Τραχῖνον εἶναι τὸν ἐπιόντα ἔγνων,\nσυνοῖσον πρὸς τὰ μέλλοντά τι προμηθούμενος. ὅπερ δὴ\nκαὶ γενέσθαι συνέβη. πλησιάσαντες γὰρ οἱ λῃσταὶ καὶ\nἐγκάρσιοι παρελαύνοντες, ἀποπειρώμενοί τε εἴ πως\nἀναιμωτὶ γένοιντο ἐγκρατεῖς τῆς ὁλκάδος, ἔβαλλον μὲν\nοὐδέπω, τοῖς δὲ εἰς κύκλον περίπλοις οὐδαμοῦ προβαίνειν\nἐπέτρεπον, ἐῴκεσάν τε πολιορκοῦσι καὶ τὴν ναῦν\nἐξ ὁμολογίας ἑλεῖν ἐσπουδακόσι. καὶ ὦ δυσδαίμονες\nἔφασαν, τί δή ποτε μαίνεσθε, καὶ πρὸς οὕτως ἄμαχον\nκαὶ ὑπερφέρουσαν ἰσχὺν ἐναντίας αἰρόμενοι χεῖρας προῦπτον\nἀναρριπτεῖτε θάνατον; ἔτι φιλανθρωπευόμεθα\nὑμᾶς: ἐπιτρέπομεν εἰς τὸ ἐφόλκιον εἰσβῆναι καὶ σώζειν\nἑαυτούς, εἰ βούλεσθε. οἳ μὲν ταῦτα προύτεινον, οἳ δὲ\nἐπὶ τῆς ὁλκάδος, ἕως μὲν ἀκίνδυνον μάχην καὶ πόλεμον\nἀναίμακτον ἠγωνίζοντο, θρασεῖς τε ἦσαν καὶ οὐκ ἂν\nἔφασαν ἐκστῆναι:\nἐπεὶ δέ τις τῶν λῃστῶν ὁ τολμηρότατος\nἐναλόμενος εἰς τὴν ναῦν, καὶ παίων τῷ ξίφει τοὺς\nπροστυχόντας, φόνῳ καὶ θανάτῳ κρίνεσθαι τὸν πόλεμον\nἐδίδαξεν, ἐφήλαντο δὲ καὶ οἱ λοιποὶ πάντες, τότε\nδὴ μετεμέλοντο οἱ Φοίνικες, καὶ προσπεσόντες ἀπέχεσθαι\nσφῶν ἱκέτευον ἐφ̓ ᾧ τε τὰ προσταχθησόμενα ποιήσειν.\nοἳ δέ, καίπερ ἤδη φονῶντες ʽαἵματος γὰρ ὄψις\nφρονήματος γίνεται στόμωσισ̓, ἐκ προστάγματος τοῦ\nΤραχίνου παῤ ἐλπίδα πᾶσαν ἐφείδοντο τῶν ὑποπεσόντων.\nἐγίνετο δὲ ἄσπονδος ἐκεχειρία καὶ πόλεμος ἔργοις\nὁ χαλεπώτατος, εἰρήνης ὀνόματι νόθῳ παραλυόμενος,\n\n\nσυνθήκης βαρυτέρας πλέον ἢ τῆς μάχης ὁριζομένης:\nσὺν ἑνὶ γὰρ χιτωνίσκῳ τῆς ὁλκάδος ἐξίστασθαι\nπροηγορεύετο, καὶ θάνατος τῷ παραβαίνοντι διηπειλεῖτο.\nἀλλ̓ ἔστιν, ὡς ἔοικεν, ἀνθρώποις ψυχὴ πάντων\nπροτιμότερον: δἰ ἣν καὶ τότε οἱ Φοίνικες ἐλπίδος πλούτου\nτῆς νεὼς ἀποσυλώμενοι, καθάπερ οὐ στερούμενοι\nκερδαίνειν δὲ μέλλοντες, ὅστις πρότερος τὸν ἕτερον\nφθάσας ἐπιβαίη τοῦ σκάφους ἠπείγοντο, θᾶττον ἐν τῷ\nβεβαίῳ τοῦ περιεῖναι γενέσθαι πᾶς τις ἁμιλλώμενος.\nἐπεὶ δὲ καὶ ἡμεῖς τῷ δόγματι πειθόμενοι παρῄειμεν,\nὁ Τραχῖνος τῆς Χαρικλείας ἐπιλαβόμενος, οὐδέν, ἔφη,\nπρὸς σὲ ὅδε ὁ πόλεμος, ὦ φιλτάτη, ἀλλὰ διὰ σὲ γεγένηται\nκαὶ σοὶ πάλαι καὶ ἐξ οὗ γε ἀπολελοίπατε τὴν Ζακυνθίων\nἕπομαι, τοσοῦτον ἕνεκα σοῦ καὶ πέλαγος καὶ κίνδυνον\nἀναδεξάμενος. ὥστε θάρσει, καὶ ἴσθι δέσποινα\nσὺν ἡμῖν τῶνδε ἁπάντων ἐσομένη. ταῦτα ἐκεῖνος μὲν\nἔλεγεν, ἣ δέ ʽἔστι γάρ τι χρῆμα σοφώτατον, καιρὸν διαθέσθαι\nδραστήριος, ἅμα δέ τι καὶ τῆς ἐμῆς ὑποθήκης\nἀνύουσἀ τὸ κατηφὲς τῶν περιεστηκότων τοῦ βλέμματος\nἀποσκευασαμένη καὶ πρὸς τὸ ἐπαγωγότερον ἐκβιασαμένη,\nἀλλὰ θεοῖς μέν, ἔφη, χάρις τοῖς τὰ φιλανθρωπότερα\nπερὶ ἡμῶν ἐπὶ νοῦν τὸν σὸν ἄγουσιν, εἰ δὲ\nβούλει με τῷ ὄντι θαρροῦσαν καὶ ἔχειν καὶ μένειν,\nπρώτην, ἔφη, δίδου ταύτην αἴσθησιν τῆς σῆς εὐνοίας:\nἀδελφὸν τουτονὶ τὸν ἐμὸν καὶ πατέρα περίσωζε, μηδὲ\nἐπίτρεπε τὴν ναῦν ἀπολιπεῖν, ὡς οὐκ ἔστιν ὅπως βιώσομαι\nτούτων χωριζομένων. καὶ ἅμα λέγουσα τοῖς γόνασι\nπροσέπιπτε, καὶ εἴχετο ἐπὶ πλεῖστον ἱκετεύουσα,\nτοῦ Τραχίνου ταῖς περιπλοκαῖς ἐντρυφῶντος καὶ τὴν\nὑπόσχεσιν ἐπίτηδες παρέλκοντος. ὡς δὲ ὑπό τε τῶν\nδακρύων πρὸς οἶκτον ἤγετο καὶ ὑπὸ τῶν βλεμμάτων\nπρὸς τὸ ὑπήκοον ἐδουλοῦτο, τὴν κόρην ἀναστήσας, τὸν\n\n\nμὲν ἀδελφόν, ἔφη, δωροῦμαί σοι καὶ μάλα χαίρων ʽὁρῶ\nγὰρ νεανίσκον ἀνδρίας ἀνάμεστον καὶ βίῳ τῷ ἡμετέρῳ\nσυντελεῖν ἐπιτήδειον̓, ὅδε δὲ ὁ πρεσβύτης ἄχθος μὲν\nτὴν ἄλλως, εἰς δὲ χάριν μόνην τὴν σὴν παρέστω.\nτούτων καὶ λεγομένων καὶ γινομένων, ὁ μὲν ἥλιος\nἀκριβῶς εἰς δυσμὰς περιελθὼν τὸ μεταίχμιον ἡμέρας καὶ\nνυκτὸς. σκιόφως ἀπετέλεσεν, ἡ θάλασσα δὲ αἰφνίδιον\nἐτραχύνετο, τάχα μὲν τροπὴν ἐκ τοῦ καιροῦ λαβοῦσα,\nτάχα δέ που καὶ τύχης τινὸς βουλήματι μεταβληθεῖσα,\nκαὶ βόμβος ἀνέμου κατιόντος ἠκούετο, καὶ ὅσον οὔπω\nπνεῦμα λάβρον τε καὶ βίαιον αὐτόθεν ἐμπεσὸν ἀπροσδοκήτου\nθορύβου τοὺς λῃστὰς ἐνεπεπλήκει, τὴν μὲν\nἰδίαν ἄκατον ἀπολιπόντας, κατὰ δὲ τὴν ὁλκάδα πρὸς\nτῇ διαρπαγῇ τοῦ φόρτου καταληφθέντας, ὅπῃ τε χρήσονται\nτῷ μεγέθει τῆς νεὼς ἀπείρως ἔχοντας. τοιγάρτοι\nπᾶν μὲν ναυτιλίας μέρος ὑπὸ τοῦ προστυχόντος ἐσχεδιάζετο,\nτέχνην δὲ ἄλλος ἄλλην αὐτοδίδακτος ἐθρασύνετο,\nτῶν μὲν τὰ ἱστία τεταραγμένως ἀνιμώντων, τῶν\nδὲ τοὺς κάλως ἀπείρως κατανεμόντων: καὶ ὃ μέν τις\nτὴν πρῷραν ἀδοκίμαστος ἐκληροῦτο, ὃ δὲ τὴν πρύμναν\nεἶχε καὶ τοὺς αὐχένας. οὐχ ἥκιστα γοῦν ἡμᾶς εἰς τὸν\nἔσχατον τῶν κινδύνων ἐνέβαλεν οὐ τὸ βίαιον τοῦ κλύδωνος\nʽοὔπω γὰρ ὁλοσχερῶς ἐτετάρακτὀ ἀλλὰ τὸ ἄτεχνον\nτοῦ κυβερνῶντος, ἀντισχόντος μὲν ἐφ̓ ὅσον ἡμερινοῦ\nφωτὸς ἀπαύγασμα περιέλαμπεν, ἀπειπόντος δὲ\nτοῦ σκότους ἐκνικήσαντος. ἤδη δὲ βαπτιζομένων καὶ\nκαταδῦναι μικρὸν ἀπολειπόντων, ἐπεχείρουν τὴν πρώτην\nἔνιοι τῶν λῃστῶν εἰς τὴν ἰδίαν αὐτῶν μετεισβαίνειν\nἄκατον, ἔπειτα ἐπεῖχον, ὑπό τε τοῦ κλύδωνος ἐκκρουόμενοι\nκαὶ τοῦ Τραχίνου πείθοντος ὡς μυρίοις\nσκάφεσιν εὐπορωτέροις ἐξέσται γενέσθαι τὴν ὁλκάδα\nκαὶ τὸν ἐνόντα πλοῦτον διασώζουσι. καὶ τέλος καὶ τὸ\n\n\nκαλώδιον ἐξ οὗ τῆς νεὼς ἤρτητο διέκοψεν, ἄλλον χειμῶνα\nτοῦτον ἐφέλκεσθαι σφᾶς διατεινόμενος, καὶ ἅμα\nκαὶ τοῦ μέλλοντος ἀσφαλοῦς προνοεῖν ὑφηγούμενος:\nεἶναι γὰρ ὕποπτον ἀμφοτέραις προσπλεῦσαί ποι ταῖς\nναυσί, τῶν ἐμπλευσάντων θατέρᾳ πάντως ἐπιζητηθησομένων.\nἐδόκει τε εἶναι πιθανὸς καὶ δυοῖν δἰ ἑνὸς τὸ\nπαρὸν εὐδοκιμεῖν, βραχείας ῥαστώνης αἰσθομένων ἐξ\nοὗ τὴν ἄκατον ἐχώρισεν, οὐ μὴν παντάπασι τῶν δεινῶν\nἀπαλλαγέντων, ἀλλὰ τρικυμίαις τε ἐπαλλήλοις\nἐλαυνομένων καὶ πολλὰ τῆς νεὼς ἀποβαλλόντων καὶ\nκινδύνου πᾶν εἶδος ὑφισταμένων, ἕως ἐκείνης τε τῆς\nνυκτὸς μόλις διαδραμούσης καὶ πρὸς τῆς ἐχομένης ἡμέρας\nπερὶ δείλην ἀκτῇ τινὶ κατὰ τὸ στόμιον τοῦ Νείλου\nτὸ Ἡρακλεωτικὸν προσωκείλαμεν καὶ γῆς Αἰγυπτίας\nἀβουλήτως οἱ δυσδαίμονες ἐπιβαίνομεν, οἱ μὲν ἄλλοι\nχαίροντες, ἡμεῖς δὲ ἀνιώμενοι, καὶ πολλὰ τῆς σωτηρίας\nτὴν θάλατταν ὀνειδίζοντες ὡς ἀνυβρίστου θανάτου\nφθονήσασαν καὶ φοβερωτέρᾳ γῇ καὶ προσδοκίᾳ\nπαραδοῦσαν, ἀθέσμοις βουλήμασι λῃστῶν ἐκκειμένους.\nοἷα γὰρ καὶ ἐπεχείρουν, οὔπω σχεδὸν τῆς γῆς ἐπιβεβηκότες\nοἱ ἀλιτήριοι. χαριστήρια δῆθεν Ποσειδῶνι θύειν\nβούλεσθαι φήσαντες, οἶνον μὲν Τύριον καὶ ἄλλ̓\nἄττα τῆς νεὼς ἐξεκόμιζον, βοσκήματα δὲ ἐκ τῶν πέριξ\nχωρίων τοὺς ὠνησομένους ἀπέστελλον, ἀργύριόν τε\nὅσον πλεῖστον ἐγχειρίσαντες, καὶ τίμημα τὸ πρῶτον\nαἰτούμενον διδόναι κελεύσαντες.\nὡς δὲ ἐκεῖνοί τε τάχιστα παρῆσαν, ὅλην προβάτων\nκαὶ συῶν ἀγέλην ἐλαύνοντες, οἵ τε κατὰ χώραν μείναντες\nὑποδεξάμενοι πυράν τε ἐξῆπτον καὶ τὰ θύματα δείραντες\nηὐτρέπιζον τὴν εὐωχίαν, ὁ Τραχῖνος ἰδίᾳ με καὶ\nτῶν ἄλλων εἰς ἀνήκοον παραλαβών, ὦ πάτερ, ἔφη, θυγατέρα\nτὴν σὴν ἐμαυτῷ γαμετὴν ἐμνηστευσάμην, καὶ\n\n\nτοὺς γάμους, ὡς ὁρᾷς, ἑστιᾶν μέλλω τήμερον, ἑορτῶν\nτὴν ἡδίστην θυσίᾳ τῇ τῶν θεῶν ἐπισυνάπτων. ὅπως\nοὖν μὴ αὐτός τε ἀνήκοος στυγνότερον συμποσιάζῃς, ἥ\nτε παῖς διὰ σοῦ μαθοῦσα δέξηται χαίρουσα τὸ ἐσόμενον,\nἐδικαίωσα προειπεῖν σοι τὴν ἐμαυτοῦ γνώμην, οὐ βεβαιωθῆναι\nπαρὰ σοῦ ταύτην βουλόμενος ʽἔχω γάρ μοι\nκατεγγυῶσαν τὸ βούλημα τὴν ἐξουσίαν̓ ἀλλ̓ αἴσιον\nἄλλως καὶ εὐπρεπὲς δοκιμάζων εὐπειθεστέραν ηὐτρεπίσθαι\nτὴν νύμφην, διὰ τοῦ φύντος προμαθοῦσαν τὸν\nγάμον. ἐπῄνουν τὰ εἰρημένα, καὶ χαίρειν ἐνεδεικνύμην,\nτοῖς τε θεοῖς χάριν ὁμολογεῖν ἥτις μεγίστη, τοῖς ἄνδρα\nτὸν δεσποτεύοντα τῆς θυγατρὸς ἀποφήνασιν.\nἀποχωρήσας τε μικρόν, καί τινα τῶν πρακτέων ἔννοιαν\nἐπ̓ ἐμαυτοῦ φροντίσας, ἐπανελθὼν ἱκέτευον σεμνότερον\nτελεσθῆναι τὰ δρώμενα, καὶ θάλαμον ἀποφῆναι τῇ\nκόρῃ τὴν ὁλκάδα, ἐπεισιέναι μηδένα μηδὲ διοχλεῖν κελεύσαντα,\nὡς ἂν καὶ κόσμου τοῦ νυμφικοῦ καὶ τῆς\nἄλλης τημελείας καὶ εὐπρεπείας ἐπιμεληθῆναι κατὰ καιρὸν\nἐγγένοιτο: καὶ γὰρ ἂν εἴη πάντων ἀτοπώτατον τὴν\nεὐγενείᾳ καὶ πλούτῳ κομῶσαν καὶ τὸ μέγιστον Τραχίνου\nγαμετὴν ἐσομένην μηδὲ ἀφ̓ ὧν ἔξεστιν ἁβρύνεσθαι,\nεἰ καὶ τὰ λαμπρότερα τῆς γαμηλίου πομπῆς ὁ καιρὸς\nἡμᾶς καὶ ὁ τόπος ἀφῄρηται. διεχεῖτο πρὸς ταῦτα ὁ Τραχῖνος,\nκαὶ χαίρων οὕτω πράξειν ἐπηγγέλλετο. καὶ προσέταξεν\nαὐτίκα πάντα κομισαμένους ὧν χρῄζοιεν, τοῦ\nλοιποῦ τῇ νηὶ μὴ πλησιάζειν. καὶ οἳ μὲν τὰ ἐντεταλμένα\nἔπραττον: ἐξεφόρουν τραπέζας κρατῆρας τάπητας παραπετάσματα,\nΣιδωνίων ἔργα χειρῶν καὶ Τυρίων, τἆλλα\nοἷς δεῖπνον ὑπηρετεῖται πάντα ἀφειδῶς, καὶ ἐπὶ τῶν\nὤμων ἀκόσμως ἐξετίθεντο, πλοῦτον ὃν πολλοὶ πόνοι καὶ\nφειδωλοὶ συνήθροισαν, ἀσώτῳ συμποσίῳ τῆς τύχης\nἐνυβρίσαι παραδούσης. ἐγὼ δὲ τὸν Θεαγένην παραλαβὼν\n\n\nκαὶ παρὰ τὴν Χαρίκλειαν ἐλθών, εὑρών τε δεδακρυμένην,\nὦ θύγατερ ἔφην, εἰωθότα μέν σοι καὶ οὐ\nξένα: θρηνεῖς δ̓ οὖν ὅμως ἃ καὶ πρότερον, ἤ τι καινότερον;\nἣ δὲ πάντα μὲν ἔφη, πρὸ πάντων δὲ τὰ προσδοκώμενα\nκαὶ τὴν ἐμοὶ Τραχίνου πολεμίαν εὔνοιαν, ἣν\nεἰκὸς ἐκείνῳ τὸν καιρὸν ἐπιτεῖναι: φιλεῖ γὰρ εὐημερία\nπαράλογος ὕβρεως ἔργα προκαλεῖσθαι. Τραχῖνος μὲν\nοὖν καὶ ὁ Τραχίνου στυγητὸς ἔρως οἰμώξεται, θανάτου\nμοι προλήψει περιγραφησόμενος: ἐμὲ δὲ ἥ τε σὴ ἔννοια\nκαὶ ἡ Θεαγένους, εἰ πρὸ τοῦ τέλους χωρισθήσομαι, πρὸς\nθρήνους κατήγαγε. τὰ ὄντα, ἔφην, εἰκάζεις: ὁ γὰρ\nΤραχῖνος εἰς γάμον τὸν αὑτοῦ τε καὶ σὸν ἀπὸ τῆς θυσίας\nμεταποιεῖ τὴν εὐωχίαν, ἐμοί τε ὡς πατρὶ τὴν βουλὴν\nἐξηγόρευσεν, εἰδότι μὲν αὐτοῦ καὶ πάλαι τὴν ἐπὶ\nσοὶ μανιώδη κίνησιν, ἐξ ὧν ὁ Τυρρηνός μοι κατὰ τὴν\nΖακυνθίων διείλεκτο, σιωπῶντι δὲ πρὸς ὑμᾶς, ὡς ἂν\nτοῖς μέλλουσιν ἀλγεινοῖς μὴ προκάμνοιτε τὰς γνώμας,\nἐνδεχόμενον καὶ διαδρᾶναι τὴν ἐπιβουλήν. ἐπεὶ δὲ ὦ\nπαῖδες πρὸς τοῦτο μὲν ὁ δαίμων ἀντέπραξεν, ἐν αὐτοῖς\nδὲ τοῖς δεινοῖς ἐμβεβήκαμεν, φέρε τι γενναῖον καὶ ἀπότομον\nἐγχειρήσαντες ὁμόσε τῇ ἀκμῇ τοῦ κινδύνου χωρήσωμεν,\nἢ τὸ εἶναι γενναίως καὶ ἐλευθέρως κατορθώσαντες,\nἢ τὸ τεθνάναι σωφρόνως καὶ ἀνδρείως\nκερδήσαντες.\nὡς δὲ ποιήσειν ὅ τι ἂν κελεύω καθυπέσχοντο, ὑποθέμενος\nτὸ πρακτέον ἐκείνους μὲν ἀπολείπω διασκευαζομένους,\nἐπὶ δὲ τὸν δευτερεύοντα Τραχίνου λῃστήν\nʽἐκαλεῖτο δέ, οἶμαι, Πέλωροσ̓ ἀφικόμενος ἔχειν τι φράζειν\nαὐτῷ κερδαλεώτατον ἔλεγον. ἐκείνου δὲ ἑτοίμως\nὑπακούσαντος καὶ οὗ μηδεὶς ἀκροάσεται παραγαγόντος,\nἀκούοις ἄν, ἔφην, ὦ τέκνον, ἐπιτετμημένως: τὸ\nγὰρ στενὸν τοῦ καιροῦ πολυλογίαν οὐκ ἐπιδέχεται. ἐρᾷ\n\n\nσου θυγάτηρ ἡ ἐμή. καὶ θαυμαστὸν οὐδέν: ἡττήθη\nτοῦ βελτίονος. ὑφορᾶται δὲ τὸν λῄσταρχον ὡς εἰς γάμον\nπαρασκευάζοντα τὸ συμπόσιον: καὶ γάρ τι καὶ τοιοῦτο\nἐνέφηνεν, εὐπρεπέστερον αὐτὴν κοσμηθῆναι\nπροστάξας. ὅρα δὴ πῶς ἂν τοῦτο διακρούσαιο καὶ σαυτῷ\nμᾶλλον τὴν παῖδα περιποιήσαιο: φησὶ γὰρ ἀποθανεῖσθαι\nπρότερον ἢ Τραχίνῳ γαμηθήσεσθαι. καὶ ὃς\nθάρσει ἔφη: πάλαι γάρ τοι καὶ αὐτὸς τῇ κόρῃ προσπεπονθὼς\nἐφοδίου λαβέσθαι τινὸς ηὐχόμην, ὥστε ἢ παραχωρήσει\nμοι Τραχῖνος ἑκὼν εἰς τὰ πρωτεῖα τῆς νύμφης,\nἃ χρεωστοῦμαι προεμβάτης τῆς ὁλκάδος γεγονώς, ἢ πικρόγαμος\nἔσται, πρὸς τῆσδε τῆς δεξιᾶς ἃ προσήκει παθών.\nἀπέτρεχον τούτων ἀκούσας ὡς μή τινα ἐγγενέσθαι\nὑπόνοιαν, καὶ τοὺς παῖδας ἥκων ἐθάρρυνον, ὁδῷ\nβαδίζειν τὴν σκέψιν εὐαγγελιζόμενος.\nἐδειπνοῦμεν ὀλίγον ὕστερον. καὶ ὅτε διαβεβρεγμένους\nἤδη καὶ πρὸς τὸ ὑβριστικώτερον παραφερομένους\nᾐσθόμην, ἠρέμα πρὸς τὸν Πέλωρον ʽἐκείμην δὲ αὐτοῦ\nπλησίον ἐπιτηδεύσασ̓ εἶδες, ἔφην, ὅπως ἡ κόρη κεκόσμηται;\nτοῦ δὲ οὐδαμῶς εἰπόντος, καὶ μὴν ἔξεστιν, εἶπον,\nἰδεῖν αὐτήν, εἰ λάθρᾳ παρέλθοις εἰς τὴν ναῦν:\nοἶσθα γὰρ ὡς καὶ τοῦτο διεκώλυσεν ὁ Τραχῖνος. αὐτὴν\nτὴν Ἄρτεμιν ὄψει προκαθημένην. ἀλλ̓ ὅπως τὸ παρὸν\nθεάσῃ σωφρόνως, μὴ σαυτῷ τε κἀκείνῃ θάνατον προξενήσῃς.\nὃ δὲ μηδὲν μελλήσας, ὥς τινος τῶν ἀναγκαίων\nἐπείγοντος, ἀνίσταται, καὶ λαθὼν εἰστρέχει τε εἰς τὴν\nὁλκάδα, καὶ ἰδὼν τὴν Χαρίκλειαν δάφνης τε φέρουσαν\nἐπὶ τῆς κεφαλῆς στέφανον καὶ χρυσοϋφεῖ στολῇ καταυγάζουσαν\nʽτὴν γὰρ ἐκ Δελφῶν ἱερὰν ἐσθῆτα ἠμφίεστο\nὡς ἢ νικητήριον ἢ ἐντάφιον ἐσομένην̓ καὶ τἆλλα περὶ\nαὐτὴν φαιδρυνόμενα καὶ σχῆμα παστάδος ἀπομιμούμενα,\nδιακαίεται, ὡς εἰκός, τῇ θέᾳ, πόθου τε ὁμοῦ καὶ\n\n\nζήλου προσπεσόντων. καὶ δῆλος ἦν αὐτόθεν ἐπανήκων\nἀπὸ τοῦ βλέμματος ἐμμανές τι διανοούμενος. οὔπω γὰρ\nσχεδόν τι κατακλινείς, ἐγὼ δέ, ἔφη, τὸ γέρας τὸ προεμβατήριον\nτίνος ἕνεκεν οὐχὶ κομίζομαι; ὅτι, ἔφη Τραχῖνος,\nοὐκ ᾔτησας. ἀλλ̓ οὐδὲ νέμησις οὐδέπω προυτέθη\nτῶν εἰλημμένων. καὶ ὅς, οὐκοῦν αἰτῶ τὴν κόρην τὴν\nαἰχμάλωτον. τοῦ Τραχίνου δέ παῤ αὐτὴν ὃ βούλει\nλάμβανε εἰπόντος, ὁ Πέλωρος ὑπολαβών, καταλύεις\nοὖν τὸν νόμον τὸν λῃστρικόν, ὃς τῷ πρώτῳ ἐπιβάντι\nνηὸς πολεμίας καὶ τὸν ὑπὲρ πάντων ἀγῶνα προκινδυνεύσαντι\nτὴν κατὰ βούλησιν ἐκλογὴν ἀπένειμεν. οὐ\nτοῦτον, εἶπεν ὁ Τραχῖνος, ὦ βέλτιστε, καταλύω, ἀλλ̓\nἑτέρῳ νόμῳ διισχυρίζομαι, τοὺς ὑπηκόους εἴκειν τοῖς\nἄρχουσι κελεύοντι. πέπονθα δή τι πρὸς τὴν κόρην, καὶ\nγαμετὴν ἐμαυτῷ λαμβάνων προτιμηθῆναι δικαιῶ: σὺ\nδὲ εἰ μὴ τὸ κελευόμενον πράττοις, οὐκ εἰς μακρὰν οἰμώξῃ,\nτῷδε τῷ κρατῆρι βαλλόμενος. ὁ δὲ Πέλωρος\nἀπιδὼν εἰς τοὺς παρόντας, ὁρᾶτε, ἔφη, τἀπίχειρα τῶν\nπόνων; οὕτω καὶ ὑμῶν ἕκαστος τοῦ γέρως ποτὲ στερηθήσεται\nκαὶ τοῦ τυραννικοῦ τούτου νόμου\nπειραθήσεται.\nτί ἦν ἰδεῖν τὸ ἐντεῦθεν, ὦ Ναυσίκλεις; θαλάττῃ\nπροσείκασας ἂν τοὺς ἄνδρας αἰφνιδίῳ σπιλάδι κατασεισθέντας:\nοὕτως ἄλογός τις ὁρμὴ πρὸς ἄφραστον αὐτοὺς\nἤγειρε τάραχον, ἅτε οἴνῳ καὶ θυμῷ κατόχους γεγενημένους.\nοἳ μὲν γὰρ ὡς τοῦτον οἳ δ̓ ὡς ἐκεῖνον\nἀποκλίναντες. οἳ μὲν αἰδεῖσθαι τὸν ἄρχοντα, οἳ δὲ μὴ\nκαταλύεσθαι τὸν νόμον ἐθορύβουν. καὶ τέλος ὁ μὲν Τραχῖνος\nἐπανετείνετο ὡς τῷ κρατῆρι πατάξων τὸν Πέλωρον,\nὃ δέ ʽπροπαρεσκεύαστο γάῤ ἐγχειριδίῳ φθάνει\nδιελαύνων τὸν μαζόν. καὶ ὃ μὲν ἔκειτο καιρίᾳ βεβλημένος,\nτοῖς λοιποῖς δὲ ἄσπονδος ἐκτέτακτο πόλεμος,\n\n\nἔπαιόν τε συμπεσόντες ἀλλήλους ἀφειδῶς, οἳ μὲν ὡς\nἐπαμύνοντες τῷ ἄρχοντι, οἳ δὲ ὡς τοῦ Πελώρου σὺν τῷ\nδικαίῳ προασπίζοντες. καὶ ἦν οἰμωγὴ μία ξύλοις λίθοις\nκρατῆρσι δαλοῖς τραπέζαις βαλλόντων καὶ βαλλομένων.\nἐγὼ δὲ ὡς πορρωτάτω χωρίσας ἐμαυτόν, ἐπί\nτινος λόφου θέαν ἀκίνδυνον ἐμαυτῷ κατένεμον. οὐ\nμὴν οὐδὲ Θεαγένης ἀπόλεμος ἦν, οὐδὲ ἡ Χαρίκλεια. τὰ\nγὰρ συγκείμενα πράττοντες, ὃ μὲν ξιφήρης θατέρῳ τὰ\nπρῶτα μέρει συνεμάχει, παντάπασιν ἐνθουσιῶντι προσεοικώς,\nἣ δὲ ὡς συνερρωγότα τὸν πόλεμον εἶδεν, ἀπὸ\nτῆς νεὼς ἐτόξευεν εὔσκοπά τε καὶ μόνου τοῦ Θεαγένους\nφειδόμενα. καὶ ἔβαλλεν οὐ καθ̓ ἓν τῆς μάχης μέρος,\nἀλλ̓ ὅντινα πρῶτον ἴδοι, τοῦτον ἀνήλισκεν, αὐτὴ μὲν\nοὐχ ὁρωμένη, ἀλλὰ ῥᾳδίως πρὸς τὴν πυρκαϊὰν τοὺς\nἐναντίους κατοπτεύουσα, τῶν δὲ ἀγνοούντων τὸ κακόν,\nκαὶ δαιμονίους εἶναι τὰς πληγὰς ἐνίων ὑπονοούντων,\nἕως τῶν ἄλλων πεσόντων μόνος ὁ Θεαγένης ὑπελείφθη\nτῷ Πελώρῳ μονομαχῶν, ἀνδρὶ τὰ πάντα γενναίῳ καὶ\nφόνοις ἐγγεγυμνασμένῳ παμπόλλοις, οὐδὲν οὐδὲ τῆς\nΧαρικλείου τοξείας ἐπαμύνειν ἔτι δυναμένης, ὠδινούσης\nμὲν εἰς τὴν βοήθειαν, δεδοικυίας δὲ τὴν ἀποτυχίαν\nαὐτοσχεδίου καὶ ἐν χερσὶ τῆς μάχης αὐτοῖς ὠθουμένης.\nοὐ μὴν εἰς τέλος γε ἀντέσχεν ὁ Πέλωρος. ὡς γὰρ ἀποροῦσα\nπρὸς τὴν ἐνεργὸν συμμαχίαν ἡ Χαρίκλεια λόγον\nἐπίκουρον τῷ Θεαγένει διετόξευσεν, ἀνδρίζου φίλτατε\nἐμβοήσασα, ἐνταῦθα ἤδη μακρῷ τὸν Πέλωρον ὑπερεῖχεν\nὁ Θεαγένης, ὥσπερ ἰσχὺν αὐτῷ καὶ θάρσος τῆς φωνῆς\nδιακονούσης, καὶ ὅτι τῆς μάχης περίεστι τὸ ἔπαθλον\nμηνυούσης. ἐγείρας γὰρ τὸ φρόνημα πολλοῖς ἤδη τοῖς\nτραύμασι πεπιεσμένον, ἐφήλατό τε τῷ Πελώρῳ, καὶ\nτῇ κεφαλῇ τὸ ἐγχειρίδιον ἐπιβαλὼν τῆς μὲν ἀπέτυχεν,\nἐκείνου μικρὸν ἀποκλίναντος, ἄκρον δὲ τὸν ὦμον παραξέσας,\n\n\nτὴν χεῖρα κατὰ τὴν συμβολὴν τοῦ ἀγκῶνος ἀπέτεμε.\nκἀκ τούτου δὴ ὃ μὲν ἐτράπη πρὸς φυγήν, ὃ δὲ\nἐδίωκεν.\nκαὶ τὰ μὲν ἄλλα τῶν μετὰ ταῦτα οὐκ ἔχω λέγειν,\nπλὴν ὅτι γε ἐμὲ μὲν ἔλαθεν ἐπανελθών, ἐγκαταμείναντα\nτῷ λόφῳ καὶ οὐ θαρρήσαντα τῆς νυκτὸς ἐπιμῖξαι\nχωρίῳ πολεμουμένῳ, τὴν Χαρίκλειαν δὲ οὐδαμῶς. ἀλλ̓\nεἶδον ἡμέρας γενομένης τὸν μὲν ἴσα καὶ νεκρῷ προκείμενον,\nτὴν δὲ προσκαθημένην καὶ θρηνοῦσαν, καὶ βούλεσθαι\nμὲν ἐπισφάττειν ἑαυτὴν ἐνδεικνυμένην, ὑπὸ δὲ\nὀλίγης ἐλπίδος τοῦ τάχ̓ ἂν καὶ περιγενέσθαι τὸν νεανίσκον\nἐπεχομένην. οὐδὲ ἔφθην ὁ δυσδαίμων εἰπεῖν τι\nκαὶ μαθεῖν, οὐδὲ ἐπικουφίσαι παραμυθίᾳ τὴν συμφοράν,\nοὐδὲ τὰ ἐνδεχόμενα ἐπιμεληθῆναι, τὰ ἐκ θαλάττης\nκακὰ τῶν ἐκ γῆς ἀδιαστάτως διαδεξαμένων: ἄρτι\nγὰρ ἐμοῦ, καὶ ὅτε ἡμέραν εἶδον, τὸν λόφον κατιόντος\nλῃστρικὸν Αἰγυπτίων πλῆθος ἐκ τοῦ ὑπερτείνοντος\nὄρους, ὡς ἐῴκει, κατέτρεχεν, εἶχέ τε ἤδη τοὺς νέους,\nκαὶ ἀπῆγε μικρὸν ὕστερον, ὅσα φέρειν ἠδύνατο τῆς\nνεὼς ἐπικομιζόμενον, ἐγὼ δὲ τὴν ἄλλως πόρρωθεν εἱπόμην,\nὀδυρόμενος τὰς ἐμαυτοῦ τε κἀκείνων τύχας, οὔτε\nδὲ ἐπαμύνειν ἔχων οὔτε ἐπιμίγνυσθαι δοκιμάζων, εἰς\nἐπικουρίας ἐλπίδα ἐμαυτὸν ταμιευόμενος. οὐ μὴν ἐπήρκεσά\nγε, πόθεν; ἀπολειφθεὶς μὲν τότε, τοῦ γήρως ἐμποδίσαντος\nἐν τοῖς ὀρθίοις μέρεσι συνεκδραμεῖν τοῖς\nΑἰγυπτίοις, ἐπὶ δὲ τοῦ παρόντος εἰς τὴν ἀνεύρεσιν\nτέως τῆς θυγατρὸς θεῶν μὲν εὐμενείᾳ σῇ δὲ ὦ Ναυσίκλεις\nεὐνοίᾳ χρησάμενος, αὐτὸς δὲ οὐδὲν ἐρανισάμενος,\nθρήνων δὲ μόνων τῶν ἐπ̓ αὐτοῖς καὶ ὀδυρμῶν ἀφθονίαν\nχαριζόμενος.\nἐπὶ τούτοις ἐδάκρυε μὲν αὐτός, ἐδάκρυον δὲ οἱ παρόντες,\nκαὶ εἰς θρῆνον ἡδονῇ τινὶ σύγκρατον μετεβέβλητο\n\n\nτὸ συμπόσιον ʽἐπίφορον γάρ τι πρὸς δάκρυον οἶνοσ̓,\nἕως ὁ Ναυσικλῆς ἐπιθαρρύνων τὸν Καλάσιριν, ὦ\nπάτερ, ἔφη, σὺ δὲ εἰς τὸ ἑξῆς γοῦν εὔθυμος εἶναι, τὴν\nμὲν θυγατέρα ἤδη τήνδε κεκομισμένος, τὸν παῖδα δὲ\nἰδεῖν ὑπὸ τῆς νυκτὸς μόνης εἰργόμενος: εἰς ἕω γὰρ ἀφιξόμεθα\nπρὸς τὸν Μιτράνην, καὶ πάντα τρόπον λύσασθαί\nσοι τὸν ἄριστον Θεαγένην πειρασόμεθα. βουλοίμην\nἄν, εἶπεν ὁ Καλάσιρις. νῦν δέ, ὥρα γὰρ διαλύειν\nτὸ συμπόσιον, μνήμη τοῦ δαιμονίου γινέσθω, καὶ τὰς\nλυτηρίους τις σπονδὰς περιαγέτω.\nἐκ τούτου περιήγοντο μὲν αἱ σπονδαί, διελύετο δὲ\nτὸ συμπόσιον. ὁ Καλάσιρις δὲ τὴν Χαρίκλειαν ἐσκοπεῖτο.\nκαὶ ὡς τὴν πάροδον τοῦ πλήθους παρατηρῶν\nοὐκ ἐφεύρισκεν, ὀψέ τινος γυναίου φράσαντος εἰς τὸ\nἄδυτον παρελθὼν καταλαμβάνει τοῖς ἴχνεσι τοῦ ἀγάλματος\nπροσπεφυκυῖαν, καὶ εὐχῆς τε μακρᾷ παρολκῇ καὶ\nλύπης προσβολῇ πρὸς ὕπνον βαθὺν ὀλισθήσασαν. ἐπιδακρύσας\nοὖν ὀλίγα, καὶ πρὸς τὰ βελτίονα τρέψαι τὰ\nκατ̓ αὐτὴν ἱκετεύσας τὸν θεόν, ἡσυχῇ τε ἀφυπνίσας,\nἦγεν εἰς τὴν καταγωγήν, ἐρυθριῶσαν, ὡς ἐφαίνετο,\nδιότι λάθοι πρὸς τοῦ ὕπνου κεκρατημένη.\nκαὶ ἣ μὲν εἰς τὴν γυναικωνῖτιν χωρισθεῖσα, σὺν τῷ\nθυγατρίῳ τε τοῦ Ναυσικλέους κατακλινεῖσα, τὰς παρούσας\nἀγρυπνίᾳ διετίθετο φροντίδας:\nὁ δὲ Καλάσιρις καὶ\nὁ Κνήμων κατά τι τοῦ ἀνδρῶνος ἑαυτοὺς ἀναπαύσαντες,\nἐπειδὴ τὸ λειπόμενον τῆς νυκτὸς βράδιον μὲν ἢ\nἐβούλοντο θᾶττον δὲ ἢ ᾤοντο διέδραμεν, οἷα δὴ παρά\nτε τὴν εὐωχίαν καὶ τὸ ἀπρόσκορες μῆκος τῶν διηγημάτων\nτῆς πλείστης παρῳχηκυίας, οὐδὲ ἀκριβῶς ἡμέραν\nἀναμείναντες ὡς τὸν Ναυσικλέα παραγίνονται, καὶ\nφράζειν ὅπου τὸν Θεαγένην διάγειν οἴοιτο, καὶ ἄγειν\nὡς ὅτι τάχιστα παρεκάλουν. ὃ δὲ ἐπείθετο καὶ ἀναλαβὼν\n\n\nἦγεν. ἡ Χαρίκλεια δὲ πολλὰ συνέπεσθαι ἱκετεύουσα\nμένειν κατὰ χώραν ἐβιάσθη, ὡς οὔτε πόρρω που\nἀφίξονται καὶ ὡς αὐτίκα σὺν τῷ Θεαγένει ἥξουσι διεγγυωμένου\nτοῦ Ναυσικλέους. καὶ τὴν μὲν αὐτοῦ καταλείπουσι,\nλύπης τε ἐπὶ τῷ χωρισμῷ καὶ χαρᾶς ἐπὶ τοῖς\nἐλπιζομένοις ἐν μεταιχμίῳ σαλεύουσαν: αὐτοὶ δὲ ἄρτι\nτῆς κώμης ἐκτὸς γεγονότες, καὶ τὰς ὄχθας τοῦ Νείλου\nπαραμείβοντες, κροκόδειλον ὁρῶσιν ἀπὸ τῶν δεξιῶν\nἐπὶ θάτερα διερπύζοντα καὶ τῷ ῥείθρῳ τοῦ ποταμοῦ\nσὺν ὀξείᾳ τῇ ῥύμῃ καταδυόμενον. οἱ μὲν δὴ ἄλλοι συνήθως\nτε καὶ ἀθορύβως τὸ ὀφθὲν ἦγον, πλὴν ὅσον ὁ\nΚαλάσιρις κώλυμά τι τῶν καθ̓ ὁδὸν ἐπισημαίνεσθαι\nπρούλεγεν: ὁ δὲ Κνήμων καὶ σφόδρα ἐπτοεῖτο πρὸς\nτὴν ὄψιν, οὐδὲ ἀκριβῶς αὐτῷ τοῦ ζώου φανέντος, ἀλλὰ\nσκιᾶς αὐτὸν πλέον χθαμαλῆς ὑποδραμούσης, καὶ ὀλίγου\nἔδει καὶ ὑποφεύγειν. ὁ δὴ Καλάσιρις ὅσον πλεῖστον\nτοῦ Ναυσικλέους ἐκγελῶντος, ὦ Κνήμων, ἔφη, ἐγὼ\nμὲν ᾤμην νύκτωρ σοι μόνον τὴν δειλίαν ἐνοχλεῖν, καὶ\nπρὸς τοῦ σκότους σοι τὸ ψοφοδεὲς ἐπιγίνεσθαι: σὺ δὲ\nἄρα καὶ μεθ̓ ἡμέραν ἦσθα λίαν, ὡς ἔοικε, τολμηρός:\nκαὶ οὐκ ὀνόματά σοι μόνον ἀκουόμενα, ἤδη δὲ καὶ θεάματα\nτῶν ἐν ποσὶ καὶ ἀδεᾶ τάραχον ἐμβάλλει. καὶ τίνος\nθεῶν, ἔφη ὁ Ναυσικλῆς, ἢ τίνος δαιμόνων ἀκούων τὴν\nἐπωνυμίαν ὁ χρηστὸς ἡμῖν οὗτος οὐκ ἀνέχεται; εἰ μὲν\nκαὶ θεῶν, ἀπεκρίνατο, ἢ δαιμόνων, οὐκ ἔχω λέγειν:\nἀνθρώπου δέ, καὶ ὃ πλέον ἐστὶ θαυμαστόν, οὐδὲ ἀνδρός\nτινος ἢ τῶν ἐπ̓ ἀνδρείᾳ βεβοημένων, ἀλλὰ γυναικός,\nκαὶ ταύτης νεκρᾶς, ὡς αὐτός φησιν, εἴ τις λέγει\nτοὔνομα, πέφρικε. τῆς γοῦν νυκτὸς καθ̓ ἣν ἀπὸ τῶν\nβουκόλων ἐπέστης ἀνασώζων ἡμῖν ὦγαθὲ τὴν Χαρίκλειαν,\nοὐκ οἶδ̓ ὅπως ἢ ὅθεν, οὗ λέγω, τούτου παρακηκοὼς\nτοῦ ὀνόματος, οὐδὲ ὅσον πρὸς βραχὺ γοῦν\n\n\nὕπνου μοι μεταλαβεῖν ἐνδέδωκε, συνεχὲς ὑπὸ τοῦ δέους\nἐκθνήσκων, καὶ ἐμοῦ πράγματα ἔχοντος ὥστε ἀναλαμβάνειν.\nκαὶ εἰ μὴ λυπεῖν αὐτὸν ἢ πτοεῖν ἔμελλον,\nεἶπον ἂν καὶ νῦν τοὔνομα ὦ Ναυσίκλεις, ὡς ἂν πλέον\nγελῴης. καὶ ἅμα ἐπῆγε τὴν Θίσβην.\nκαὶ ὁ Ναυσικλῆς ἐγέλα μὲν οὐκέτι, συνεστάλη δὲ\nπρὸς τὴν ἀκοήν, καὶ σύννους ἐπὶ πλεῖστον εἱστήκει,\nδιαπορῶν προφάσεως ἐκ ποίας ὁ Κνήμων, ἢ τίνος κοινωνίας,\nἢ τί πεπόνθοι πρὸς τοὔνομα τῆς Θίσβης. ἐξεκάγχασε\nδὴ πρὸς ταῦτα ὁ Κνήμων, καὶ ὦγαθὲ Καλάσιρι,\nὁρᾷς, εἶπεν, ὅση τις τοῦ ὀνόματος ἡ δύναμις, καὶ\nὡς οὐκ ἐμοὶ μόνῳ μορμολύκειον, ὡς αὐτὸς φῄς, ἀλλ̓\nἤδη καὶ Ναυσικλεῖ γίνεται; μᾶλλον δὲ καὶ ὁλοσχερὴς\nγέγονε τοῦ πάθους μετάστασις καὶ τοὔμπαλιν: ἐγὼ μὲν\nγελῶ γινώσκων οὐκέτ̓ οὖσαν, ὁ δὲ γεννάδας ἡμῖν Ναυσικλῆς\nκαὶ πολλῷ γέλωτι τῶν ἄλλων κατατωθάζων\nἐτύγχανε. πέπαυσο, ἔφη ὁ Ναυσικλῆς, καὶ ἅλις σοι τῆς\nεἰς ἐμὲ ἀμύνης ὦ Κνήμων. ἀλλὰ πρὸς ξενίων καὶ φιλίων\nθεῶν, πρὸς ἁλῶν καὶ τραπέζης, ὧν, ὡς οἶμαι, φιλανθρώπων\nἐν ἡμετέρου πεπείρασθε, πόθεν τὸ Θίσβης\nὄνομα εἴτε γνωρίζετε εἴτε πεφόβησθε εἴτε παιδιὰν ἐμὲ\nπεποίησθε, καταμηνύσατε. καὶ ὁ Καλάσιρις, σὸς ἔφη\nὁ λόγος, ὦ Κνήμων, ὃν πολλάκις μοι διελθεῖν γνῶσίν\nτε τῶν κατὰ σεαυτὸν παρασχεῖν ἐπαγγειλάμενος, εἰς\nδεῦρό τε ποικίλαις ἀεὶ διαδύσεσιν ὑπερθέμενος, ἐν καιρῷ\nλέγοις ἂν τὸ παρόν, Ναυσικλεῖ τε ἅμα τῷδε χαριζόμενος,\nκαὶ ἡμῖν τὸν πόνον τῆς ὁδοιπορίας ἐπικουφίζων\nκαὶ τῷ διηγήματι παραπέμπων.\nἐπείθετο ὁ Κνήμων, καὶ ἔλεγεν ἅπαντα ἐπιτέμνων\nὅσα ἤδη τῷ Θεαγένει καὶ τῇ Χαρικλείᾳ προδιηγήσατο,\nτὴν πατρίδα ὡς Ἀθηναῖος, τὸν πατέρα ὡς Ἀρίστιππος,\nκαὶ τὴν Δημαινέτην ὅτι μητρυιὰ γεγόνοι. διῄει καὶ τὸν\n\n\nἀθέμιτον ἐπ̓ αὐτῷ τῆς Δημαινέτης ἔρωτα, καὶ ὡς ἀποτυγχάνουσα\nἐπιβουλεύσειε, διάκονον εἰς τὴν ἐπιβουλὴν\nκαθεῖσα τὴν Θίσβην. προσετίθει καὶ τὸν τρόπον, καὶ\nὅτι φυγαδευθείη τῆς ἐνεγκούσης, ὡς πατραλοίᾳ τοῦ\nδήμου ταύτην ζημίαν ἐπιθέντος: καὶ ὡς διάγοντι κατὰ\nτὴν Αἴγιναν πρῶτα μὲν Χαρίας τις τῶν συνεφήβων τὴν\nΔημαινέτην, ὅτι τέθνηκε καὶ ὅπως, ἐξαγγείλειε, τῆς\nΘίσβης κἀκείνῃ τὴν ἐπιβουλὴν συνθείσης, ἔπειτα Ἀντικλῆς\nὅπως μὲν ὁ πατὴρ αὐτῷ δημεύσει τῶν ὄντων\nὑποβληθείη, συστάντων ἐπ̓ αὐτὸν τῶν κατὰ γένος τῇ\nΔημαινέτῃ προσηκόντων, καὶ πρὸς ὑπόνοιαν φόνου τὸν\nδῆμον κατ̓ αὐτοῦ κινησάντων, ὅπως δὲ ἡ Θίσβη τῶν\nἈθηνῶν ἀπέδρα σὺν τῷ ἐραστῇ τῷ ἐμπόρῳ τῷ Ναυκρατίτῃ.\nκαὶ τέλος ἐπῆγεν ὁ Κνήμων ὅτι σὺν τῷ Ἀντικλεῖ\nκατὰ ζήτησιν τῆς Θίσβης ἐκπλεύσας ὡς ἐπὶ τὴν Αἴγυπτον,\nεἰ δή πως ἀνευρὼν ἀγαγών τε εἰς τὰς Ἀθήνας\nλύσειε μὲν τῷ πατρὶ τὴν συκοφαντίαν τιμωρήσαιτο δὲ\nἐκείνην, καὶ πολλοῖς μὲν ἄλλοις κινδύνοις πολλαῖς δὲ\nτύχαις τοὺς μεταξὺ χρόνους περιπεσών, ἁλοὺς δὲ καὶ\nὑπὸ καταποντιστῶν, εἶτα πῶς διαδρὰς καὶ Αἰγύπτῳ\nπροσορμισθεὶς αὖθις ὑπὸ τῶν βουκόλων ληφθείη λῃστῶν:\nἔνθα καὶ τὴν πρὸς Θεαγένην καὶ Χαρίκλειαν\nαὐτῷ γενέσθαι συντυχίαν, καὶ τὴν Θίσβης ἀναίρεσιν\nἅμα καταλέγων, καὶ τὰ ἐπὶ τούτοις ἑξῆς ἄχρι τῶν\nγνωριζομένων τῷ τε Καλασίριδι καὶ τῷ Ναυσικλεῖ\nπάντων.\nἐφ̓ οἷς ὁ Ναυσικλῆς μυρίας ἔστρεφε βουλάς, νῦν\nμὲν ἐξειπεῖν τὰ ἀμφ̓ αὐτῷ τε καὶ τῇ Θίσβῃ διανοούμενος,\nνῦν δὲ εἰσαῦθις ὑπερθέσθαι κρίνων. καὶ τέλος\nμόγις ἐπέσχε, τὸ μέν τι αὐτὸς οὕτω δοκιμάζων, τὸ δὲ\nκαὶ ὑπὸ συντυχίας ἑτέρας ἐμποδισθείς. ἄρτι γὰρ ἑξήκοντά\nπου στάδια διανύσαντες, καὶ ἤδη τῇ κώμῃ καθ̓\n\n\nἣν ὁ Μιτράνης διῆγε πλησιάζοντες, γνωρίμῳ τινὶ τῶν\nΝαυσικλέους ἐντυγχάνουσι, καὶ ὅποι προθυμοῖτο οὕτως\nἐσπουδασμένως ἀνηρώτων. ὃ δὲ ὦ Ναυσίκλεις\nἔφη, τὴν ὁρμὴν ἐκπυνθάνῃ τὴν ἐμήν, ὥσπερ ἀγνοῶν\nὅτι μοι τὸ παρὸν πάντα πρὸς ἕνα σπουδάζεται σκοπόν,\nὅπως ἂν Ἰσιάδι τῇ Χεμμίτιδι τὰ προσταττόμενα ὑπηρετοίμην.\nἐκείνῃ γεωργῶ, πάντα ἐκείνῃ πορίζω, δἰ ἐκείνην\nἀγρυπνῶ νύκτα τε καὶ ἡμέραν, οὐδὲν ἀπαγορεύων:\nἀλλά μοι ζημία καὶ μόχθος, ὃ ἂν μὴ ἐπιτάττῃ μέγα ἢ\nμικρὸν Ἰσιάς. ἐκείνῃ καὶ νυνὶ δὲ θέω ὄρνιν τινὰ τοῦτον,\nὡς ὁρᾷς, Νειλῷον φοινικόπτερον, τῆς φιλτάτης\nἐπίταγμα κομίζων. ὡς εὐγνώμονι, ἔφη ὁ Ναυσικλῆς,\nἐρωμένῃ συμπέπλεξαι, καὶ ὡς μικρὰ λίαν αὐτῆς τὰ ἐπιτάγματα,\nεἴγε φοινικόπτερον, ἀλλ̓ οὐκ αὐτόν σοι τὸν\nφοίνικα τὸν ἐξ Αἰθιόπων ἢ Ἰνδῶν ὡς ἡμᾶς ἀφικνούμενον\nὄρνιν ἐπέταττε. καὶ ὅς, ταῦτα μὲν ἐκείνη, ἔφη,\nχλεύην ἐμὲ συνήθως καὶ τὰ ἐμὰ πεποίηται: ἀλλὰ ποῖ δὴ\nκαὶ ὑμεῖς καὶ ἐπὶ τίνα τὴν χρείαν; ὡς δὲ ὅτι παρὰ τὸν\nΜιτράνην ἐσπουδάκασιν ἀπεκρίναντο, ἀλλὰ μάτην\nὑμῖν, ἔφη, καὶ εἰς κενὸν ἡ σπουδή, Μιτράνου τὰ νῦν\nκατὰ χώραν οὐκ ὄντος, ἀλλ̓ ἐπὶ τοὺς Βῆσσαν τὴν κώμην\nἐνοικοῦντας βουκόλους ταύτης τῆς νυκτὸς ἐκστρατεύσαντος,\nὅτι δή τινα νεανίσκον αἰχμάλωτον Ἕλληνα\nπρὸς Ὀροονδάτην εἰς τὴν Μέμφιν ἀπεσταλκότος, ὡς ἂν\nἐκεῖθεν οἶμαι βασιλεῖ τῷ μεγάλῳ δῶρον ἀναχθείη, Βησσαεῖς\nκαὶ ὁ τούτων ἔναγχος ἀποδειχθεὶς ἔξαρχος Θύαμις\nἐξ ἐπιδρομῆς ἑλ̔??ʼντες ἔχουσι.\nκαὶ ὃ μὲν ἔτι λέγων ἀπέτρεχεν, ἐμοὶ δὲ ἐπὶ τὴν Ἰσιάδα\nσπευστέον, εἰπών, ἥ πού με νῦν πολλοῖς τοῖς\nὀφθαλμοῖς περισκοπεῖ, μὴ δή τί μοι καὶ πρόσκρουσμα\nἐρωτικὸν ἡ βραδύτης ἐνέγκῃ: δεινὴ δὲ ἐκείνη καὶ ἀπροφασίστους\nαἰτίας ἐγκλήματά τε καὶ ἀκκισμοὺς ἀναπλάσαι\n\n\nκατ̓ ἐμοῦ. οἵ δὲ ὡς τούτων ἤκουσαν, ἀχανεῖς ἐπὶ\nπλεῖστον εἱστήκεσαν πρὸς τοῦ ἀνελπίστου τῆς ἀποτυχίας\nτῶν προσδοκηθέντων. ἀλλ̓ ὀψέ ποτε αὐτοὺς ὁ\nΝαυσικλῆς ἀνελάμβανεν, ὡς οὐ δέοι διὰ τὴν ἐπ̓ ὀλίγον\nκαὶ πρόσκαιρον ἀποτυχίαν τέλεον ἀπεγνωκέναι\nτῶν ἐν χερσὶν ὑποτιθέμενος: ἀλλὰ νῦν μὲν χρῆναι εἰς\nτὴν Χέμμιν ἐπανιέναι, τῶν δὲ πρακτέων ἐν ἐπισκέψει\nγενομένους, καὶ ὡς πρὸς ἐκδημίαν πλείονα συνεσκευασμένους,\nπρὸς τὴν τοῦ Θεαγένους ἐπιζήτησιν, εἴτε\nπαρὰ τοῖς βουκόλοις εἴτε καὶ παῤ ἄλλοις τισὶ πυνθάνοιντο,\nτρέπεσθαι, ἀγαθὴν τῆς ἀνευρέσεως ἐλπίδα\nπανταχοῦ προβαλλομένους, ὡς καὶ νῦν οὐκ ἀθεεὶ γενέσθαι\nδοκεῖν τὸ δή τινι τῶν γνωρίμων ἐντυχόντας\nχειραγωγηθῆναι πρὸς τῶν ἀγγελθέντων, ὅποι δεήσει\nτὸν Θεαγένην μαστεύειν, τὴν ὁρμὴν τῆς πορείας οἷον\nἐπὶ σκοπὸν τὴν βουκολικὴν κώμην τείνοντας.\nταῦτα λέγων οὐ χαλεπῶς ἔπειθεν, ἅμα τι, οἶμαι,\nκαὶ ἑτέρας ἐλπίδος τοῖς ἀγγελθεῖσι συναναφαινομένης,\nκαὶ τοῦ Κνήμωνος πρὸς τὸν Καλάσιριν ἰδίᾳ πάνυ θαρσεῖν\nὡς ὁ Θύαμις περισώσειε τὸν Θεαγένην διισχυριζομένου.\nἐδόκει οὖν ἐπανιέναι, καὶ ἐπανῄεσαν. τήν τε\nΧαρίκλειαν ἐπὶ τοῖς προθύροις καταλαμβάνουσι, πόρρωθεν\nαὐτοὺς καὶ ἐκ πάντων κλιμάτων περισκοποῦσαν.\nκαὶ ὡς οὐδαμοῦ τὸν Θεαγένην ἑώρα σὺν αὐτοῖς, λίγειόν\nτι ἀνακωκύσασα, ἀλλ̓ ἢ μόνοι μοι, πάτερ, ἔφη, καὶ\nοἷοί περ ἐντεῦθεν ἐξωρμήκατε, πάλιν ἐπάνιτε; Θεαγένης\nδὲ ἄρα, ὡς ἔοικε, τέθνηκεν; εἴ τι φράζειν ἔχετε,\nθᾶττον ἐξείπατε πρὸς θεῶν, μηδὲ ἐπιτείνητέ μοι τὴν\nσυμφορὰν παρολκῇ τῆς ἀπαγγελίας. ἔχει τι φιλάνθρωπον\nὀξεῖα δυστυχημάτων δήλωσις, τὴν ὁμόσε χώρησιν\nπρὸς τὸ δεινὸν τῇ ψυχῇ καὶ ταχεῖαν ἀπάλγησιν παρασκευάζουσα.\nὑποτεμνόμενος δὴ δυσφοροῦσαν ἄγαν ὁ\n\n\nΚνήμων, ὡς ἐργῶδές σου τοῦτο, ἔφη, ὦ Χαρίκλεια:\nἐπίφορός πως ἀεὶ τυγχάνεις τὰ χείρονα μαντεύεσθαι,\nκαὶ ψεύδῃ γε ἅμα, καλῶς κατὰ τοῦτο ποιοῦσα. Θεαγένης\nγοῦν ἔστι καὶ σώζεται θεῶν βουλομένων. καὶ ὅπως\nκαὶ παρὰ τίσιν, ἐπιτεμὼν ἔλεγε. καὶ ὁ Καλάσιρις, οὔπω\nποτὲ ἠράσθης, εἶπεν, ἐξ ὧν λέγεις ὦ Κνήμων. ἦ\nγὰρ ἂν ἔγνως ὡς καὶ τὰ ἀδεᾶ φοβερὰ τοῖς ἐρῶσι, καὶ\nμόνοις ὀφθαλμοῖς μάρτυσι καταπιστεύουσιν ὑπὲρ τῶν\nπαιδικῶν: ἡ δὲ ἐκείνων ἀπουσία, δειλία τοῦτο ἤδη καὶ\nἀγωνία ψυχαῖς ἐρωτικαῖς γίνεται. αἴτιον δέ, πεπείκασιν\nἑαυτοὺς οὐκ ἄλλως πώποτε σφῶν ἀπολείπεσθαι τοὺς\nφιλτάτους, μὴ οὐχὶ κωλύματος ἀηδοῦς ἐμποδίζοντος.\nὥστε, ὦ φίλος, Χαρικλείᾳ μὲν συγγινώσκωμεν εὖ τὰ\nἐρώτων πάθη καὶ ἀκριβῶς νοσούσῃ, αὐτοὶ δὲ ἐντὸς θυρῶν\nγενόμενοι τῶν πρακτέων φροντίζωμεν.\nκαὶ ἅμα λαβόμενος τῆς χειρὸς μετὰ δή τινος πατρικῆς\nθεραπείας εἰσῆγε τὴν Χαρίκλειαν. ὁ δὲ Ναυσικλῆς\nτὸ ἐντεῦθεν ἀνεῖναι τῶν φροντίδων αὐτοὺς βουλόμενος,\nκαί τι καὶ ἕτερον πραγματευόμενος, ἑστίασίν τε\nλαμπροτέραν ἢ κατὰ τὸ εἰωθὸς παρεσκεύασε, καὶ μόνοις\nσὺν τῇ θυγατρὶ τὸ συμπόσιον ἀνῆκεν, ἁβροτέραν τε\nτοῦ εἰωθότος ὀφθῆναι τὴν παῖδα καλλωπίσας καὶ πολυτελέστερον\nκοσμήσας. κἀπειδὴ τῆς εὐωχίας ἱκανῶς ἔχειν\nἐδόκει, λόγων πρὸς αὐτοὺς ἄρχεται τοιῶνδε, ἐμοί, λέγων,\nὦ ξένοι, ʽκαὶ θεοὶ μάρτυρες τῶν λεχθησομένων̓\nἡδὺ μὲν καὶ εἴπερ αὐτοῦ τῇδε καὶ παῤ ἐμοὶ μένοντες\nἐθέλοιτε τὸν πάντα διάγειν χρόνον, ἐπὶ κοινοῖς μὲν τοῖς\nοὖσι κοινοῖς δὲ τοῖς φιλτάτοις: οὐ γὰρ ὡς ἐπιδήμους\nξένους, ἀλλὰ φίλους λοιπὸν εὔνους τε ἐμοὶ καὶ γνησίους\nνενομικώς, βάρος οὐδ̓ ὁτιοῦν ἅπαν τὸ εἰς ὑμᾶς\nἐσόμενον ἡγήσομαι. ἕτοιμος δὲ καὶ τοὺς οἰκείους ἀναζητεῖν\nὑμῖν βουλομένοις τὰ εἰς δύναμιν, ἕως ἂν παρεῖναί\n\n\nμε συμβαίνῃ, συμπράττειν. ἀλλ̓ ἴστε που καὶ αὐτοὶ\nπάντως ὅτι μοι βίος ἐστὶν ἐμπορικὸς καὶ ταύτην\nγεωργῶ τὴν τέχνην, καὶ ὡς λαμπροὶ ζέφυροι πάλαι καταπνέοντες\nἀνέῳξαν μὲν εἰς ναυτιλίαν τὴν θάλατταν,\nτὰ πλόιμα δὲ τοῖς ἐμπόροις εὐαγγελίζονται. καί με καθάπερ\nκήρυγμα ἡ χρεία καλεῖ πρὸς τὴν εἰς Ἕλληνας ἐκδημίαν.\nδίκαια τοίνυν ἂν ποιοῖτε, τί ποτε καὶ ὑμῖν\nβουλομένοις ἐστί, κοινούμενοι, ὡς ἂν καὶ αὐτὸς πρὸς\nτὸν ὑμέτερον σκοπὸν τὰ κατ̓ ἐμαυτὸν διαθοίμην.\nμικρὸν δὴ ἐφησυχάσας τοῖς εἰρημένοις ὁ Καλάσιρις,\nὦ Ναυσίκλεις, ἔφη, σοὶ μὲν ἐπ̓ αἰσίοις ὁ ἔκπλους στέλλοιτο,\nκαὶ Ἑρμῆς μὲν κερδῷος Ποσειδῶν δὲ ἀσφάλειος\nσυνέμποροι καὶ πομποὶ γίνοιντο, πᾶν μὲν ἐπὶ πέλαγος\nεὔρουν καὶ εὐήνεμον παραπέμποντες, πάντα δὲ ὅρμον\nεὐλίμενον καὶ πᾶσαν πόλιν εὐπρόσοδον καὶ φιλέμπορον\nἀποφαίνοντες, οὕτως ἡμᾶς καὶ παρόντας περιέποντι\nκαὶ ἀπιέναι βουλομένους πέμποντι καὶ τοὺς ξενίους τε\nκαὶ φιλίους θεσμοὺς ἀκριβοῦντι. ἀλλ̓ ἡμῖν ἀλγεινὸν\nμὲν ἴσως τὸ χωρίζεσθαι σοῦ τε καὶ οἰκίας τῆς σῆς, ἣν\nἰδίαν ἡμῶν ἡγεῖσθαι παρεσκεύασας, ἀναγκαῖον δὲ καὶ\nἀπαραίτητον τῆς τῶν φιλτάτων ἀνευρέσεως παντοίως\nἀντιλαμβάνεσθαι. ἐμοὶ μὲν οὕτως καὶ Χαρικλείᾳ ταύτῃ:\nΚνήμωνι δὲ τίς ποτε ἡ γνώμη, καὶ εἴτε συναλητεύειν\nἡμῖν καὶ χαρίζεσθαι ἕτοιμος εἴτε ἄλλῃ πῃ διέγνωκεν,\nαὐτὸς ἂν λέγοι παρών. βουλόμενος δὴ ὁ Κνήμων\nπρὸς ταῦτα ἀποκρίνεσθαι, καὶ μέλλων τι ἤδη καὶ φθέγγεσθαι,\nἔλυξέ τε αἰφνίδιον, καὶ ἀθρόον αὐτῷ δάκρυον:\nθερμὸν προχυθὲν ἐπεστόμιζε τὴν γλῶτταν, ἕως ὀψέ\nποτε τὸ πνεῦμα συλλεξάμενος καὶ ἐπιστενάξας, ὦ πάσης,\nἔφη, τροπῆς ἀνάμεστον καὶ ἀσταθμητότατον τύχης\nἀνθρωπίνης κίνημα, ὅσην παλίρροιαν κακῶν ἐπί τε\nἄλλων δὴ πολλῶν πολλάκις καὶ κατ̓ ἐμοῦ πεφιλοτίμησαι.\n\n\nγένους με καὶ οἰκίας πατρῴας ἐστέρησας, πατρίδος\nτε καὶ πόλεως τῆς τῶν φιλτάτων ἐξένωσας, Αἰγυπτίᾳ\nμε γῇ ʽπολλὰ τὰ μεταξὺ σιωπῶντἀ προσώκειλας,\nλῃσταῖς βουκόλοις παρέδωκας, μικράν τινα χρηστὴν\nἐλπίδα ὑπέφηνας, ἀνδρῶν συντυχίαν δυστυχῶν μὲν καὶ\nτούτων, πλὴν ἀλλ̓ Ἑλλήνων, πρυτανεύσασα, μεθ̓ ὧν\nτὸ λειπόμενον τοῦ χρόνου βιώσεσθαι ἤλπιζον. καὶ ταύτην,\nὡς ἔοικεν, ὑποτέμνῃ τὴν παραμυθίαν. ποῖ γὰρ\nτράπωμαι; τί δέ με καὶ χρὴ πράττειν; καταλείπω Χαρίκλειαν\nοὔπω Θεαγένην ἀνευρηκυῖαν; ἀλλὰ δεινόν, ὦ\nγῆ, καὶ ἀθέμιτον. ἀλλ̓ ἕπεσθαί με χρὴ καὶ συναναζητεῖν;\nεἰ μὲν ἐπὶ προδήλῳ τῇ εὑρέσει, καλὸν τὸ μοχθεῖν\nἐπ̓ ἐλπίδι τοῦ κατορθώσειν: εἰ δὲ ἄδηλον τὸ μέλλον\nκαὶ πλέον τὸ δυσχερές, ἄδηλον δὲ ποῖ ποτὲ στήσεταί μοι\nτὰ τῆς ἄλης, τί οὐχὶ συγγνώμην παῤ ὑμῶν τε καὶ θεῶν\nφιλίων αἰτήσας νῦν γοῦν ποτὲ τῆς ἐπὶ τὴν πατρίδα καὶ\nτὸ γένος ἐπανόδου μνησθήσομαι, καιροῦ καὶ ταῦτα εἰς\nκαλὸν ἔκ του θεῶν, ὡς ἔοικε, παραπεπτωκότος, καὶ\nτουτουὶ Ναυσικλέους, ὡς ἔφη, εἰς Ἕλληνας ἀφήσειν\nμέλλοντος, μὴ δή μοί τι καὶ τοῦ πατρὸς ἐν τούτῳ παθόντος\nἔρημος εἰς τὸ παντελὲς διαδόχου καὶ ἄκληρος ὁ\nοἶκος ἀπολειφθείη. καὶ γὰρ καὶ εἰ πένεσθαι μέλλοιμι,\nσώζεσθαι γοῦν τι λείψανον δἰ ἐμοῦ τῷ γένει καλὸν καὶ\nαὔταρκες. ἀλλ̓ ὦ Χαρίκλεια ʽσοὶ γὰρ προηγουμένως\nἀπολογοῦμαι, καὶ συγγνώμην αἰτῶ, καὶ δέομαι δόσ̓,\nἄχρι μὲν τῶν βουκόλων ἕψομαι, μικρὸν ἐπιμεῖναι Ναυσικλέα,\nκἂν σφόδρα ἐπείγηται, παρακαλέσας, εἴ πώς σε\nΘεαγένει παρὼν παρόντι ἐγχειρίσας χρηστὸς μὲν παρακαταθήκης\nφύλαξ ἀποδειχθείην, ἐπὶ χρησταῖς δὲ καὶ\nαὐτὸς ταῖς μελλούσαις ἐλπίσι μετὰ ἀγαθοῦ τοῦ συνειδότος\nχωριζοίμην. εἰ δὲ ἀποτύχοιμεν, ὃ μὴ γένοιτο, καὶ\nοὕτω συγγνωστός, ὅτι γε δὴ μόνην σε οὐδὲ τότε καταλιπών,\n\n\nἀλλ̓ ἀγαθόν σοι φύλακα καὶ πατέρα Καλάσιριν\nτουτονὶ παρακαταστήσας. ἡ δὲ Χαρίκλεια τόν τε Κνήμωνα\nἐκ πολλῶν ἤδη συμβάλλουσα τοῦ Ναυσικλέους\nἐπὶ τὸ θυγάτριον ἐπτοημένον ʽὀξὺς γὰρ ὁ ἐρῶν φωρᾶσαι\nτὸν ὑπὸ τῶν ἴσων παθῶν κεκρατημένον̓ καὶ τὸν\nΝαυσικλέα πρὸς τῶν ὑπ̓ αὐτοῦ λεχθέντων συνεῖσα, ὡς\nἀσμένῳ γένοιτο ἄν τὸ κῆδος καὶ πάλαι τοῦτο πραγματεύεται\nκαὶ τὸν Κνήμωνα ἐμπορεύεται ποικίλως ἐφελκόμενος,\nκαὶ ἅμα οὐδὲ εὐπρεπῆ λοιπὸν τῆς ὁδοῦ κοινωνὸν\nοὐδὲ ἀνύποπτον ἡγουμένη τὸν Κνήμωνα, ὡς δή\nσοι φίλον, ἔφη, τῆς μὲν ἐπὶ τοῖς προϋπηργμένοις παρὰ\nσοῦ χρηστοῖς εἰς ἡμᾶς χάριτος κεχρεωστημένης καὶ ὁμολογουμένης,\nἐπὶ δὲ τοῖς λειπομένοις οὐ πάντως ἐπούσης\nἀνάγκης τὰ ἡμέτερα ἐκφροντίζειν, οὐδὲ ἀλλοτρίαις\nτύχαις καὶ ἄκοντα συναποκινδυνεύειν. ἀλλὰ σὺ μὲν\nἈθήνας τὰς σὰς καὶ γένος καὶ οἶκον τὸν σὸν κομίσαιο,\nΝαυσικλέα τουτονὶ καὶ τὴν δἰ αὐτοῦ παραπεσοῦσαν,\nὡς φῄς, πρόφασιν μηδαμῶς παρωσάμενος: ἐγὼ δὲ καὶ\nΚαλάσιρις πρὸς τὰ συμπίπτοντα μαχεσόμεθα, ἕως ἂν\nτὸ τέλος τῆς πλάνης εὕρωμεν, εἰ καὶ ἀνθρώπων μηδεὶς\nσυνεφάπτοιτο, θεοὺς συνεμπόρους ἔχειν\nκαταπιστεύοντες.\nὑπολαβὼν δὲ πρὸς ταῦτα ὁ Ναυσικλῆς, Χαρικλείᾳ\nμέν, ἔφη, κατ̓ εὐχὰς ἀποβαίη, καὶ θεοὶ συνέμποροι\nκατὰ τὴν αὐτῆς αἴτησιν γίνοιντο, καὶ τοὺς οἰκείους κομίζοιτο,\nοὕτως οὕτως οὖσα γενναία μὲν τὸ λῆμα συνετὴ δὲ τὸ\nφρόνημα. σὺ δὲ ὦ Κνήμων μήτε, εἰ Θίσβην οὐκ ἄγεις\nεἰς τὰς Ἀθήνας, ἄσχαλλε, καὶ ταῦτα ἔχων ὑπόδικον ἐμὲ\nτουτονὶ τῆς κατ̓ ἐκείνην ἁρπαγῆς καὶ τῆς ἐκ τῶν Ἀθηνῶν\nὑπεξαγωγῆς ʽὁ γὰρ ἔμπορος ὁ Ναυκρατίτης ὁ Θίσβης\nἐραστὴς οὗτος ἐγὤ, μήτε πενίαν ὀδύρου, πτωχεύσειν\nἔτι προσδοκήσας. εἰ γὰρ σοὶ φίλον ὡς καὶ ἐμοὶ φανείη,\n\n\nχρημάτων τε εὐπορήσεις συχνῶν, οἶκόν τε ἀπολήψῃ\nκαὶ πατρίδα τὴν σὴν ἐμοῦ κατάγοντος, γῆμαί τε\nβουλομένῳ θυγατέρα ταυτηνὶ τὴν ἐμὴν ἁρμόζω Ναυσίκλειαν,\nπροῖκα ἐπιδιδοὺς αὐτὸς μὲν πλείστην ὅσην,\nτὴν παρὰ σοῦ δὲ πάλιν εἰληφέναι κρίνων, ἐξ οὗ γένος\nκαὶ οἶκον καὶ ἔθνος τὸ σὸν ἐγνώρισα. πρὸς ταῦτα οὐδὲ\nπρὸς βραχὺ διαμελλήσας ὁ Κνήμων, ἀλλ̓ ἃ πάλαι δἰ\nεὐχῆς τε καὶ ἐπιθυμίας ἔχων οὐκ ἤλπιζε, ταῦτα ὑπὲρ\nεὐχὴν καὶ ἀπροσδόκητα λαμβάνων, ἅπαντα, ἔφη, δέδεγμαι\nἃ καταγγέλλεις ἄσμενος. καὶ ἅμα τὴν δεξιὰν\nπροτείναντι τὸ θυγάτριον ὁ Ναυσικλῆς ἐνεχείριζε καὶ\nκατηγγύα, καὶ τὸν ὑμέναιον ᾅδεσθαι πρὸς τῶν οἰκείων\nἐγκελευσάμενος χορείας ἐν πρώτοις ἐξῆρχεν, εἰς αὐτοσχέδιον\nγάμον τὸ παρὸν συμπόσιον ἀναδείξας.\nοἱ μὲν δὴ ἄλλοι πρὸς χοροῖς ἦσαν, καὶ τὸν ὑμέναιον\nἀπρόσκλητον ἐπὶ τοῖς θαλάμοις ἐκώμαζον, καὶ γαμήλιος\nπαννυχὶς τὴν οἰκίαν κατέλαμπεν: ἡ Χαρίκλεια δὲ χωρισθεῖσα\nμόνη τῶν ἄλλων ἐπὶ τὸ σύνηθες ἔρχεται δωμάτιον,\nκαὶ τὰς θύρας εἰς τὸ ἀσφαλὲς ἐπικλεισαμένη, πρὸς\nοὐδενός τε ὀχλεῖσθαι καταπιστεύουσα, βάκχιόν τι οἰστρηθεῖσα\nτάς τε κόμας ἀφειδῶς λύεται, καὶ θοἱμάτιον\nπεριρρηξαμένη, φέρε, ἔφη, καὶ ἡμεῖς δαίμονι τῷ εἰληχότι\nχορεύσωμεν κατὰ τὸν ἐκείνου τρόπον: ᾅσωμεν αὐτῷ\nθρήνους, καὶ γόους ὑπορχησώμεθα: ζόφος δὲ ἐπηχείτω,\nκαὶ νὺξ ἀλαμπὴς ἡγείσθω τῶν δρωμένων, τοῦδε\nτοῦ λύχνου τῇ γῇ προσαραχθέντος. οἵας γὰρ δὴ καὶ ἐφ̓\nἡμῖν τὰς παστάδας ἐπήξατο, οἷον τον θάλαμον ἀνέδειξε:\nμόνην μὲν ἔχει με καὶ ἀνύμφευτον, τοῦ δὲ μέχρις ὀνόματος\nνυμφίου, οἴμοι, χηρεύει. Κνήμων γαμεῖ, Θεαγένης\nδὲ ἀλητεύει, καὶ ταῦτα αἰχμάλωτος ἢ τάχα καὶ\nδέσμιος. καὶ ταῦτα ἂν εἴη τὰ εὐτυχέστερα: σώζοιτο μόνον.\nΝαυσίκλεια νυμφεύεται, κἀμοῦ διέζευκται ἡ μέχρι\n\n\nτῆς παρελθούσης ὁμόκοιτος, Χαρίκλεια δὲ καὶ μόνη\nκαὶ ἔρημος. καὶ οὐ τῶν ἐπ̓ ἐκείνοις ἡμῖν μέμψις, ὦ\nτύχη καὶ δαίμονες, ἀλλὰ καὶ πράττοιεν κατὰ γνώμην:\nτῶν δὲ καθ̓ ἡμᾶς, ὅτι μηδὲ τούτοις ἡμῖν ἐξ ἴσου κέχρησθε.\nοὕτω τὸ δρᾶμα τὸ περὶ ἡμᾶς εἰς ἄπειρον ἐμηκύνατε,\nκαὶ πᾶσαν λοιπὸν σκηνὴν ὑπερφθέγγεται. ἀλλὰ\nτί ταῦτα ἀωρὶ θεηλατοῦμαι; τελείσθω καὶ τὰ ἑξῆς ὅπῃ\nτοῖς θεοῖς φίλον. ἀλλ̓ ὦ Θεάγενες, ὦ μόνη μοι γλυκεῖα\nφροντίς, εἰ μὲν τέθνηκας καὶ τοῦτο πεισθείην ὃ μή\nποτε γνοίην, τότε μέν σοι συνεῖναι οὐχ ὑπερθήσομαι,\nτὸ παρὸν δέ σοι τάσδε ἐπιφέρω χοάς. καὶ ἅμα ἔτιλλε\nτὰς τρίχας καὶ τῇ κλίνῃ ἐπέβαλλε. καὶ τάσδε ἐπιχέω τὰς\nσπονδὰς ἐκ τῶν σοι φίλων ὀφθαλμῶν. καὶ αὐτίκα διάβροχος\nἦν ἡ στρωμνὴ τοῖς δάκρυσιν. εἰ δέ μοι περισώζῃ\nκαλῶς γε ποιῶν, δεῦρο καὶ συνανάπαυσαι φίλος\nὄναρ γοῦν ὀφθείς. φείδου δὲ καὶ τότε ὦγαθέ, καὶ\nφύλαττε νομίμῳ γάμῳ τὴν σὴν παρθένον. ἰδού σε καὶ\nπεριπτύσσομαι, παρεῖναι καὶ ὁρᾶν ὑποτιθεμένη.\nκαὶ ἅμα λέγουσα ῥίπτει κατὰ τῆς κλίνης ἐπὶ πρόσωπον\nἑαυτὴν ἀθρόον, καὶ περιχυθεῖσα περιέβαλλε λύζουσά\nτε καὶ βρύχιον ἀναστένουσα, ἕως αὐτὴν ὑπὸ τῆς\nἄγαν λύπης ἀχλύς τε καὶ ἴλιγγος ὑποδραμών, καὶ τὸ\nνοερὸν τῆς ψυχῆς ζοφώσας, πρὸς ὕπνον ἔλαθεν ὑποφέρων\nκαὶ εἰς ἡμέραν ἤδη λαμπρὰν κατέχων. ὥστε καὶ\nὁ Καλάσιρις θαυμάζων, καὶ παρά γε τὸ εἰωθὸς οὐχ\nὁρωμένην ἐπιζητῶν, ἐπὶ τὸν θάλαμον ἀφικόμενος ἔπαιέ\nτε σφοδρότερον τὰς θύρας, καὶ ὀνομαστὶ συνεχῶς Χαρίκλειαν\nἀνακαλῶν ἀφύπνιζεν. ἣ δὲ πρὸς τὸ αἰφνίδιον\nτῆς κλήσεως διεταράχθη τε, καὶ ὡς κατελήφθη σχήματος\nἐπὶ τὰς θύρας ὁρμήσασα τόν τε μοχλὸν παρήνεγκε\nκαὶ πρὸς εἴσοδον τῷ πρεσβύτῃ διέστελλεν. ὃ δὲ ὡς εἶδε\nτῆς τε κόμης τὸ ἄτακτον καὶ τὸν χιτῶνα κατερρωγότα\n\n\nπερὶ τοῖς στήθεσι, καὶ ὄμμα ἔτι κυμαῖνον καὶ τὸ πρὸ\nτῶν ὕπνων ἐμμανὲς ἐπισημαῖνον, συνίησι μὲν τὴν αἰτίαν,\nἀγαγὼν δὲ αὖθις ἐπὶ τὴν κλίνην καὶ καθίσας\nἐφεστρίδα τε ἐπέβαλε, καὶ πρὸς τὸ εὔσχημον περιστείλας,\nτί ταῦτα, ἔφη, Χαρίκλεια; τί λίαν οὕτω καὶ ἄμετρα\nδυσφορεῖς; τί δὲ οὕτως ἐκφρόνως ἥττων γίνῃ τῶν\nπροσπιπτόντων; οὐδέ σε γνωρίζω τὸ παρόν, ἀεὶ γενναίαν\nκαὶ σώφρονα τύχας ἐνεγκεῖν τὸ πρόσθεν ἐγνωκώς.\nοὐ παύσῃ τῆς ἄγαν ταύτης ἀνοίας; οὐκ ἐννοήσεις ἄνθρωπος\nοὖσα, πρᾶγμα ἀστάθμητον καὶ ὀξείας ῥοπὰς\nἐφ̓ ἑκάτερα λαμβάνον; τί σαυτὴν προαναιρεῖς βελτιόνων\nἴσως ἐλπίδων; φεῖσαι καὶ ἡμῶν ὦ τέκνον: φεῖσαι,\nεἰ μή γε σαυτῆς, ἀλλὰ γοῦν Θεαγένους, ᾧ βίος ὁ σὺν\nσοὶ μόνος αἱρετός, καὶ ἐπὶ σοὶ σωζομένῃ τὸ εἶναι κέρδος.\nἠρυθρία τούτων ἀκούσασα ἡ Χαρίκλεια, καὶ πλέον:\nʽ??ʼν οἵοις κατείληπτο ἐννοοῦσα: σιωπήσασά τε ἐπὶ πλεῖστον,\nὡς ἐνέκειτο πρὸς τὴν ἀπόκρισιν ὁ Καλάσιρις, ἀληθῆ\nμέν, ἔφη, ἐπιτιμᾷς, ἀλλ̓ ἴσως ἐμοὶ συγγνωστὰ ὦ\nπάτερ. οὐ γάρ με δημώδης οὐδὲ νεωτερίζουσά τις ἐπιθυμία\nπρὸς ταῦτα ἐξάγει τὴν ἀθλίαν, ἀλλὰ καθαρός τε\nκαὶ σωφρονῶν ἀπειράτου μὲν ἀλλ̓ ἐμοί γε ἀνδρὸς πόθος,\nκαὶ τοῦτο Θεαγένους, λυποῦντος μὲν καὶ ὅτι μὴ\nσύνεστι, πλέον δέ, εἰ περίεστιν ἢ μή, φοβοῦντος. ἀλλὰ\nτούτου γε ἕνεκα θάρσει, ἔλεγεν ὁ Καλάσιρις, ὡς ὄντος\nἐκείνου καὶ σοὶ συνεσομένου, θεῶν νευόντων, εἴπερ τι\nχρὴ τοῖς προθεσπισθεῖσί τε περὶ ὑμῶν ʽχρὴ δἔ πιστεύειν\nκαὶ τῷ διαγγείλαντι χθιζὸν ὡς εἴληπται ὑπὸ\nΘυάμιδος, εἰς τὴν Μέμφιν ἀναπεμπόμενος. εἰ δὲ εἴληπται,\nδῆλον ὡς καὶ σώζεται, φιλίας αὐτῷ πρὸς τὸν Θύαμιν\nκαὶ γνώσεως προϋπαρχούσης. καιρὸς δὴ μὴ μέλλειν,\nἀλλὰ σπευστέον ὡς ἔνεστιν ἡμῖν τάχους ἐπὶ Βῆσσαν\nτὴν κώμην, καὶ ἀναζητητέον σοὶ μὲν τὸν Θεαγένη,\n\n\nἐμοὶ δὲ πρὸς τούτῳ καὶ τὸν υἱόν. οἶσθά που πάντως\nπροακηκουῖα παῖδα ἐμὸν εἶναι τὸν Θύαμιν. καὶ ἡ Χαρίκλεια\nγενομένη σύννους, εἰ μὲν δή, ἔφη, παῖς ἐστί\nσοι Θύαμις, καὶ ἔστιν οὗτος ἀλλὰ μὴ ἑτέρου καὶ ἄλλος,\nνῦν μὲν δὴ τὰ ἡμέτερα πρὸς κίνδυνον ἐλαύνει τὸν μέγιστον.\nθαυμάσαντος δὲ καὶ τὴν αἰτίαν ἐρομένου τοῦ\nΚαλασίριδος, οἶσθα, εἶπεν, ὡς αἰχμάλωτος ἐλήφθην\nὑπὸ τῶν βουκόλων. ἐκεῖ τοίνυν καὶ τὸν Θύαμιν ὑπηγάγετο\nπρὸς τὸν κατ̓ ἐμοῦ πόθον ἡ δυστυχῶς μοι προσεῖναι\nδοκοῦσα τῶν ὄψεων ὥρα: καὶ δέος, εἰ ἀναζητοῦντες\nἐντύχοιμεν, μὴ ὀφθεῖσαν ἐκείνην εἶναί με ταύτην\nὑπομνησθείς, τὸν γάμον ὃν τότε μοι προτεινόμενον παῤ\nαὐτοῦ διεκρουσάμην ἐπινοίαις, εἰς ἔργον ἄγειν βιάσηται.\nκαὶ ὁ Καλάσιρις, μὴ οὕτω μέν ποτε, φησί, ἐπιθυμία\nκρατήσειεν ὡς καὶ τὴν πατρῴαν ὄψιν ὁρωμένην\nὑπεροφθῆναι, καὶ ὄμμα τοῦ φύντος μὴ καταιδέσαι τὸν\nπαῖδα καὶ κολάσαι τήν, εἴπερ καὶ ἔστιν, οὐκ ἔννομον\nὄρεξιν. ὅμως δ̓ οὖν ʽκωλύει γὰρ οὐδέν̓ τί οὐχὶ καὶ\nμηχανήν τινα πρὸς περιγραφὴν τῶν φοβούντων ἐπινοεῖς;\nδεινὴ δέ τις ἔοικας εἶναι σοφιστεῦσαι κατὰ τῶν\nἐπιχειρούντων διαδύσεις τε καὶ ὑπερθέσεις.\nἀνείθη πρὸς ταῦτα μικρὸν ἡ Χαρίκλεια, καὶ εἰ μὲν\nἀληθεύεις, εἶπεν, ἢ παιδιάν με πεποίησαι, παρείσθω\nτὸ παρόν: ἐγὼ δὲ τέχνην ἅμα τῷ Θεαγένει μὲν καὶ πρότερον\nἐπιχειρηθεῖσαν, ὑπὸ δὲ τῆς τότε τύχης διακοπεῖσαν,\nεἰσηγήσομαι καὶ νῦν ἐπ̓ ἀμείνοσι ταῖς τύχαις. τῆς\nγὰρ νήσου τῆς βουκολικῆς ἀποδρᾶναι διανοηθεῖσιν ἐδόκει\nτὴν ἐσθῆτα μεταμφιασαμένους ἐς τὸ λυπρότατον καὶ\nπτωχοῖς ἑαυτοὺς ἀπεικάσαντας, οὕτως ἐπιμίγνυσθαι\nκώμαις τε καὶ πόλεσιν. εἰ δὴ συναρέσκει, πλαττώμεθα\nτὸ σχῆμα καὶ πτωχεύωμεν. οὕτω γὰρ ἧττόν τε ἐπιβουλευσόμεθα\nπρὸς τῶν ἐντυγχανόντων ʽἀσφάλεια γὰρ ἐν\n\n\nτοῖς τοιούτοις ἡ εὐτέλεια, οἴκτου τε μᾶλλον ἢ φθόνου\nπέλας ἡ πενίἀ, τῆς τε καθ̓ ἡμέραν ἀναγκαίου τροφῆς\nῥᾷον εὐπορήσομεν: ξένῃ γὰρ ἐν γῇ τὸ μὲν ὤνιον σπάνιον\nτοῖς ἀγνοοῦσι, τὸ δὲ αἰτούμενον εὐμετάδοτον τοῖς\nἐλεοῦσιν.\nἐπῄνει ταῦτα ὁ Καλάσιρις, καὶ ἔχεσθαι τῆς ὁδοιπορίας\nἐπέσπευδε: τοῖς τε περὶ τὸν Ναυσικλέα καὶ Κνήμωνα\nἐντυχόντες, τήν τε ἔξοδον κοινωσάμενοι, εἰς τρίτην\nἐξώρμησαν, οὔτε ὑποζύγιον, καί τοι διδόμενον,\nοὔτε ἀνθρώπων οὐδένα συνέμπορον ἀνασχόμενοι, τοῦ\nτε Ναυσικλέους καὶ Κνήμωνος προπεμπόντων, καὶ ἄλλου\nτῆς οἰκίας πλήθους. προέπεμπε δὲ καὶ ἡ Ναυσίκλεια,\nπολλὰ τὸν πατέρα ἐπιτρέψαι καθικετεύσασα,\nτῆς νυμφικῆς αἰδοῦς ὑπὸ φίλτρου τοῦ περὶ τὴν Χαρίκλειαν\nἐκνικηθεῖσα. καὶ ὅσον πέντε σταδίους προελθόντες\nἠσπάζοντό τε ἀλλήλους τὰ τελευταῖα κατὰ γένος,\nκαὶ τὰς δεξιὰς ἐνέβαλλον. ἐπιδακρύσαντες δὲ ὅσον πλεῖστον,\nκαὶ ἐπὶ βελτίοσι χωρισθῆναι ταῖς τύχαις ἐπευξάμενοι,\nτοῦ Κνήμωνος δὲ καὶ συγγνώμην αἰτοῦντος εἰ\nμὴ συμπορεύοιτο νεοπήκτους ἔτι τοὺς θαλάμους ἔχων,\nἐπικαταλήψεσθαί τε, εἰ καιρὸς γένοιτο, πλαττομένου,\nδιεχωρίσθησαν οἳ μὲν ἐπὶ Χέμμιν: ἡ Χαρίκλεια δὲ καὶ\nὁ Καλάσιρις πρῶτα μὲν εἰς πτωχικὸν πλάσμα μετημφιέννυντο,\nῥάκεσιν ἑαυτοὺς προπαρεσκευασμένοις ἐξευτελίσαντες,\nἔπειτα δὲ ἡ Χαρίκλεια τό τε πρόσωπον ἐνύβριζεν,\nἀσβόλου τε ἐντρίψει καὶ πηλοῦ καταχρίσει μολύνασα\nκαὶ κρηδέμνου ῥυπῶντος τὸ κράσπεδον ἀπὸ μετώπου\nκατὰ θατέρου τοῖν ὀφθαλμοῖν εἰς ἄτακτον προκάλυμμα\nἐπισοβοῦσα, πήραν τε ὑπὸ μάλης, οὑτωσὶ μὲν\nἰδεῖν ψωμῶν τινῶν καὶ ἀκόλων δῆθεν ταμιεῖον, χρειωδέστερον\nδὲ τῆς ἱερᾶς ἐκ Δελφῶν ἐσθῆτος καὶ τῶν στεμμάτων\nτῶν τε συνεκτεθέντων μητρῴων κειμηλίων καὶ\n\n\nγνωρισμάτων εἰς ὑποδοχήν, ἐξῆπτο. ὁ δὲ Καλάσιρις\nτὴν μὲν φαρέτραν τῆς Χαρικλείας τετρυχωμένοις κωδίοις\nἐνειλήσας, ὡς δή τι φορτίον ἕτερον, ἐπὶ τῶν ὤμων\nἐγκάρσιον ἔφερε, τὸ δὲ τόξον τῆς νευρᾶς παραλύσας,\nἐπειδὴ τάχιστα πρὸς τὸ εὐθύτερον ἀνεκάμφθη, βακτηρίαν\nταῖν χεροῖν ἐποιεῖτο, πολύς τε αὐτῇ καὶ βαρὺς ἐμπίπτων.\nκαὶ εἴ πῄ τισιν ἐντευξόμενος προίδοι, κυφότητά\nτε πλέον ἐπετήδευεν ἢ τὸ γῆρας ἐπηνάγκαζε, καὶ\nτοῖν σκελοῖν θάτερον παρεσύρετο, πρὸς τῆς Χαρικλείας\nἔσθ̓ ὅτε χειραγωγούμενος.\nκἀπειδὴ τὰ τῆς ὑποκρίσεως αὐτοῖς διηκρίβωτο, μικρὰ\nκαὶ ἐπισκώψαντες εἰς ἀλλήλους, καὶ ὡς πρέπει τὸ\nσχῆμα θάτερος θατέρῳ ἐπιχλευάσας, τόν τε εἰληχότα\nδαίμονα στῆσαι τὰ δεινὰ μέχρι γοῦν τούτων καὶ ἀρκεσθῆναι\nπαρακαλέσαντες, ἔσπευδον ἐπὶ Βῆσσαν τὴν κώμην,\nοὗ τὸν Θεαγένην καὶ τὸν Θύαμιν ἐλπίσαντες εὑρήσειν\nἀπετύγχανον. ἄρτι γὰρ τῇ Βήσσῃ περὶ δύσιν\nἡλίου πλησιάζοντες πλῆθος τι κειμένων νεκρῶν ὁρῶσι\nνεοσφαγῶν, τῶν μὲν πλειόνων Περσῶν εἶναι τῇ στολῇ\nτε καὶ καθοπλίσει γνωριζομένων, ὀλίγων δὲ τινῶν ἐγχωρίων.\nκαὶ πόλεμον μὲν εἶναι τὸ δρᾶμα εἴκαζον, τίνων\nδὲ καὶ πρὸς τίνας ἠπόρουν, ἕως ἐπιπαριόντες τοὺς\nωεκρούς, καὶ ἅμα περισκοποῦντες μή πού τις κεῖται καὶ\nτῶν οἰκείων ʽδειναὶ γὰρ αἱ ψυχαὶ περὶ τοῖς φιλτάτοις\nτὰ δεινότεα μαντεύεσθαἰ, γυναίῳ προστυγχάνουσι\nπρεσβυτικῷ, σώματι τῶν ἐγχωρίων προσπεφυκότι καὶ\nπαντοίους ἐγείροντι θρήνους. ἔγνωσαν οὖν ἐπιχειρεῖν\nτι παρὰ τῆς πρεσβύτιδος, εἰ οἷόν τε, ἐκμανθάνειν. καὶ\nπαρακαθισάμενοι πρῶτα μὲν παραμυθεῖσθαί τε καὶ\nκαταστέλλειν τὸν ἄγαν θρῆνον ἐπειρῶντο, ἔπειτα προσιεμένης,\nὅν τινα πενθοίη καὶ τίς ὁ πόλεμος ἠρώτων, τοῦ\nΚαλασίριδος πρὸς τὸ γύναιον αἰγυπτιάζοντος. ἣ δὲ ἔλεγεν\n\n\nἅπαντα ἐπιτέμνουσα ἐφ̓ υἱῷ μὲν εἶναι κειμένῳ τὸ\nπένθος, καὶ ἐπιτετηδευκέναι τὴν εἰς τοὺς νεκροὺς ἄφιξιν,\nεἴ πῄ τις διελάσας τοῦ ζῆν ἀπαλλάξειε, τέως μέντοι\nτὰ νομιζόμενα τῷ παιδὶ ἐκ τῶν ἐνόντων, δακρύουσάν τε\nκαὶ θρηνοῦσαν, ἐπιφέρειν.\nτὸν δὲ πόλεμον ἔλεγεν ὧδε.\nἤγετο ξένος νεανίας τις, κάλλει τε καὶ μεγέθει διαφέρων,\nὡς Ὀροονδάτην τὸν μεγάλου βασιλέως ὕπαρχον\nεἰς τὴν Μέμφιν. ἀπέσταλτο δέ, οἶμαι, παρὰ Μιτράνου\nτοῦ φρουράρχου ληφθεὶς αἰχμάλωτος, ὥς τι τῶν μεγίστων\nδώρων, ὡς φασί. τοῦτον οἱ τῆς κώμης τῆς ἡμετέρας\nταυτησί, δείξασα τὴν ἐχομένην, ἐπελθόντες ἀφείλοντο,\nγνωρίζειν εἴτ̓ οὖν ἀληθεύοντες εἴτε καὶ πρόφασιν\nπλάσαντες. ὁ δὴ Μιτράνης ταῦτα πυθόμενος, καὶ\nκατὰ τὸ εἰκὸς ἀγανακτήσας, ἐπιστρατεύει τῇ κώμῃ δυσὶ\nταύταις πρότερον ἡμέραις. καὶ ἔστι γὰρ μαχιμώτατον\nἡ κώμη γένος, βίον ἀεὶ τὴν λῃστείαν πεποιημένοι καὶ\nθανάτου παντὸς ὑπερόπται, καὶ πολλὰς δὴ διὰ τοῦτο\nπολλάκις, ἄλλας τε κἀμὲ τὸ παρόν, ἀνδρῶν τε καὶ παίσων\nχηρώσαντες: ἐπειδὴ τὴν ἔφοδον ἐσομένην ἐτεκμήραντο,\nπρολοχίζουσί τέ τινας ἐνέδρας, καὶ δεξάμενοι\nτοὺς ἐναντίους ἐπικρατέστεροι γίνονται, οἳ μὲν κατὰ\nστόμα καὶ ἐκ τοῦ εὐθέος μαχόμενοι, οἳ δὲ κατόπιν ἐκ\nτῶν λόχων ἀπροφυλάκτοις σὺν βοῇ τοῖς Πέρσαις ἐπελθόντες.\nκαὶ πίπτει μὲν ὁ Μιτράνης ἐν πρώτοις μαχόμενος,\nπίπτουσι δὲ σὺν αὐτῷ σχεδόν τι πάντες οἷα δὴ κυκλωθέντες\nκαὶ οὐδὲ φυγῆς τόπον εὐμοιρήσαντες. πίπτουσι\nδὲ καὶ τῶν ἡμετέρων ὀλίγοι, καὶ γίνεται τῶν\nὀλίγων βαρείᾳ βουλήσει δαίμονος καὶ ὁ παῖς ὁ ἐμός, βέλει\nΠερσικῷ πρὸς τὰ στέρνα, ὡς ὁρᾶτε, βληθείς. καὶ\nνῦν ἡ ἀθλία τὸν μὲν θρηνῶ κείμενον, τὸν δὲ ἔτι μοι\nμόνον παῖδα λειπόμενον ἔοικα θρηνήσειν, ἐκστρατεύσαντος\n\n\nκἀκείνου τῇ προτεραίᾳ μετὰ τῶν λοιπῶν ἐπὶ τὴν\nΜεμφιτῶν πόλιν.\nἐπυνθάνετο καὶ τὴν αἰτίαν τῆς ἐκστρατείας ὁ Καλάσιρις:\nκαὶ ἡ γραῦς, ἀκηκοέναι παρὰ τοῦ λειπομένου\nπαιδὸς προστιθεῖσα, ἔλεγε, διότι στρατιώτας βασιλείους\nκαὶ φρούραρχον μεγάλου βασιλέως ἀνελόντες ἐπὶ\nμὴ πεπραγμένοις καλῶς εἶδον ἐκεῖνο καλῶς, μὴ εἰς μικρὸν\nαὐτοῖς ἀλλ̓ εἰς τὸν περὶ τῶν ὅλων κίνδυνον τὸ\nπρᾶγμα τελευτήσειν, Ὀροονδάτου τοῦ κατὰ τὴν Μέμφιν\nὑπάρχου πλείστῃ τε χειρὶ πεφραγμένου, καὶ αὐτίκα, εἰ\nπύθοιτο, κατὰ πρώτην ἔφοδον σαγηνεύσοντος τὴν κώμην\nκαὶ πανολεθρίᾳ τῶν ἐνοικούντων τὴν δίκην εἰσπράξοντος.\nοἷα δὴ οὖν τὸν περὶ τῶν ὅλων ἀναρριπτοῦντες\nκίνδυνον, ἔγνωσαν μεγάλα τολμήματα μείζοσιν, εἰ\nδύναιντ̓, ἰάσασθαι, καὶ φθῆναι τὴν Ὀροονδάτου παρασκευήν,\nἀπροσδόκητοί τε ἐπεισπεσόντες ἢ προσανελεῖν\nκἀκεῖνον, εἰ κατὰ τὴν Μέμφιν ὄντα καταλάβοιεν, ἢ εἴπερ\nἐκδημῶν τυγχάνοι, πολέμου τινὸς αὐτόν, ὡς φασίν,\nΑἰθιοπικοῦ τὰ νῦν ἀπασχολοῦντος, ῥᾷόν τε τὴν πόλιν\nπαραστήσασθαι τῶν ὑπερμαχομένων ἔρημον, καὶ αὐτοί\nτε ἐκτὸς κινδύνου γενέσθαι τὸ παρόν, καὶ προσκατορθώσειν\nτῷ Θυάμιδι λῃστάρχῳ τῷ σφῶν τὴν τὴν τῆς προφητείας\nἱερωσύνην, οὐ κατὰ νόμον παῤ ἀδελφοῦ νεωτέρου\nκατεχομένην, ἀνακομίσασθαι: ἢ εἴπερ καὶ ἀποτυγχάνειν\nσυμβαίνοι, πολέμου γοῦν ἔργον μαχομένους γενέσθαι,\nμηδὲ ἄλλως ἁλῶναι καὶ ταῖς Περσικαῖς αἰκίαις\nκαὶ ὕβρεσιν ἐκκεῖσθαι.\nἀλλ̓ ὦ ξένοι, ποῖ δὴ τὸ νῦν ἀφίξεσθε; εἰς τὴν κώμην,\nὁ Καλάσιρις εἶπεν. ἣ δέ, οὐκ ἀσφαλὲς ὑμῖν, ἔφη,\nτῆς τε ὥρας ἀωρὶ καὶ οὐδὲ γνωριζομένοις, ἐπιμῖξαι τοῖς\nὑπολειπομένοις. ἀλλ̓ εἰ ξεναγοίης, ἔφη ὁ Καλάσιρις,\nοὐκ ἀπ̓ ἐλπίδος ἡμῖν καὶ τὰ τῆς ἀσφαλείας. οὔ μοι καιρός,\n\n\nἀπεκρίνατο ἡ πρεσβῦτις: νυκτερινοὺς γάρ τινας\nἐναγισμοὺς ἐπιτελέσαι μοι πρόκειται. ἀλλ̓ εἰ δὴ φορητὸν\nὑμῖν ʽἐπάναγκες δὲ καὶ μὴ βουλομένοισ̓, αὐτοῦ που\nκαὶ τῶν νεκρῶν ἐν καθαρῷ μικρὸν ἀναχωρήσαντες τὴν\nμὲν νύκτα ἐγκαρτερήσατε, τὴν ἕω δὲ ὑμῖν πρόξενος ἐγὼ\nτῆς ἀδείας ξεναγοῦσα γενήσομαι.\nταῦτα εἰπούσης ὁ Καλάσιρις ἅπαντα πρὸς τὴν Χαρίκλειαν\nφράσας καὶ παραλαβὼν μεθίστατο. καὶ μικρὸν\nὅσον τοὺς κειμένους ὑπερβάντες βουνῷ τινὶ χαμαιζήλῳ\nπροστυγχάνουσι. κἀνταῦθα ὃ μὲν κατέκλινεν ἑαυτόν,\nτῇ κεφαλῇ τὴν φαρέτραν ὑποθέμενος, ἡ Χαρίκλεια δὲ\nκαθῆστο, τὴν πήραν εἰς καθέδραν ποιησαμένη. ἄρτι δὲ\nτῆς σεληναίας ἀνισχούσης καὶ φωτὶ λαμπρῷ τὰ πάντα\nκαταυγαζούσης ʽτρίτη γὰρ μετὰ πανσέληνον ἐτύγχανεν̓\nὁ μὲν Καλάσιρις, οἷα δὴ πρεσβυτικός τε ἄλλως καὶ πρὸς\nτῆς ὁδοιπορίας κεκοπωμένος, ὕπνῳ κατείχετο, ἡ Χαρίκλεια\nδὲ ὑπὸ τῶν συνεχόντων φροντισμάτων διαγρυπνοῦσα\nσκηνῆς τινὸς οὐκ εὐαγοῦς μέν, ταῖς δὲ Αἰγυπτίαις\nἐπιχωριαζούσης θεωρὸς ἐγίνετο. ἡ γὰρ πρεσβῦτις\nἀνενοχλήτου καὶ ἀκατόπτου σχολῆς ἐπειλῆφθαι νομίσασα\nπρῶτα μὲν βόθρον ὠρύξατο, ἔπειτα πυρκαϊὰν\nἐκ θατέρου μέρους ἐξῆψε. καὶ μέσον ἀμφοῖν τὸν νεκρὸν\nτοῦ παιδὸς προθεμένη, κρατῆρα τε ὀστρακοῦν ἔκ τινος\nπαρακειμένου τρίποδος ἀνελομένη, μέλιτος ἐπέχει τῷ\nβόθρῳ, καὶ αὖθις ἐξ ἑτέρου γάλακτος, καὶ οἴνου ἐκ τρίτου\nἐπέσπενδεν. εἶτα πέμμα στεάτινον εἰς ἀνδρὸς μίμημα\nπεπλασμένον δάφνῃ καὶ μαράθρῳ καταστέψασα\nεἰς τὸν βόθρον ἐνέβαλεν. ἐφ̓ ἅπασι δὲ ξίφος ἀνελομένη\nκαὶ πρὸς τὸ ἐνθουσιῶδες σοβηθεῖσα, καὶ πολλὰ πρὸς\nτὴν σεληναίαν βαρβάροις τε καὶ ξενίζουσι τὴν ἀκοὴν\nὀνόμασι κατευξαμένη, τὸν βραχίονα ἐντεμοῦσα καὶ δάφνης\nἀκρέμονι τοῦ αἵματος ἀποψήσασα τὴν πυρκαϊὰν\n\n\nἐπεψέκαζεν. ἄλλα τε ἄττα τερατευσαμένη πρὸς τούτοις,\nἐπὶ τὸν νεκρὸν τοῦ παιδὸς προκύψασα καί τινα πρὸς\nτὸ οὖς ἐπᾴδουσα ἐξήγειρέ τε καὶ ὀρθὸν ἑστάναι τῇ μαγγανείᾳ\nκατηνάγκαζεν. ἡ Χαρίκλεια δὴ οὖν οὐδὲ τὰ\nπρῶτα ἀδεῶς κατοπτεύουσα, τότε δὴ καὶ ὑπέφριττε,\nκαὶ πρὸς τῶν γινομένων ἀήθων ἐκδειματωθεῖσα τὸν\nΚαλάσιριν ἀφύπνιζέ τε καὶ θεατὴν γενέσθαι τῶν δρωμένων\nπαρεσκεύαζεν. αὐτοὶ μὲν οὖν, ἅτε ἐν σκότῳ διάγοντες,\nοὐχ ἑωρῶντο, κατώπτευον δὲ τὰ ἐν τῷ φωτὶ\nκαὶ πρὸς τῇ πυρκαϊᾷ ῥᾷον, καὶ τῶν λεγομένων οὐ πόρρωθεν\nὄντες ἐπηκροῶντο, τῆς γραὸς ἤδη καὶ γεγωνότερον\nἐκπυνθανομένης παρὰ τοῦ νεκροῦ. καὶ ἦν ἡ πεῦσις,\nεἴπερ ὁ ἀδελφὸς μὲν ὁ ἐκείνου παῖς δὲ αὐτῆς ὁ λειπόμενος\nἐπανήξει περισωθείς. ὃ δὲ ἀπεκρίνατο μὲν\nοὐδέν, ἐπινεύσας δὲ μόνον, καὶ τῇ μητρὶ τὰ κατὰ γνώμην\nἐλπίζειν ἀμφιβόλως ἐνδούς, κατηνέχθη τε ἀθρόον\nκαὶ ἔκειτο ἐπὶ πρόσωπον. ἣ δὲ ἐπέστρεφέ τε τὸ σῶμα\nπρὸς τὸ ὕπτιον, καὶ οὐκ ἀνίει τὴν πεῦσιν, ἀλλὰ βιαιοτέραις,\nὡς ἐῴκει, ταῖς κατανάγκαις πολλὰ τοῖς ὠσὶν\nαὖθις ἐπᾴδουσα, καὶ μεθαλλομένη ξιφήρης ἄρτι μὲν\nπρὸς τὴν πυρκαϊὰν ἄρτι δὲ ἐπὶ τὸν βόθρον, ἐξήγειρέ τε\nαὖθις καὶ ὀρθωθέντος περὶ τῶν αὐτῶν ἐξεπυνθάνετο,\nμὴ νεύμασι μόνον ἀλλὰ καὶ φωνῇ τὴν μαντείαν ἀρισήμως\nδηλοῦν ἐπαναγκάζουσα. καὶ τῆς πρεσβύτιδος ἐν\nτούτοις οὔσης, ἡ Χαρίκλεια πολλὰ τὸν Καλάσιριν καθικέτευε\nτοῖς γινομένοις πλησιάσαντας πυνθάνεσθαί\nτι καὶ αὐτοὺς περὶ τοῦ Θεαγένους. ὃ δὲ παρῃτεῖτο, φάσκων\nκαὶ τὴν θέαν οὐκ εὐαγῆ μέν, κατ̓ ἀνάγκην δ̓ οὖν\nὅμως γινομένην ἀνέχεσθαι: εἶναι γὰρ οὐ προφητικὸν\nοὔτε ἐπιχειρεῖν οὔτε παρεῖναι ταῖς τοιαῖσδε πράξεσιν,\nἀλλὰ τὸ μαντικὸν τούτοις μὲν ἐκ θυσιῶν ἐννόμων καὶ\nεὐχῶν καθαρῶν παραγίνεσθαι, τοῖς δὲ βεβήλοις καὶ\n\n\nπερὶ γῆν τῷ ὄντι καὶ σώματα νεκρῶν εἰλουμένοις οὕτως\nὡς τὴν Αἰγυπτίαν ὁρᾶν ἡ τοῦ καιροῦ περίπτωσις\nἐνδέδωκε.\nκαὶ ἔτι λέγοντος ὁ νεκρός, οἷον ἐκ μυχοῦ τινὸς ἢ\nσπηλαίου φαραγγώδους βαρύ τι καὶ δυσηχὲς ὑποτρίζων,\nἐγὼ μέν, ἔφη, σοῦ τὰ πρῶτα ἐφειδόμην, ὦ μῆτερ, καὶ\nπαρανομοῦσαν εἰς τὴν ἀνθρωπείαν φύσιν καὶ τοὺς ἐκ\nμοιρῶν θεσμοὺς ἐκβιαζομένην καὶ τὰ ἀκίνητα μαγγανείαις\nκινοῦσαν ἠνεχόμην: σώζεται γὰρ ἡ περὶ τοὺς\nφύντας αἰδώς, ἐφ̓ ὅσον οἷόν τε, καὶ ἐν τοῖς ἀποιχομένοις:\nἀλλ̓ ἐπειδὴ καὶ ταύτην ἀναιρεῖς τὸ κατὰ σαυτὴν\nκαὶ ἐλαύνεις, οὐκ ἀθεμίτοις μόνον τὴν ἀρχὴν ἐπιχειρήσασα\nἀλλ̓ ἤδη καὶ εἰς ἄπειρον τὸ ἀθέμιτον ἐπεξάγουσα,\nοὐκ ὀρθοῦσθαι μόνον καὶ νεύειν ἀλλὰ καὶ φθέγγεσθαι\nσῶμα νεκρὸν ἐκβιαζομένη, κηδείας μὲν τῆς ἐμῆς ἀμελοῦσα\nκαὶ ταῖς λοιπαῖς ἐπιμίγνυσθαι ψυχαῖς ἐμποδίζουσα,\nχρείας δὲ μόνης γενομένη τῆς σῆς, ἄκουε ταῦθ̓ ἃ\nπάλαι σοι μηνύειν ἐφυλαττόμην. οὔτε ὁ παῖς σοι περισωθεὶς\nἐπανήξει, οὔτε αὐτὴ τὸν ἀπὸ ξίφους ἐκφεύξῃ\nθάνατον, ἀλλ̓ οἷα δὴ τὸν σαυτῆς βίον ἐν οὕτως ἀθέσμοις\nπράξεσι καταναλώσασα, τὴν ἀποκεκληρωμένην πᾶσι\nτοῖς τοιούτοις βιαίαν οὐκ εἰς μακρὰν ὑποστήσῃ τελευτήν:\nἥτις πρὸς τοῖς ἄλλοις οὐδὲ ἐπὶ σαυτοῦ τὰ οὕτως\nἀπόρρητα καὶ σιγῇ καὶ σκότῳ φυλαττόμενα μυστήρια\nδρᾶν ὑπέμεινας, ἀλλ̓ ἤδη καὶ ἐπὶ μάρτυσι τοιούτοις\nτὰς τῶν κειμένων ἐξορχῇ τύχας, ἑνὶ μὲν προφήτῃ —\nκαὶ τοῦτο μὲν ἔλαττον: σοφὸς γὰρ τὰ τοιαῦτα σιγῇ\nπρὸς τὸ ἀνεκλάλητον ἐπισφραγίσασθαι, καὶ ἄλλως θεοῖς\nφίλος: τοὺς γοῦν παῖδας εἰς τὸν δἰ αἵματος ἀγῶνα\nξιφήρεις καθισταμένους καὶ μονομαχήσειν μέλλοντας\nἀποκωλύσει τε καὶ παύσει φανείς, εἴπερ ἐπισπεύσειεν.\nἀλλ̓ ὃ δὴ βαρύτερον, ὅτι καὶ κόρη τις τῶν ἐπ̓ ἐμοὶ γίνεται\n\n\nθεωρὸς καὶ πάντων ἐπακροᾶται, γύναιον ὑπ̓\nἔρωτος σεσοβημένον, καὶ πᾶσαν ὡς εἰπεῖν ἐρωμένου\nτινὸς ἐπὶ γῆν ἕνεκεν ἀλώμενον, ᾧ μετὰ μυρίους μὲν\nμόχθους μυρίους δὲ κινδύνους, γῆς ἐπ̓ ἐσχάτοις ὅροις,\nτύχῃ σὺν λαμπρᾷ καὶ βασιλικῇ συμβιώσεται.\nτούτων εἰρημένων ὃ μὲν ἔκειτο καταρραγείς, ἡ\nγραῦς δὲ συνεῖσα τοὺς ξένους εἶναι τοὺς κατασκόπους,\nὡς εἶχε σχήματος, ξιφήρης τε καὶ ἐμμανὴς ἐπ̓ αὐτοὺς\nἵεται, καὶ κατὰ πᾶν μέρος τῶν κειμένων ἐφέρετο, τοῖς\nνεκροῖς ἐγκεκρύφθαι αὐτοὺς ὑποπτεύουσα, γνώμην δὲ\nποιουμένη διαχρήσασθαι, εἰ ἀνεύροι, ὡς ἐπιβούλως τε\nκαὶ πρὸς ἐναντίου τοῖς αὐτῆς μαγγανεύμασι κατασκόπους\nγεγενημένους, ἕως ἀπερίσκεπτον ὑπὸ θυμοῦ τὴν\nκατὰ τοὺς νεκροὺς ἔρευναν ποιουμένη, ἔλαθεν ὠρθωμένῳ\nκλάσματι δόρατος κατὰ τοῦ βουβῶνος\nπεριπαρεῖσα.\nκαὶ ἣ μὲν ἔκειτο, τὴν ἐκ τοῦ παιδὸς μαντείαν οὕτω\nπαρὰ πόδας ἐν δίκῃ πληρώσασα: ὁ δὲ Καλάσιρις καὶ ἡ\nΧαρίκλεια παρὰ τοσοῦτον ἐλθόντες κινδύνου, καὶ ἅμα\nμὲν τῶν παρόντων φόβων ἐκτὸς ἑαυτοὺς ποιούμενοι,\nἅμα δὲ τῶν μαντευθέντων ἕνεκεν ἐπισπεύδοντες, τῆς\nἐπὶ τὴν Μέμφιν ὁδοῦ σπουδαιότερον εἴχοντο. καὶ δὴ\nκαὶ ἐπλησίαζον τῇ πόλει τῶν ἐκ τῆς νεκυίας μεμαντευμένων\nἤδη κατ̓ αὐτὴν τελουμένων. ὡς γὰρ ὁ Θύαμις\nτὸ ἀπὸ τῆς Βήσσης λῃστρικὸν ἐπάγων ἐφίστατο, οἱ μὲν\nκατὰ τὴν Μέμφιν ὀλίγον ὅσον ἔφθησαν τὰς πύλας ἐπικλεισάμενοι,\nστρατιώτου τινὸς τῶν ὑπὸ Μιτράνην διαδράντων\nτὴν κατὰ τὴν Βῆσσαν μάχην προϊδόντος τε τὴν\nἔφοδον καὶ τοῖς ἐν τῷ ἄστει προμηνύσαντος, ὁ δὲ Θύαμις\nπερί τι μέρος τοῦ τείχους τὰ ὅπλα καταθέσθαι κελεύσας\nδιανέπαυέ τε ἅμα ἐκ συντόνου τῆς ὁδοιπορίας\nτὸν στρατόν, καὶ ὡς πολιορκήσων δῆθεν ἐποιεῖτο γνώμην.\n\n\nοἱ δὲ κατὰ τὴν πόλιν πρότερον μὲν ὡς πλῆθος τὸ\nἐπιὸν καταδείσαντες, ἀπὸ δὲ τῆς ἐκ τῶν τειχῶν κατασκοπῆς\nὀλίγους εἶναι τοὺς ἐπελθόντας καταγνόντες, ὥρμησαν\nμὲν καὶ αὐτίκα, τοὺς ἐγκαταλελειμμένους ὀλίγους\nεἰς φρουρὰν τῆς πόλεως τοξότας τε καὶ ἱππέας\nἀναλαβόντες καὶ τὸν ἀστικὸν δῆμον τοῖς προστυχοῦσιν\nἐξοπλίσαντες, ἐξελθεῖν τε καὶ συμπεσεῖν εἰς μάχην τοῖς\nἐναντίοις: πρεσβυτικοῦ δέ τινος καὶ τῶν ἐπὶ δόξης διακωλύσαντος,\nκαὶ ἐκδιδάξαντος διότι καὶ εἰ τὸν σατράπην\nὈροονδάτην ἀπεῖναι συμβαίνει τὰ νῦν ἐπὶ τὸν Αἰθιοπικὸν\nἐκστρατεύσαντα πόλεμον, ἀλλὰ Ἀρσάκῃ γοῦν\nτῇ ἐκείνου γαμετῇ δίκαιον πρότερον ἀνακοινοῦσθαι τὴν\nπρᾶξιν, ὡς ἂν μετὰ γνώμης τῆς ἐκείνης τὸ εὑρισκόμενον\nκατὰ τὴν πόλιν στρατιωτικὸν ῥᾷόν τε συλλαμβάνοι\nκαὶ προθυμότερον, ἐδόκει τε ταῦτα καλῶς εἰρῆσθαι,\nκαὶ ἐπὶ τὰ βασίλεια πάντες ὥρμησαν, ταῦτα ἐχόντων\nεἰς κατοίκησιν τῶν σατραπῶν βασιλέως μὴ παρόντος.\nἡ δὲ Ἀρσάκη τὰ μὲν ἄλλα καλή τε ἦν καὶ μεγάλη\nκαὶ συνεῖναι δραστήριος, τό τε φρόνημα ἐξ εὐγενείας\nὑπέρογκος, καὶ οἷον εἰκὸς τὴν ἀδελφὴν βασιλέως τοῦ\nμεγάλου γεγονυῖαν, ἄλλως δὲ τὸν βίον ἐπίμωμος καὶ\nἡδονῆς παρανόμου καὶ ἀκρατοῦς ἐλάττων. πρὸς γοῦν\nἄλλοις καὶ τῷ Θυάμιδι παραιτία τῆς ἐκ Μέμφεως τότε\nφυγῆς ἐγεγόνει. ἄρτι γὰρ τοῦ Καλασίριδος διὰ τὰ ἐκ\nθεῶν αὐτῷ περὶ τῶν παίδων προθεσπισθέντα τῆς Μέμφεως\nἑαυτὸν λάθρᾳ πάντων ἐξοικίσαντος, καὶ ἀφανοῦς\nὄντος ἢ καὶ ἀπολωλέναι δοκοῦντος, τοῦ δὲ Θυάμιδος,\nὡς ἂν πρεσβυτέρου παιδός, ἐπὶ τὴν προφητείαν κληθέντος\nκαὶ τὰς εἰσιτηρίους θυσίας πανδημεὶ τελοῦντος,\nἐντυχοῦσα κατὰ τὸν νεὼν τῆς Ἴσιδος ἡ Ἀρσάκη νεανίσκῳ\nχαρίεντι καὶ ἀκμάζοντι καὶ πρὸς τῆς ἐν χερσὶ πανηγύρεως\nπλέον ὡραϊσμένῳ ὀφθαλμούς τε ἐπέβαλεν οὐ\n\n\nσώφρονας καὶ νεύματα τῶν αἰσχροτέρων αἰνίγματα. καὶ\nταῦτα ὁ μὲν Θύαμις οὐδὲ κατὰ μικρὸν προσίετο, φύσει\nτε καὶ ἐκ παίδων εὖ πεφυκὼς τὰ εἰς σωφροσύνην: καὶ\nτὰ πρὸς ἐκείνης δρώμενα πόρρω τε ἦν ὡς ἐδρᾶτο ὑποπτεύειν,\nκαὶ τυχὸν ἄλλως πως γίνεσθαι ὑπετίθετο, τῶν\nἱερῶν ὅλος γινόμενος. ὅ γε μὴν ἀδελφὸς αὐτοῦ Πετόσιρις\nκαὶ πάλαι ζηλοτυπίαν ἐπ̓ αὐτῷ νοσῶν τῆς ἱερωσύνης,\nτάς τε προσβολὰς τῆς Ἀρσάκης παρατηρήσας,\nἀφορμὴν εἰς ἐπιβουλὴν τἀδελφοῦ τὴν ἐκείνης οὐκ ἔννομον\nπεῖραν ἐποιήσατο, καὶ τῷ Ὀροονδάτῃ λάθρᾳ\nπροσιὼν κατεμήνυεν οὐ τὴν ἐκείνης ὄρεξιν μόνον, ἀλλ̓\nἤδη καὶ ὡς ὁ Θύαμις συγκατατίθοιτο προσεπιψευδόμενος.\nὃ δὲ ῥᾳδίως πεισθεὶς ἐξ ὧν τὴν Ἀρσάκην προϋπώπτευε,\nτῇ μὲν κατ̓ οὐδὲν ἠνώχλει, σαφῆ τε ἔλεγχον\nοὐκ ἔχων, καὶ ἅμα φόβῳ καὶ αἰδοῖ τῇ περὶ τὸ βασίλειον\nγένος, εἴ τι καὶ ὑπώπτευεν, ἀνέχεσθαι βιαζόμενος: τῷ\nμέντοι γε Θυάμιδι θάνατον ἐκ προρρήσεως συνεχῶς διαπειλῶν\nοὐ πρότερον ἀνῆκεν, ἄχρις οὗ τὸν μὲν ἐφυγάδευσε,\nτὸν Πετόσιριν δὲ εἰς τὴν προφητείαν\nἐγκατέστησεν.\nἀλλὰ ταῦτα μὲν χρόνοις ἐγεγόνει προτέροις: τότε δ̓\nοὖν ἡ Ἀρσάκη τοῦ πλήθους ἐπὶ τὴν οἴκησιν αὐτῆς συρρυέντος,\nκαὶ τήν τε ἔφοδον τῶν ἐναντίων δηλοῦντος\nἤδη καὶ αὐτῇ προῃσθημένῃ, καὶ τοῖς οὖσι τῶν στρατιωτῶν\nἐπιτρέψαι συνεξελθεῖν αὐτοῖς αἰτοῦντος, οὐκ\nἂν ἔφη ταῦτα προχείρως οὕτως ἐπιτρέψειν, οὔπω μὲν\nτὸ πλῆθος τῶν πολεμίων ὅσον, οὔπω δὲ οἵτινές εἰσιν ἢ\nπόθεν εἰδυῖα, καὶ πρός γε, οὐδὲ τὴν πρόφασιν δἰ ἣν\nἐπεληλύθασι γινώσκουσα. χρῆναι οὖν ἄχρι τῶν τειχῶν\nδιαβῆναι πρότερον, καὶ ἅπαντα ἐκεῖθεν κατοπτεύσαντας\nκαὶ ἄλλους συλλαβόντας, οὕτω τοῖς δυνατοῖς καὶ\nλυσιτελοῦσιν ἐπιχειρεῖν. ἐδόκει καλῶς εἰρῆσθαι, καὶ\n\n\nὥρμησαν ὡς εἶχον ἐπὶ τὸ τεῖχος. ἔνθα σκηνὴν ὑπὸ\nἁλουργοῖς καὶ χρυσοϋφέσι παραπετάσμασιν ἐκ προστάγματος\nἡ Ἀρσάκη πηξαμένη, πολυτελῶς τε αὑτὴν καλλωπίσασα\nκαὶ ἐφ̓ ὑψηλῆς καθέδρας προκαθίσασα, τούς\nτε σωματοφύλακας ἐν ὅπλοις ὑποχρύσοις περιστήσασα,\nκηρύκειόν τε εἰς εἰρηνικῶν διαλέξεων σύμβολον ἀναδείξασα,\nτοὺς πρώτους καὶ ἐπιδόξους τῶν ἐναντίων\nπλησίον ἥκειν τοῦ τείχους προύτρεπεν. ὡς δὲ ὁ Θύαμις\nκαὶ ὁ Θεαγένης αἱρεθέντες ὑπὸ τοῦ πλήθους ἀφίκοντο\nκαὶ ἔστησαν ὑπὸ τῷ τείχει, τὰ μὲν ἄλλα ὡπλισμένοι,\nγυμνοὶ δὲ τοῦ κράνους, ὁ κῆρυξ τάδε ἔλεγεν. Ἀρσάκη\nλέγει πρὸς ὑμᾶς, Ὀροονδάτου μὲν τοῦ πρώτου\nσατράπου γυνή, μεγάλου δὲ βασιλέως ἀδελφή: τί βουλόμενοι\nκαὶ τίνες ὄντες, ἢ τίνα αἰτίαν ἐπάγοντες, τὴν\nἔφοδον ἐτολμήσατε; οἳ δὲ τὸ μὲν πλῆθος εἶναι Βησσαέων\nἀπεκρίναντο, ἑαυτὸν δὲ ὁ Θύαμις ὅστις εἴη, καὶ\nὅτι παρανομηθεὶς ὑπό τε τοῦ ἀδελφοῦ Πετοσίριδος καὶ\nὈροονδάτου, τῆς τε προφητείας ἐξ ἐπιβουλῆς ἀφαιρεθείς,\nἐπὶ ταύτην ὑπὸ Βησσαέων κατάγοιτο. καὶ εἰ μὲν\nἀπολαμβάνοι τὴν ἱερωσύνην, εἰρήνην τε εἶναι, καὶ Βησσαέας\nεἰς τὴν οἰκείαν ἐπανήξειν οὐδενὶ κατ̓ οὐδὲν λυμηναμένους:\nεἰ δὲ μή, πολέμῳ κριτῇ καὶ τοῖς ὅπλοις:\nἐπιτρέψειν. χρῆναι δὲ καὶ Ἀρσάκην, εἴπερ τι διανοεῖται\nτῶν προσηκόντων, εἰς καιρὸν τῆς εἰς αὐτὴν ἐπιβουλῆς\nἐκ Πετοσίριδος τὴν ἄμυναν εἰσπράττεσθαι, καὶ\nτῶν ἀθεμίτων διαβολῶν, ἃς ψευδῶς πρὸς Ὀροονδάτην\nποιησάμενος ἐκείνῃ μὲν πρὸς τὸν ἄνδρα παρανόμου καὶ\nαἰσχρᾶς ἐπιθυμίας ὑποψίαν, αὐτῷ δὲ τὴν ἐκ τῆς πατρίδος\nφυγὴν ἐπιβεβληκὼς τυγχάνοι.\nπρὸς ταῦτα διεταράχθη μὲν καὶ σύμπαν τὸ Μεμφιτῶν\nπλῆθος, τόν τε Θύαμιν ἀναγνωρίζοντες, καὶ τῆς\nἀπροσδοκήτου φυγῆς αὐτῷ τὴν αἰτίαν ἐν ἀρχῇ μὲν καὶ\n\n\nἡνίκα ἐγίνετο ἀγνοήσαντες, ἐκ δὲ τῶν λεχθέντων δἰ\nὑποψίας τε ἄγοντες καὶ ἀλήθειαν εἶναι πιστεύοντες\nἡ δὲ Ἀρσάκη πλέον ἢ σύμπαντες συνεχύθη τὴν διάνοιαν\nκαὶ κλύδωνι φροντισμάτων περιεστοίχιστο. θυμοῦ\nμὲν γὰρ ἐπὶ τὸν Πετόσιριν πληρουμένη, καὶ πρὸς τὰ\nπάλαι συμβάντα τὴν διάνοιαν ἀναπεμπάζουσα, ὅπως ἂν\nτιμωρήσαιτο συνετάττετο: τὸν δὲ Θύαμιν ὁρῶσα, καὶ\nαὖθις τὸν Θεαγένην, διεσπᾶτο τὴν διάνοιαν καὶ ἐμερίζετο\nεἰς τὴν πρὸς ἑκάτερον ἐπιθυμίαν, ἔρωτα ἐπ̓ ἀμφοτέροις\nτὸν μὲν ἀνανεουμένη, τὸν δὲ δριμύτερον ἄρτι\nτῇ ψυχῇ καταβαλλομένη, ὥστε οὐδὲ τοὺς περιεστηκότας\nἔλαθεν ἀδημονοῦσα. πλὴν ἀλλὰ μικρὸν διαλιποῦσα,\nκαὶ ὥσπερ εἰ ἐξ ἐπιλήψεως ἑαυτὴν ἀναλαβοῦσα, πολέμου\nμέν, ὦ βέλτιστοι, ἔφη, μανίαν ἐνοσήσατε, πάντες\nμὲν Βησσαεῖς, οὐχ ἥκιστα δὲ ὑμεῖς, ἀκμαῖοι καὶ χαρίεντες\nοὕτω νεανίαι καὶ εὖ γεγονότες, ὡς γινώσκω τε καὶ\nεἰκάζειν πάρεστιν, εἰς προῦπτον κίνδυνον, ὑπὲρ λῃστῶν\nκαὶ ταῦτα, ἑαυτοὺς καθέντες, οὐδὲ πρὸς τὴν\nπρώτην προσβολήν, εἰ μάχης δεήσειεν, ἀρκέσοντες: μὴ\nγὰρ οὕτω τὰ μεγάλου βασιλέως ἀσθενήσειεν ὡς, εἰ καὶ\nτὸν σατράπην ἀπεῖναι συμβαίνει, μὴ διὰ τῶν λειψάνων\nγοῦν τῆς ἐνταῦθα στρατιᾶς ἅπαντας ὑμᾶς σαγηνευθῆναι.\nἀλλ̓ οὐδέν, οἶμαι, δεῖ τρίβεσθαι τοὺς πολλούς,\nκαὶ τῆς κατὰ τὴν ἔφοδον προφάσεως ἰδίας τινῶν οὔσης,\nἀλλ̓ οὐ δημοσίας οὐδὲ κοινῆς, μὴ οὐχὶ καὶ ἰδίᾳ τὴν ἀμφισβήτησιν\nκρίνεσθαι καὶ πέρας τὸ ἐκ θεῶν τε καὶ δίκης\nαὐτῆς ὁρισθησόμενον ἐκδέχεσθαι. δοκεῖ δή μοι,\nἔφη, καὶ προστάττω τοὺς μὲν ἄλλους Μεμφιτῶν τε καὶ\nΒησσαέων ἡσύχους εἶναι, μηδὲ ἀπροφάσιστον ἀλλήλοις\nἐπιφέρειν πόλεμον, τοὺς δὲ τῆς προφητείας ἀμφισβητοῦντας\nπρὸς ἀλλήλους μονομαχήσαντας ἔπαθλον τῷ\nνικῶντι προθέσθαι τὴν ἱερωσύνην.\nταῦτα τῆς Ἀρσάκης εἰπούσης οἱ μὲν κατὰ τὴν πόλιν\nἅπαντες ἀνεβόησαν καὶ τὰ εἰρημένα ἐπῄνουν, ἅμα μὲν\nεἰς ὑποψίαν μοχθηρᾶς προαιρέσεως κατὰ τοῦ Πετοσίριδος\nκεκινημένοι, ἅμα δὲ καὶ τὸν ἐν ὀφθαλμοῖς καὶ ὅσον\nοὔπω προσδοκώμενον κίνδυνον αὐτός τις ἕκαστος εἰς\nτὸν δἰ ἑτέρων ἀγῶνα διώσασθαι δοκιμάζων: οἱ πολλοὶ\nδὲ Βησσαέων ἐῴκεσαν οὐκ ἀρεσκομένοις οὐδὲ ἐκδοῦναι\nπροκινδυνεύειν σφῶν τὸν ἔξαρχον βουλομένοις, ἄχρις\nὁ Θύαμις ἔπεισε συγκαταθέσθαι, τό τε ἀσθενὲς καὶ τὴν\nεἰς πολέμους ἀπειρίαν τοῦ Πετοσίριδος καταμηνύων,\nκαὶ ὡς ἐκ πολλοῦ τοῦ περιόντος ἔσται αὐτῷ τὰ τῆς μάχης\nἐπιθαρρύνων. ἅπερ, ὡς ἔοικε, καὶ ἡ Ἀρσάκη λαβοῦσα\nἐνθύμιον τὴν μονομαχίαν προύθηκεν, ἀνύποπτον\nἑαυτῇ κατορθωθήσεσθαι τὸν σκοπὸν συνορῶσα,\nκαὶ ὡς ὁ Πετόσιρις ἀραρότως αὐτῇ δίκην ὑφέξει πρὸς\nπολλῷ γενναιότερον τὸν Θύαμιν διαγωνιζόμενος. ἦν\nοὖν καὶ λόγου θᾶττον ὁρᾶν τὰ τῆς προστάξεως περαινόμενα,\nτοῦ Θυάμιδος προθυμίᾳ πάσῃ τὴν πρόκλησιν\nἐπισπεύδοντος, καὶ τὰ λειπόμενα τῶν ὅπλων ἐν κόσμῳ\nτῷ γινομένῳ γεγηθότως ἀναλαμβάνοντος, πολλὰ καὶ\nτοῦ Θεαγένους ἐπιθαρσύνοντος, καὶ τό τε κράνος τῇ\nκεφαλῇ περιτιθέντος εὔλοφόν τε καὶ ὑποχρύσῳ μαρμαρυγῇ\nπυρσευόμενον, καὶ τἆλλα τῶν ὅπλων πρὸς τὸ\nἀσφαλὲς διαδέοντος, τοῦ δὲ Πετοσίριδος καὶ ὑπ̓ ἀνάγκης\nπυλῶν τε ἐκτὸς ἐκ προστάγματος τῆς Ἀρσάκης\nὠθουμένου, πολλά τε εἰς παραίτησιν βοῶντος καὶ πρὸς\nβίαν ἐξοπλιζομένου. θεασάμενος δὲ αὐτὸν ὁ Θύαμις,\nὦγαθέ, ἔφη, Θεάγενες, οὐχ ὁρᾷς ὅπως τῷ δέει πάλλεται\nὁ Πετόσιρις; ὁρῶ, ἔφη: ἀλλὰ πῶς χρήσῃ τοῖς προκειμένοις;\nοὐ γὰρ ἁπλῶς πολέμιος ἀλλὰ καὶ ἀδελφὸς ὁ\nἐναντίος. ὃ δέ, εὖ λέγεις, εἶπε, καὶ τοῦ σκοποῦ τῆς\nἐμῆς διανοίας ἐστοχασμένως. νικῆσαι δ̓ οὖν θεοῦ νεύοντος,\n\n\nοὐκ ἀποκτεῖναι προῄρημαι: μὴ γὰρ οὕτω ποτὲ\nὀργὴ καὶ μῆνις ἐφ̓ οἷς προπέπονθα κρατήσειεν, ὡς αἵματος\nαὐταδέλφου καὶ φόνου καὶ μιάσματος ὁμογαστρίου\nἄμυναν μὲν ἐπὶ τοῖς παρελθοῦσι τιμὴν δέ τινα\nἐπὶ τοῖς μέλλουσιν ἀλλάξασθαι. γενναίου τὰ ῥήματα,\nἔφη ὁ Θεαγένης, καὶ γνωρίζοντος εὖ τὴν φύσιν. ἀλλ̓\nἐμοὶ δῆτα τί παραφυλάττειν ἐπιστέλλεις; καὶ ὅς, ὁ μὲν\nπροκείμενος ἀγὼν εὐκαταφρόνητος: ἀλλ̓ ἐπειδὴ πολλὰ\nκαὶ παράδοξα πολλάκις αἱ κατ̓ ἀνθρώπους τύχαι καινουργοῦσιν,\nεἰ μὲν κρατοίην, συνεισελεύσῃ τε εἰς τὸ\nἄστυ καὶ συνοικήσεις ἐπὶ τοῖς ὁμοίοις, εἰ δέ τι τῶν παῤ\nἐλπίδας ἀποβαίνοι, Βησσαέων ἡγήσῃ τούτων, εὔνοιαν\nπρὸς σὲ πολλὴν ἐχόντων, καὶ τὸν λῃστρικὸν διαθλήσεις\nβίον, ἕως ἄν τι τέλος τῶν κατὰ σὲ δεξιώτερον ὑποφήνῃ\nθεός.\nἐπὶ τούτοις ἠσπάζοντό τε ἀλλήλους σὺν δάκρυσιν\nἅμα καὶ φιλήμασιν, καὶ ὃ μὲν αὐτοῦ καθῆστο ὡς εἶχε,\nπερισκοπῶν τὸ μέλλον, καὶ τῇ Ἀρσάκῃ παρεῖχεν οὐκ\nεἰδὼς ἐντρυφᾶν αὐτοῦ τῇ θέᾳ, παντοίως αὐτὸν περισκοπούσῃ\nκαὶ τοῖς ὀφθαλμοῖς τέως ἀπολαύειν τῆς ἐπιθυμίας\nἐπιτρεπούσῃ: ὁ δὲ Θύαμις ἐπὶ τὸν Πετόσιριν\nὥρμησεν. οὐ μὴν ὑπέστη γε ἐκεῖνος τὴν ἔφοδον, ἀλλὰ\nπαρὰ τὴν πρώτην κίνησιν εἰς φυγὴν τραπεὶς ἐπὶ τὰς\nπύλας, εἰσφρῆσαι εἰς τὸ ἄστυ προθυμούμενος. ἀλλ̓\nἠνύετο οὐδέν, ὑπὸ τῶν ἐφεστώτων ταῖς πύλαις ἀποκρουόμενος,\nκαὶ τῶν ἐπὶ τοῦ τείχους μὴ παραδέχεσθαι\nκαθ̓ ὃ μέρος ὁρμήσειεν ἐπικελευομένων. ἀπεδίδρασκε\nδή, ὡς εἶχε τάχους, περὶ τὸν κύκλον τοῦ ἄστεος, ἤδη\nκαὶ τὰ ὅπλα ἀποβαλών. συμπαρέθει δὲ κατόπιν καὶ ὁ\nΘεαγένης, ὑπεραγωνιῶν τε τοῦ Θυάμιδος, καὶ τῶν γινομένων\nμὴ πάντα ὁρᾶν οὐ φέρων, οὐ μὴν ἔνοπλός γε,\nτοῦ μή τινα λαβεῖν ὑπόνοιαν ὡς τῷ Θυάμιδι τοῦ ἔργου\n\n\nσυνεφαψόμενος: ἀλλ̓ ἔνθα καθῆστο τοῦ τείχους ὑπ̓\nὄψει τῆς Ἀρσάκης τὴν ἀσπίδα καὶ τὸ δόρυ καταθέμενος,\nκαὶ ταῦτα περισκοπεῖν αὐτῇ πάλιν ἀνθ̓ ἑαυτοῦ\nπαρασχών, συμπαρωμάρτει τοῖς δρόμοις, οὔτε ἁλισκομένου\nτοῦ Πετοσίριδος οὔτε κατὰ πολὺ φυγῇ φθάνοντος,\nἀλλ̓ ἀεὶ ληφθησομένῳ προσεοικότος, καὶ τοσοῦτον\nὑπεκφεύγοντος ὅσον εἰκὸς ἦν τοῦ ἀνόπλου καθυστερεῖν\nὡπλισμένον τὸν Θύαμιν. εἰς ἅπαξ μὲν οὖν καὶ δεύτερον\nοὕτω περιήλασαν τὸ τεῖχος: ἀλλ̓ ὅτε δὴ ὁ τρίτος αὐτοῖς\nἠνύετο κύκλος, ἤδη τὸ δόρυ τοῦ Θυάμιδος κατὰ τῶν\nμεταφρένων τἀδελφοῦ κατασείοντος καὶ μένειν ἢ βεβλῆσθαι\nδιαπειλοῦντος, ἡ πόλις δὲ ὥσπερ ἐκ θεάτρου\nπεριεστῶσα τοῦ τείχους ἠθλοθέτει τὴν θέαν, τότε δή\nπως εἴτε τι δαιμόνιον εἴτε τύχη τις τἀνθρώπεια βραβεύουσα,\nκαινὸν ἐπεισόδιον ἐπετραγῴδει τοῖς δρωμένοις,\nὥσπερ εἰς ἀνταγώνισμα δράματος ἀρχὴν ἄλλου\nπαρεισφέρουσα, καὶ τὸν Καλάσιριν εἰς ἡμέραν καὶ ὥραν\nἐκείνην ὥσπερ ἐκ μηχανῆς σύνδρομόν τε καὶ οὐκ εὐτυχῆ\nθεωρὸν τῷ περὶ ψυχῆς ἀγῶνι τῶν παίδων ἐφίστησι,\nπολλὰ μὲν ἀνατλάντα καὶ πάντα μηχανησάμενον,\nφυγάς τε ἑαυτῷ καὶ ἄλας ξενικὰς ἐπιβαλόντα, εἴ πως\nἐκκλίνειε τὴν οὕτως ἀπηνῆ θέαν, ἐκνικηθέντα δὲ ὑπὸ\nτῆς εἱμαρμένης, καὶ ἰδεῖν ἃ πάλαι αὐτῷ οἱ θεοὶ προεθέσπισαν\nσυνελαθέντα, πόρρωθεν μὲν τὰ τῆς διώξεως\nπροκατοπτεύσαντα, ἐκ δὲ τῶν πολλάκις προρρηθέντων\nτοὺς παῖδας εἶναι τοὺς αὑτοῦ συννοήσαντα, καὶ συντονωτέροις\nἢ καθ̓ ἡλικίαν δρόμοις, ἐπὶ τῷ φθῆναι\nτὴν εἰς τέλος αὐτῶν συμπλοκήν, καὶ τὸ γῆρας\nβιασάμενον.\nὡς δ̓ οὖν ἐπέστη καὶ πλησίον ἤδη συμπαρέθει, τί\nταῦτα ὦ Θύαμι καὶ Πετόσιρι; συνεχῶς ἐβόα. τί ταῦτα\nὦ παῖδες; ἀνεκάλει πολλάκις. οἳ δ̓ οὐδέπω τὴν πατρῴαν\n\n\nγνωρίζοντες ὄψιν, τοῦ μὲν ἔτι τοῖς πτωχικοῖς ἠμφιεσμένου\nῥάκεσιν, αὐτοὶ δὲ ὅλοι τῆς ἀγωνίας ὄντες,\nὥς τινα τῶν ἀγυρτῶν ἢ καὶ ἄλλως ἐξεστηκότων παρήμειβον.\nτῶν δὲ ἐπὶ τοῦ τείχους οἳ μὲν ἐθαύμαζον ὡς\nἀφειδοῦντα αὑτοῦ καὶ εἰς ξιφήρεις ἐμβάλλοντα, οἳ δὲ\nὡς παραπλῆγα καὶ μάτην φερόμενον ἐγέλων. ἀλλ̓ ὅτε\nσυνεὶς ὁ πρεσβύτης ὑπὸ τῆς εὐτελείας τοῦ σχήματος\nἑαυτὸν οὐ γνωριζόμενον ἐγυμνώθη μὲν τῶν ἐπιβεβλημένων\nῥακῶν, τὴν δὲ ἱερὰν κόμην ἄδετον οὖσαν καθῆκε,\nκαὶ τὸ κατ̓ ὤμων φορτίον καὶ τὴν ἐν χερσὶ βακτηρίαν\nἀπορρίψας ἔστη κατὰ πρόσωπον, καὶ ὤφθη γεραρός τε\nκαὶ ἱεροπρεπής, ὑπώκλασέ τε ἠρέμα, καὶ τὰς χεῖρας εἰς\nἱκετηρίαν προτείνας ὦ τέκνα σὺν δάκρυσιν ἀνωλόλυξεν,\nοὗτος ἐγὼ Καλάσιρις, οὗτος ἐγὼ πατὴρ ὁ ὑμέτερος:\nαὐτοῦ στῆτε, καὶ τὴν ἐκ μοιρῶν μανίαν στήσατε,\nτὸν φύντα καὶ ἔχοντες καὶ αἰδεσθέντες, τότε οἳ μὲν\nπαρείθησαν, καὶ κατενεχθῆναι μικρὸν ἀπολιπόντες\nπροσέπιπτον ἄμφω τῷ πατρί, καὶ τοῖς γόνασι περιφύντες,\nπρῶτα μὲν ἀτενέστερον ἐνορῶντες διηκρίβουν τὸν\nἀναγνωρισμόν, ὡς δὲ οὐ φάσμα τὴν ὄψιν ἀλήθειαν δὲ\nἐγνώρισαν, πολλὰ ἅμα καὶ ἐξ ἐναντίων ἔπασχον. ἥδοντο\nἐπὶ τῷ φύντι σωζομένῳ παῤ ἐλπίδας: ἐφ̓ ᾗ κατελαμβάνοντο\nπράξει, καὶ ἠνιῶντο καὶ ᾐσχύνοντο: τῆς ἀδηλίας\nτῶν ἀποβησομένων εἰς ἀγωνίαν καθίσταντο.\nκαὶ ταῦτα ἔτι τῶν ἐκ τῆς πόλεως θαυμαζόντων, καὶ\nλεγόντων μὲν οὐδὲν οὐδὲ πραττόντων, ὥσπερ δὲ ἀχανῶν\nὑπ̓ ἀγνοίας καὶ τοῖς γεγραμμένοις παραπλησίων\nπρὸς μόνην τὴν θέαν ἐπτοημένων, ἕτερον ἐγίνετο παρεγκύκλημα\nτοῦ δράματος ἡ Χαρίκλεια. κατ̓ ἴχνος γὰρ\nἐφεπομένη τοῦ Καλασίριδος, καὶ πόρρωθεν ἀναγνωρίσασα\nτὸν Θεαγένην ʽὀξὺ γάρ τι πρὸς ἐπίγνωσιν ἐρωτικῶν\nὄψις, καὶ κίνημα πολλάκις καὶ σχῆμα μόνον, κἂν\n\n\nπόρρωθεν ᾖ κἂν ἐκ νώτων, τῆς ὁμοιότητος τὴν φαντασίαν\nπαρέστησεν̓, ὥσπερ οἰστρηθεῖσα ὑπὸ τῆς ὄψεως,\nἐμμανὴς ἐπ̓ αὐτὸν ἵεται: καὶ περιφῦσα τοῦ αὐχένος\nἀπρὶξ εἴχετο καὶ ἐξήρτητο, καὶ γοεροῖς τισὶ κατησπάζετο\nθρήνοις. ὃ δέ, οἷον εἰκός, ὄψιν τε ῥυπῶσαν καὶ\nπρὸς τὸ αἰσχρότερον ἐπιτετηδευμένην ἰδὼν καὶ ἐσθῆτα\nτετρυχωμένην καὶ κατερρωγυῖαν, ὥσπερ τινὰ τῶν ἀγειρουσῶν\nκαὶ ἀληθῶς ἀλῆτιν διωθεῖτο καὶ παρηγκωνίζετο.\nκαὶ τέλος, ἐπειδὴ οὐ μεθίει, ὡς ἐνοχλοῦσαν καὶ\nτῇ θέᾳ τῶν ἀμφὶ Καλάσιριν ἐμποδὼν ἱσταμένην καὶ\nδιερράπισεν. ἣ δὲ ὦ Πύθιε πρὸς αὐτὸν ἠρέμα: οὐδὲ\nτοῦ λαμπαδίου μέμνησαι; καὶ τότε Θεαγένης ὥσπερ βέλει\nτῷ ῥήματι βληθείς, καὶ τῶν συγκειμένων αὐτοῖς\nσυμβόλων τὸ λαμπάδιον γνωρίσας, ἐνατενίσας τε καὶ\nταῖς βολαῖς τῶν ὀφθαλμῶν τῆς Χαρικλείας ὥσπερ ὑπ̓\nἀκτῖνος ἐκ νεφῶν διαττούσης καταυγασθεὶς περιέβαλλέ\nτε καὶ ἐνηγκαλίζετο.\nκαὶ τέλος τὸ πρὸς τῷ τείχει σύμπαν μέρος καθ̓ ὃ\nπροκαθῆστο ἡ Ἀρσάκη διοιδουμένη καὶ οὐκ ἄνευ ζηλοτυπίας\nἤδη τὴν Χαρίκλειαν θεωμένη, σκηνογραφικῆς\nἐπληροῦτο θαυματουργίας.\nλέλυτο μὲν ἄθεσμος ἀδελφῶν\nπόλεμος, καὶ ἀγὼν ὁ δἰ αἵματος κριθήσεσθαι\nπροσδοκώμενος εἰς κωμικὸν ἐκ τραγικοῦ τὸ τέλος κατέστρεφε.\nπατὴρ τοὺς παῖδας ξιφήρεις ἐπ̓ ἀλλήλους καὶ\nμονομαχοῦντας θεασάμενος, καὶ τὸν παρὰ τοσοῦτον\nτῶν τέκνων θάνατον ἐν ὀφθαλμοῖς τοῖς γεννήσασι δυστυχῆσαι\nκινδυνεύσας, εἰρήνης αὐτοῖς ἐγίνετο πρύτανις,\nδιαδρᾶναι μὲν τὸ προωρισμένον ἐκ μοιρῶν ἀδυνατήσας,\nεἰς καιρὸν δὲ ἐπιστῆναι τοῖς ἀποκεκληρωμένοις\nεὐτυχήσας. παῖδες τὸν φύντα μετὰ δεκαετοῦς ἄλης χρόνον\nἐκομίζοντο, καὶ τὸν αἴτιον τῆς ἐπὶ τῇ προφητείᾳ\nκαὶ μέχρις αἵματος στάσεως αὐτοὶ μικρὸν ὕστερον κατέστεφον\n\n\nκαὶ τοῖς συμβόλοις τῆς ἱερωσύνης ἀναδοῦντες\nπαρέπεμπον. ἐφ̓ ἅπασι δὲ τὸ ἐρωτικὸν μέρος τοῦ δράματος,\nἡ Χαρίκλεια καὶ ὁ Θεαγένης ἐπήκμαζον, ὡραῖοι\nκαὶ χαρίεντες οὕτω νέοι, παῤ ἐλπίδα πᾶσαν ἀλλήλους\nἀπειληφότες, καὶ πλέον τῶν ἄλλων εἰς τὴν ἐφ̓ ἑαυτοὺς\nθέαν τὴν πόλιν ἐπιστρέφοντες. ἐξεχύθη γοῦν πᾶσα διὰ\nπυλῶν, καὶ τὸ προκείμενον πεδίον ἐπλήρου διὰ πάσης\nἡλικίας, τοῦ μὲν ἐφηβεύοντος τῆς πόλεως καὶ εἰς ἄνδρας\nἄρτι παραλλάττοντος τῷ Θεαγένει προστρέχοντος,\nτῷ δὲ Θυάμιδι τῆς ἀκμαζούσης ἡλικίας καὶ τοὺς ἄνδρας\nὁλοκλήρως πληρούσης καί τι καὶ ἀναγνωρίζειν τὸν Θύαμιν\nἐχούσης. τὸ δὲ παρθενεῦον τοῦ ἄστεος καὶ νυμφῶνας\nἤδη φανταζόμενον τὴν Χαρίκλειαν περιεῖπε:\nπρεσβυτικὸν δὲ καὶ ἱερὸν ἅπαν γένος ἐδορυφόρει τὸν\nΚαλάσιριν. καὶ πομπή τις ἱεροπρεπὴς αὐτοσχέδιος\nἐστέλλετο, τοὺς μὲν Βησσαεῖς τοῦ Θυάμιδος ἀποπέμψαντος,\nκαὶ χάριν τε τὴν γινομένην ὑπὲρ τῆς προθυμίας\nὁμολογήσαντος, καὶ βοῦς μὲν ἑκατὸν χίλια δὲ πρόβατα\nκαὶ δραχμὰς ἑκάστῳ δέκα μικρὸν ὕστερον εἰς\nπληρουμένην τὴν σελήνην ἀποστέλλειν ἐπαγγειλαμένου,\nτὸν αὐχένα δὲ ὑπάγοντος ταῖς χερσὶ τοῦ πατρός,\nκαὶ τὴν πορείαν ἐπικουφίζοντος, καὶ τὴν βάσιν τοῦ πρεσβύτου\nπρὸς τὸ παῤ ἐλπίδα χαῖρον ἠρέμα παραλυομένην\nἐφεδράζοντος. ἐποίει δὲ ταὐτὸν ἐκ θατέρων καὶ ὁ\nΠετόσιρις. καὶ ὑπὸ λαμπάσιν ἡμμέναις ἐπὶ τὸν νεὼν\nτῆς Ἴσιδος κατήγετο ὁ πρεσβύτης, ὑπὸ κρότῳ καὶ εὐφημίᾳ\nπολλῇ δορυφορούμενος, πολλῶν ἅμα συρίγγων\nκαὶ αὐλῶν ἱερῶν ἐπηχούντων καὶ πρὸς χοροὺς τὸ ἀγέρωχον\nτῆς ἡλικίας ἐκβακχευόντων. οὐ μὴν οὐδὲ ἡ Ἀρσάκη\nκατόπιν ἐλείπετο τῶν δρωμένων, ἀλλ̓ ἴδιον δορυφόρημα\nκαὶ πομπείαν καθ̓ ἑαυτὴν ὑπέρογκόν τινα\nσοβοῦσα, ὅρμους καὶ πολὺν χρυσὸν ἐνέβαλεν εἰς τὸ\n\n\nἼσειον, οὑτωσὶ μὲν δοκεῖν, δἰ ἅπερ καὶ ἡ λοιπὴ πόλις,\nἐκ μόνου δὲ τοῦ Θεαγένους τὸν ὀφθαλμὸν ἀναρτήσασα,\nκαὶ πλέον τῶν ἄλλων τῆς ἐκείνου θέας ἐμφορουμένη,\nοὐ μὴν ἔχουσά γε καθαρὸν τὸ ἡδόμενον: ἀλλὰ τὴν Χαρίκλειαν\nὁ Θεαγένης ἐξ ὠλένης χειραγωγῶν, καὶ τὴν\nὀχλικὴν ἐπιφορὰν ἀναστέλλων, δριμύ τι τῇ Ἀρσάκῃ ζηλοτυπίας\nκέντρον ἐνέβαλεν. ὡς οὖν ἐντὸς ἐγεγόνει τῶν\nἀνακτόρων ὁ Καλάσιρις, ῥίπτει μὲν ἑαυτὸν ἐπὶ πρόσωπον,\nτοῖς δὲ ἴχνεσι προσφὺς τοῦ ἀγάλματος, ὡρῶν τε\nἐπὶ πλεῖστον οὕτως ἔχων, ὀλίγου μὲν καὶ ἐκθανεῖν ἐδέησεν,\nἀναλαβόντων δὲ τῶν περιεστώτων μόλις διαναστάς,\nκαὶ σπείσας τε τῇ θεῷ καὶ κατευξάμενος, ἀφελὼν\nτῆς ἑαυτοῦ κεφαλῆς τὸν τῆς ἱερωσύνης στέφανον τὸν\nπαῖδα τὸν Θύαμιν κατέστεφεν, αὐτὸς μὲν ἤδη γηραιός\nτε εἶναι πρὸς τὸ πλῆθος εἰπών, καὶ ἄλλως προορᾶν τὴν\nτελευταίαν πλησιάζουσαν, τὸν δὲ παῖδα πρεσβύτερον\nὄντα τοῦ γένους χρεωστεῖσθαί τε τὰ σύμβολα τῆς προφητείας\nἐκ τοῦ νόμου καὶ ἱκανῶς ἔχειν ψυχῆς τε ἅμα\nκαὶ σώματος πρὸς τὰς τῆς ἱερωσύνης λειτουργίας.\nἐκβοησάντων\nδὲ πρὸς ταῦτα τοῦ δήμου, καὶ συγκατατίθεσθαι\nδιὰ τῶν ἐπαίνων παραδηλούντων, αὐτὸς μὲν\nτοῦ νεὼ μέρος τι καταλαβών, ὃ δὴ τοῖς προφητεύουσιν\nἀποκεκλήρωτο, τούς τε παῖδας ἔχων ἅμα καὶ τοὺς περὶ\nτὸν Θεαγένην ἐγκατέμεινεν: οἱ λοιποὶ δὲ εἰς οἴκησιν\nἕκαστος τὴν ἑαυτοῦ ἀπεχώρουν.\nἀπεχώρει δὲ καὶ ἡ Ἀρσάκη, μόλις μὲν καὶ πολλάκις\nἀναστρέφουσα καὶ πλείονι θεραπείᾳ δῆθεν τῇ περὶ τὴν\nθεὸν ἐναλύουσα: πλὴν ἀλλ̓ ἀπεχώρει γε ὀψέ ποτε, καὶ\nθαμὰ πρὸς τὸν Θεαγένην, ἕως ἐξῆν, ἐπιστρέφουσα.\nἐπεὶ δ̓ οὖν εἰς τὴν βασίλειον αὐλὴν ἦλθε, διαμπὰξ ἐπὶ\nτὸν θάλαμον ἵεται, καὶ καταβαλοῦσα ἑαυτὴν ἐπὶ τῆς\nκλίνης, ὡς εἶχε σχήματος, ἔκειτο ἄναυδος, γύναιον καὶ\n\n\nἄλλως πρὸς ἄσεμνον ἡδονὴν ἐπίφορον, τότε δὲ πλέον\nὑπὸ θέας ἀμάχου τῆς Θεαγένους, καὶ τὰς πώποτε εἰς\nπεῖραν ἐλθούσας ὄψεις ὑπερπαιούσης, ἀνακαιόμενον.\nπαννύχιος γοῦν ἔκειτο, πυκνὰ μὲν πρὸς ἑκατέραν πλευρὰν\nτὸ σῶμα στρέφουσα, πυκνὰ δὲ καὶ βύθιον ἐπιστένουσα,\nνῦν μὲν ὀρθουμένη νῦν δὲ ὀκλάζουσα ἐπὶ τῆς\nστρωμνῆς, καὶ τῆς ἐσθῆτος ἑαυτὴν κατὰ μέρος ἀπογυμνοῦσα,\nκαὶ αὖθις ἀθρόον ἐπὶ τὴν εὐνὴν καταφέρουσα.\nκαί ποτε καὶ παιδίσκην ἀπροφασίστως προσκαλέσασα,\nαὖθις ἀπέπεμπεν οὐδὲν ἐπιστείλασα. καὶ ἁπλῶς\nεἰς μανίαν ἐλάνθανε λοιπὸν ὁ ἔρως ὑποφερόμενος, ἕως\nδή τις πρεσβῦτις, ὄνομα Κυβέλη, τῶν θαλαμηπόλων\nκαὶ συνήθως τὰ ἐρωτικὰ τῇ Ἀρσάκῃ διακονουμένων,\nεἰσδραμοῦσα εἰς τὸν θάλαμον ʽἔλαθε γὰρ αὐτὴν οὐδ̓\nὁτιοῦν τῶν γινομένων, ἅτε λύχνου φαίνοντος καὶ οἷον\nσυνεξάπτοντος τῇ Ἀρσάκῃ τὸν ἔρωτἀ τί ταῦτα, ἔλεγεν,\nὦ δέσποινα; τί σε νέον ἢ καινὸν ἀλγύνει πάθος; τίς\nπάλιν ὀφθεὶς τὴν ἐμὴν διαταράττει τροφίμην; τίς οὕτως\nἀλαζὼν καὶ ἔκφρων ὡς τοῦ κατὰ δὲ τοσούτου κάλλους\nμὴ ἡττῆσθαι, μηδὲ εὐδαιμονίαν ἡγεῖσθαι τὴν δὴν ἐράσμιον\nὁμιλίαν, ἀλλὰ νεῦμα τὸ σὸν καὶ βουλὴν ὑπερφρονεῖν;\nἔξειπε μόνον, ὦ γλυκύτατον ἐμοὶ παιδίον: οὐδεὶς\nοὕτως ἀδαμάντινος ὡς μὴ τοῖς ἡμετέροις ἁλῶναι θελγήτροις.\nἔξειπε, καὶ οὐκ ἂν φθάνοις ἀνύουσα τὰ κατὰ\nγνώμην. ἔργοις δέ, οἶμαι, πολλάκις τὴν πεῖραν\nεἴληφας.\nἣ μὲν ταῦτα καὶ ὅμοια ἕτερα κατεπῇδε, πολλὰ τοῖς\nποσὶ τῆς Ἀρσάκης προσκνυζομένη, καὶ παντοίαις κολακείαις\nἐξειπεῖν τὸ πάθος ἐπαγομένη: ἣ δὲ μικρὸν ἐφησυχάσασα,\nβέβλημαι, εἶπεν, ὦ μητέριον, ὡς οὔπω πρότερον:\nκαὶ πολλὰ δὴ πρὸς σοῦ καὶ πολλάκις εὖ παθοῦσα\nἐν ὁμοίαις ταῖς χρείαις, οὐκ οἶδα εἰ καὶ νῦν ἕξω κατορθοῦσαν.\n\n\nὁ γάρ τοι πόλεμος ὁ πρὸ τῶν τειχῶν τήμερον\nὀλίγου μὲν συγκροτηθεὶς ἀθρόον δὲ κατασταλεὶς τοῖς\nμὲν ἄλλοις ἀναίμακτος ἀπεφάνθη καὶ εἰς εἰρήνην κατέστρεψεν,\nἐμοὶ δὲ ἀρχή τις ἀληθεστέρου πολέμου καὶ\nτραῦμα οὐ μέρους μόνον ἢ μέλους ἀλλὰ καὶ ψυχῆς αὐτῆς\nγέγονε, τὸν ξένον ἐκεῖνον νεανίαν, τὸν τῷ Θυάμιδι\nκατὰ τὴν μονομαχίαν παραθέοντα, οὐκ εὐτυχῶς ἐπιδείξας.\nοἶσθά που πάντως ὦ μῆτερ ὃν λέγω: οὐδὲ γὰρ\nμικρῷ τῷ μέσῳ τοὺς ἄλλους τῷ κάλλει κατήστραπτεν,\nοὐδ̓ ὥστε καὶ ἄγροικόν τινα λαθεῖν καὶ τῶν καλῶν ἀνέραστον,\nμή τοί γε δὴ δὲ καὶ τὴν σὴν πολυπειρίαν. ὥστε,\nὦ φιλτάτη, τὸ μὲν βέλος τοὐμὸν ἔγνωκας, ὥρα δέ σοι\nκινεῖν πᾶσαν μηχανήν, πᾶσαν πρεσβυτικὴν ἴυγγα καὶ\nαἱμυλίαν, εἴπερ δὴ βούλει σοι περιεῖναι τὴν τροφίμην:\nὡς οὐκ ἔστιν ὅπως βιώσομαι μὴ πάντως ἐκείνου τυγχάνουσα.\nγινώσκω, ἔφη, τὸν νεανίαν, ἡ γραῦς. εὐρύς\nτις ἦν τὰ στέρνα καὶ τοὺς ὤμους, καὶ τὸν αὐχένα ὄρθιον\nκαὶ ἐλεύθερον ὑπὲρ τοὺς ἄλλους αἴρων, καὶ εἰς\nκορυφὴν τοὺς ἅπαντας ὑπερέχων, γλαυκιῶν τὸ βλέμμα,\nκαὶ ἐπέραστον ἅμα καὶ γοργὸν προσβλέπων, ὁ καταβόστρυχός\nπου πάντως ἐκεῖνος, τὴν παρειὰν ἄρτι ξανθῷ\nτῷ ἰούλῳ περιστέφων: ᾧ γύναιόν τι ξενικόν, οὐκ ἄωρον\nμὲν ἄλλως δὲ ἰταμόν, ὡς ἐδόκει, προσδραμὸν αἰφνίδιον\nπεριέφυ καὶ περιπλακὲν ἐξήρτητο. ἢ οὐ τοῦτον\nλέγεις ὦ δέσποινα; τοῦτον, ἔφη, μαμμίδιον: εὖ γάρ με\nκαὶ τὸ παράσημον ὑπέμνησας, τὴν ἀλιτήριον ἐκείνην\nκαὶ τῶν ἀπ̓ οἰκήματος, ἐπὶ μικρῷ καὶ τῶν πολλῶν καὶ\nἐπιτετηδευμένῳ κάλλει μέγα μὲν φανταζομένην, πλὴν\nἀλλ̓ ἐμοῦ γε δὴ εὐτυχοῦσαν πλέον, εἰ τοιοῦτον κεκλήρωται\nτὸν ἐρώμενον. βραχὺ δὴ πρὸς ταῦτα καὶ σεσηρὸς\nὑπομειδιάσασα ἡ πρεσβῦτις, θάρσει, ἔφη, ὦ δέσποινα.\nεἰς τὴν τήμερον ἐκείνη καλὴ τῷ ξένῳ νενόμισται: εἰ δὲ\n\n\nσοὶ καὶ τῷ σῷ κάλλει προστυχεῖν αὐτὸν ἀνύσαιμι, χρυσᾶ\nφασὶ χαλκείων ἀλλάξεται, ὡς ἑταιρίδιον τὸ ἐθελάστειον\nἐκεῖνο καὶ μάτην θρυπτόμενον παραγκωνισάμενος.\nεἰ γὰρ οὕτω ποιήσεις, Κυβέλιον φίλτατον, δυοῖν\nδἰ ἑνός μοι γενήσῃ νόσων ἰατρός, ἔρωτός τε καὶ ζηλοτυπίας,\nτὸν μὲν ἐμπλήσασα, τῆς δὲ ἀπαλλάξασα. καὶ ἥ,\nγενήσεται, εἶπεν, τό γε ἐπ̓ ἐμοί. σὺ δέ μοι σαυτὴν\nἀναλαμβάνειν καὶ τὸ παρὸν ἡσυχάζειν, μηδὲ δυσθυμοῦσα\nπροαποκάμνειν, ἀλλ̓ εὔελπις εἶναι.\nταῦτ̓ εἶπε, καὶ ἀφελοῦσα τὸν λύχνον, ἐπικλεισαμένη\nτε τοῦ θαλάμου τὰς θύρας, ἐξώρμησεν. οὔπω δὲ ἀκριβῶς\nἡμέρας ἐπῃσθημένη, τῶν τε βασιλείων εὐνούχων\nἕνα παραλαβοῦσα, καὶ ἄλλην θεράπαιναν ἅμα ποπάνοις\nκαὶ ἑτέροις δή τισι θύμασιν ἕπεσθαι προστάξασα, ἐπὶ\nτὸ Ἴσειον ἔσπευδεν. ὡς δὲ τοῖς προθύροις ἐπέστη, θυσίαν\nἄγειν τῇ θεῷ λέγουσα ὑπὲρ τῆς δεσποίνης Ἀρσάκης,\nἐκ τινῶν ὀνειράτων τεταραγμένης καὶ ἐξιλεώσασθαι\nτὰ ὀφθέντα βουλομένης, τῶν νεωκόρων διεκώλυέ\nτις καὶ ἀπέπεμπε, κατηφείας τὰ περὶ τὸ ἱερὸν ἐμπεπλῆσθαι\nφάσκων: τὸν γὰρ δὴ προφήτην τὸν Καλάσιριν\nμακροῖς χρόνοις εἰς τὴν οἰκείαν ἐπανήκοντα ἑστιαθῆναι\nμὲν λαμπρῶς ἅμα τοῖς φιλτάτοις κατὰ τὴν ἑσπέραν, καὶ\nπρὸς πᾶσαν ἄνεσιν καὶ ψυχαγωγίαν ἑαυτὸν ἐκδοῦναι,\nμετὰ δὲ τὴν εὐωχίαν σπεῖσαί τε καὶ πολλὰ ἐπεύξασθαι\nτῇ θεῷ, καὶ τοῖς παισὶν εἰπόντα ὡς ἄχρι τοῦ παρόντος\nὄψονται τὸν πατέρα, καὶ πολλὰ ἐπισκήψαντα τῶν σὺν\nαὐτῷ νέων Ἑλλήνων ἀφιγμένων ὡς ἔνι μάλιστα προνοεῖν,\nκαὶ ἐν οἷς ἂν βουλομένοις αὐτοῖς γίνηται τὰ δυνατὰ\nσυμπράττειν, κατακλίναντά τε αὑτόν, καὶ εἴτε διὰ τὸ\nτῆς χαρᾶς μέγεθος, τῶν πνευματικῶν πόρων εἰς ὑπερβολὴν\nἀνεθέντων καὶ χαλασθέντων, οἷα δὴ γηραιοῦ\nτοῦ σώματος ἀθρόον διαφορηθέντος, εἴτε καὶ θεῶν αἰτήσαντι\n\n\nτοῦτο παρασχομένων, εἰς ἀλεκτρυόνων ᾠδὰς\nτετελευτηκότα γνωσθῆναι, τῶν παίδων, ἐξ ὧν προύλεγεν\nὁ πρεσβύτης, παννύχιον παρατηρούντων. καὶ νῦν,\nἔφη, διεπεμψάμεθα τοὺς μετακαλέσοντας τὸ λοιπὸν τῶν\nκατὰ τὴν πόλιν προφητικῶν τε καὶ ἱερατικῶν γένος, ὡς\nἂν τὰ νομιζόμενα ἐπ̓ αὐτῷ τῆς κηδείας κατὰ τὸν πάτριον\nνόμον τελοῖεν. ἀποχωρητέον οὖν ὑμῖν: οὐ γὰρ\nθέμις μὴ ὅ τι γε θύειν, ἀλλ̓ οὐδὲ ἐπιβαίνειν τοῦ νεὼ\nπλὴν τοῖς ἱερωμένοις, ἑπτὰ τούτων ὅλων τῶν ἐχομένων\nἡμερῶν. πῶς οὖν οἱ ξένοι διάξουσιν; ἔφασκεν ἡ Κυβέλη.\nκαὶ ὅς, καταγώγιον αὐτοῖς εὐτρεπισθῆναι πλησίον\nκαὶ ἔξω που περὶ τὸν νεὼν ὁ νέος προφήτης ὁ Θύαμις\nἐπέστειλε: καὶ ὡς ὁρᾷς, αὐτοί γε οὗτοι προσίασι, τῷ νόμῳ\nπειθόμενοι καὶ ἐξοικίζοντες ἑαυτοὺς τῶν ἱερῶν τὸ\nπαρόν. ἡ δὴ Κυβέλη τὴν ξυντυχίαν ἅρπαγμα καὶ ὥσπερ\nἄγρας ἀρχὴν ποιησαμένη, οὐκοῦν, ἔφη, ὦ νεωκόρων\nθεοφιλέστατε, καιρὸς τούς τε ξένους καὶ ἡμᾶς ἅμα εὖ\nποιεῖν, μᾶλλον δὲ Ἀρσάκην μεγάλου βασιλέως ἀδελφήν:\nοἶσθα γὰρ ὡς φιλέλλην τέ ἐστι καὶ δεξιόν τι χρῆμα περὶ\nξένων ὑποδοχήν. λέγε οὖν πρὸς τοὺς νέους ὡς κατὰ\nπρόσταγμα τοῦ Θυάμιδος ἐν ἡμετέρου τὸ καταγώγιον\nαὐτοῖς ηὐτρέπισται. ἐποίησεν οὕτως ὁ νεωκόρος, οὐδὲν\nτῶν βυσσοδομευομένων ὑπὸ τῆς Κυβέλης ὑποτοπήσας,\nἀλλ̓ εὐεργετήσειν τε οἰόμενος τοὺς ξένους, εἰ πρόξενος\nαὐτοῖς αὐλῆς σατραπικῆς γένοιτο, καὶ ἅμα τοῖς αἰτοῦσι\nτὴν χάριν, ἀβλαβῆ καὶ ταῦτα οὖσαν καὶ ἀζήμιον, καθικετεύσειν.\nκατηφεῖς δὲ καὶ δεδακρυμένους πλησιάσαντας\nτοὺς περὶ τὸν Θεαγένην ἰδὼν ὁ νεωκόρος, οὐκ\nἔννομα μέν, ἔφη, οὐδὲ συγκεχωρημένα ἐκ τῶν πατρίων\nδιαπράττεσθε, καὶ ταῦτα προαπηγορευμένον ὑμῖν,\nὀδυρόμενοι καὶ θρηνοῦντες ἄνδρα προφήτην, ὃν χαίροντας\nκαὶ εὐφημοῦντας ἐκπέμπειν, ὡς τῆς βελτίονος\n\n\nμετειληχότα λήξεως καὶ πρὸς τῶν κρειττόνων κεκληρωμένον,\nὁ θεῖος καὶ ἱερὸς παρεγγυᾷ λόγος. πλὴν ἀλλὰ\nσυγγνωστὰ μὲν ὑμῖν, πατέρα, ὥς φατε, καὶ κηδεμόνα\nκαὶ ἐλπίδα τὴν μόνην ἀποβεβληκόσιν, οὐ μὴν ἀθυμητέα\nπαντάπασιν. ὁ γὰρ Θύαμις οὐ τῆς ἱερωσύνης μόνον\nτῆς ἐκείνου ἔοικεν εἶναι διάδοχος, ἀλλὰ καὶ τῆς\nπερὶ ὑμᾶς διαθέσεως. τὰ γοῦν πρῶτα προνοηθῆναι\nὑμῶν ἐπέστειλε, καὶ καταγώγιον ὑμῖν ηὐτρέπισται λαμπρόν,\nκαὶ οἷον εὔξαιτ̓ ἄν τις καὶ τῶν εὐδαιμόνων καὶ\nἐγχωρίων, μή τοί γε δὴ ξένων καὶ εὐτελέστερον τὰ νῦν\nπράττειν δοκούντων. ἕπεσθε δὴ κοινὴν ὑμῶν μητέρα\nτήνδε νομίσαντες, δείξας τὴν Κυβέλην, καὶ ξεναγούσῃ\nπείθεσθε.\nταῦτα ἐκεῖνος μὲν ἔλεγεν, ἐποίουν δὲ οἱ περὶ τὸν\nΘεαγένην, τὸ μέν τι πρὸς τῶν παῤ ἐλπίδα προσπεπτωκότων\nβεβυθισμένοι τὴν διάνοιαν, τὸ δὲ ἀγαπῶντες\nὁπουδὴ τὸ παρὸν καταγωγῆς τε καὶ καταφυγῆς τυχεῖν,\nφυλαξάμενοι ἄν, ὡς τὸ εἰκός, εἰ τὸ τραγικὸν τῆς οἰκήσεως\nκαὶ ὑπέρογκον καὶ πρὸς κακοῦ γενησόμενον αὐτοῖς\nὑπείδοντο. νυνὶ δὲ ἡ τὰ κατ̓ αὐτοὺς ἀθλοθετοῦσα τύχη,\nπρὸς ὀλίγον ὡρῶν μέρος ἀναπαύσασα καὶ εἰς χαρὰν\nἐφήμερον ἀνεῖσα, παραχρῆμα τὰ λυποῦντα ἐπισυνῆπτε,\nκαὶ δεσμώτας ὥσπερ αὐθαιρέτους τῇ πολεμίᾳ προσῆγε,\nδἰ ὀνόματος φιλανθρώπου ξενίας νέους καὶ ξένους καὶ\nἀπείρους τοῦ μέλλοντος αἰχμαλωτίζουσα. οὕτως ἄρα ὁ\nπλανήτης βίος οἷον τυφλότητα τὴν ἄγνοιαν ἐπιβάλλει\nτοῖς ξενιτεύουσιν. οὗτοι γοῦν ἐπειδὴ τάχιστα παρῆλθον\nεἰς τὰ σατραπεῖα, προπυλαίοις τε ἐντυχόντες ὑπερόγκοις\nκαὶ πλέον ἢ κατὰ ἰδιωτικὴν οἴκησιν ἐξῃρμένοις,\nφαντασίας τε δορυφόρων καὶ κόμπου τῆς ἄλλης θεραπείας\nἐμπεπλησμένοις, ἐθαύμαζον μὲν καὶ διεταράττοντο,\nτῆς παρούσης κατ̓ αὐτοὺς τύχης τὴν οἴκησιν\n\n\nὑπερέχουσαν ὁρῶντες, εἵποντο δ̓ οὖν τῇ Κυβέλῃ πολλὰ\nπροτρεπομένῃ καὶ θαρσεῖν παρακελευομένῃ, καὶ τεκνία\nσυνεχῶς καὶ φιλτάτους ἀνακαλούσῃ, καὶ ὡς εὔθυμα\nχρὴ προσδοκᾶν τὰ διαδεξόμενα παρεγγυώσῃ. καὶ τέλος,\nἐπειδήπερ αὐτοὺς εἰς τὸ δωμάτιον οὗ κατήγετο ἡ πρεσβῦτις,\nἀνακεχωρηκός πως καὶ ἰδιάζον, ἐγκατέστησε,\nμεταστησαμένη τοὺς παρόντας καὶ μόνη παρακαθισαμένη,\nὦ τέκνα, ἔλεγε, τῆς μὲν κατειληφυίας ὑμᾶς κατηφείας\nτὸ παρὸν τὴν αἰτίαν ἔγνων, καὶ ὡς ὁ προφήτης\nὑμᾶς ὁ Καλάσιρις τελευτήσας λελύπηκεν, ἐν πατρὸς ὑμῖν\nχώρᾳ γεγονώς: δίκαια δ̓ ἂν ποιοῖτε καὶ οἵ τινες ἢ πόθεν\nἐστὲ λέγοντες. ὅτι μὲν γὰρ Ἕλληνες, καὶ τοῦτο\nἔγνων: καὶ ὅτι τῶν εὖ γεγονότων, πάρεστι τοῖς ὁρωμένοις\nτεκμαίρεσθαι: βλέμμα γὰρ οὕτω λαμπρὸν καὶ εὐσχήμων\nὄψις ἅμα καὶ ἐπέραστος εὐγενείας ἔμφασιν παρίστησιν.\nἀλλὰ τῆς ποίας Ἑλλάδος ἢ πόλεως τίνος, καὶ\nτίνες ὄντες, καὶ ὅπως δεῦρο πλανηθέντες ἀφίκεσθε,\nβουλομένῃ μοι μαθεῖν ὑπὲρ συνοίσοντος τοῦ ὑμετέρου\nκατείπατε, ὡς ἂν καὶ πρὸς δέσποιναν τὴν ἐμὴν Ἀρσάκην,\nτὴν μεγάλου μὲν βασιλέως ἀδελφήν, Ὀροονδάτῃ\nδὲ τῷ μεγίστῳ σατραπῶν συνοικοῦσαν, φιλέλληνά τε\nκαὶ φίλαβρον καὶ ξένων εὐεργέτιν, ἔχοιμι τὰ καθ̓\nὑμᾶς ἐξαγγέλλειν ὑπὲρ τοῦ καὶ μετὰ πλείονος ὑμᾶς καὶ\nτῆς χρεωστουμένης τιμῆς ὀφθῆναι. ἐρεῖτε δὲ καὶ πρὸς\nγυναῖκα οὐ παντάπασιν ἀλλοτρίαν ὑμῖν: εἰμὶ γάρ τοι\nκαὶ αὐτὴ τὸ γένος Ἑλληνίς, καὶ Λεσβία τὴν πόλιν, ὑπ̓\nαἰχμαλωσίας μὲν ἀχθεῖσα δεῦρο, πράττουσα δὲ τῶν οἴκοι\nβέλτιον. εἰμὶ γάρ τοι τῇ δεσποίνῃ τὰ πάντα, καὶ\nμόνον οὐκ ἀναπνεῖ με καὶ ὁρᾷ, ἀλλὰ καὶ νοῦς ἐκείνῃ\nκαὶ ὦτα καὶ πάντα τυγχάνω, τοὺς καλοὺς αὐτῇ κἀγαθοὺς\nγνωρίζουσα ἀεὶ καὶ τὸ πιστὸν διὰ πάντων ἀπορρήτων\nφυλάττουσα.\nτοῦ δὴ Θεαγένους τὰ εἰρημένα παρὰ τῆς Κυβέλης\nτοῖς πεπραγμένοις τῇ προτεραίᾳ παρὰ τῆς Ἀρσάκης\nπαράλληλα καθ̓ ἑαυτὸν ἀντεξετάζοντος, καὶ ὡς ἀτενὲς\nαὐτῷ καὶ ἰταμὸν συνεχές τε καὶ τῶν ἀπρεπεστέρων δηλωτικὸν\nπροσέβλεπεν ἐννοοῦντος, καὶ ἀγαθὸν οὐδὲν ἐπὶ\nτοῖς μέλλουσι καταμαντευομένου, μέλλοντός τε ἤδη τι\nλέγειν πρὸς τὴν πρεσβῦτιν, ἠρέμα προσκύψασα πρὸς\nτὸ οὖς ἡ Χαρίκλεια, τῆς ἀδελφῆς, ἔφη, μέμνησο ἐφ̓\nοἷς ἂν λέγῃς.\nσυνεὶς οὖν τὸ δηλούμενον, ὦ μῆτερ,\nἔφη, τὸ μὲν Ἕλληνας εἶναι καὶ αὐτή που μαθοῦσα τυγχάνεις,\nἀδελφοὶ δὲ ὄντες πατέρων ὑπὸ λῃσταῖς ἁλόντων\nἐπὶ ζήτησιν ἐξορμήσαντες χαλεπωτέραις ἐκείνων τύχαις\nκεχρήμεθα, ὠμοτέροις ἀνδράσι περιπεσόντες, καὶ πάντων\nμὲν τῶν ὄντων ʽπολλὰ δὲ ἦν̓ ἀποσυληθέντες, μόλις\nδὲ αὐτοὶ περισωθέντες. καὶ κατά τι δεξιὸν βούλημα\nδαίμονος τῇ πρὸς τὸν ἥρωα Καλάσιριν συντυχίᾳ χρησάμενοι,\nἀφιγμένοι τε ἐνταῦθα ὡς τὸ λοιπὸν τοῦ χρόνου\nμετ̓ αὐτοῦ βιωσόμενοι, νῦν, ὡς ὁρᾷς, πάντων ἔρημοι\nκαὶ μόνοι περιλελείμμεθα, τὸν δοκοῦντα καὶ ὄντα\nπατέρα μετὰ τῶν ἄλλων προσαπολωλεκότες. τὰ μὲν δὴ\nκαθ̓ ἡμᾶς ταῦτα: σοὶ δὲ πλείστη μὲν χάρις καὶ τῆς νῦν\nδεξιώσεως καὶ ξεναγίας, χαρίσαιο δ̓ ἂν πλέον, εἰ καθ̓\nἑαυτοὺς ἡμῖν διάγειν τε καὶ λανθάνειν παράσχοις, τὴν\nεὐεργεσίαν ἣν ἀρτίως ἔφασκες καὶ τὸ γνωρίζειν ἡμᾶς\nπρὸς Ἀρσάκην ὑπερθεμένη, μηδὲ ἐπεισάγοις οὕτω λαμπρᾷ\nκαὶ εὐδαίμονι τύχῃ ξένον καὶ ἀλήτην καὶ στυγνάζοντα\nβίον: τὰς γὰρ δὴ γνώσεις καὶ τὰς ἐντεύξεις ἐκ\nτῶν ὁμοίων, ὡς οἶσθα, γίνεσθαι καλόν.\nοὐκ ἐκαρτέρησεν ἡ Κυβέλη τούτων εἰρημένων, ἀλλὰ\nκαὶ τῇ διαχύσει τοῦ προσώπου κατάδηλος ἐγεγόνει σφόδρα\nὑπερησθεῖσα εἰς τὴν ἀκοὴν τῶν ἀδελφῶν, ἐνθυμουμένη\nμηδὲν κώλυμα μηδὲ ἐμπόδιον ἕξειν πρὸς τὰ\n\n\nἐρωτικὰ τῆς Ἀρσάκης τὴν Χαρίκλειαν. καὶ ὦ κάλλιστε\nνεανιῶν ἔφη, οὐκ ἂν εἴποις ταῦτα περὶ Ἀρσάκης, ἐπειδὰν\nεἰς πεῖραν ἔλθοις τῆς γυναικός. κοινόν τι χρῆμά\nἐστι πρὸς πᾶσαν τύχην, καὶ πλέον ἐπίκουρος γίνεται\nτοῖς παῤ ἀξίαν ἔλαττόν τι πράττουσι. καὶ Περσὶς οὖσα\nτὸ γένος σφόδρα ἑλληνίζει τὴν γνώμην, χαίρουσα καὶ\nπροστρέχουσα τοῖς ἐντεῦθεν, ἦθός τε καὶ ὁμιλίαν τὴν\nἙλληνικὴν εἰς ὑπερβολὴν ἠγάπηκε. θαρσεῖτε οὖν, ὡς\nσὺ μὲν ὅσα εἰς ἄνδρας καθήκει πράξων καὶ τιμηθησόμενος,\nἀδελφὴ δὲ ἡ σὴ συμπαίστριά τε καὶ συνόμιλος\nἐσομένη. ἀλλὰ τίνα ὑμῶν ὀνόματα χρὴ προσαγγέλλειν;\nὡς δὲ ὅτι Θεαγένην καὶ Χαρίκλειαν ἤκουσεν, αὐτοῦ με\nπεριμένειν εἰποῦσα ὡς τὴν Ἀρσάκην ἀπέτρεχεν, ἐπιστείλασα\nπρότερον πρὸς τὴν θυρωρόν ʽἦν δὲ καὶ αὐτὴ\nγραῦσ̓, εἴ τις βούλοιτο παρεισιέναι, μηδαμῶς ἐπιτρέπειν,\nἀλλὰ μηδ̓ ἐξιέναι ποι συγχωρεῖν τοῖς νέοις. τῆς\nδέ μηδ̓ ἂν ὁ παῖς ὁ σὸς Ἀχαιμένης παραγένηται ἐρωτησάσης:\nἄρτι γὰρ καὶ μετὰ τὴν σὴν εἰς τὸν νεὼν πρόοδον\nἐξελήλυθεν ἐναλειψόμενος τὼ ὀφθαλμώ: οἶσθα\nγὰρ ὡς φέρει τι μικρὸν ἔτι κακώσεως, μηδὲ ἐκεῖνος,\nἀπεκρίνατο: ἀλλ̓ ἐπικλεισαμένη τὰς θύρας, καὶ τὴν\nκλεῖν αὐτὴ κατέχουσα, φάσκε ἐμὲ κομίζειν.\nοὕτως ἐγένετο. καὶ οὔπω τοι σχεδὸν τῆς Κυβέλης\nχωρισθείσης, καιρὸν ἡ μόνωσις τῷ Θεαγένει καὶ τῇ Χαρικλείᾳ\nθρήνων τε καὶ ὑπομνήσεως τῶν καθ̓ ἑαυτοὺς\nὑπηγόρευεν, ἀπὸ τῶν αὐτῶν τε σχεδόν τι ῥημάτων καὶ\nνοημάτων ἀπωλοφύροντο, ἣ μὲν ὦ Θεάγενες ὃ δὲ ὦ Χαρίκλεια\nσυνεχῶς ἐπιστένοντες. καὶ ὃ μέν, τίς ἄρα τύχη\nπάλιν κατείληφεν ἡμᾶς; ἣ δέ, ὁποίοις ποτ̓ ἄρα συντευξόμεθα\nπράγμασι; καὶ ἐφ̓ ἑκάστῳ συνησπάζοντο\nἀλλήλους καὶ δακρύσαντες ἀνάπαλιν ἐφίλουν. καὶ τέλος\nτοῦ Καλασίριδος ὑπομνησθέντες εἰς πένθος τὸ ἐκείνου\n\n\nτοὺς θρήνους κατέστρεφον, καὶ πλέον ἡ Χαρίκλεια\nἅτε καὶ πλείονι τῷ χρόνῳ μείζονος τῆς ἀπ̓ αὐτοῦ σπουδῆς\nτε καὶ εὐνοίας πεπειραμένη. καὶ ὦ τὸν Καλάσιριν\nἀνεκάλει κωκύουσα. τὸ γὰρ χρηστὸν ὄνομα καλεῖν\nἀπεστέρημαι πατέρα, τοῦ δαίμονος πανταχόθεν μοι τὴν\nτοῦ πατρὸς προσηγορίαν περικόψαι φιλονεικήσαντος.\nτὸν μὲν φύσει γεννήσαντα οὐκ ἔγνωκα, τὸν δὲ θέμενον\nΧαρικλέα, οἴμοι, προδέδωκα: τὸν δὲ διαδεξάμενον καὶ\nτρέφοντα καὶ περισώζοντα ἀπολώλεκα, καὶ οὐδὲ θρηνῆσαι\nτὰ νενομισμένα ἔτι κειμένῳ τῷ πτώματι πρὸς τοῦ\nπροφητικοῦ συγκεχώρημαι. ἀλλ̓ ἰδού σοι, τροφεῦ καὶ\nσῶτερ, προσθήσω δὲ καὶ πάτερ, κἂν ὁ δαίμων μὴ βούληται,\nἔνθα γοῦν ἔξεστι καὶ ὡς ἔξεστιν, ἀποσπένδω\nτῶν ἐμαυτῆς δακρύων καὶ ἐπιφέρω χοὰς ἐκ τῶν ἐμαυτῆς\nπλοκάμων. καὶ ἅμα ἀπεσπάραττεν ὡς ὅτι πλείστας\nτῶν ἑαυτῆς τριχῶν. καὶ ὁ μὲν Θεαγένης ἐπεῖχεν, ἐπιλαμβανόμενος\nσὺν ἱκεσίαις τῶν χειρῶν: ἣ δὲ ἐπετραγῴδει,\nτί γὰρ δεῖ καὶ ζῆν ἔτι, λέγουσα, εἰς ποίαν ἀφορῶντας\nἐλπίδα; ὁ χειραγωγὸς τῆς ξένης, ἡ βακτηρία\nτῆς πλάνης, ὁ ξεναγὸς τῆς ἐπὶ τὴν ἐνεγκοῦσαν, ὁ τῶν\nφύντων ἀναγνωρισμός, ἡ παραψυχὴ τῶν δυστυχημάτων,\nἡ εὐπορία καὶ λύσις τῶν ἀμηχάνων, ἡ πάντων\nτῶν καθ̓ ἡμᾶς ἄγκυρα Καλάσιρις ἀπόλωλε, τὴν ἀθλίαν\nἡμᾶς ξυνωρίδα πηροὺς ὥσπερ τῶν πρακτέων ἐπὶ τῆς\nἀλλοδαπῆς καταλιπών. πᾶσα μὲν ἡμῖν ὁδοιπορία, πᾶσα\nδὲ ναυτιλία ὑπ̓ ἀγνωσίας ὑποτέτμηται. οἴχεται ἡ σεμνὴ\nκαὶ μείλιχος, ἡ σοφὴ καὶ πολιὰ τῷ ὄντι φρήν, τῶν\nεἰς ἡμᾶς εὐεργεσιῶν οὐδὲ αὐτὴ τέλος ἀραμένη.\nκαὶ τοιαῦτα ἔτι καὶ ἕτερα πρὸς τούτοις ἐλεεινῶς\nὀδυρομένης, καὶ τοῦ Θεαγένους τὰ μὲν συνεξαίροντος\nτοῖς παῤ ἑαυτοῦ τὸν θρῆνον, τὰ δὲ φειδοῖ τῆς Χαρικλείας\nκαταστέλλοντος, ἐφίσταται ὁ Ἀχαιμένης: καὶ\n\n\nτὰς θύρας τοῖς κλείθροις ἐναπειλημμένας καταλαβών,\nτί ταῦτα, τὴν θυρωρὸν ἠρώτα. ὡς δὲ καὶ τῆς αὑτοῦ\nμητρὸς εἶναι τὸ ἔργον ἔμαθε, προσεστὼς ταῖς θύραις\nκαὶ τὴν αἰτίαν διαπορῶν ᾔσθετο τῆς Χαρικλείας ὀδυρομένης,\nκαὶ διακύψας διὰ τῶν ὀπῶν καθ̓ ἃς διήνοικτο\nτῶν κλείθρων ἡ ἅλυσις, εἶδέ τε τὰ γινόμενα, καὶ αὖθις\nτὴν θυρωρόν, οἵ τινές εἰσιν οἱ ἔνδον, ἠρώτα. ἣ δὲ\nτὰ μὲν ἄλλα οὐκ ἔχειν εἰδέναι ἔλεγεν, ὅτι δὲ κόρη καὶ\nνεανίας ξένοι τινές, ὡς ἔχοι εἰκάζειν, ἀρτίως παρὰ τῆς\nαὐτοῦ μητρὸς ἐσῳκισμένοι. ὃ δὲ αὖθις διακύψας ἐπειρᾶτο\nδιακριβοῦν τοὺς ὁρωμένους. τὴν μὲν δὴ Χαρίκλειαν\nπαντάπασιν ἀγνοῶν ὅμως τοῦ κάλλους ὑπερεθαύμαζε,\nκαὶ τίς ἂν ὀφθείη καὶ ποία μὴ θρηνοῦσα\nἐνενόει, καὶ τὸ θαῦμα λανθάνον εἰς ἐρωτικὸν πάθος\nαὐτὸν κατέφερε: τὸν δὲ Θεαγένην ἀμυδρῶς τε καὶ ἀμφιβόλως\nγνωρίζειν ἐφαντάζετο. καὶ προσκειμένου τῇ\nσκέψει τοῦ Ἀχαιμένους ἐφίσταται ἀναστρέψασα ἡ Κυβέλη,\nπάντα μὲν τὰ κατὰ τοὺς νέους ὡς ἐγεγόνει διαγγείλασα,\nπολλὰ δὲ τῆς εὐτυχίας τὴν Ἀρσάκην μακαρίσασα,\nὑφ̓ ἧς αὐτῇ τοσοῦτον ἐκ ταὐτομάτου κατώρθωται,\nὃ βουλαῖς μυρίαις καὶ μηχαναῖς οὐκ ἄν τις ἤλπισεν,\nὡς καὶ σύνοικον ἔχειν τὸν ἐρώμενον, ἐπ̓ ἀδείας ὁρῶντα\nκαὶ ὁρώμενον, καὶ πολλοῖς τοιούτοις τὴν Ἀρσάκην\nφυσήσασα, μόλις τε ἐπειγομένην πρὸς τὴν θέαν τοῦ Θεαγένους\nἐπισχοῦσα, καὶ ὡς οὐ βούλοιτο αὐτὴν ὠχριῶσαν\nκαὶ κυλοιδιῶσαν πρὸς τῆς ἀγρυπνίας ὀφθῆναι τῷ\nνεανίᾳ, ἀναπαυσαμένην δὲ τὴν παροῦσαν ἡμέραν καὶ\nἀναλαβοῦσαν τὸ σύνηθες κάλλος,\nκαὶ πολλοῖς τοιούτοις\nεὔθυμον αὐτὴν καὶ τῶν κατὰ γνώμην εὔελπιν παρασκευάσασα,\nἅ τε προσήκει πράττειν καὶ ὅπως προσφέρεσθαι\nτοῖς ξένοις παρεγγυήσασα. ἐπεὶ δ̓ οὖν ἐπέστη,\nτί πολυπραγμονεῖς ὦ τέκνον; ἔλεγεν. ὃ δέ, τοὺς ἔνδον,\n\n\nἔφη, ξένους οἵ τινές εἰσιν ἢ πόθεν. οὐ θέμις ὦ παῖ,\nπρὸς αὐτὸν ἡ Κυβέλη, ἀλλ̓ ἐχεμύθει καὶ κατὰ σαυτὸν\nἔχε καὶ μηδενὶ φράζε, μηδὲ ἐπιμίγνυσο τὰ πολλὰ τοῖς\nξένοις: οὕτω γὰρ δέδοκται τῇ δεσποίνῃ.\nἐκεῖνος μὲν οὖν ἀπῄει ῥᾷστα τῇ μητρὶ πεπεισμένος,\nσύνηθές τι καὶ ἀφροδίσιον διακόνημα τῇ Ἀρσάκῃ τὸν\nΘεαγένην ὑποτοπήσας. καὶ ἀπιών, οὐχ οὗτός ἐστι, πρὸς\nἑαυτὸν ἔλεγεν, ὃν ἐγὼ πρώην παρὰ Μιτράνου τοῦ φρουράρχου\nπαραλαβὼν ὥστε ἄγειν πρὸς Ὀροονδάτην, ἀναπεμφθησόμενον\nβασιλεῖ τῷ μεγάλῳ, ὑπὸ Βησσαέων τε\nκαὶ Θυάμιδος ἀφῃρέθην, μικροῦ καὶ τὸν περὶ τοῦ ζῆν\nὑποστὰς κίνδυνον καὶ μόνος ἐκ τῶν ἀγόντων διαδρᾶναι\nδυνηθείς; μὴ ἄρα σφάλλουσί με οἱ ὀφθαλμοί; ἀλλὰ\nῥᾷον ἔχω μὲν καὶ διαβλέπω σχεδόν τι λοιπὸν συνήθως.\nκαὶ μὴν καὶ τὸν Θύαμιν ἀκήκοα παρεῖναι τῇ προτεραίᾳ,\nκαὶ διαμονομαχήσαντα πρὸς τὸν ἀδελφὸν ἀνακεκομίσθαι\nτὴν ἱερωσύνην. οὗτος ἄρα ἐκεῖνος ἐστίν. ἀλλὰ τὸ\nπαρὸν σιγητέον τὸν ἀναγνωρισμόν: ἅμα δὲ παρατηρητέον\nτίς ποτε ἡ περὶ τοὺς ξένους διάνοια τῆς δεσποίνης.\nὃ μὲν ταῦτα πρὸς ἑαυτόν, ἡ δὲ Κυβέλη πρὸς τους\nνέους εἰσδραμοῦσα ἴχνη τῶν θρήνων κατελάμβανε:\nπρὸς γὰρ τὸν ψόφον τῶν θυρῶν ἀνοιγομένων κατέστελλον\nμὲν ἑαυτοὺς καὶ πρὸς τὸ σύνηθες σχῆμα καὶ βλέμμα\nδιαπλάττειν διέσπευδον, οὐ μὴν ἔλαθόν γε τὴν πρεσβῦτιν,\nτῶν δακρύων ἔτι τοῖς ὄμμασιν ἐπιπλανωμένων.\nἀναβοήσασα οὖν, ὦ γλυκύτατα τέκνα, ἔλεγε, τί ταῦτα\nἀωρὶ θρηνεῖτε, ἡνίκα προσήκει χαίρειν, ἡνίκα εὐδαιμονίζειν\nἑαυτοὺς τῆς δεξιᾶς τύχης, Ἀρσάκης τὰ κάλλιστα\nκαὶ τὰ κατ̓ εὐχὰς ἐφ̓ ὑμῖν διανοουμένης, καὶ\nὀφθῆναί τε ὑμᾶς εἰς τὴν ἑξῆς ἐπινευσάσης, καὶ τὸ παρὸν\nπᾶσαν δεξίωσιν καὶ θεραπείαν ὑμῖν ἀποκληρωσάσης;\n\n\nἀλλ̓ ἀπορριπτέον μὲν τοὺς ληρώδεις τούτους καὶ μειρακιώδεις\nτῷ ὄντι θρήνους, ὁρᾶν δὲ καὶ ῥυθμίζειν ἑαυτούς,\nεἴκειν τε καὶ ὑπηρετεῖσθαι τοῖς Ἀρσάκης βουλήμασι.\nκαὶ ὁ Θεαγένης, μνήμη, ἔφη, ὦ μῆτερ, τῆς Καλασίριδος\nτελευτῆς εἰς λύπην ἡμᾶς ἀνεκίνησε, καὶ τὸ\nπατρικὸν ἐκείνου περὶ ἡμᾶς βούλημα ἀποβεβληκότας\nεἰς δάκρυα κατήγαγεν. ὕθλοι, ἔφη, ταῦτα. Καλάσιρις\nκαὶ πατήρ τις προσποιητός, πρεσβύτης τῇ κοινῇ φύσει\nκαὶ τῷ χρόνῳ τῆς ἡλικίας εἴξας. πάντα σοι πάρεστι δἰ\nἑνός, προστασία πλοῦτος τρυφὴ καὶ ἀπόλαυσις τῆς ἐφ̓\nἡλικίας ἀκμῆς: καὶ ἁπλῶς τύχην σαυτοῦ νόμιζε καὶ\nπροσκύνει τὴν Ἀρσάκην. μόνον ἐμοὶ πείθεσθε, πῶς\nμὲν αὐτῇ προσιτέον καὶ ὀπτέον ὅταν τοῦτο ἐπιτρέψῃ,\nπῶς δὲ χρηστέον καὶ ὑπουργητέον ὅταν τι προστάττῃ.\nτὸ γὰρ φρόνημα, ὡς οἶσθα, μέγα καὶ ὑπέρογκον καὶ βασίλειον,\nνεότητι καὶ κάλλει προσεξαιρόμενον, καὶ ὑπεροφθῆναι,\nεἴ τι κελεύοι, μὴ ἀνεχόμενον.\nπρὸς ταῦτα σιγήσαντος τοῦ Θεαγένους, καὶ καθ̓\nἑαυτὸν ὡς ἀηδῶν τινῶν καὶ μοχθηρῶν ἐστὶ δηλωτικὰ\nἐννοοῦντος, ὀλίγον ὕστερον εὐνοῦχοι παρῆσαν λείψανα\nμὲν δῆθεν τῆς σατραπικῆς τραπέζης ἐπὶ χρυσῶν τῶν\nσκευῶν κομίζοντες, πᾶσαν δὲ πολυτέλειαν καὶ χλιδὴν\nὑπεραίροντα, καί τούτοις εἰπόντες ἡ δέσποινα δεξιοῦται\nκαὶ τιμᾷ τὸ παρὸν τοὺς ξένους, καὶ παραθέμενοι\nτοῖς νέοις παραχρῆμα ἀπεχώρουν. οἵ δὲ ἅμα μὲν\nτῆς Κυβέλης προτρεπούσης, ἅμα δὲ προορῶντες μὴ δοκεῖν\nἐνυβρίζειν, ἀπεγεύοντο πρὸς βραχὺ τῶν παρακειμένων.\nκαὶ τοῦτο καὶ εἰς ἑσπέραν ἐγίνετο, καὶ κατὰ τὰς\nἄλλας λοιπὸν ἡμέρας.\nτῇ δ̓ οὖν ἑξῆς κατὰ πρώτην που τῆς ἡμέρας ὥραν\nοἱ συνήθεις εὐνοῦχοι παρόντες ὡς τὸν Θεαγένην, μετακέκλησαι\nὦ μακάριε πρὸς τῆς δεσποίνης, ἔλεγον, καὶ\n\n\nὀφθῆναί σε προστετάγμεθα: καὶ ἧκε τῆς εὐτυχίας ἀπολαύσων,\nἧς ὀλίγοις δὴ καὶ ὀλιγάκις μεταδίδωσιν. ὃ δὲ\nμικρὸν ἐφησυχάσας, καὶ οἷον πρὸς βίαν ἑλκόμενος, διανέστη\nτε, καὶ μόνον δέ με ἥκειν ἐπέσταλται πρὸς αὐτοὺς\nἔλεγεν, ἢ καὶ ἀδελφὴν ταυτηνὶ τὴν ἐμήν; τῶν δὲ\nμόνον ἀποκριναμένων, ἐκείνην δὲ καθ̓ ἑαυτὴν ὀφθήσεσθαι\nʽνυνὶ γὰρ συμπαρεῖναι τῇ Ἀρσάκῃ τῶν ἐν τέλει\nτινὰς Περσῶν, καὶ ἄλλως ἔθος εἶναι ἀνδράσι μὲν ἰδίᾳ\nγυναιξὶ δὲ καθ̓ ἕτερον καιρὸν χρηματίζειν̓, προσκύψας\nὁ Θεαγένης, οὔτε καλὰ ταῦτα οὔτε ἀνύποπτα\nπρὸς τὴν Χαρίκλειαν ἠρέμα εἰπών, ἀντακούσας δὲ ὡς\nδεήσοι μὴ ἀντιβαίνειν ἀλλὰ συντρέχειν τὴν πρώτην\nκαὶ ἐνδείκνυσθαι ὡς πάντα πρὸς νοῦν τὸν ἐκείνης ποιήσοντα,\nεἵπετο τοῖς ἄγουσι. καὶ ὅπως δεήσει τὴν ἔντευξιν\nποιεῖσθαι, καὶ τὸν τρόπον τῆς προσηγορίας ὑφηγουμένοις,\nκαὶ ὡς ἔθος προσκυνεῖν τοὺς εἰσιόντας, οὐδὲν\nμὲν ἀπεκρίνατο:\nεἰσελθὼν δὲ καὶ προκαθημένην\nἐφ̓ ὑψηλοῦ καταλαβών, ἁλουργῷ μὲν καὶ χρυσοπάστῳ\nτῇ ἐσθῆτι φαιδρυνομένην, ὅρμων δὲ πολυτελείᾳ καὶ\nτιάρας ἀξιώματι μεγαλαυχουμένην καὶ παντοίᾳ κομμωτικῇ\nπρὸς τὸ ἁβρότερον ἐξηνθισμένην, δορυφόρων τε\nσυμπαρεστώτων καὶ τῶν ἐπὶ δόξης ἑκατέρωθεν προέδρων\nπροκαθημένων, οὐκ ἔπτηξε τὸ φρόνημα, ἀλλ̓ ὥσπερ\nτῶν συγκειμένων αὐτῷ πρὸς τὴν Χαρίκλειαν ὑπὲρ τῆς\nθεραπευτικῆς ὑποκρίσεως ἐπιλελησμένος ἀντεξανέστη\nπλέον εἰς μεγαλοφροσύνην πρὸς τὸ ἀλαζονικὸν τῆς Περσικῆς\nθέας, καὶ οὔτε ὀκλάσας οὔτε προσκυνήσας, ἀλλ̓\nἀπ̓ ὀρθῆς τῆς κεφαλῆς, χαῖρε, ἔφη, βασίλειον αἷμα,\nἈρσάκη. τῶν δὲ παρόντων ἀγανακτούντων, καὶ θροῦν\nτινὰ ὅτι μὴ προσεκύνησε καταστασιαστικὸν τοῦ Θεαγένους\nὡς τολμηροῦ καὶ θρασέος ἀφιέντων, ἡ Ἀρσάκη\nμειδιάσασα, σύγγνωτε, εἶπεν, ὡς ἀπείρῳ καὶ ξένῳ καὶ\n\n\nτὸ ὅλον Ἕλληνι καὶ τὴν ἐκεῖθεν ὑπεροψίαν καθ̓ ἡμῶν\nνοσοῦντι. καὶ ἅμα καὶ τῆς κεφαλῆς τὴν τιάραν ἀφεῖλε,\nπολλὰ τῶν παρόντων κωλυόντων ʽτοῦ γὰρ ἀμείβεσθαι\nτὸν ἀσπασάμενον σύμβολον τοῦτο πεποίηνται Πέρσαἰ,\nκαὶ θάρσει ὦ ξένε εἰποῦσα διὰ τοῦ ἑρμηνέως ʽσυνιεῖσα\nγὰρ τὴν Ἑλλάδα γλῶτταν οὐκ ἐφθέγγετὀ, καὶ\nλέγε τίνος χρῄζεις ὡς οὐκ ἀποτευξόμενος, ἀπέπεμπε,\nνεύματι τοῦτο πρὸς τοὺς εὐνούχους ἐπισημήνασα. παρεπέμπετο\nδὲ μετὰ δορυφορίας. καὶ ὁ Ἀχαιμένης αὖθις\nθεασάμενος ἐγνώριζε μὲν ἀκριβέστερον, καὶ τῆς ἄγαν\nεἰς αὐτὸν τιμῆς τὴν αἰτίαν ὑποπτεύων ἐθαύμαζεν, ἐσίγα\nδ̓ οὖν ὅμως τὰ δεδογμένα πράττων.\nἡ δὲ Ἀρσάκη τοὺς ἐν τέλει Περσῶν ἑστιάσασα, δῆθεν\nμὲν ὡς συνήθως ἐκείνους τιμῶσα, ἀληθέστερον δὲ\nτὴν πρὸς Θεαγένην ἔντευξιν εὐωχίαν ἄγουσα, οὐ μοίρας\nμόνον κατὰ τὸ εἰωθὸς τῶν ἐδεσμάτων τοῖς περὶ τὸν\nΘεαγένην ἀπέστελλεν, ἀλλὰ καὶ δάπιδάς τινας καὶ\nστρωμνὰς πεποικιλμένας, Σιδωνίας τε καὶ Λυδίας ἔργα\nχειρός. συναπέστελλε δὲ καὶ ἀνδράποδα ὑπηρετησόμενα,\nκόριον μὲν τῇ Χαρικλείᾳ παιδάριον δὲ τῷ Θεαγένει,\nτὸ μὲν γένος Ἰωνικά, τὴν δὲ ἡλικίαν ἥβης ἐντός,\nπολλὰ τὴν Κυβέλην παρακαλέσασα ἐπισπεύδειν καὶ ὡς\nὅτι τάχιστα διανύειν τὸν σκοπόν ʽοὐ γὰρ ἔτι φέρειν τὸ\nπάθοσ̓, οὐδὲν οὐδὲ αὐτὴν ἀνιεῖσαν, ἀλλὰ παντοίως\nἐκπεριιοῦσαν τὸν Θεαγένην: προδήλως μὲν γὰρ οὐκ\nἐξέφαινε τὸ βούλευμα τῆς Ἀρσάκης, κύκλῳ δὲ καὶ δἰ\nαἰνιγμάτων εἰς τὸ συνιέναι προσβιβάζουσα, καὶ τήν τε\nπερὶ αὐτὸν φιλοφροσύνην τῆς δεσποίνης μεγαλύνουσα,\nκαὶ τὸ κάλλος, οὐ τὸ φαινόμενον μόνον ἀλλὰ καὶ τὸ ἐντὸς\nἐσθῆτος, μετὰ τινῶν εὐλόγων προφάσεων ὑπ̓ ὄψιν\nἄγουσα, καὶ τὸ ἦθος ὡς ἐρασμία καὶ εὐόμιλος καὶ χαίρουσα\nτοῖς ἁβροτέροις καὶ ἀγερωχοτέροις τῶν νέων, καὶ\n\n\nὅλως ἀπόπειραν ἐν οἷς διεξῄει λαμβάνουσα, εἰ προστρέχει\nτοῖς ἐπαφροδίτοις. καὶ ὁ Θεαγένης τὸ μὲν τῆς\nφιλοφροσύνης, καὶ ὡς φιλέλλην τὸ ἦθος, καὶ ὅσα τοιαῦτα,\nσυνεπῄνει καὶ χάριν ὡμολόγει: τὰ δὲ ἐπαγωγὰ\nτῶν ἀτοπωτέρων, ὡς ἂν μηδὲ συνιεὶς τὴν ἀρχήν, ἑκὼν\nὑπερέβαινε. πνιγμὸς τοίνυν εἶχε τὴν γραῦν, καὶ οἷον\nἔλυζε τὴν καρδίαν, στοχαζομένη μὲν ὡς συνίησι τῆς\nπροαγωγείας, ἀπαυθαδιαζόμενον δὲ καὶ διωθούμενον\nὁρῶσα τὴν πεῖραν, καὶ τὴν Ἀρσάκην οὐκέτι φέρειν οἵα\nτε ἦν δἰ ὄχλου γινομένην καὶ καρτερεῖν οὐκέτι δύνασθαι\nλέγουσαν, καὶ τὴν ἐπαγγελίαν ἀπαιτοῦσαν, ἣν\nἄλλοτε ἄλλαις προφάσεσιν ὑπερετίθετο ἡ Κυβέλη, νῦν\nμὲν βουλόμενον ἀποδειλιᾶν τὸν νεανίαν φάσκουσα,\nνῦν δὲ ἀνωμαλίαν τινὰ προσπεπτωκέναι πλαττομένη.\nκαὶ πέμπτης που λοιπὸν καὶ ἕκτης ἡμέρας παρῳχηκυίας\nἤδη, καὶ τὴν Χαρίκλειαν τῆς Ἀρσάκης ἅπαξ που\nκαὶ δεύτερον προσκεκλημένης καὶ εἰς τὸ τῷ Θεαγένει\nκεχαρισμένον μετὰ τιμῆς καὶ φιλοφροσύνης ἑωρακυίας,\nἀναγκάζεται καὶ λευκότερον διαλεχθῆναι τῷ Θεαγένει,\nκαὶ τὸν ἔρωτα ἀπαρακαλύπτως ἐξηγόρευε, πολλὰ καὶ\nμυρία ἀγαθὰ συγκατατιθεμένῳ διεγγυωμένη, καὶ τίς ἡ\nἀτολμία προστιθεῖσα, τί δὲ τὸ ἀναφρόδιτον; νέος οὕτω\nκαὶ καλὸς καὶ ἀκμαῖος γυναῖκα ὁμοίαν καὶ προστετηκυῖαν\nἀπωθεῖται, καὶ οὐχ ἅρπαγμα οὐδὲ ἕρμαιον ποιεῖται\nτὸ πρᾶγμα, δέους μὲν οὐδενὸς ἐπόντος τῇ πράξει,\nμήτε τἀνδρὸς παρόντος, κἀμοῦ τῆς θρεψαμένης καὶ\nπάντα τἀπόρρητα διὰ χειρὸς ἐχούσης τὴν ὁμιλίαν διακονούσης,\nμήτε σοί τινος ἐπόντος κωλύματος, οὐ νύμφης,\nοὐ γαμετῆς παρούσης. καί τοι καὶ τούτων ὑπερεῖδον\nπολλοὶ πολλάκις, ὅσοι δὴ νοῦν ἔχοντες τοὺς μὲν\nοἰκείους ἔγνωσαν οὐδὲν ἐκ τούτου καταβλάψειν, αὑτοὺς\nδὲ ὠφελήσειν, κτήσεως χρημάτων προσγενομένης καὶ\n\n\nτῶν καθ̓ ἡδονὴν ἀπολαύσεων. τελευτῶσα δὲ καὶ ἀπειλήν\nτινα κατεμίγνυ τοῖς λεγομένοις, αἱ χρησταί, λέγουσα,\nκαὶ φιλόνεοι γυναῖκες ἀμείλικτοι γίνονται καὶ βαρυμήνιδες\nἀποτυγχάνουσαι, καὶ τοὺς ὑπερόπτας ὡς\nὑβριστὰς εἰκότως ἀμύνονται. ταύτην δέ, ὅτι καὶ Περσὶς\nτὸ γένος, ἐννόει, καὶ ὡς βασίλειον αἷμα, τοῦτο δὴ\nτὸ τῆς σῆς προσρήσεως, καὶ ὡς πολλὴν ἐξουσίαν καὶ\nδύναμιν περιβέβληται, ὑφ̓ ἧς αὐτῇ καὶ τιμῆσαι τὸν\nεὔνουν καὶ κολάσαι τὸν ἐναντιούμενον ἐπ̓ ἀδείας. σὺ\nδὲ καὶ ξένος καὶ ἔρημος, καὶ ὁ προσθησόμενος οὐδείς.\nφεῖσαι τὸ μέρος καὶ σαυτοῦ, φεῖσαι κἀκείνης. ἀξία δ̓\nἐστὶ παρὰ σοῦ φειδοῦς, εἰς τὰ δίκαια τῶν σῶν πόθων\nοὕτως ἐκμεμηνυῖα. εὐλαβήθητι καὶ μῆνιν ἐρωτικήν, φύλαξαι\nκαὶ τὸ ἐκ τῆς ὑπεροψίας νεμεσητόν. πολλοὺς οἶδα\nμεταμεληθέντας. πεῖραν ἔχω σοῦ μᾶλλον τῶν Ἀφροδίτης.\nἡ πολιὰ θρὶξ ἣν ὁρᾷς, αὕτη πολλοῖς τοιούτοις ἐνήθλησεν,\nἀλλ̓ οὕτως ἄτεγκτον καὶ ἀνήμερον οὐκ ἔγνωκα.\nκαὶ ἀποστρέψασα τὸν λόγον πρὸς τὴν Χαρίκλειαν\nʽὑπ̓ ἀνάγκης γὰρ κἀκείνης εἰς ἐπήκοον ἀπεθάρρησε τὰ\nτοιαῦτα διαλέγεσθαἰ, συμπαρακάλεσον, ἔφη, ὦ θύγατερ,\nκαὶ σὺ τὸν οὐκ οἶδ̓ ὅν τινα προσείπω προσηκόντως\nἀδελφόν σου τοῦτον. συνοίσει καὶ σοὶ τὸ πρᾶγμα:\nοὐκ ἔλαττον ἀγαπηθήσῃ, πλέον τιμηθήσῃ, πλουτήσεις\nεἰς κόρον, γάμου σοι προνοήσει λαμπροῦ. ζηλωτὰ δὲ\nταῦτα καὶ εὖ πράττουσι, μή τοί γε δὴ ξένοις καὶ ἐν ἐνδείᾳ\nτὸ παρὸν ἐξεταζομένοις.\nἡ δὲ Χαρίκλεια σεσηρός τι καὶ\nκατεσμυγμένον ὑποβλέψασα, εὐκτὸν μὲν ἦν, ἔφη, καὶ\nκάλλιστον μηδὲν τοιοῦτον ὑποστῆναι τὴν πάντα ἀρίστην\nἈρσάκην, εἰ δὲ μή, δεύτερα γοῦν ἐγκρατείᾳ φέρειν\nτὸ πάθος. ἀλλ̓ ἐπειδή τι πέπονθεν ἀνθρώπινον,\nκαὶ νενίκηται, ὡς φῄς, καὶ ἥττων ἐστὶ τῆς ἐπιθυμίας,\nσυμβουλεύσαιμ̓ ἂν καὶ αὐτὴ Θεαγένει τούτῳ τὴν πρᾶξιν,\n\n\nεἰ τὸ ἀσφαλὲς αὐτῷ προσείη, μὴ ἀρνεῖσθαι, μὴ δή\nτι λάθοι κακὸν αὐτός τε ἑαυτὸν κἀκείνην ἐργασάμενος,\nεἰ ταῦτα εἰς φῶς ἔλθοι καὶ γνοίη ποθὲν τὸ παράνομον\nτῶν δεδραμένων ὁ σατράπης. ἀνήλατο πρὸς τοὺς λόγους\nἡ Κυβέλη, καὶ περιπτύξασα καὶ φιλήσασα πολλὰ\nτὴν Χαρίκλειαν, εὖ γε, ἔφη, ὦ τέκνον, ὅτι καὶ γυναῖκα\nὁμοίαν σοι τὴν φύσιν ἠλέησας καὶ τῆς ἀσφαλείας τἀδελφοῦ\nπεφρόντικας. ἀλλὰ τούτου γε ἕνεκα θάρσει, ὡς\nοὐδ̓ ὁ ἥλιος, τοῦτο δὴ τὸ τοῦ λόγου, γνώσεται. πέπαυσο\nτὸ παρόν, ἔφη ὁ Θεαγένης, καὶ ἔνδος ἡμῖν εἰς\nἐπίσκεψιν.\nἐξελθούσης δὲ παραχρῆμα τῆς Κυβέλης, ὦ Θεάγενες,\nἔλεγεν ἡ Χαρίκλεια, ὁ μὲν δαίμων τοιαῦτα ἡμῖν\nπροξενεῖ τὰ εὐτυχήματα ἐν οἷς πλέον ἐστὶ καὶ τὸ κακῶς\nπράττειν τῆς δοκούσης εὐπραγίας. πλὴν ἀλλὰ συνετῶν\nγέ ἐστι καὶ τὰ δυστυχήματα ἐκ τῶν ἐνόντων πρὸς τὸ βέλτιστον\nδιατίθεσθαι. εἰ μὲν οὖν ἔχεις γνώμης καὶ τελείως\nδρᾶσαι τὸ ἔργον, οὐκ ἔχω λέγειν, καί τοί γε οὐκ\nἂν σφόδρα διενεχθεῖσα, εἰ πάντως ἡμῖν ἐν τούτῳ τὸ\nσώζεσθαι καὶ μὴ περιλείπεται. εἰ δὲ εὖ ποιῶν ἄτοπον\nδοκιμάζεις τὸ αἰτούμενον, ἀλλὰ σύ γε πλάττου τὸ συγκατατίθεσθαι,\nκαὶ τρέφων ἐπαγγελίαις τῆς βαρβάρου\nτὴν ὄρεξιν, ὑπερθέσει ὑπότεμνε τὸ πρὸς ὀξύ τι καθ̓\nἡμῶν βουλεύσασθαι, ἐφηδύνων ἐλπίδι καὶ καταμαλάττων\nὑποσχέσει τοῦ θυμοῦ τὸ φλεγμαῖνον. εἰκός τινα\nκαὶ λύσιν θεῶν βουλήσει τὸν μεταξὺ χρόνον ἀποτεκεῖν.\nἀλλ̓ ὦ Θεάγενες, ὅπως μὴ ἐκ τῆς μελέτης εἰς τὸ αἰσχρὸν\nτοῦ ἔργου κατολισθήσῃς. μειδιάσας οὖν ὁ Θεαγένης,\nἀλλὰ σύ γε οὐδὲ ἐν τοῖς δεινοῖς, ἔφη, τὴν γυναικῶν\nἔμφυτον νόσον ζηλοτυπίαν ἐκπέφευγας. ἐμὲ δὲ ἴσθι\nμηδὲ πλάσασθαι τα τοιαῦτα δύνασθαι: ποιεῖν γὰρ τὰ\nαἰσχρὰ καὶ λέγειν ὁμοίως ἀπρεπές. καὶ ἄλλως τὸ ἀπογνῶναι\n\n\nτὴν Ἀρσάκην αὐτόθεν φέρει τι χάριεν, τὸ μηκέτι\nδιοχλεῖν ἡμῖν. εἰ δὲ πάσχειν τι δέοι, φέρειν τὰ\nπροσπίπτοντα ἤδη με πολλάκις ἥ τε τύχη καὶ ἡ γνώμη\nπαρεσκεύασε. μὴ λάθῃς εἰς μέγα κακὸν ἡμᾶς ἐμβάλλων\nεἰποῦσα ἡ Χαρίκλεια ἐσιώπησε.\nκαὶ τούτων ἐν ταύτῃ τῇ σκέψει διαγόντων, ἡ Κυβέλη\nπάλιν ἀναπτερώσασα τὴν Ἀρσάκην, καὶ ὡς τὰ δεξιώτερα\nχρὴ προσδοκᾶν εἰποῦσα, ἐνδεδεῖχθαι γάρ τι\nτὸν Θεαγένην τοιοῦτον, ἐπανῆλθεν εἰς τὸ αὑτῆς δωμάτιον.\nκἀκείνην διαλιποῦσα τὴν ἑσπέραν, καὶ πολλὰ\nδιὰ τῆς νυκτὸς ὁμόκοιτον οὖσαν ἐξ ἀρχῆς τὴν Χαρίκλειαν\nπαρακαλέσασα συμπράττειν, εἰς ἕω πάλιν ἠρώτα\nτὸν Θεαγένην, τίνα εἴη τὰ δεδογμένα. ἀπειπόντος δὴ\nλαμπρῶς καὶ παντοίως τὸ προσδοκᾶν ἀποφήσαντος,\nσύννους ἐπὶ τὴν Ἀρσάκην ἀπέδραμεν ἡ Κυβέλη. καὶ\nὡς τὸ ἀπηνὲς τὸ παρὰ Θεαγένους ἐξήγγειλε, τὴν γραῦν\nἐπὶ κεφαλὴν ἐξωσθῆναι προστάξασα, εἰσδραμοῦσά τε\nεἰς τὸν θάλαμον, ἔκειτο ἐπὶ τῆς εὐνῆς ἑαυτὴν\nσπαράττουσα.\nκαὶ ἄρτι τῆς γυναικωνίτιδος ἐκτὸς γεγονυῖαν τὴν\nΚυβέλην ἰδὼν ὁ υἱὸς Ἀχαιμένης κατηφῆ τε καὶ δεδακρυμένην,\nμή τι ἄτοπον, μή τι πονηρὸν ὦ μῆτερ προσπέπτωκεν;\nἠρώτα: μή τις ἀγγελία τὴν δέσποιναν ἠνίακε;\nμή τι δυστύχημα ἀπὸ στρατοπέδου προσήγγελται;\nμή τι καταπονοῦσι κατὰ τὸν ἐνεστῶτα πόλεμον Αἰθίοπες\nδεσπότην Ὀροονδάτην; καὶ πολλὰ τοιαῦτα εἴρων\nἠρώτα. ἣ δὲ ἀδολεσχεῖς εἰποῦσα ἀπέτρεχεν. ὃ δὲ οὐδέν\nτι μᾶλλον ἀνίει, ἀλλὰ παρακολουθῶν καὶ τῶν χειρῶν\nλαβόμενος καὶ κατασπαζόμενος ἐξαγορεύειν πρὸς\nπαῖδα τὸν ἴδιον τὰ λυποῦντα ἱκέτευε.\nλαβοῦσα δὴ αὐτό,\nκαὶ εἴς τι μέρος τοῦ παραδείσου χωρισθεῖσα, ἄλλῳ\nμὲν οὐκ ἄν, ἔφη, ἐξεῖπον τὰ ἐμαυτῆς τε καὶ δεσποίνης\n\n\nκακά: ἐπεὶ δὲ ἐκείνη τε ἐν τῷ παντὶ σαλεύει κἀγὼ τὸν\nπερὶ τοῦ ζῆν προσδοκῶ κίνδυνον ʽοἶδα γὰρ ὡς ἡ Ἀρσάκης\nἀνία καὶ μανία εἰς ἐμὲ ἀποσκήψεἰ, λέγειν ἀναγκάζομαι,\nμὴ δή τινα καὶ ἐπικουρίαν τῇ γεννησάσῃ καὶ εἰς\nφῶς παραγαγούσῃ καὶ τουτοισὶ ἐκθρεψαμένῃ σε τοῖς\nμαζοῖς ἐπινοήσειας. ἐρᾷ τοῦ νέου τοῦ παῤ ἡμῖν ἡ δέσποινα,\nκαὶ ἐρᾷ οὐ φορητόν τινα οὐδὲ νενομισμένον\nἀλλ̓ ἀνίατον ἔρωτα, καὶ ὃν εἰς δεῦρο κατορθώσειν\nἐγώ τε κἀκείνη μάτην ἠπατώμεθα. καὶ αὗται ἦσαν αἱ\nπολλαὶ φιλοφροσύναι καὶ ποικίλαι δεξιώσεις αἱ περὶ\nτοὺς ξένους. ἐπεὶ δὲ εὐήθης τις καὶ θρασὺς καὶ ἀπηνὴς\nὢν ὁ νεανίας ἀπεῖπε τὰ πρὸς ἡμᾶς, οὐδὲ ἐκείνην οἶδα\nβιωσομένην, καὶ ἐμαυτὴν ἀναιρησομένην ὡς χλευάσασαν\nταῖς ἐπαγγελίαις καὶ διαψευσαμένην. ταῦτα ἐστὶν\nὦ παῖ. καὶ εἰ μὲν ἔχεις τι βοηθεῖν, σύμπραττε, εἰ δὲ\nμή, τελευτήσασαν τὴν μητέρα κήδευε. καὶ ὅς, μισθὸς\nδέ μοι τίς ἔσται, ἔφη, ὦ μῆτερ; οὐ γάρ μοι καιρὸς θρύπτεσθαι\nπρὸς σέ, οὐδὲ ἐκ περιόδων οὐδὲ κυκλούμενον\nτοῖς λόγοις τὴν βοήθειαν ἐπαγγέλλεσθαι πρὸς οὕτως\nἀγωνιῶσαν καὶ ἐγγὺς λιποψυχοῦσαν. πᾶν ὅ τι βούλει,\nἔφη, προσδόκα, ἡ Κυβέλη. ἀρχιοινοχόον μὲν γάρ σε\nκαὶ νῦν εἰς ἐμὴν τιμὴν πεποίηται: εἰ δέ τι μεῖζον ἀξίωμα\nπερινοεῖς, ἀπάγγελλε. πλούτου γὰρ οὐδὲ ἀριθμὸς\nἔσται ὅσον ἂν κομίσαιο, σωτὴρ τῆς ἀθλίας γενόμενος.\nπάλαι ταῦτα, ἔφη, δἰ ὑποψίας ἔχων ὦ μῆτερ ἐγὼ καὶ\nσυνεὶς ἐσιώπων, τὸ μέλλον ἀπεκδεχόμενος. ἀλλ̓ οὔτε\nἀξιώματος οὔτε πλούτου μεταποιοῦμαι: τὴν δὲ κόρην\nτὴν ἀδελφὴν λεγομένην τοῦ Θεαγένους εἴ μοι πρὸς γάμον\nἐκδοίη, πάντα αὐτῇ τὰ κατὰ γνώμην πεπράξεται.\nἐρῶ δὲ ὦ μῆτερ τῆς κόρης οὐχὶ μετρίως, ὥστε ἐκ τῶν\nἰδίων γινώσκουσα τὸ πάθος ἡ δέσποινα, καὶ ὅσον τι καὶ\nοἷόν ἐστι, δικαίως ἂν καὶ αὐτὴ συμπράττοι τῷ ταῦτα\n\n\nνοσοῦντι καὶ ἄλλως τοσοῦτον κατόρθωμα ἐπαγγελλομένῳ.\nμηδὲν ἀμφίβαλλε, εἶπεν ἡ Κυβέλη: ἥ τε γὰρ δέσποινα\nδώσει τὴν χάριν ἀνενδοιάστως εὐεργέτῃ σοι\nκαὶ σωτῆρι γεγενημένῳ, καὶ ἄλλως τάχ̓ ἂν καὶ καθ̓\nἑαυτοὺς πείσαιμεν τὴν κόρην. ἀλλὰ τίς ὁ τρόπος, εἰπέ,\nτῆς βοηθείας; οὐκ ἂν εἴποιμι, ἔφη, πρὶν ὅρκοις ἐμπεδωθῆναί\nμοι τὴν ἐπαγγελίαν παρὰ τῆς δεσποίνης. σὺ\nδὲ μηδὲ ἀποπειραθῇς τὴν ἀρχὴν τῆς κόρης. ὁρῶ γάρ\nπως κἀκείνην ἄνω τε καὶ μέγα φρονοῦσαν: μὴ καὶ λάθῃς\nτὸ πρᾶγμα διαστρέφουσα.\nπάντα γενήσεται εἰποῦσα εἰσέδραμεν εἰς τὸν θάλαμον\nὡς τὴν Ἀρσάκην, καὶ προσπεσοῦσα τοῖς γόνασιν,\nεὔθυμος ἔσο, ἔφη: πάντα σοι θεῶν βουλήσει κατορθοῦται.\nτὸν παῖδα μόνον τὸν ἐμὸν Ἀχαιμένην εἰσκληθῆναι\nπρόσταξον. εἰσκεκλήσθω, εἶπεν ἡ Ἀρσάκη, εἰ\nμή τι με πάλιν ἀπατᾶν μέλλοις.\nεἰσῆλθεν ὁ Ἀχαιμένης,\nκαὶ πάντα διελθούσης τῆς πρεσβύτιδος ἐπώμοσεν ἡ\nἈρσάκη πράξειν τὸν γάμον τῆς ἀδελφῆς Θεαγένους. ὁ\nδὴ Ἀχαιμένης, δέσποινα, ἔφη, πεπαύσθω λοιπὸν Θεαγένης\nδοῦλος ὢν καὶ θρυπτόμενος κατὰ δεσποίνης ἰδίας.\nκαί πῶς τοῦτο λέγεις ἐρωτώσης ἅπαντα ἐξηγόρευεν,\nὡς πολέμου νόμῳ ληφθείη καὶ γένοιτο αἰχμάλωτος ὁ\nΘεαγένης, ὡς Μιτράνης ἐκπέμψειεν αὐτὸν πρὸς Ὀροονδάτην\nἀναπεμφθησόμενον βασιλεῖ τῷ μεγάλῳ, ὡς αὐτὸς\nἵνα ἄγοι παραλαβὼν ἀπολέσειεν, ἔφοδον Βησσαέων\nκαὶ Θυάμιδος κατατολμησάντων, ὡς μόλις αὐτὸς διαδράσειε.\nκαὶ ἐπὶ πᾶσι τὸ γράμμα τὸ Μιτράνου πρὸς\nὈροονδάτην προηυτρεπισμένος ἐπεδείκνυε τῇ Ἀρσάκῃ,\nκαὶ εἰ προσδέοιτο καὶ ἑτέρων ἀποδείξεων, ἕξειν μαρτυροῦντα\nκαὶ τὸν Θύαμιν.\nἀνέπνει πρὸς, ταῦτα ἡ Ἀρσάκη. καὶ οὐδὲ ὅσον μελλήσασα\nπρόεισί τε τοῦ θαλάμου, καὶ εἰς τὸν οἶκον οὗ\n\n\nπροκαθημένη χρηματίζειν εἰώθει παρελθοῦσα ἄγεσθαι\nτὸν Θεαγένην ἐκέλευσεν. ἐπεὶ δὲ ἤχθη, ἐπηρώτα εἰ\nγνωρίζει τὸν Ἀχαιμένην, ἑστῶτα πλησίον ἐπιδεικνῦσα.\nτοῦ δὲ φήσαντος, οὐκοῦν ὅτι καὶ αἰχμάλωτον ἦγέ σε\nπαραλαβών, αὖθις ἠρώτα. συμφήσαντος καὶ τοῦτο τοῦ\nΘεαγένους, δοῦλος τοίνυν ἡμέτερος ὢν ἴσθι. καὶ σὺ\nμὲν πράξεις τὰ οἰκετῶν, τοῖς ἡμετέροις νεύμασι καὶ\nἄκων ἑπόμενος: ἀδελφὴν δὲ τὴν σὴν Ἀχαιμένει τῷδε\nπρὸς γάμον κατεγγυῶ, τὰ πρῶτα φερομένῳ παῤ ἡμῖν\nτῆς τε μητρὸς ἕνεκεν καὶ τῆς ἄλλης αὐτοῦ περὶ ἡμᾶς\nεὐνοίας, ὑπερθεμένη τοσοῦτον ὅσον ἡμέραν προορίσαι\nκαὶ τὰ πρὸς τὴν εὐωχίαν λαμπρότερον εὐτρεπισθῆναι.\nὁ δὲ Θεαγένης ἐβέβλητο μὲν ὡς ὑπὸ τρώσεως τῶν λόγων,\nἔγνω δ̓ οὖν μὴ ὁμόσε χωρεῖν, ἀλλὰ καθάπερ θηρίου\nτὴν ὁρμὴν ἐκκλῖναι. καὶ ὦ δέσποινα ἔλεγε, θεοῖς\nχάρις ὅτι εὐγενείας τὰ πρῶτα ὄντες ταῦτα γοῦν ὡς ἐν\nδυστυχήμασιν εὐπραγοῦμεν, τὸ μὴ ἄλλοις, σοὶ δὲ δουλεύειν,\nἣ καὶ ἀλλοτρίους εἶναι δοκοῦντας καὶ ξένους\nοὕτως ἡμέρως τε καὶ φιλοφρόνως ἑώρας. ἀδελφῆς δὲ\nτῆς ἐμῆς ἕνεκεν, αἰχμαλώτου μὲν οὐκ οὔσης οὐδὲ διὰ\nτοῦτο δούλης, αἱρουμένης δὲ σὲ θεραπεύειν καὶ κεκλῆσθαι\nτὸ σοὶ καθ̓ ἡδονὴν βουλευσαμένης, πρᾶττε τοῦθ̓\nὅπερ ἂν ἔχειν ὀρθῶς δοκιμάζῃς. ἡ δὲ Ἀρσάκη, κατατετάχθω,\nἔφη, ἐν τοῖς τραπεζοκόμοις, καὶ οἰνοχοεῖν\nπρὸς Ἀχαιμένους ἐκδιδασκέσθω, πρὸς τὴν βασιλικὴν\nδιακονίαν πόρρωθεν προεθιζόμενος.\nἐξῄεσαν οὖν, σύννους μὲν ὁ Θεαγένης καὶ τῶν πρακτέων\nεἰς ἐπίσκεψιν τὸ βλέμμα ἐπιστρέφων, ἐγγελῶν δὲ\nὁ Ἀχαιμένης καὶ τοῦ Θεαγένους καταμωκώμενος, ὁ σοβαρὸς\nἡμῖν ἀρτίως, λέγων, καὶ ὑπερήφανος, ὁ τὸν αὐχένα\nἄκαμπτος καὶ μόνος ἐλεύθερος, ὁ τὴν κεφαλὴν\nνεύειν εἰς τὸ προσκυνεῖν οὐκ ἀνεχόμενος, νῦν που τάχα\n\n\nκλινεῖς, ἢ καὶ κονδύλοις ὑφέξῃ ταύτην\nπαιδαγωγούμενος.\nἡ δὲ Ἀρσάκη τοὺς ἄλλους ἀποπέμψασα, πρὸς μόνην\nτὴν Κυβέλην, νῦν μὲν δή, ἔφη, ὦ Κυβέλη, πᾶσα περιῄρηται\nπρόφασις, καὶ λέγε ἐλθοῦσα πρὸς τὸν ὑπερήφανον\nὡς πειθόμενος μὲν ἡμῖν καὶ τὰ κατὰ νοῦν τὸν ἡμέτερον\nπράττων. ἐλευθερίας τε μεθέξει καὶ ἀφθόνως ἐν\nεὐπορίᾳ βιώσεται, τοῖς δὲ ἐναντίοις ἐπιμένων ἐρωμένης\nτε ὑπερφρονουμένης καὶ δεσποίνης ἅμα ἀγανακτούσης\nαἰσθήσεται, δουλείαν μὲν τὴν ἐσχάτην καὶ ἀτιμοτάτην\nὑπηρετησόμενος, κολάσεως δὲ πᾶν εἶδος\nὑποστησόμενος.\nἦλθεν ἡ Κυβέλη καὶ ἀπήγγειλε τὰ παρὰ τῆς Ἀρσάκης,\nπολλὰ καὶ παῤ ἑαυτῆς εἰς προτροπὴν τῶν φαινομένων\nλυσιτελεῖν προστιθεῖσα. ὁ δὴ Θεαγένης ὀλίγον\nἐπιμεῖναι παρακαλέσας, μόνος τε πρὸς τὴν Χαρίκλειαν\nἰδιάσας, οἴχεται τὰ καθ̓ ἡμᾶς, ἔφη, Χαρίκλεια. πᾶν,\nτοῦτο δὴ τὸ τοῦ λόγου, πεῖσμα διέρρηκται, πᾶσα ἐλπίδος\nἄγκυρα παντοίως ἀνέσπασται. καὶ οὐδὲ μετ̓ ὀνόματος\nγοῦν ἐλευθέρου δυστυχοῦμεν, ἀλλὰ δοῦλοι γεγόναμεν\nαὖθις ʽκαὶ ὅπως προσετίθεἰ καὶ βαρβαρικαῖς\nλοιπὸν ἐκκείμεθα αἰκίαις, ἢ πράττοντες τὰ δοκοῦντα\nτοῖς δεσποτεύουσιν, ἢ τοῖς κατακρίτοις ἐναριθμούμενοι.\nκαὶ ταῦτα μέν, ἔφη, φορητά: τὸ δὲ πάντων βαρύτατον,\nἈχαιμένει τῷ Κυβέλης υἱεῖ πρὸς γάμον ἐκδώσειν\nἡ Ἀρσάκη σε κατεπηγγείλατο. καὶ τοῦτο μὲν ὅτι\nμὴ ἔσται ἢ γινόμενον οὐκ ὄψομαι, δῆλον, ἕως ἄν ὁ βίος\nξιφῶν τε καὶ ἀμυντηρίων εὐπορῇ: τί δὲ χρὴ πράττειν\nἢ τίνα μηχανὴν ἐπινοεῖν ὥστε διακρούσασθαι τήν τε\nἐμὴν πρὸς Ἀρσάκην καὶ τὴν σὴν πρὸς Ἀχαιμένην ἀπευκτὴν\nσύνοδον; μίαν, ἔφη πρὸς αὐτὸν ἡ Χαρίκλεια, κατανεύσας,\nτὴν ἑτέραν τὴν κατ̓ ἐμὲ διακωλύσεις. εὐφήμησον,\n\n\nἔφη: μὴ γὰρ οὕτως ἡ δαίμονος τοῦ ἡμετέρου\nβαρύτης ἰσχύσειεν ὥστ̓ ἐμὲ τὸν Χαρικλείας ἀπείρατον\nἄλλης ὁμιλίᾳ παρανόμως μιανθῆναι. ἀλλά τι δραστήριον\nἐπινενοηκέναι μοι δοκῶ: εὑρετὶς ἄρα ἐστὶ λογισμῶν\nἡ ἀνάγκη. καὶ ἅμα πρὸς τὴν Κυβέλην μεταστάς,\nἀπάγγελλε, εἶπε, τῇ δεσποίνῃ βούλεσθαί με μόνῃ καὶ\nἰδίᾳ τῶν ἄλλων ἐντυχεῖν.\nτοῦτ̓ ἐκεῖνο νομίσασα εἶναι ἡ πρεσβῦτις, καὶ ὑποπεπτωκέναι\nτὸν Θεαγένην, ἀπήγγειλέ τε πρὸς τὴν Ἀρσάκην,\nκαὶ μετὰ δεῖπνον ἄγειν τὸν νεανίαν ἀκούσασα\nοὕτως ἔπραττε. καὶ ἡσυχίαν παρασχεῖν τῇ δεσποίνῃ\nτοὺς παρεδρεύοντας κελεύσασα, καὶ μὴ παρενοχλεῖν τοῖς\nπερὶ τὸν θάλαμον, παρεισῆγε τὸν Θεαγένην, τῶν μὲν\nἄλλων οἷα δὴ νυκτὸς ὑπὸ σκότους κατεχομένων καὶ λαθεῖν\nπαρεχόντων, μόνον δὲ τὸν θάλαμον λύχνου καταυγάζοντος.\nκαὶ εἰσάγουσα ὑπέστελλεν ἑαυτήν. ἀλλ̓\nὁ Θεαγένης ἐπεῖχε, παρέστω καὶ ἡ Κυβέλη τὸ παρὸν ὦ\nδέσποινα, εἰπών: οἶδα ὡς τὸ πιστὸν ἔχει φυλακῆς τῶν\nἀπορρήτων. καὶ ἅμα τῶν χειρῶν τῆς Ἀρσάκης λαβόμενος,\nὦ δέσποινα, ἔλεγεν, οὔτε πρότερον ἀπαυθαδιαζόμενος\nπρὸς τὸ βούλημα τὸ σὸν ὑπερεθέμην τὸ κελευόμενον,\nἀλλ̓ ὅπως ἂν ἀσφαλῶς γένοιτο πρυτανευόμενος:\nνῦν τε, ἐπειδή με καὶ δοῦλον τάχα καλῶς ποιοῦσα ἡ\nτύχη σὸν ἀπέφηνε, πολὺ πλέον εἰς πάντα ἕτοιμος εἴκειν.\nἕν μοι μόνον παρασχέσθαι νεῦσον, καί τοι πολλὰ\nκαὶ μεγάλα ὑποσχομένη. ἄπειπε τὸν γάμον Ἀχαιμένει\nτὸν Χαρικλείας: τῶν γὰρ ἄλλων σιωπωμένων, τὴν εὐγενείᾳ\nτῇ μεγίστῃ κομῶσαν οἰκότριβι συνοικεῖν ἀθέμιτον.\nἢ ἐπόμνυμί σοι θεῶν τὸν κάλλιστον ἥλιον καὶ θεοὺς\nτοὺς ἄλλους ὡς οὔτε ὑπείξω τῷ σῷ βουλήματι, καὶ\nεἰ γένοιτό τι πρὸς βίαν εἰς τὴν Χαρίκλειαν, ἐπόψει με\nπρότερον ἐμαυτὸν διαχρησάμενον. καὶ ἡ Ἀρσάκη, μὴ\n\n\nἀπίστει, ἔφη, βούλεσθαί με πάντα σοι χαρίζεσθαι, ἥτις\nκαὶ ἐμαυτὴν ἕτοιμος ἐκδιδόναι. ἀλλὰ προληφθεῖσα ἐπώμοσα\nἐκδώσειν Ἀχαιμένει τὴν σὴν ἀδελφήν. εὖ ἂν ἔχοι,\nἔφη, ὦ δέσποινα. τὴν ἀδελφὴν τοίνυν ἥτις ἐστίν, ἐκδίδου.\nμνηστὴν δὲ τὴν ἐμὴν καὶ νύμφην, καὶ τί γὰρ\nἄλλο ἢ γαμετήν, οὔτε θελήσεις, εὖ οἶδα, οὔτε θέλουσα\nἐκδώσεις. πῶς, ἔφη, λέγεις; ὃ δέ, τὰ ὄντα, ἀπεκρίνατο:\nοὐ γὰρ ἀδελφὴν ἔχω τὴν Χαρίκλειαν, ἀλλὰ νύμφην,\nὥσπερ ἔλεγον. ὡς λελύσθαι μέν σοι τὸν ὅρκον, ἐξεῖναι\nδέ, εἰ βούλοιο, καὶ ἄλλην ἔχειν ἀπόδειξιν, τοὺς γάμους,\nὅταν κρίνῃς, ἐμοῦ τε κἀκείνης εὐωχοῦσα. ὑπεκνίσθη\nμέν, νύμφην, οὐκ ἀδελφὴν εἶναι τὴν Χαρίκλειαν οὐκ\nἄνευ ζηλοτυπίας ἀκούσασα: πλὴν ἀλλ̓ ἔσται οὕτως, εἶπεν\nἡ Ἀρσάκη: καὶ Ἀχαιμένην ἡμεῖς ἑτέρῳ γάμῳ παραμυθησόμεθα.\nἔσται καὶ παῤ ἐμοῦ, φησί, πρὸς σέ,\nὁ Θεαγένης, τούτων διακριθέντων. καὶ ἅμα προσῄει ὡς\nτὰς χεῖρας φιλήσων. ἣ δὲ προσκύψασα καὶ τὸ στόμα ἀντὶ\nτῶν χειρῶν προβαλοῦσα ἐφίλησε.\nκαὶ ἐξῆλθεν ὁ Θεαγένης φιληθείς, οὐ μὴν αὐτός γε\nφιλήσας. καὶ τῇ Χαρικλείᾳ καιροῦ λαβόμενος ἅπαντα\nἐξεῖπεν, οὐκ ἄνευ ζηλοτυπίας οὐδὲ ἐκείνης ἔνια μανθανούσης,\nκαὶ τῶν ἀτόπων τῆς ἐπαγγελίας τὸν σκοπὸν\nπροσέθηκεν, καὶ ὡς πολλὰ δἰ ἑνὸς ἀνύοιτο. Ἀχαιμένει\nγὰρ διασεσόβηται ὁ γάμος, καὶ τῇ κατ̓ Ἀρσάκην\nἐπιθυμίᾳ πρόφασις τὸ παρὸν ὑπερθέσεως ἐπινενόηται.\nκαὶ τὸ δὴ κεφάλαιον, ὡς εἰκός, τὸν Ἀχαιμένην ἅπαντα\nταραχῆς ἐμπλήσειν, ἀνιώμενον μὲν ἐφ̓ οἷς ἀποτυγχάνει\nπροσδοκήσας, ἀγανακτοῦντα δὲ ἐφ̓ οἷς ἠλάττωται\nπαρὰ τῇ Ἀρσάκῃ διὰ τὴν εἰς ἐμὲ χάριν. οὐ γὰρ δὴ λήσεται\nαὐτὸν οὐδέν, τῆς μητρὸς ἐξαγορευούσης, ἣν ἐπίτηδες\nπαρεῖναι τοῖς λεγομένοις προυνόησα, μηνυθῆναί\nτε ταῦτα τῷ Ἀχαιμένει βουλόμενος καὶ μάρτυρα τῆς\n\n\nἄχρι λόγων πρὸς τὴν Ἀρσάκην ὁμιλίας ποιούμενος.\nἀρκεῖ μὲν γὰρ ἴσως καὶ τὸ μηδὲν ἑαυτῷ συνειδότα φαῦλον\nεὐμενείᾳ τῇ παρὰ τῶν κρειττόνων ἐπελπίζειν: καλὸν\nδὲ καὶ ἀνθρώπων τοὺς συνόντας πείθοντα, σὺν\nπαρρησίᾳ τὸν ἐπίκαιρον τοῦτον βίον διάγειν. προσετίθει\nδὲ κἀκεῖνα, ὡς σφόδρα χρὴ προσδοκᾶν καὶ ἐπιβουλεύσειν\nτῇ Ἀρσάκῃ τὸν Ἀχαιμένην, ἄνδρα δοῦλον μὲν\nτὴν τύχην ʽἀντίθετον γὰρ ὡς ἐπίπαν τῷ κρατοῦντι τὸ\nκρατούμενον̓, ἀδικούμενον δὲ καὶ εἰς ὅρκους ἀθετούμενον,\nἐρῶντα δὲ καὶ ἄλλους ἑαυτοῦ προτετιμῆσθαι\nπυθόμενον, συνειδότα δὲ τὰ πάντων αἴσχιστα καὶ παρανομώτατα,\nκαὶ οὐδὲν εἰς τὴν ἐπιβουλὴν πλάσασθαι\nδεόμενον, οἷα δὴ πολλοὶ πολλάκις ἀνιαθέντες ἐτόλμησαν,\nἀλλὰ καὶ ἐκ τῶν ἀληθῶν ἔχοντα πρόχειρον τὴν\nἄμυναν.\nτοιαῦτα πολλὰ διελθὼν πρὸς τὴν Χαρίκλειαν, καὶ\nτὰ μέτρια θαρσεῖν παρασκευάσας, εἰς τὴν ἑξῆς ὑπηρετησόμενος\nταῖς τραπέζαις ὑπὸ τοῦ Ἀχαιμένους ἤγετο,\nπροστεταγμένον τοῦτο παρὰ τῆς Ἀρσάκης. καὶ ἐσθῆτα\nτῶν πολυτελῶν Περσικὴν ἀποστειλάσης, ταύτην τε μετημφιέννυτο,\nκαὶ στρεπτοῖς τε χρυσοῖς καὶ περιαυχενίοις\nλιθοκολλήτοις ἑκών τε τὸ μέρος καὶ ἄκων ἐκοσμεῖτο.\nκαὶ τοῦ Ἀχαιμένους ὑποδεικνύναι τι καὶ ὑφηγεῖσθαι τῶν\nοἰνοχοϊκῶν πειρωμένου, προσδραμὼν ὁ Θεαγένης ἑνὶ\nτῶν κυλικοφόρων τριπόδων, καὶ φιάλην τῶν πολυτίμων\nἀνελόμενος, οὐδέν, ἔφη, δέομαι διδασκάλων, ἀλλ̓\nαὐτοδίδακτος ὑπουργήσω τῇ δεσποίνῃ, τὰ οὕτω ῥᾷστα\nμὴ θρυπτόμενος. σὲ μὲν γὰρ ὦ βέλτιστε ἡ τύχη εἰδέναι\nτὰ τοιαῦτα καταναγκάζει, ἐμοὶ δὲ καὶ ἡ φύσις τὰ πρακτέα\nκαὶ ὁ καιρὸς ὑπαγορεύει. καὶ ἅμα προσέφερε τῇ\nἈρσάκῃ προσηνὲς κερασάμενος, εὔρυθμον τέ τι καὶ\nἄκροις τοῖς δακτύλοις ἐποχῶν τὴν φιάλην. ἐκείνην μὲν\n\n\nοὖν πλέον ἢ πρότερον τὸ ποτὸν ἐξεβάκχευσεν, ἐπιρροφοῦσάν\nτε ἅμα καὶ ἀκλινῶς εἰς τὸν Θεαγένην ἀτενίζουσαν,\nκαὶ τοῦ ἔρωτος πλέον ἢ τοῦ κράματος ἕλκουσαν,\nκαὶ τὴν φιάλην ἐπίτηδες οὐκ ἐκπίνουσαν, ἀλλὰ σὺν τέχνῃ\nκαὶ διὰ μικροῦ τοῦ λειψάνου τῷ Θεαγένει προπίνουσαν.\nἀντιτέτρωτο δὲ ἐκ θατέρων ὁ Ἀχαιμένης, καὶ\nὀργῆς ἅμα καὶ ζηλοτυπίας ἐμπλησθείς, ὡς μηδὲ λανθάνειν\nτὴν Ἀρσάκην ὑποβλέψαντά τε καί τι καὶ πρὸς\nτοὺς παρόντας ἠρέμα διαγογγύσαντα. ἤδη δὲ διαλυομένου\nτοῦ συμποσίου, πρώτην αἰτῶ χάριν ὦ δέσποινα,\nἔφη ὁ Θεαγένης: ὑπηρετοῦντά με μόνον ἀμφιέννυσθαι\nταύτῃ τῇ στολῇ κέλευσον. ὡς δὲ ἐπένευσεν ἡ Ἀρσάκη,\nτὰ συνήθη μεταμφιασάμενος ἐξῄει.\nσυνεξῄει δὲ καὶ ὁ Ἀχαιμένης, πολλὰ τῆς προπετείας\nτὸν Θεαγένην ὀνειδίζων, καὶ ὡς μειρακιῶδες εἴη τὸ\nπρόχειρον, καὶ ὡς τὴν μὲν πρώτην ἡ δέσποινα τὸν ξένον\nκαὶ ἄπειρον ὑπερεῖδεν, εἰ δὲ ἐπιμένοι βλακευόμενος,\nοὐ χαιρήσει: καὶ ὅτι φίλος ὢν ταῦτα συμβουλεύοι,\nμᾶλλον δὲ ὀλίγον ὕστερον καὶ εἰς γένος συναφθησόμενος\nκαὶ ἀδελφῆς τῆς ἐκείνου καθ̓ ὑπόσχεσιν τῆς δεσποίνης\nἀνὴρ ἐσόμενος. καὶ πολλὰ τοιαῦτα μὲν ἐκεῖνος\nἔλεγεν, ὃ δὲ, οὐδὲ ἀκούοντι προσεοικώς, κάτω νεύσας\nἀντιπαρῄει, μέχρις οὗ συνέβαλεν αὐτοῖς ἡ Κυβέλη, κατευνάσαι\nτὴν δέσποιναν τὸ μεσημβρινὸν ἐπειγομένη. καὶ\nἰδοῦσα σκυθρωπὸν τὸν υἱὸν ἠρώτα τὴν αἰτίαν. ὃ δέ,\nτὸ ξένον μειράκιον, ἔφη, προτετίμηται ἡμῶν, καὶ χθὲς\nκαὶ τήμερον παρεισδεδυκὸς οἰνοχοεῖν ἐπιτέτραπται, καὶ\nτοῖς ἀρχιτρικλίνοις ἡμῖν καὶ ἀρχιοινοχόοις πολλὰ χαίρειν\nφράσαν ὀρέγει φιάλην, καὶ παρίσταται πλησίον\nβασιλικοῦ σώματος, τὸ μέχρις ὀνόματος ἀξίωμα ἡμῶν\nπαραγκωνισάμενος. καὶ τὸ μὲν τοῦτον τιμᾶσθαι μετέχοντα\nκαὶ τῶν μειζόνων καὶ κοινωνοῦντα καὶ κοινωνοῦντα καὶ τῶν ἀπορρητοτέρων,\n\n\nδιότι καὶ κακῶς ποιοῦντες ἡμεῖς σιωπῶμεν\nκαὶ συμπράττομεν, ἧττόν ἐστι δεινόν, καίπερ ὂν δεινόν:\nἀλλ̓ ἐκεῖνο γ̓ ἐξῆν, ἄνευ ὕβρεως τῆς εἰς ἡμᾶς τοὺς\nὑπουργοὺς καὶ συνεργοὺς τῶν καλῶν πράξεων τὰ τοιαῦτα\nγίνεσθαι.\nκαὶ περὶ μὲν τούτων δεύτερος λόγος:\nτὸ δὲ παρόν, ὦ μῆτερ, τὴν μνηστὴν ἐβουλόμην, τὴν τὰ\nπάντα ἐμοὶ γλυκυτάτην Χαρίκλειαν, ἰδεῖν, εἴ πως τὸ\nδεδηγμένον τῆς ψυχῆς τῇ θέᾳ τῇ ἐκείνης διαιτῆσαι δυνηθείην.\nκαὶ ἡ Κυβέλη, ποίαν μνηστὴν ὦ τέκνον; ἔοικάς\nμοι τὰ σμικρότατα τῶν κατὰ σαυτὸν ἀγανακτεῖν,\nτὰ μείζονα δὲ ἀγνοῶν λανθάνειν. οὐκέτι λαμβάνεις πρὸς\nγάμον τὴν Χαρίκλειαν. τί, ἔφη, λέγεις, ἀναβοήσας:\nοὐκ εἰμὶ ἄξιος γαμεῖν ὁμόδουλον ἐμαυτοῦ; διὰ τί ὦ μῆτερ;\nδἰ ἡμᾶς, ἔφη, καὶ τὴν ἡμετέραν παράνομον περὶ\nἈρσάκην εὔνοιάν τε καὶ πίστιν. ἐπειδὴ γὰρ ἐκείνην καὶ\nτῆς ἑαυτῶν ἀσφαλείας προτιμήσαντες, καὶ τὴν ἐκείνης\nἐπιθυμίαν καὶ τῆς ἡμετέρας σωτηρίας ἐπίπροσθεν ἄγοντες,\nἅπαντα καθ̓ ἡδονὴν συνεπράξαμεν, ἅπαξ που παρεισελθὼν\nεἰς τὸν θάλαμον ὁ γεννάδας οὗτος καὶ λαμπρὸς\nαὐτῆς ἐρώμενος, καὶ μόνον ὀφθείς, ἀναπέπεικε\nπαραβῆναι μὲν τοὺς πρὸς σὲ γεγενημένους ὅρκους, αὐτῷ\nδὲ κατεγγυᾶν τὴν Χαρίκλειαν, οὐκ ἀδελφὴν ἀλλὰ\nμνηστὴν εἶναι διατεινόμενος. καὶ ἐπήγγελται ταῦτα\nἐκείνη ὦ μῆτερ; ἐπήγγελται, παιδίον, ἀπεκρίνατο ἡ\nΚυβέλη, παρούσης ἐμοῦ καὶ ἀκουούσης: καὶ τοὺς γάμους\nαὐτῶν ἑστιάσει λαμπρῶς ὀλίγαις ὕστερον ἡμέραις.\nσοὶ δὲ ἄλλην συνοικιεῖν ἀντὶ ταύτης ἐπηγγέλλετο. βαρὺ\nδή τι πρὸς ταῦτα ἀνοιμώξας ὁ Ἀχαιμένης, καὶ τὼ χεῖρε\nδιατρίψας, ἐγώ, ἔφη, πικρογάμους θήσω σύμπαντας:\nμόνον μοι σύμπραττε τὴν εἰς χρόνον σύμμετρον τῶν γάμων\nὑπέρθεσιν. καὶ εἴ τις ἐπιζητοίη, κακοῦσθαί με\nκατ̓ ἀγρόν που συμπεσόντα ἀπάγγελλε. μνηστὴν ὁ γεννάδας\n\n\nὀνομάζει τὴν ἀδελφήν, ὥσπερ οὐ συνιέντων ἐπὶ\nδιακρούσει μόνῃ τῇ ἐμῇ ταῦτα πράττεσθαι. εἰ γὰρ περιβάλλοι,\nεἰ γὰρ φιλοίη καθάπερ δίκαιον νύμφην, εἰ καὶ\nσυγκαθεύδοι, καθαρός τι ἔλεγχος ὅτι μὴ ἀδελφή, μνηστὴ\nδὲ ἐστίν. ἐμοὶ μελήσει ταῦτα, καὶ ὅρκοις καὶ θεοῖς τοῖς\nπαραβαθεῖσι.\nταῦτα εἶπε, καὶ ὑπ̓ ὀργῆς ἅμα καὶ ζηλοτυπίας καὶ\nἔρωτος καὶ ἀποτυχίας οἰστρηθείς, ἱκανῶν καὶ ἄλλον\nτινὰ διαταράξαι πραγμάτων, μή τοί γε δὴ βάρβαρον, τὴν\nπροσπεσοῦσαν ἔννοιαν οὐκ ἐπὶ λογισμῷ διακρίνας, ἐκ\nδὲ τῆς πρώτης ὁρμῆς κρατύνας, ἑσπέρας ἐπελθούσης,\nἵππον τε Ἀρμένιον, τῶν εἰς πομπὰς καὶ πανηγύρεις τῷ\nσατράπῃ φατνιζομένων, ὑφελέσθαι δυνηθείς, ἀφιππάσατο\nὡς τὸν Ὀροονδάτην κατὰ Θήβας τότε τὰς μεγάλας\nτὴν ἐπ̓ Αἰθίοπας συγκροτοῦντα στρατείαν, καὶ πᾶν\nεἶδος πολέμου καὶ χεῖρα παντοίαν ἀθροίζοντα, καὶ τὴν\nἐπ̓ αὐτοὺς ἔξοδον ἤδη συσκευαζόμενον.\nὁ γὰρ δὴ βασιλεὺς Αἰθιόπων ἀπάτῃ περιεληλυθὼς\nτὸν Ὀροονδάτην, καὶ θατέρου τῶν ἐπάθλων τοῦ πολέμου\nγεγονὼς ἐγκρατής, καὶ τὴν πόλιν ἐπίμαχον τὰς Φίλας\nἀεὶ τυγχάνουσαν ἐκ προλήψεως ὑφ̓ αὑτῷ πεποιημένος,\nεἰς πᾶσαν ἀμηχανίαν, ὥστε καὶ κατηπειγμένως\nποιεῖσθαι τὴν ἐκστράτειαν καὶ αὐτοσχέδιον τὰ πολλά,\nκατηνάγκαζεν. ἡ γὰρ πόλις αἱ Φίλαι κεῖται μὲν ἐπὶ τῷ\nΝείλῳ, τῶν ἐλαττόνων καταρρακτῶν ἀνωτέρω μικρόν,\nΣυήνης δὲ καὶ Ἐλεφαντίνης ἑκατόν που τοῖς μεταξὺ\nσταδίοις διείργεται. ταύτην ποτὲ φυγάδες Αἰγύπτιοι\nκαταλαβόντες καὶ ἐνοικήσαντες ἀμφίβολον Αἰθίοψί τε\nκαὶ Αἰγυπτίοις κατέστησαν, τῶν μὲν τοῖς καταρράκταις\nτὴν Αἰθιοπίαν ὁριζομένων, Αἰγυπτίων δὲ καὶ τὰς Φίλας,\nκατὰ τὴν προενοίκησιν τῶν παῤ ἑαυτοῖς φυγάδων,\nὡς ἂν δορυαλώτους ἑαυτοῖς προσνέμειν ἀξιούντων.\n\n\nσυνεχῶς δὴ μεταπιπτούσης τῆς πόλεως, καὶ τῶν ἀεὶ\nπρολαβόντων καὶ ἐπικρατούντων γινομένης, τότε δὲ\nὑπὸ φρουρᾶς Αἰγυπτίων τε καὶ Περσῶν κατεχομένης,\nὁ τῶν Αἰθιόπων βασιλεὺς πρεσβείαν ὡς τὸν Ὀροονδάτην\nστείλας ἐξῄτει μὲν καὶ τὰς Φίλας, ἐξῄτει δὲ καὶ τὰ\nσμαράγδεια μέταλλα, καὶ πάλαι περὶ τούτων, ὡς εἴρηται,\nδιακηρυκευσάμενος καὶ οὐ τυχών. ὀλίγαις τε προφθῆναι\nτοὺς πρεσβευτὰς ἡμέραις ἐπιτρέψας ἐφείπετο,\nπάλαι προπαρασκευασάμενος δῆθεν ὡς ἐπ̓ ἄλλον τινὰ\nπόλεμον, καὶ οὐδενὶ τὴν ὁρμὴν τῆς στρατείας φράσας.\nκἀπειδὴ τὰς Φίλας ὑπερβεβηκέναι τοὺς πρεσβευτὰς εἴκαζεν,\nὀλιγωρίαν τοῖς τε ἐνοικοῦσι καὶ φρουροῖς ἐμποιήσαντας,\nκαὶ ὡς ὑπὲρ εἰρήνης ἢ καὶ φιλίας πρεσβεύοιεν\nἀπαγγείλαντας, αὐτὸς αἰφνίδιον ἐπιστὰς τήν τε\nφρουρὰν ἐξήλασε, δύο μέν που καὶ τριῶν ἡμερῶν ἀντισχοῦσαν,\nπλήθει δὲ τῶν ἐναντίων καὶ μηχαναῖς τειχομάχοις\nἐνδοῦσαν, καὶ τὴν πόλιν κατέσχεν, οὐδενὶ τῶν\nἐνοικούντων λυμηνάμενος.\nδιὰ ταῦτα δὴ τεταραγμένον καταλαβὼν τὸν Ὀροονδάτην\nὁ Ἀχαιμένης, καὶ ἅπαντα πεπυσμένον παρὰ τῶν\nδιαδράντων, ἔτι πλέον ἐξετάραξεν ἀπροσδόκητός τε καὶ\nἀπρόσκλητος ὀφθείς. καὶ μή τι δεινὸν περὶ τὴν Ἀρσάκην\nἢ τὸν ἄλλον οἶκον γεγόνοι πυνθανομένῳ, γεγονέναι\nμὲν ὁ Ἀχαιμένης, ἰδίᾳ δὲ φράζειν βούλεσθαι ἀπεκρίνατο.\nκἀπειδὴ τῶν ἄλλων ἐχωρίσθησαν, ἅπαντα\nκατεμήνυεν, ὡς ὑπὸ Μιτράνου ληφθεὶς αἰχμάλωτος ὁ\nΘεαγένης ἀπέσταλτο πρὸς Ὀροονδάτην, δῶρον, εἰ δόξειεν,\nὡς βασιλέα τὸν μέγαν ἀναπεμφθησόμενος ʽκαὶ\nγὰρ εἶναι τὸ χρῆμα τοῦ νεανίου τῆς βασιλέως αὐλῆς καὶ\nτραπέζης ἐπάξιον̓, ὡς ὑπὸ Βησσαέων ἀφαιρεθείη,\nπροσανελόντων καὶ τὸν Μιτράνην, ὡς ἀφίκοιτο μετὰ\nταῦτα εἰς τὴν Μέμφιν, παρενείρων ἅμα καὶ τὰ κατὰ τὸν\n\n\nΘύαμιν, καὶ τέλος τὸν ἐπὶ τῷ Θεαγένει τῆς Ἀρσάκης\nἔρωτα, καὶ τὸν εἰς τὰ βασίλεια τοῦ Θεαγένους εἰσοικισμόν,\nκαὶ τὰς περὶ αὐτὸν φιλοφρονήσεις, καὶ τὰς ἐκείνου\nδιακονίας τε καὶ οἰνοχοΐας: καὶ ὡς πέπρακται μὲν\nἤδη τῶν παρανόμων ἴσως οὐδέν, ἀνθισταμένου τέως\nτοῦ νεανίου καὶ ἀντέχοντος, δέος δὲ πραχθῆναι βιασθέντος\nἢ καὶ τῷ χρόνῳ τοῦ ξένου πως ἐνδόντος, εἰ μὴ\nφθαίη τις αὐτὸν προαναρπάζων ἐκ τῆς Μέμφεως καὶ\nτὴν ὅλην τοῦ ἔρωτος ὑπόθεσιν τῆς Ἀρσάκης ὑποτεμνόμενος:\nδιὰ γὰρ δὴ ταῦτα καὶ αὐτὸς ἐπειχθῆναι, καὶ λάθρᾳ\nδιαδρὰς ἥκειν μηνυτής, εὐνοίᾳ τῇ περὶ τὸν δεσπότην\nἀποκρύπτειν τὰ κατὰ τοῦ δεσπότου μὴ ἐνεγκών.\nκἀπειδὴ τούτοις θυμοῦ τὸν Ὀροονδάτην ἐμπεπλήκει,\nκαὶ ὅλος πρὸς ἀγανάκτησιν καὶ τιμωρίαν ἐξῄει, δἰ ἐπιθυμίας\nαὖθις ἐξέκαε τὰ κατὰ τὴν Χαρίκλειαν προστιθεὶς\nκαὶ ἐπὶ μέγα, ὥσπερ ἦν, ἐξαίρων, καὶ τὸ κάλλος\nπαντοίως ἐκθειάζων καὶ τὴν ὥραν τῆς κόρης, ὡς οὔτε\nὀφθείη πρότερον οὔτε αὖθις δυνήσεται, μικρὰ νόμιζε,\nλέγων, πάσας σοι τὰς παλλακίδας εἶναι παρὰ ταύτην,\nοὐ μόνον τὰς κατὰ τὴν Μέμφιν ἀλλὰ καὶ τὰς ἑπομένας.\nκαὶ ἄλλα πολλὰ πρὸς τούτοις ὁ Ἀχαιμένης, ἐλπίζων, εἰ\nκαὶ προσομιλήσειεν Ὀροονδάτης τῇ Χαρικλείᾳ, μικρὸν\nγοῦν ὕστερον ἐπὶ μισθῷ τῶν μηνυμάτων ἐξαιτήσας πρὸς\nγάμον ἕξειν.\nκαὶ ὅλως ἐξηρέθιστο ἤδη καὶ διακαὴς ἦν ὁ σατράπης,\nθυμοῦ καὶ ἐπιθυμίας ἅμα ὥσπερ εἰς ἄρκυς ἐμβεβλημένος.\nκαὶ οὐδὲ μικρὸν ὑπερθέμενος, Βαγώαν τινὰ\nτῶν πεπιστευμένων εὐνούχων προσκαλεσάμενος, ἱππέας\nτε πεντήκοντα ἐγχειρίσας, εἰς τὴν Μέμφιν ἐξέπεμπεν,\nἄγειν ὡς αὐτὸν Θεαγένην τε καὶ Χαρίκλειαν ὡς ὅτι τάχιστα,\nκαὶ οὗπερ ἂν αὐτὸς καταλαμβάνοιτο, ἐπιστείλας.\nἐνεχείριζε δὲ καὶ γράμματα, τὸ μὲν πρὸς Ἀρσάκην ὧδε\nἔχον.\nὈροονδάτης Ἀρσάκῃ. Θεαγένην καὶ Χαρίκλειαν τοὺς αἰχμαλώτους\nμὲν ἀδελφοὺς βασιλέως δὲ δούλους, βασιλεῖ διαπεμφθησομένους\nἀπόστειλον. ἀλλ̓ ἑκοῦσα ἀπόστειλον, ἐπεὶ καὶ ἀκούσης\nἀχθήσονται καὶ Ἀχαιμένης πιστευθήσεται.\nπρὸς δὲ Εὐφράτην τὸν κατὰ τὴν Μέμφιν ἀρχιευνοῦχον\nτοιόνδε.\nὑπὲρ μὲν ὧν οἰκίας τῆς ἐμῆς ὀλιγωρεῖς, εὐθύνας ὑφέξεις: τὸ\nπαρὸν δὲ τοὺς ξένους Ἕλληνας τοὺς αἰχμαλώτους Βαγώᾳ παράδος\nὡς ἐμὲ ἀχθησομένους, ἑκούσης Ἀρσάκης, εἴτε καὶ ἀκούσης. πάντως\nδὲ παράδος, ἢ αὐτὸς ἴσθι δέσμιος ἀχθῆναι προστεταγμένος,\nτῆς δορᾶς ἀφαιρησόμενος.\nοἱ μὲν δὴ περὶ τὸν Βαγώαν ἐπὶ τὸ προστεταγμένον\nἐξώρμησαν, τῶν ἐπεσταλμένων παρὰ τοῦ\nσατράπου κατασεσημασμένων, ὡς ἂν μᾶλλον πιστεύσειαν\nοἱ κατὰ τὴν Μέμφιν καὶ θᾶττον τοὺς\nνέους ἐκδοῖεν: ἐξώρμησε δὲ καὶ Ὀροονδάτης ἐπὶ\nτὸν πρὸς Αἰθίοπας πόλεμον, ἕπεσθαι καὶ τὸν Ἀχαιμένην\nπροστάξας, ἠρέμα καὶ οὐκ εἰδότα παραφρουρούμενον,\nἕως ἂν τὰ πρὸς αὐτοῦ μηνυθέντα δείξειεν\nἐπαληθεύων.\nκατὰ δὲ τὰς αὐτὰς ἡμέρας καὶ κατὰ τὴν Μέμφιν τοιάδε\nἐγίνετο. ἄρτι τοῦ Ἀχαιμένους ἀποδράντος, ὁ Θύαμις\nἤδη τὴν προφητείαν ὁλόκληρον ἀναδεδεγμένος καὶ\nτὰ πρῶτα τῆς πόλεως διὰ τοῦτο φερόμενος, τὰ περὶ τὴν\nκηδείαν τοῦ Καλασίριδος ἐκτελέσας καὶ τὰ νενομισμένα\nτῷ πατρὶ πάντα ἐν ἡμέραις ταῖς τεταγμέναις ἐπενέγκας,\nἀναζητήσεως ἔννοιαν τῶν περὶ τὸν Θεαγένην ἐλάμβανεν,\nὅτε δὴ παραιτεῖσθαι καὶ τοῖς θύραθεν ἐκ τοῦ προφητικοῦ\nνόμου διατεταγμένον ἐγίνετο. κἀπειδὴ πολυπραγμονῶν\nκαὶ ἐκπυνθανόμενος ἔγνω τοῖς σατραπείοις\n\n\nἐνῳκισμένους, ὡς εἶχε σπουδῆς, ἐλθὼν ὡς τὴν Ἀρσάκην\nἐξῄτει τοὺς νέους ξένους, ὡς αὐτῷ κατὰ πολλὰ μὲν\nκαὶ ἄλλα προσήκοντας, πλέον δὲ ὅτι περ ὁ πατὴρ Καλάσιρις\nτελευτῶν ἐπέσκηπτε παντοίως προνοεῖν καὶ ὑπερμαχεῖν\nτῶν ξένων ἐπιστείλας, χάριν μὲν ἔχειν ὁμολογῶν\nὅτι τὰς διὰ μέσου ταύτας ἡμέρας ὑπεδέξατο νέους\nκαὶ ξένους καὶ Ἕλληνας φιλανθρωπευομένη, καθ̓ ἃς\nἐνδιαιτᾶσθαι τῷ ναῷ τοῖς μὴ ἱερωμένοις ἀπηγόρευτο,\nδικαιῶν δὲ ἀνακομίζεσθαι τὴν αὐτὸς αὑτοῦ παρακαταθήκην.\nκαὶ ἡ Ἀρσάκη, θαυμάζω σου, ἔφη, χρηστὰ μὲν\nἡμῖν καὶ φιλάνθρωπα προσμαρτυροῦντος, ἀπανθρωπίαν\nδὲ αὖθις καταγινώσκοντος, εἰ μὴ δυνησόμεθα ἢ βουλησόμεθα\nπρονοεῖν τῶν ξένων καὶ τὰ πρέποντα αὐτοῖς ἀπονέμειν.\nοὐ τοῦτο, εἶπεν ὁ Θύαμις: καὶ γὰρ καὶ ἐν ἀφθονωτέροις\nτῇδε πλέον ἢ παῤ ἡμῖν οἶδα ἐσομένους, εἰ καὶ\nμένειν βουλομένοις ἦν. νυνὶ δὲ γένους ὄντες τῶν ἐπὶ\nδόξης, ἄλλως δὲ τύχης ἐπηρείαις ποικίλαις κεχρημένοι\nκαὶ τὸ παρὸν ἀλητεύοντες, πάντων ἐπίπροσθεν ποιοῦνται\nγένος τὸ ἴδιον ἀνακομίσασθαι καὶ εἰς τὴν ἐνεγκοῦσαν\nἐπανήκειν: ὧν εἰς τὴν σύλληψιν ἐμὲ κληρονόμον ὁ\nπατὴρ καταλέλοιπεν, ὄντων μοι καὶ ἄλλων φιλίας πρὸς\nτοὺς ξένους δικαιωμάτων. εὖ γε ἐποίησας, ἡ Ἀρσάκη\nπρὸς αὐτόν, τοῦ μὲν ἐκδυσωπεῖν ἀφέμενος, τὸ δὲ δίκαιον\nπροβαλόμενος: πλέον γὰρ τοῦτο μεθ̓ ἡμῶν ὂν\nφαίνεται, ὅσῳ καὶ τὸ δεσποτεύειν τοῦ προνοεῖν τὴν ἄλλως\nεἰς τὸ ἔχειν ἐπικρατέστερον. ὁ δὲ Θύαμις θαυμάσας,\nδεσποτεύεις δέ, ἔφη, σὺ τούτων ὅπως; πολέμου\nνόμῳ, πρὸς αὐτὸν ἀπεκρίνατο, δούλους τοὺς αἰχμαλώτους\nἀναδεικνύντος.\nσυνεὶς δὴ οὖν ὁ Θύαμις ὅτι τὰ\nπερὶ τὸν Μιτράνην ἐθέλει λέγειν, ἀλλ̓ ὦ Ἀρσάκη, ἔφη,\nοὐ πόλεμος τάδε ἀλλ̓ εἰρήνη τὸ παρόν. κἀκεῖνος μὲν\nδουλοῦν, ἐλευθεροῦν δὲ αὕτη πέφυκε. κἀκεῖνο μέν ἐστι\n\n\nβούλημα τυραννικόν, τουτὶ δὲ δόγμα βασιλικόν. εἰρήνην\nδὲ καὶ πόλεμον οὐχ ἡ τῶν ὀνομάτων ἀξίωσις, ἀλλ̓\nἡ τῶν χρωμένων διάταξις ἀληθέστερον γνωρίζειν πέφυκε.\nτὸ μὲν δίκαιον τούτοις τιθεμένη βέλτιον ἂν φανείης\nὁριζομένη, τό γε μὴν πρέπον ἢ συμφέρον οὐδὲ εἰς\nἀμφισβήτησιν καθίσταται: πῶς γάρ σοι καλὸν ἢ λυσιτελοῦν\nνέων καὶ ξένων οὕτως ἐκθύμως φαίνεσθαί τε\nκαὶ ὁμολογεῖν ἀντεχομένην;\nἐπὶ τούτοις οὐκέτι κατέσχεν ἡ Ἀρσάκη, ἀλλ̓ ἔπασχεν\nὃ δὴ καὶ πάντες ὡς ἐπίπαν οἱ ἐρῶντες. λανθάνειν μὲν\nοἰόμενοι καὶ ἐρυθριῶσιν, ἁλισκόμενοι δὲ ἀπαναισχυντοῦσιν,\nὁ μὲν ἀγνοούμενος ὀκνηρότερος, ὁ δὲ πεφωραμένος\nθρασύτερος καθιστάμενος. ὡς δὴ κἀκείνῃ τὸ συνειδὸς\nτῆς ψυχῆς ἔλεγχος ἐγίνετο, καὶ τὸν Θύαμιν ὑπωπτευκέναι\nτι τῶν κατ̓ αὐτὴν ὑποτοπήσασα, παῤ οὐδὲν\nμὲν τὸν προφήτην καὶ τὸ προφητικὸν ἀξίωμα ποιησαμένη,\nπᾶσαν δὲ γυναικείαν αἰδῶ παραγκωνισαμένη,\nἀλλ̓ οὐδὲ τῶν εἰς Μιτράνην, ἔφη, δεδραμένων ὑμῖν\nχαιρήσετε, ἀλλ̓ ἔσται καιρὸς ἐν ᾧ τοὺς σφαγέας ἐκείνου\nτε καὶ τῶν σὺν αὐτῷ τὴν δίκην Ὀροονδάτης εἰσπράξεται.\nτούσδε δὲ οὐ μεθήσομαι, τὸ μὲν παρὸν ἐμοὶ δουλεύοντας,\nὀλίγον δὲ ὕστερον ἀδελφῷ τῷ ἐμῷ βασιλεῖ\nτῷ μεγάλῳ κατὰ νόμον τὸν Περσικὸν ἀναπεμφθησομένους.\nπρὸς ταῦτα ῥητόρευε, καὶ δίκαια καὶ πρέποντα\nκαὶ συμφέροντα μάτην ὁριζόμενος, ὧν οὐδενὸς προσδεῖται\nὁ κρατῶν, τὸ βούλημα τὸ ἴδιον τούτων ἕκαστον\nποιούμενος. καὶ αὐλῆς τῆς ἡμετέρας ὡς ὅτι τάχιστα\nκαὶ ἑκὼν μεθίστασο, μὴ δὴ λάθῃς καὶ ἄκων\nμεθιστάμενος.\nὁ μὲν οὖν Θύαμις ἐξῄει θεούς τε ἐπιμαρτυράμενος\nκαὶ τοσοῦτον ἐπισκήψας, ὡς οὐκ εἰς καλὸν ταῦτα τελευτήσει,\nκατάδηλα ποιῆσαι πρὸς τὴν πόλιν καὶ ἐπικαλέσασθαι\n\n\nπρὸς βοήθειαν ἐνθυμούμενος. ἡ δὲ Ἀρσάκη,\nλόγος οὐδείς εἰποῦσα τῆς σῆς προφητείας, μίαν ὁρᾷ\nπροφητείαν ἔρως τὴν ἐπιτυχίαν, εἰς τὸν θάλαμόν τε\nχωρισθεῖσα καὶ τὴν Κυβέλην προσκαλεσαμένη περὶ τῶν\nπαρόντων διεσκοπεῖτο: καὶ γάρ πως ἤδη καὶ τὸν δρασμὸν\nτοῦ Ἀχαιμένους οὐ φαινομένου δἰ ὑποψίας ἐλάμβανε,\nτῆς Κυβέλης, εἴ ποτε πυνθάνοιτο καὶ ἐπιζητοίη\nτὸν Ἀχαιμένην, ποικίλας καὶ ἄλλοτε ἄλλας προφάσεις\nἀναπλαττούσης, καὶ πάντα μᾶλλον ἢ τὴν ὡς Ὀροονδάτην\nἄφιξιν πιστεύειν παρασκευαζούσης, πλὴν οὐ παντάπασι\nτὰ τελευταῖα πειθούσης, ἀλλ̓ ἤδη διὰ τὸν χρόνον\nκαὶ ἀπιστουμένης. τότε δ̓ οὖν, τί ποιήσομεν, ἔλεγεν,\nὦ Κυβέλη; τίς λύσις ἔσται μοι τῶν περιεστηκότων;\nὁ μὲν ἔρως οὐκ ἀνίησιν, ἀλλ̓ ἐπιτείνει πλέον, ὥσπερ\nὕλῃ τῷ νέῳ λάβρως ὑποπιμπράμενος: ὃ δέ ἐστιν ἀπηνής\nτε καὶ ἀμείλιχος, φιλανθρωπότερος τὰ πρῶτα ἢ\nνῦν φαινόμενος, τότε μὲν ἀπατηλαῖς γοῦν ἐπαγγελίαις\nπαρηγορῶν, νῦν δὲ παντάπασι καὶ ἀπερικαλύπτως τὰ\nπρός με ἀπαγορεύων. ὃ δή με καὶ διαταράττει μᾶλλον,\nμὴ δή τι περὶ Ἀχαιμένους ὧν ὑπονοῶ καὶ αὐτὸς πέπυσται,\nκαὶ πλέον ἀποδειλιᾷ τὴν πρᾶξιν. λυπεῖ δὲ ἐπὶ\nπᾶσιν Ἀχαιμένης, ὃς νῦν μηνυτὴς ὡς Ὀροονδάτην πεπόρευται,\nἢ πείσων ἴσως ἢ οὐ πάντως ἄπιστα λέξων.\nὀφθείη μοι μόνον Ὀροονδάτης: μίαν θεραπείαν καὶ δάκρυον\nἈρσάκειον ἓν οὐχ ὑποστήσεται. μεγάλην εἰς πειθὼ\nκέκτηται πρὸς ἄνδρας ἴυγγα τὰ γυναικεῖα καὶ σύνοικα\nβλέμματα. ἀλλ̓ ἐκεῖνο ὑπέρδεινον, εἰ μὴ τυχοῦσα\nΘεαγένους προληφθείην ὑπὸ τῆς κατηγορίας, ἢ κἂν\nοὕτω τύχῃ, τῆς τιμωρίας, εἴ τι πρὶν ἐντυχεῖν μοι πιστεύσειεν\nὈροονδάτης. ὥστε ὦ Κυβέλη πάντα κίνει,\nπᾶσαν εὕρισκε μηχανήν, πρὸς ὀξὺ καὶ τὴν ἄκραν ἀκμὴν\nπεριεστηκότα ἡμῖν ὁρῶσα τὰ πράγματα, καὶ ἅμα ἐννοοῦσα\n\n\nὡς οὐκ ἔστιν ὅπως ἐμαυτῆς ἀπογνοῦσα φείσομαι\nἄλλων, ἀλλὰ πρώτη παραπολαύσεις τῶν τοῦ παιδὸς ἐπιχειρημάτων:\nἃ πῶς ἠγνόηκας, οὐκ ἔχω συμβάλλειν. καὶ\nἡ Κυβέλη, παιδὸς μέν, ἔφη, τοῦ ἐμοῦ πέρι, καὶ πίστεως\nεἰς σὲ τῆς ἐμῆς, ὦ δέσποινα, οὐκ ἀληθῆ δοξάζουσα\nγνώσῃ τοῖς ἔργοις: αὐτὴ δὲ οὕτως ὑπτίως προσιοῦσα\nτῷ σαυτῆς ἔρωτι, καὶ τῷ ὄντι μαλακιζομένη, μὴ ἄγε τὴν\nαἰτίαν ἐπ̓ ἄλλους τοὺς οὐκ αἰτίους. οὐ γὰρ ὡς δέσποινα\nκρατεῖς, ἀλλ̓ ὡς δουλεύουσα θεραπεύεις τὸ μειράκιον.\nἃ παρὰ μὲν τὴν πρώτην ὀρθῶς ἴσως ἐγίνετο, ἁπαλοῦ\nτινὸς ἐκείνου καὶ νέου τὴν ψυχὴν νομισθέντος: ἐπειδὴ\nδὲ κατεξανίσταται ὡς ἐρωμένης, λαμβανέτω πεῖραν ὡς\nδεσποίνης, καὶ μαστιγούμενος καὶ στρεβλούμενος ὑποπιπτέτω\nτοῖς σοῖς βουλήμασι. πεφύκασι γὰρ οἱ νέοι θεραπευόμενοι\nμὲν ὑπερφρονεῖν βιαζόμενοι δὲ ὑπείκειν,\nὥστε καὶ οὗτος πράξει κολαζόμενος ἅπερ ἠθέτει κολακευόμενος.\nἀλλὰ δοκεῖς μέν, ἔφη, εὖ λέγειν, ἡ Ἀρσάκη:\nπῶς δ̓ ἂν ἐνέγκαιμι, ὦ θεοί, τοῖς ἐμοῖς ὀφθαλμοῖς\nἢ ξαινόμενον ὁρῶσα τὸ σῶμα ἐκεῖνο ἢ καὶ ἄλλως κολαζόμενον;\nαὖθις αὖ σὺ μαλακίζῃ, ἔφη, ὥσπερ οὐ πρὸς\nἐκείνου τε γενησόμενον ὀλίγαις στρεβλώσεσι τὸ ἑλέσθαι\nτὰ βελτίονα, καὶ σοὶ πρὸς μικρὸν ἀνιαθείσῃ τυχεῖν τῶν\nκατὰ γνώμην. ἔνεστι δέ σοι μηδὲ λυπεῖν τὸν ὀφθαλμὸν\nτοῖς γινομένοις, ἀλλ̓ Εὐφράτῃ παραδοῦσαν, καὶ κολάζειν\nεἰποῦσαν ὥς τι πεπλημμεληκότα, μήτε ἀνιᾶσθαι\nὁρῶσαν ʽἀκοὴ γὰρ ὄψεως εἰς τὸ λυπῆσαι κουφότερον̓,\nκαὶ εἰ μεταβεβλημένον αἰσθοίμεθα, πάλιν ἐξελέσθαι ὡς\nαὐτάρκως ἐπεστραμμένον.\nἐπείθετο ἡ Ἀρσάκη: ἀπελπισθεὶς γὰρ ὁ ἔρως οὐδεμίαν\nἔχει φειδὼ τοῦ ἐρωμένου, τρέπειν δὲ φιλεῖ τὴν\nἀποτυχίαν εἰς τιμωρίαν. καὶ τὸν ἀρχιευνοῦχον μετακαλεσαμένη\nτὰ δεδογμένα προσέταξεν. ὃ δὲ καὶ φύσει μὲν\n\n\nτὴν εὐνούχων ζηλοτυπίαν νοσῶν, σμυχόμενος δὲ καὶ\nπάλαι κατὰ τοῦ Θεαγένους ἐξ ὧν ἑώρα τε καὶ ὑπώπτευεν,\nεὐθὺς ἐν, δεσμοῖς εἶχε σιδηροῖς καὶ ἐπίεζε λιμῷ καὶ αἰκίαις,\nεἰς οἴκημα ζοφῶδες κατακλεισάμενος, καὶ εἰδότι\nμὲν προσποιουμένῳ δὲ καὶ πυνθανομένῳ δῆθεν τὴν αἰτίαν\nοὐδὲν ἀποκρινόμενος, ἐπιτείνων δὲ ὁσημέραι τὰ\nτῆς κολάσεως, καὶ πλέον ἢ ἐβούλετο ἡ Ἀρσάκη καὶ ἐντέταλτο\nτιμωρούμενος, εἰσφοιτᾶν δὲ οὐδενὶ παριεὶς ἢ\nμόνῃ τῇ Κυβέλῃ, τοῦτο προστεταγμένον. ἣ δὲ ἐφοίτα\nσυνεχῶς, καὶ τροφὰς κρύφα παρεισφέρειν ἐνεδείκνυτο,\nοἰκτείρουσα μὲν δῆθεν καὶ ὑπὸ τῆς συνηθείας ἐπικλωμένη,\nτὸ δ̓ ἀληθὲς ἀποπειρωμένη, ποίαν τινὰ γνώμην\nἔχοι πρὸς τὰ παρόντα, καὶ εἴπερ ἐνδιδοίη καὶ μαλάσσοιτο\nπρὸς τῶν στρεβλώσεων. ὃ δὲ ἦν πλέον ἀνὴρ τότε,\nκαὶ πλέον ἀπεμάχετο πρὸς τὰς πείρας, τὸ μὲν σῶμα καταπονούμενος,\nτὴν δὲ ψυχὴν ἐπὶ σωφροσύνῃ ῥωννύμενος,\nκαὶ μεγαλαυχούμενος ἅμα πρὸς τὴν τύχην καὶ γαυριῶν,\nεἰ λυποῦσα τῷ πλείστῳ μέρει, τῷ καιριωτάτῳ\nχαρίζοιτο, ἐπιδείξεως ἀφορμὴν τῆς εἰς Χαρίκλειαν εὐνοίας\nτε καὶ πίστεως παρεσχημένη, μόνον εἰ γιγνώσκει\nταῦτα κἀκείνη, μέγιστον ἀγαθὸν τιθέμενος, καὶ συνεχῶς\nΧαρίκλειαν καὶ φῶς καὶ ψυχὴν καὶ ζωὴν ἀνακαλῶν.\nὥστε καὶ ἡ Κυβέλη ταῦτα ὁρῶσα, καὶ παρὰ μὲν\nτῆς Ἀρσάκης ὡς ἠρέμα βούλοιτο πιέζεσθαι τὸν Θεαγένην\nἀκούουσα ʽοὐ γὰρ ἐς τελευτὴν ἀλλ̓ ἐς ἀνάγκην\nπαραδεδωκέναἰ, αὐτὴ δὲ ἐκ τῶν ἐναντίων ἐπιτείνειν\nτὰ τῶν κολάσεων πρὸς τὸν Εὐφράτην ἀπαγγέλλουσα,\nὡς ἀνύουσα ᾔσθετο οὐδέν, ἀλλ̓ ἀπηγόρευτο καὶ αὐτῇ\nπαῤ ἐλπίδας ἡ πεῖρα, συνεῖσα οἷ κακῶν ἦν, καὶ νῦν\nμὲν τὴν ἐξ Ὀροονδάτου τιμωρίαν, εἰ πύθοιτο ταῦτα\nπαρὰ Ἀχαιμένους, ὅσον οὐδέπω προσδοκῶσα, νῦν δὲ\nὡς φθήσεται αὐτὴν διαχρωμένη τάχα καὶ ἡ Ἀρσάκη ὡς\n\n\nπαιχθεῖσα εἰς τὴν τοῦ ἔρωτος σύλληψιν, ὁμόσε χωρεῖν\nἔγνω τοῖς κατειληφόσι, καὶ μέγα τι κακὸν ἐπιτελέσασα\nἢ κατορθῶσαι τῇ Ἀρσάκῃ τὰ κατὰ γνώμην καὶ τὸ παρὸν\nτὸν ἀπ̓ ἐκείνης προσδοκώμενον διαδῦναι κίνδυνον, ἢ\nτοὺς ἐλέγχους τῶν πάντων πραγμάτων ἀφανίσαι, θανάτους\nἅμα πᾶσιν ἐπινοήσασα. καὶ πρὸς τὴν Ἀρσάκην\nἐλθοῦσα, μάτην, ἔφη, κάμνομεν ὦ δέσποινα: οὐ γὰρ\nἐνδίδωσιν ὁ ἀπηνὴς ἐκεῖνος, ἀλλ̓ ἀεὶ γίνεται καὶ πλέον\nθρασύτερος, Χαρίκλειαν διὰ στόματος ἔχων καὶ ταῖς\nἐκείνης ἀνακλήσεσιν ὥσπερ θεραπείαις παρηγορούμενος.\nτελευταίαν οὖν, εἰ δοκεῖ, τὸ τοῦ λόγου, ῥίψωμεν\nἄγκυραν, καὶ τὴν ἐμποδὼν γινομένην ἐκποδὼν ποιησώμεθα.\nεἰ γὰρ μάθοι μὴ οὖσαν, εἰκός που καὶ μεταβληθῆναι\nαὐτὸν πρὸς τὸ βούλημα τὸ ἡμέτερον, ἀπογνόντα\nτὸν ἐπ̓ ἐκείνῃ πόθον.\nἅρπαγμα τὸ ῥηθὲν ἐποιήσατο ἡ Ἀρσάκη, καὶ τὴν ἐκ\nπολλοῦ ζηλοτυπίαν ὀργῇ τῶν εἰρημένων ἐπιτείνασα, εὖ\nλέγεις, ἔφη, καὶ μελήσει μοι προστάξαι τὴν ἀλιτήριον\nἀναιρεθῆναι. καὶ τίς ὁ πεισθησόμενος; ἀπεκρίνατο ἡ\nΚυβέλη: πάντων γὰρ ἐν ἐξουσίᾳ σοι τυγχανούσῃ τὸ ἀναιρεῖν\nδίχα κρίσεως τῶν ἐν τέλει Περσῶν πρὸς τῶν νόμων\nἀπηγόρευται. δεήσει τοίνυν πραγμάτων σοι καὶ\nδυσχερείας, αἰτίας τινὰς καὶ ἐγκλήματα κατὰ τῆς κόρης\nἀναπλαττούσῃ: καὶ πρόσεστι τὸ ἄδηλον εἰ πιστευθησόμεθα.\nἀλλ̓ εἰ δοκεῖ, ʽπάντα γὰρ ὑπὲρ σοῦ καὶ πράττειν\nκαὶ πάσχειν ἕτοιμοσ̓ φαρμάκῳ τὴν ἐπιβουλὴν διακονήσομαι\nκαὶ ποτῷ γεγοητευμένῳ τὴν ἀντίδικον ἐκποδὼν\nποιήσομαι. ἐπῄνεσε ταῦτα ἡ Ἀρσάκη, καὶ ποιεῖν ἐκέλευεν.\nἣ δὲ αὐτίκα ὥρμησε. καὶ καταλαβοῦσα τὴν Χαρίκλειαν.\nἐν ὀδυρμοῖς καὶ δάκρυσι, καὶ τί γὰρ ἄλλ̓ ἢ πενθοῦσαν,\nκαὶ ὅπως αὑτὴν ἐξάξοι τοῦ βίου διανοουμένην\nʽἤδη γὰρ ὑπῄσθητο τὰς ἀμφὶ Θεαγένην τύχας, ποικίλως\n\n\nαὐτὴν καὶ ταῦτα τῆς Κυβέλης τα πρῶτα βουκολούσης,\nκαὶ τοῦ μὴ ὁρᾶσθαι αὐτὸν μηδὲ φοιτᾶν συνήθως εἰς τὸ\nδωμάτιον ἄλλοτε ἄλλας προφάσεις ἀναπλαττούσησ̓ —\nκαὶ ὦ δαιμονία, φησίν, οὐ παύσῃ σεαυτὴν τρύχουσα καὶ\nκαταναλίσκουσα μάτην; ἰδού σοι καὶ Θεαγένης ἀφεῖται,\nκαὶ ἥξει τήμερον εἰς ἑσπέραν. ἡ γὰρ δέσποινα πλημμελήσαντά\nτι κατὰ τὴν διακονίαν, εἰς βραχὺ παροξυνθεῖσα\nκαὶ καθειρχθῆναι προστάξασα, τήμερον ἀφήσειν\nἐπηγγείλατο, ἑορτήν τινα πάτριον εὐωχεῖν μέλλουσα,\nκαὶ ἅμα καὶ πρὸς ἐμοῦ λιπαρηθεῖσα. ὥστε ἀνίστασο καὶ\nσαυτὴν ἀναλάμβανε, μικρᾶς τροφῆς σὺν ἡμῖν νῦν γοῦν\nποτὲ μεταλαβοῦσα. καὶ πῶς ἄν, ἔφη, πεισθείην; ἡ Χαρίκλεια:\nτὸ γὰρ συνεχῶς σε πρός με διαψεύδεσθαι τὸ\nπιστὸν τῶν παρὰ σοῦ λεγομένων ὑποτέμνεται. καὶ ἡ\nΚυβέλη, θεούς, ἔφη, ἐπόμνυμι πάντας ἦ μὴν λυθήσεσθαί\nσοι πάντα τήμερον καὶ πάσης σε φροντίδος ἀπαλλαγήσεσθαι.\nμόνον μὴ προαναίρει σαυτήν, ἡμερῶν\nἤδη τοσούτων ἀπόσιτος οὖσα, ἀλλ̓ ἀπόγευσαι ἥκουσα\nτῶν εἰς καιρὸν ηὐτρεπισμένων. μόλις μέν, ἐπείθετο δ̓\nοὖν ὅμως ἡ Χαρίκλεια, τὸ μὲν ἀπατηλὸν συνήθως ὑφορωμένη,\nτοῖς δὲ ὅρκοις ἐν μέρει πειθομένη καὶ τὸ ἡδὺ\nτῶν ἐπαγγελθέντων ἑκοῦσα καταδεχομένη: ἃ γὰρ ἐπιθυμεῖ\nψυχή, καὶ πιστεύειν φιλεῖ.\nκατακλινεῖσαι τοίνυν εἱστιῶντο. καὶ τῆς διακονουμένης\nἄβρας οἴνου κεκραμένου κύλικας ἐπιδούσης, προτέρᾳ\nτῇ Χαρικλείᾳ προσφέρειν ἡ Κυβέλη νεύσασα μετ̓\nἐκείνην αὐτὴ λαβοῦσα ἔπινε. καὶ οὔπω τὸ πᾶν ἐκπέποτο,\nκαὶ ἰλιγγιᾶν ἐφαίνετο ἡ πρεσβῦτις, τό τε περιττεῦσαν\nὀλίγον ἐκχέασα δριμύ τε εἰς τὴν θεράπαιναν ἐνεώρα\nκαὶ σπασμοῖς τε καὶ σφακελισμοῖς ὀξυτάτοις ἐπιέζετο.\nθόρυβός τε κατειλήφει μὲν καὶ τὴν Χαρίκλειαν,\nκαὶ ἀναλαμβάνειν ἐπειρᾶτο, κατειλήφει δὲ καὶ τοὺς\n\n\nπαρόντας. τὸ γὰρ κακόν, ὡς ἐῴκει, τοξεύματος παντὸς\nὀξύτερον τῷ φθοροποιῷ δεδευμένου, καὶ ἱκανὸν καὶ\nνέον τινὰ καὶ ἀκμάζοντα διαχρήσασθαι, τότε καὶ πλέον,\nεἰς γηραιὸν σῶμα καὶ ἀπεσκληκὸς ἤδη προσομιλῆσαν,\nὀξύτερον ἢ ὥστε εἰπεῖν τῶν καιριωτέρων καθίκετο. καὶ\nτό τε ὄμμα ἡ πρεσβῦτις ἐνεπίμπρατο, καὶ τὰ μέλη τῶν\nσπασμῶν ἐνδόντων πρὸς τὸ ἀκίνητον παρεῖτο, καὶ χροιὰ\nμελαίνουσα τὴν ἐπιφάνειαν ἐπεπόλαζεν. ἀλλ̓ ἦν, οἶμαι,\nκαὶ δηλητηρίου ψυχὴ δολερὰ πικρότερον. ἡ γοῦν\nΚυβέλη καὶ ἐκθνήσκουσα οὐ μεθίετο τῶν πανουργημάτων,\nἀλλὰ τὰ μὲν νεύμασι τὰ δὲ παραφθεγγομένη Χαρίκλειαν\nεἶναι τὴν ἐπιβουλεύσασαν ἐνεδείκνυτο. καὶ\nὁμοῦ τε ἡ γραῦς ἀπέπνει καὶ ἡ Χαρίκλεια δεσμῶτις εἴχετο,\nκαὶ παρὰ τὴν Ἀρσάκην αὐτίκα ἤγετο. τῆς δὲ πυνθανομένης\nεἰ τὸ φάρμακον αὐτὴ σκευάσειε, καὶ εἰ μὴ\nβούλοιτο λέγειν τἀληθές, κολαστήρια καὶ βασάνους ἀπειλούσης,\nκαινὸν ἦν ἡ Χαρίκλεια τοῖς ὁρῶσι θέαμα.\nοὔτε γὰρ κατηφήσασα οὔτε ἀγενές τι παθοῦσα, γέλων\nἐφαίνετο καὶ χλεύην τὰ παρόντα ποιουμένη, τὸ μὲν ὑπὸ\nἀγαθοῦ τοῦ συνειδότος τῆς συκοφαντίας ἀφροντιστοῦσα,\nτὸ δὲ χαίρουσα εἰ Θεαγένους οὐκέτι ὄντος τεθνήξεται\nκαὶ κερδήσει τὸ ἐναγὲς τῆς πράξεως, ὃ καθ̓ ἑαυτῆς\nἐγνώκει ποιεῖν, ἑτέρων τοῦτο δρασάντων. καὶ ὦ\nθαυμασία ἔφη, εἰ μὲν ζῇ Θεαγένης, καθαρεύω κἀγὼ\nτοῦ φόνου: εἰ δέ τι πέπονθεν ὑπὸ τῶν σῶν ἀνοσίων\nβουλευμάτων, οὐδὲν δεῖ σοι τῶν κατ̓ ἐμοῦ βασάνων.\nἔχεις με τὴν φαρμακίδα τῆς καὶ θρεψαμένης σε καὶ πρὸς\nτὰ κάλλιστα τῶν ἔργων παιδευσαμένης. καὶ ἀπόσφαττε\nμὴ μελλήσασα: οὐδὲν γὰρ οὕτως ἐφίλει Θεαγένης\nὁ τῶν σῶν ἀνόμων βουλευμάτων ἔννομος\nὑπερόπτης.\nἐξέμηνε τὰ εἰρημένα τὴν Ἀρσάκην, καὶ διαρραπισθῆναι\n\n\nκελεύσασα, ὡς ἔχει δεσμῶν, ἄγετε, εἶπε, τὴν\nἀλιτήριον, καὶ ἐν τοῖς ὁμοίοις ὄντα κατ̓ ἀξίαν ἐπιδείξαντες\nτὸν θαυμαστὸν αὐτῆς ἐρώμενον, παντί τε μέλει\nτὰ δεσμὰ ἐπιβαλόντες, Εὐφράτῃ καὶ ταύτην παράδοτε,\nφυλαχθησομένην ἐς αὔριον, τήν τε διὰ θανάτου τιμωρίαν\nὑπὸ κρίσει τῶν ἐν τέλει Περσῶν ὑφέξουσαν. ἤδη\nδὲ ἀγομένης, τὸ οἰνοχοῆσαν τῇ Κυβέλῃ παιδισκάριον\nʽἦν δὲ τῶν Ἰωνικῶν ἅτερον τῶν εἰς διακονίαν παρὰ τὴν\nπρώτην ὑπὸ τῆς Ἀρσάκης τοῖς νέοις δωρηθέντων̓, εἴτε\nτι παθὸν εὐνοίᾳ τῇ περὶ τὴν Χαρίκλειαν ὑπὸ συνηθείας\nτε καὶ συνδιαιτήσεως, εἴτε καὶ δαιμονίᾳ βουλήσει χρησάμενον,\nὑπεδάκρυσέ τε καὶ ἐστέναξε, καὶ ὢ τῆς ἀθλίας,\nἔφη, τῆς οὐδὲν αἰτίας. τῶν δὲ περιεστώτων θαυμασάντων\nκαὶ σαφῶς ὅ τι λέγειν βούλοιτο ἐκφαίνειν\nἀναγκαζόντων, αὐτὴ δεδωκέναι διωμολόγει τῇ Κυβέλῃ\nτὸ φάρμακον, εἰληφέναι δὲ παῤ αὐτῆς ἐκείνης ἐφ̓ ᾧ\nδοῦναι τῇ Χαρικλείᾳ, προληφθεῖσάν τε εἴτε ὑπὸ θορύβου\nτῆς κατὰ τὴν πρᾶξιν ἀτοπίας, εἴτε καὶ συγχεθεῖσαν\nὑπὸ τῆς Κυβέλης, προτέρᾳ δοῦναι τῇ Χαρικλείᾳ νευούσης,\nἐναλλάξαι τὰς κύλικας, καὶ τῇ πρεσβύτιδι προσενεγκεῖν\nἐν ᾧ ἦν τὸ φάρμακον. ἤγετο οὖν ἐπὶ τὴν Ἀρσάκην\nεὐθέως, ἕρμαιον ἁπάντων ποιουμένων ἐλευθέραν\nεὑρεθῆναι τῶν ἐγκλημάτων τὴν Χαρίκλειαν: εὐγενοῦς\nγὰρ ἤθους καὶ ὄψεως καὶ βάρβαρον γένος οἶκτος εἰσέρχεται.\nκαὶ εἰπούσης ταῦτα τῆς θεραπαινίδος πλέον ἐγίνετο\nοὐδέν, ἀλλ̓ ἤ καὶ αὐτὴ συνεργὸς ἔοικεν εἶναι\nεἰποῦσα ἡ Ἀρσάκη δεσμεῖσθαι καὶ φρουρεῖσθαι εἰς τὴν\nκρίσιν ἐκέλευσε. τούς τε δυνάστας Περσῶν, οἳ τὸ\nβουλεύεσθαι ὑπὲρ τῶν κοινῶν καὶ δικάζειν τε καὶ τιμωρίας\nὁρίζειν τὴν ἰσχὺν εἶχον, ἐπὶ τὴν κρίσιν εἰς τὴν\nἑξῆς παρεκάλει διαπέμπουσα.\nκαὶ ἡκόντων εἰς ἕω καὶ προκαθημένων, κατηγόρει\n\n\nμὲν ἡ Ἀρσάκη καὶ τὴν φαρμακείαν κατήγγελλεν, ἅπαντα\nὡς εἶχεν ἀπαγγέλλουσα, καὶ συνεχὲς ἐπιδακρύουσα\nτὴν θρεψαμένην, καὶ ὡς τὴν πάντων τιμιωτέραν καὶ\nεὐνουστέραν ἀπολέσειε, μάρτυρας τοὺς δικαστὰς ἐπικαλουμένη\nὡς ξένην ὑποδεξαμένη καὶ πάσης μεταδοῦσα\nφιλοφροσύνης τοιαῦτα ἀντιπάθοι. καὶ ὅλως ἣ μὲν ἦν\nπικροτάτη κατήγορος, ἀπελογεῖτο δὲ οὐδὲν ἡ Χαρίκλεια,\nἀλλ̓ ὡμολόγει καὶ αὖθις τὸ ἔγκλημα, καὶ τὸ φάρμακον\nὡς δοίη συγκατετίθετο, προστιθεῖσα ὡς καὶ τὴν Ἀρσάκην\nδιεχρήσατο ἂν ἡδέως, εἰ μὴ προείληπτο, καὶ ἕτερα\nπρὸς τούτοις, τὴν Ἀρσάκην ἐκ τοῦ εὐθέος λοιδορουμένη,\nκαὶ παντοίως τοὺς δικαστὰς εἰς τὴν τιμωρίαν ἐκκαλουμένη.\nτὰ γὰρ καθ̓ ἑαυτὴν ἅπαντα τῷ Θεαγένει τῆς\nνυκτὸς κατὰ τὸ δεσμωτήριον ἀναθεμένη, τὰ παῤ ἐκείνου\nτε ἐν μέρει πυθομένη, συνθεμένη τε ὡς, εἰ δεήσει,\nπάντα θάνατον ἐπαγόμενον αὐθαιρέτως δέχεσθαι καὶ\nἀπηλλάχθαι λοιπὸν ζωῆς ἀνιάτου καὶ ἄλης ἀνηνύτου\nκαὶ τύχης ἀσπόνδου, τὰ τελευταῖα δέ, ὡς ἐδόκει, κατασπασαμένη,\nτούς τε συνεκτεθέντας ὅρμους ἀεὶ μὲν καὶ\nἀπορρήτως ἐπιφέρεσθαι προνοουμένη, τότε δὲ τῆς ἐσθῆτος\nἐντὸς καὶ ὑπὸ γαστέρα ζωσαμένη καὶ οἷον ἐντάφιά\nτινα ἐπιφερομένη, πᾶν ἔγκλημά τε καὶ θάνατον ἐπαγόμενόν\nτε ὡμολόγει καὶ μὴ ἐπαγόμενον ἀνέπλαττεν. ἐφ̓\nοἷς οἱ δικάζοντες οὐδὲ μελλήσαντες μικροῦ μὲν ἐδέησαν\nὠμοτέρᾳ τε καὶ Περσικῇ τιμωρίᾳ ὑποβαλεῖν, ἴσως δέ τι\nπρὸς τὴν ὄψιν καὶ τὸ νέον τε καὶ ἄμαχον τῆς ὥρας παθόντες\nπυρὶ καταναλωθῆναι κατέκριναν.\nἥρπαστο οὖν αὐτίκα πρὸς τῶν δημίων, καὶ μικρὸν\nτοῦ τείχους ἐκτὸς ἤγετο, κήρυκος, ὅτι ἐπὶ φαρμάκοις\nεἰς πυρὰν ἄγοιτο, συνεχὲς ἐκβοῶντος, πολλοῦ καὶ ἄλλου\nπλήθους ἐκ τῆς πόλεως ἐπακολουθήσαντος: οἳ μὲν γὰρ\nαὐτόπται γεγόνεισαν ἀγομένης, οἳ δὲ πρὸς τῆς ἀκοῆς\n\n\nτάχιστα κατὰ τὸ ἄστυ διαδραμούσης ἐπὶ τὴν θέαν ἠπείχθησαν.\nἀφίκετο δὲ καὶ ἡ Ἀρσάκη, καὶ θεωρὸς ἀπὸ τῶν\nτειχῶν ἐγίνετο: δεινὸν γάρ, εἰ μὴ καὶ τὴν ὄψιν ἐμφορηθείη\nτῆς εἰς Χαρίκλειαν κολάσεως, ἐποιεῖτο. κἀπειδὴ\nτὴν πυρκαϊὰν ὡς ὅτι μεγίστην ἔνησαν οἱ δήμιοι καὶ τὴν\nφλόγα ὑποβαλλόντων λαμπρῶς ἐξῆπτον, μικρὸν ἐνδοθῆναι\nαὑτῇ πρὸς τῶν ἑλκόντων ἡ Χαρίκλεια παρακαλέσασα,\nκαὶ ὡς ἑκοῦσα ἐπιβήσεται τῆς πυρᾶς ἐπαγγειλαμένη,\nτὰς χεῖρας εἰς οὐρανόν, καθ̓ ὃ μέρος ἐπέβαλλεν\nὁ ἥλιος τὴν ἀκτῖνα, ἀνατείνασα, ἥλιε, ἀνεβόησε, καὶ\nγῆ καὶ δαίμονες οἱ ἐπὶ γῆς τε καὶ ὑπὸ γῆν ἀνθρώπων\nἀθεμίτων ἔφοροί τε καὶ τιμωροί, καθαρὰν μὲν εἶναί με\nτῶν ἐπιφερομένων ὑμεῖς ἐστὲ μάρτυρες, ἑκοῦσαν δὲ\nὑπομένουσαν τὸν θάνατον διὰ τὰς ἀφορήτους τῆς τύχης\nἐπηρείας ἐμὲ μὲν σὺν εὐμενείᾳ προσδέξασθε, τὴν δὲ ἀλάστορα\nκαὶ ἀθεμιτουργὸν καὶ μοιχαλίδα καὶ ἐπ̓ ἀποστερήσει\nνυμφίου τοῦ ἐμοῦ ταῦτα δρῶσαν Ἀρσάκην ὡς\nὅτι τάχιστα τιμωρήσασθε. καὶ εἰποῦσα, πάντων ἐκβοώντων\nτι πρὸς τὰ εἰρημένα, καὶ ἐπέχειν τὴν τιμωρίαν\nεἰς δευτέραν κρίσιν τῶν μὲν εὐτρεπιζομένων τῶν δὲ\nκαὶ ὁρμησάντων, ἐπέβη προλαβοῦσα τῆς πυρᾶς, καὶ εἰς\nτὸ μεσαίτατον ἐνιδρυθεῖσα αὐτὴ μὲν ἐπὶ πλεῖστον ἀπαθὴς\nεἱστήκει, περιρρέοντος αὐτὴν μᾶλλον τοῦ πυρὸς ἢ\nπροσπελάζοντος, καὶ λυμαινομένου μὲν οὐδέν, ὑποχωροῦντος\nδὲ καθ̓ ὃ μέρος ὁρμήσειεν ἡ Χαρίκλεια, καὶ\nπεριαυγάζεσθαι μόνον καὶ διοπτεύεσθαι παρέχοντος\nἐπιφαιδρυνομένην ἐκ τοῦ περιαυγάσματος τὸ κάλλος\nκαὶ οἷον ἐν πυρίνῳ θαλάμῳ νυμφευομένην. ἣ δὲ ἄλλοτε\nἄλλῳ μέρει τῆς πυρᾶς ἐνήλλετο, θαυμάζουσα μὲν\nτὸ γινόμενον, ἐπισπεύδουσα δὲ πρὸς τὸν θάνατον. ἤνυε\nδὲ οὐδέν, ὑποχωροῦντος ἀεὶ τοῦ πυρὸς καὶ ὥσπερ ὑποφεύγοντος\nπρὸς τὴν ἐκείνης ἐφόρμησιν. οἱ δήμιοι δὲ\n\n\nοὐκ ἀνίεσαν, ἀλλ̓ ἐνέκειντο πλέον, καὶ τῆς Ἀρσάκης\nνεύμασιν ἀπειλητικοῖς ἐγκελευομένης, ξύλα τε ἐπιφορτίζοντες\nκαὶ τὴν ποταμίαν καλάμην ἐπισωρεύοντες καὶ\nπαντοίως τὴν φλόγα ἐρεθίζοντες. ὡς δὲ ἠνύετο οὐδέν,\nἔτι καὶ πλέον ἡ πόλις ἐκτετάρακτο, καὶ δαιμονίαν εἶναι\nτὴν ἐπικουρίαν εἰκάζουσα καθαρὸν τὸ γύναιον ἀνεβόα,\nἀναίτιον τὸ γύναιον, καὶ προσιόντες ἀπὸ τῆς\nπυρᾶς ἀπεσόβουν, τοῦ Θυάμιδος ἐξάρχοντος καὶ τὸν\nδῆμον εἰς τὴν βοήθειαν ἐπιρρωννύντος: ἤδη γὰρ κἀκεῖνος\nπαραγεγόνει τῆς ἀπείρου βοῆς τὸ γινόμενον μηνυούσης.\nκαὶ τὴν Χαρίκλειαν ἐξελέσθαι προθυμούμενοι\nπλησιάζειν μὲν οὐκ ἐθάρσουν, ἐξαλέσθαι δὲ τῇ κόρῃ\nτῆς πυρκαϊᾶς ἐνεκελεύοντο: οὐ γὰρ δὴ δέος τὴν ἐνδιαιτωμένην\nτῇ φλογὶ καὶ ἀπολιπεῖν βουλομένην. ἅπερ\nὁρῶσα καὶ ἀκούουσα ἡ Χαρίκλεια, νομίσασά τε καὶ αὐτὴ\nπρὸς θεῶν εἶναι τὴν ὑπὲρ αὐτῆς ἄμυναν, ἔγνω μὴ\nἀχαριστεῖν πρὸς τὸ κρεῖττον, ἀρνουμένη τὴν εὐεργεσίαν,\nἐξήλατό τε τῆς πυρᾶς, ὡς τὴν μὲν πόλιν ὑπὸ χαρᾶς\nἅμα καὶ ἐκπλήξεως μέγα τι καὶ σύμφωνον ἐκβοῆσαι\nκαὶ μεγάλους τοὺς θεοὺς ἐπικαλεῖσθαι, τὴν δὲ Ἀρσάκην\nμὴ κατασχοῦσαν καθαλέσθαι τε ἀπὸ τῶν τειχῶν,\nκαὶ διὰ πυλίδος ἐκδραμοῦσαν σὺν πολλῇ δορυφορίᾳ καὶ\nτοῖς δυναστεύουσι Περσῶν ἐπιβάλλειν τε αὐτὴν τῇ Χαρικλείᾳ\nτὰς χεῖρας, καὶ εἰς τὸν δῆμον ἰταμὸν ἐνορῶσαν,\nοὐκ αἰσχύνεσθε, εἰπεῖν, ἀλιτήριον γύναιον καὶ φαρμακίδα\nκαὶ φόνων ἐργάτιν ἐπ̓ αὐτοφώρῳ ληφθεῖσαν καὶ\nὁμολογήσασαν ἐξελέσθαι τῆς τιμωρίας πειρώμενοι, καὶ\nἅμα μὲν ἀθεμίτῳ γυναίῳ βοηθοῦντες, ἅμα δὲ νόμοις\nτοῖς Περσῶν καὶ βασιλεῖ τε αὐτῷ καὶ σατράπαις καὶ\nδυνάσταις καὶ δικασταῖς ἀνθιστάμενοι, ὑπὸ τοῦ μὴ ἐμπεπρῆσθαι\nαὐτὴν ἴσως εἰς ἔλεον ἀπατώμενοι, καὶ θεοῖς\nτὸ ἔργον ἐπιγράφοντες; οὐδὲ ἐννοήσετε σωφρονήσαντες\n\n\nὡς τοῦτο καὶ μᾶλλον αὐτῆς βεβαιοῖ τὴν φαρμακείαν, ᾗ\nτοσοῦτον περίεστι τῆς γοητείας ὡς καὶ πρὸς τὴν πυρὸς\nδύναμιν ἀπομάχεσθαι; συνέλθετε, εἰ δοκεῖ, πρὸς τὸ\nσυνέδριον εἰς αὔριον δημοσίᾳ δἰ ὑμᾶς ἐσόμενον: καὶ\nγνώσεσθε αὐτήν τε ὁμολογοῦσαν, καὶ ὑπὸ τῶν συνειδότων,\nοὓς ἔχω φρουροῦσα, διελεγχομένην. καὶ ἅμα\nἀπῆγεν αὐτὴν τῷ τραχήλῳ προσφῦσα, καὶ τοὺς δορυφόρους\nἀναστέλλειν τὸν ὄχλον ἐπιτάξασα. οἳ δὲ τὰ μὲν\nἠγανάκτουν καὶ ἀνθίστασθαι διεσκοποῦντο, τὰ δὲ ὑπεῖκον,\nἅμα τι καὶ τῇ ὑπονοίᾳ τῆς φαρμακείας ὑπαγόμενοι,\nτινὲς δὲ καὶ δέει τῆς Ἀρσάκης καὶ τῆς περὶ αὐτὴν\nδυνάμεως ἀποτρεπόμενοι.\nκαὶ ἡ μὲν Χαρίκλεια αὖθις τῷ Εὐφράτῃ παραδίδοται,\nκαὶ αὖθις πλείοσι τοῖς δεσμοῖς ἐνεβέβλητο, δευτέρᾳ\nκρίσει καὶ τιμωρίᾳ φυλαττομένη, κέρδος ἓν μέγιστον\nὡς ἐν δεινοῖς εὑρισκομένη, τὸ συνεῖναι Θεαγένει\nκαὶ τὰ καθ̓ αὑτὴν ἐκδιηγεῖσθαι. τῇ μὲν γὰρ Ἀρσάκῃ\nκαὶ τοῦτο εἰς τιμωρίαν ἐπινενόητο, ὥσπερ ἐπικερτομούσῃ\nκαὶ πλέον νομιζούσῃ τοὺς νέους ἀνιάσειν, εἰ\nκαθ̓ ἓν δεσμωτήριον καθειργμένοι θεαταὶ γίνοιντο\nἀλλήλων ἐν δεσμοῖς καὶ κολάσεσιν ἐξεταζομένων: ᾔδει\nγὰρ ὡς πάθος τοῦ ἐρωμένου τὸν ἐρῶντα πλέον ἢ τὸ ἴδιον\nἀλγύνει. τοῖς δὲ ἦν παραψυχὴ μᾶλλον τὸ γινόμενον,\nκαὶ τὸ ἐν ὁμοίοις τοῖς πάθεσιν ἐξετάζεσθαι κέρδος ἐνόμιζον,\nεἰ ἔλαττόν τις αὐτῶν κολασθήσεται, νενικῆσθαι\nὑπὸ θατέρου καὶ μειονεκτεῖν τῶν ἐρωτικῶν οἰόμενος.\nπροσῆν δὲ καὶ τὸ προσομιλεῖν ἀλλήλοις, καὶ τὸ παρηγορεῖν\nτε καὶ ἐπιθαρσύνειν εὐγενῶς τε καὶ γενναίως τὰς\nπροσπιπτούσας τύχας καὶ τοὺς ὑπὲρ σωφροσύνης τε καὶ\nπίστεως τῆς εἰς ἀλλήλους φέρειν ἀγῶνας.\nπολλὰ γοῦν μέχρι πόρρω τῶν νυκτῶν ἀλλήλοις διειλεγμένοι,\nκαὶ ὅσα εἰκὸς τοὺς κατὰ τὴν νύκτα τὴν παροῦσαν\n\n\nἐντεύξεσθαι ἀλλήλοις ἀπεγνωκότας καὶ οἷον ἀλλήλων\nἐφ̓ ὅσον ἔξεστι κορεννυμένους, τέλος καὶ περὶ\nτῆς κατὰ τὴν πυρκἁ??ʼὰν θαυματουργίας ἐνεσκοποῦντο.\nκαὶ ὁ μὲν Θεαγένης εἰς θεῶν εὐμένειαν τὸ αἴτιον ἀνέφερε,\nστυγησάντων μὲν τὴν ἄδικον Ἀρσάκης συκοφαντίαν,\nκατελεησάντων δὲ τὴν ἀθῷον καὶ οὐδὲν αἰτίαν\nἡ Χαρίκλεια δὲ ἀμφιβάλλειν ἐῴκει. τὸ μὲν γὰρ καινουργόν,\nἔφη, τῆς σωτηρίας δαιμονίᾳ τινὶ καὶ θείᾳ παντάπασιν\nἔοικεν εὐεργεσίᾳ: τὸ δὲ ἐν τοσούτοις ἐξετάζεσθαι\nδυστυχήμασιν ἀδιαστάτως, καὶ κολάσεσιν αἰκίζεσθαι\nποικίλως τε καὶ ὑπερβαλλόντως, θεηλατουμένων εἶναι\nκαὶ δυσμενείας κρείττονος πειρωμένων: πλὴν εἰ μὴ θαυματοποιία\nτίς ἐστι δαίμονος, εἰς τὰ ἔσχατα μὲν βάλλοντος,\nἐκ δὲ τῶν ἀπόρων διασώζοντος.\nκαὶ ἔτι ταῦτα λέγουσα, τοῦ Θεαγένους εὐφημεῖν\nπαρακαλοῦντος καὶ τοῦ εὐσεβεῖν πλέον ἢ τοῦ φρονεῖν\nἀντέχεσθαι παραινοῦντος, ἱλήκοιτε θεοί ἀνεβόησεν:\nοἷον γάρ μοι νῦν ὄναρ ʽεἴτε καὶ ὕπαρ ἦν̓ ἐνθύμιον γέγονεν,\nὃ τῆς προτεραίας ἰδοῦσα νυκτὸς τότε μὲν οὐκ\nοἶδ̓ ὅπως τῆς διανοίας ἀπέβαλον, νυνὶ δέ μου εἰς μνήμην\nπαραγέγονε. τὸ δὲ ὄναρ ἔπος ἦν εἰς μέτρον ἡρμοσμένον.\nἔλεγε δὲ τὸ ἔπος ὁ θειότατος Καλάσιρις, εἴτε\nκαταδαρθεῖν λαθούσῃ φανείς, εἴτε καὶ ἐναργῶς ὀφθείς.\nεἶχε δὲ οἶμαι ὧδέ πως:\nπαντάρβην φορέουσα πυρὸς μὴ τάρβει ἐρωήν.\nῥηιδίως μοίραις καὶ τἀδόκητα πέλει.\nκαὶ ὁ Θεαγένης διεσείσθη τε ὥσπερ οἱ κάτοχοι, καὶ ἐφ̓\nὅσον ἐνεδίδου τὰ δεσμὰ ἀφήλατο, καὶ εὐμενεῖς εἴητε\nθεοί ἀνέκραγε: κἀγὼ γάρ τοι ποιητὴς ἐξ ὑπομνήσεως\nἀναδείκνυμαι, καὶ χρησμὸς δή μοι παῤ ὁμοίου τοῦ\nμάντεως, εἴτε Καλάσιρις ἦν εἴτε θεὸς εἰς Καλάσιριν\nφαινόμενος, πεφοίτηκε. καὶ λέγειν ἐδόκει τοιάδε:\n\n\nΑἰθιόπων εἰς γαῖαν ἀφίξεαι ἄμμιγα κούρῃ,\nδεσμῶν Ἀρσακέων αὔριον ἐκπροφυγών.\nἐμοὶ μὲν οὖν ὅποι τείνει τὸ χρήσμιον, ἔχω συμβάλλειν:\nγῆν μὲν γὰρ Αἰθιόπων τὴν τῶν καταχθονίων ἔοικε λέγειν,\nἄμμιγα δὲ κούρῃ, τῇ Περσεφόνῃ με συνέσεσθαι,\nκαὶ λύσιν δεσμῶν τὴν ἐνθένδε ἀπὸ τοῦ σώματος ἀπαλλαγήν.\nσοὶ δὲ ἄρα τί φράζει τὸ ἔπος, οὕτως ἐξ ἐναντίων\nπρὸς ἑαυτὸ συγκείμενον; τοὔνομα μὲν ἡ παντάρβη\nπάντα φοβουμένη δηλοῖ, τὸ παράγγελμα δὲ μὴ δεδοικέναι\nτὴν πυρὰν ἀξιοῖ. καὶ ἡ Χαρίκλεια, ὦ γλυκύτατε,\nἔφη, Θεάγενες, ἡ συνήθειά σε τῶν δυστυχημάτων πάντα\nπρὸς τὸ φαυλότατον νοεῖν τε καὶ εἰκάζειν παρεσκεύασε:\nφιλεῖ γὰρ ἄνθρωπος πρὸς τὰ συμπίπτοντα τρέπειν\nτὴν γνώμην. χρηστότερα δὲ ἢ ὥς σοι παρίσταται μηνύειν\nμοι τὰ μαντευθέντα φαίνεται, καὶ ἡ κόρη τάχ̓ ἂν\nεἴην ἐγώ, μεθ̓ ἧς σε πατρίδος τῆς ἐμῆς Αἰθιοπίας ἐπιβήσεσθαι\nἐπαγγέλλεται, Ἀρσάκην καὶ τὰ δεσμὰ Ἀρσάκης\nἀποφυγόντα. τὸ δὲ ὅπως, ἡμῖν μὲν οὔτε δῆλα οὔτε\nἄπιστα, θεοῖς δὲ καὶ δυνατὰ καὶ μελήσει τοῖς καὶ τὰ\nμαντεύματα φήνασιν. ἡ γοῦν εἰς ἐμὲ πρόρρησις ἤδη,\nὡς οἶσθα, βουλήματι τῷ ἐκείνων τετέλεσται, καὶ ζῶ σοι\nτὸ παρὸν ἡ παντοίως ἀπελπισθεῖσα. καὶ σωτηρίαν ἐμαυτῆς\nἐπαγομένη τότε μὲν ἠγνόουν, συνίημι δὲ τὸ παρόν,\nὡς ἔοικε. τὰ γὰρ συνεκτεθέντα μοι γνωρίσματα\nκαὶ παρὰ τοὺς ἔμπροσθεν ἀεὶ χρόνους ἐπιφέρεσθαι προνοουμένη,\nτότε καὶ πλέον, τῆς κρίσεώς μοι γενησομένης\nκαὶ τῆς τελευταίας προσδοκωμένης, περὶ τῇ γαστρὶ ζωσαμένη\nκρύφα ἐτύγχανον, εἰ μὲν σωζοίμην, εὐπορίαν\nβίου καὶ τῶν ἀναγκαίων, εἰ δέ τι πάσχοιμι, καλλωπίσματα\nἔσχατα καὶ ἐντάφια γενησόμενα. ἐν δὴ τούτοις,\nὦ Θεάγενες, οὖσιν ὅρμοις πολυτελέσι καὶ λίθοις ἐριτίμοις\nἸνδικοῖς τε καὶ Αἰθιοπικοῖς, ἔστι δὴ καὶ δακτύλιος,\n\n\nδῶρον μὲν παρὰ πατρὸς τοὐμοῦ τῇ μητρὶ παρὰ τὴν μνηστείαν\nδοθείς, λίθῳ δὲ τῇ καλουμένῃ παντάρβῃ τὴν\nσφενδόνην διάδετος, γράμμασι δὲ ἱεροῖς τισὶν ἀνάγραπτος,\nκαὶ τελετῆς, ὡς ἔοικε, θειοτέρας ἀνάμεστος, παῤ\nἧς εἰκάζω δύναμίν τινα ἥκειν τῇ λίθῳ πυρὸς φυγαδευτικήν,\nἀπάθειαν τοῖς ἔχουσιν ἐν ταῖς φλογώσεσι δωρουμένην,\nἣ κἀμὲ τυχὸν σὺν βουλήσει θεῶν περιέσωσε.\nταῦτα δ̓ ἔχω καὶ συμβάλλειν καὶ γινώσκειν ἐξ ὧν ὁ\nθειότατός μοι Καλάσιρις ὑπετίθετο πολλάκις, ταῦτα καὶ\nφράζεσθαι καὶ ἐκδεδιδάχθαι πρὸς τῶν ἐνεστιγμένων τῇ\nσυνεκτεθείσῃ μοι ταινίᾳ, νυνὶ δὲ κατὰ γαστέρα τὴν\nἐμὴν ἐνειλημένῃ, διηγούμενος. ταῦτα μὲν εἰκότα καὶ\nὄντα πλέον καὶ τοῖς ὑπηργμένοις συμβαίνοντα, ἔφη ὁ\nΘεαγένης: ἐκ δὲ τῶν εἰς αὔριον κινδύνων ποία τις ἄρα\nπαντάρβη ἄλλη ἐξαιρήσεται; οὐ γάρ που καὶ ἀθανασίαν,\nὡς ὄφελε, κατὰ τὴν πρὸς τὰς πυρκαϊὰς ἀντιπάθειαν ἐπαγγέλλεται,\nτῆς ἀλάστορος Ἀρσάκης, ὡς εἰκάζειν ἔνεστιν,\nἕτερόν που καὶ καινότερον τιμωρίας τρόπον τὰ\nνῦν ἐπινοούσης. καὶ εἴθε γε ἅμα κατ̓ ἀμφοτέρων καὶ\nθάνατον ἕνα καὶ ἐν ὥρᾳ μιᾷ καταδικάσειεν, ὡς οὐδὲ\nτελευτὴν ἂν τοῦτο ἐθέμην, ἀλλὰ πάντων κακῶν ἀνάπαυλαν.\nκαὶ ἡ Χαρίκλεια, θάρσει, ἔφη: παντάρβην\nἑτέραν ἔχομεν τὰ μεμαντευμένα. καὶ θεοῖς ἐπανέχοντες\nσωζοίμεθά τε ἂν ἥδιον, καὶ εἰ δέοι, πάσχοιμεν\nὁσιώτερον.\nοὗτοι μὲν δὴ ταῦτα ἀναθεωροῦντες, καὶ νῦν μὲν\nθρηνοῦντες καὶ πλέον ἀνιᾶσθαι καὶ ἀγωνιᾶν ἅτερος\nὑπὲρ θατέρου διεγγυώμενοι, νῦν δὲ τὰ τελευταῖα ἀλλήλοις\nἐπισκήπτοντες, καὶ ὡς μέχρι θανάτου πιστοὶ τὰ\nἐρωτικὰ πρὸς ἀλλήλους ἔσονται θεούς τε καὶ τὰς παρούσας\nτύχας ἐπομνύντες, οὕτω διῆγον: ὁ δὲ Βαγώας\nκαὶ οἱ σὺν αὐτῷ πεντήκοντα ἱππεῖς νυκτὸς ἔτι βαθείας\n\n\nὕπνῳ τὰ πάντα ἐπεχούσης ἀφικνοῦνται εἰς τὴν Μέμφιν,\nκαὶ τοὺς ἐπὶ τῶν πυλῶν ἡσυχῇ διαναστήσαντες\nκαὶ οἵ τινες εἶεν εἰπόντες τε καὶ γνωρισθέντες ἐπὶ τὰ\nσατραπεῖα σὺν σπουδῇ καὶ ἀθορύβως εἰσέρχονται. καὶ\nτοὺς ἱππέας ὁ Βαγώας αὐτοῦ κατέλιπε, τοῖς σατραπείοις\nἐν κύκλῳ περιστήσας, ὡς, εἴ τις καὶ γένοιτο ἀντίστασις,\nηὐτρεπίσθαι πρὸς ἄμυναν. αὐτὸς δὲ κατά τινα\nπαραπυλίδα τοῖς πολλοῖς ἀγνοουμένην ἀσθενεῖς τὰς\nθύρας ἐκμοχλεύσας, καὶ τῷ κατοικοῦντι φράσας τε ἑαυτὸν\nκαὶ σιωπᾶν ἐπιστείλας, ὡς τὸν Εὐφράτην ἐμπειρίᾳ\nκαὶ γνώσει τῶν τόπων ἔσπευδεν, ἅμα τι καὶ τῆς σεληναίας\nτότε μικρὸν ὑπαυγαζούσης. καὶ καταλαβὼν ἐπὶ\nτῆς εὐνῆς ἀφύπνισέ τε, καὶ θορυβούμενον καὶ τίς οὑτοσί\nβοῶντα κατέστελλε, Βαγώας ἐγώ, λέγων: ἀλλὰ\nφῶς ἥκειν πρόσταττε. προσκαλεσάμενος δή τι παιδάριον\nτῶν προσεδρευόντων, λύχνον ἅψασθαι, τοὺς ἄλλους\nἐάσαντα καθεύδειν, προσέταττεν. ἐπειδὴ δὲ ἧκεν\nὁ παῖς καὶ κατὰ τὸν λυχνοῦχον ἐπιθεὶς μετέστη, τί τοῦτο;\nἔλεγεν Εὐφράτης: τί ἄρα καινὸν ἀγγέλλει πάθος ἡ\nαἰφνίδιός σου καὶ ἀπροσδόκητος ἄφιξις; ὃ δέ, οὐ πολλῶν,\nἔφη, δεῖ λόγων: ἀλλὰ τουτὶ τὸ γράμμα ἀναγίνωσκε\nλαβών, καὶ πρό γε τούτου τῆς σφραγῖδος τοὐπίσημον\nἀναγνώριζε, καὶ ὡς Ὀροονδάτης ἐστὶν ὁ κελεύων\nπίστευε, καὶ τὰ ἐπεσταλμένα πρᾶττε, νυκτὶ καὶ τάχει\nσυμμάχοις εἰς τὸ λαθεῖν ἀποχρώμενος. εἰ δὲ καὶ τὰ\nπρὸς Ἀρσάκην ἐπεσταλμένα λυσιτελὲς ἀποδοῦναι, πρότερον\nαὐτὸς δοκίμαζε.\nὑποδεξάμενος οὖν ὁ Εὐφράτης τὰς ἐπιστολάς, καὶ\nἀμφοτέρας ἐπελθών, Ἀρσάκη μέν, ἔφη, ἄλλως τε οἰμώξει,\nκαὶ τὸ παρὸν ἐν ἐσχάτοις διάγει, πυρετοῦ τινὸς\nὥσπερ θεηλάτου τῆς προτεραίας ἐνσκήψαντος, καὶ θέρμης\nὀξείας ὑποδραμούσης καὶ εἰς δεῦρο κατεχούσης,\n\n\nὀλίγας τοῦ περιέσεσθαι τὰς ἐλπίδας ἐνδεικνυμένη. ἐγὼ\nδ̓ ἂν ταῦτα οὐδὲ ἐρρωμένῃ ἔδωκα, θᾶττον ἂν προαποθανούσῃ\nκαὶ ἡμᾶς συναπολεσάσῃ ἢ ἑκούσῃ τοὺς νέους\nἐκδούσῃ. σὺ δὲ εἰς καιρὸν ἥκων ἴσθι. καὶ ὑποδεξάμενος\nἄγε τοὺς ξένους, καὶ τὴν εἰς δύναμιν ἐπικουρίαν\nσύσπευδε, καὶ κατελέει παντοίως ἀθλίους μὲν\nὄντας καὶ κακοδαίμονας, καὶ μυρίας αἰκίας καὶ κολάσεις,\nοὔ τοι ἑκόντος ἐμοῦ, κελευομένου δὲ πρὸς Ἀρσάκης,\nὑποστάντας, τἆλλα δέ, ὡς ἔοικεν, εὖ γεγονότας,\nκαὶ ὡς ἡ πεῖρά μοι καὶ τὰ ἔργα παρέστησε, τὰ πάντα\nσώφρονας. καὶ ἅμα λέγων ἦγεν ἐπὶ τὸ δεσμωτήριον.\nὁ μὲν δὴ Βαγώας ἰδὼν τοὺς νέους δεσμώτας, καὶ\nἤδη ταῦτα καὶ πρὸς τῶν βασάνων τετρυχωμένους, ἐκπέπληκτο\nτοῦ μεγέθους ἅμα καὶ κάλλους. οἳ δὲ τοῦτο\nἐκεῖνο εἶναι νομίσαντες, καὶ ἀωρὶ τοὺς περὶ τὸν Βαγώαν\nἥκειν τὴν ἐπὶ θανάτῳ καὶ τὴν τελευταίαν ἀπάξοντας,\nεἰς βραχὺ μὲν διεταράχθησαν, εἶτα ἀνενεγκόντες\nἱλαρῷ καὶ διακεχυμένῳ τῷ βλέμματι, ὅτι ἀφροντιστοῦσι\nκαὶ πλείονα χαίρουσιν, ἐπίδηλοι τοῖς παροῦσιν\nεγίνοντο. ἤδη γοῦν τῶν περὶ τὸν Εὐφράτην πλησιαζόντων\nκαὶ ἐπιδραττομένων καὶ ἀπὸ τῶν ξύλων πρὸς\nοἷς τὰ δεσμὰ κατακέκλειστο ὑπεκλυόντων, ὁ Θεαγένης,\nεὖ γε ἡ ἀλάστωρ Ἀρσάκη, ἀνεβόησεν, ὅτι νυκτὶ καὶ\nζόφῳ τὰς ἑαυτῆς ἀθεμίτους πράξεις ἐπικρύπτειν οἴεται.\nδεινὸς δὲ ὁ τῆς δίκης ὀφθαλμὸς ἐλέγχειν τὰ κρύφια καὶ\nτὰ ἀθέμιτα φωτίζειν. ἀλλ̓ ὑμεῖς τὰ προστεταγμένα\nπράττετε, καὶ εἴτε πῦρ εἴτε ὕδωρ εἴτε ξίφος ὥρισται\nκαθ̓ ἡμῶν, τὸν αὐτὸν ἅμα καὶ ἕνα θάνατον χαρίσασθε\nἀμφοτέροις. συμπαρεκάλει δὲ τὰ αὐτὰ καὶ ἡ\nΧαρίκλεια. ἐπιδακρύσαντες οὖν καὶ οἱ εὐνοῦχοι ʽσυνίεσαν\nγὰρ ἠρέμα τῶν λεγομένων̓ αὐτοῖς δεσμοῖς\nὑπεξῆγον.\nκἀπειδὴ τῶν σατραπείων ἐκτὸς γεγόνεισαν, ὁ μὲν\nΕὐφράτης κατὰ χώραν ἔμενεν, ὁ δὲ Βαγώας καὶ οἱ ἱππεῖς\nτῶν πολλῶν δεσμῶν ἐπικουφίσαντες τοὺς νέους,\nκαὶ ὅσα φυλάττειν οὐ κολάζειν ἔμελλον ἐγκαταλιπόντες,\nἐφ̓ ἵππου τε ἑκάτερον ἀναθέμενοι καὶ μέσους εἰς κύκλον\nπεριστοιχισάμενοι, τάχους οὐδὲν ἀνιέντες ἐπὶ τὰς\nΘήβας ἤλαυνον. τὸ δὴ λειπόμενον τῆς νυκτὸς ἀδιαστάτως\nὁδοιπορήσαντες καὶ κατὰ τὴν ἑξῆς ἡμέραν εἰς\nὥραν που τρίτην οὐδαμοῦ γόνυ κάμψαντες, τῆς τε ἡλιακῆς\nἀκτῖνος τὸν φλογμὸν οἷα δὴ θέρους ὥρᾳ καὶ κατ̓\nΑἴγυπτον οὐκέτ̓ ἀνεχόμενοι, πιεζόμενοί τε ὑπὸ ἀγρυπνίας,\nκαὶ πλέον τὴν Χαρίκλειαν πρὸς τῆς συνεχοῦς\nἱππηλασίας ἀπειρηκυῖαν ὁρῶντες, ἔγνωσαν αὐτοῦ που\nκατασκήψαντες πνεῦσαι μὲν αὐτοί, ἀπαπνεῦσαι δὲ καὶ\nτὴν ἵππον, ἀναψῦξαι δὲ καὶ τὴν κόρην. καὶ ἦν γάρ τις\nὄχθη καὶ ἄκρα τοῦ Νείλου, καθ̓ ἣν τῆς ἐπ̓ εὐθὺ στάθμης\nτὸ ὕδωρ ἀνακοπὲν καὶ πρὸς ἑλιγμὸν ἡμίκυκλον ἐκτραπέν,\nπρός τε τὸ ἀντίθετον τῆς ἐκτροπῆς ἐπιστρέψαν,\nοἷον ἠπειρωτικόν τινα κόλπον ἀπετέλει τὸ περιγραφόμενον,\nπολλοῦ μὲν λειμῶνος οἷα δὴ διαρρεομένου τοῦ παντὸς\nἀνάπλεων, πολλὴν δὲ πόαν καὶ χιλὸν ἄφθονον ἐνδαψιλεύσασθαι\nκτήνεσι νομὴν ἀπαυτοματίζοντα, δένδρεσί\nτε περσέαις καὶ συκομόροις καὶ ἄλλοις τοῖς Νείλου\nσυννόμοις τε καὶ φίλοις ἐπηρεφῆ τε καὶ κατάσκιον. ἐνταῦθα\nὁ Βαγώας ἅμα τοῖς ἀμφ̓ αὐτὸν ἐνηυλίσατο, σκηνὴν\nτὰ δένδρα ποιησάμενος: καὶ αὐτός τε σίτου μετέλαβε\nκαὶ τοῖς περὶ τὸν Θεαγένην μετέδωκε, διωθουμένους\nτὰ πρῶτα ἐπαναγκάσας. καὶ ὡς περιττὸν εἴη σιτεῖσθαι\nτοὺς αὐτίκα τεθνηξομένους φάσκοντας μετέπειθεν,\nὡς οὐδὲν ἔσται τοιοῦτο διεγγυώμενος, καὶ\nὡς οὐκ ἐπὶ θάνατον, ἄγοιντο δὲ πρὸς Ὀροονδάτην\nἐκδιδάσκων.\nἤδη δὲ τῆς ἄγαν μεσημβρίας χαλώσης, οὐκέτι τὴν\nκορυφὴν ἡλίου, πλάγια δὲ καὶ ἀπὸ τῶν δυσμικωτέρων\nβάλλοντος, τῶν τε περὶ τὸν Βαγώαν εἰς τὴν πορείαν\nδιασκευαζομένων, ἐφίσταταί τις ἱππεὺς ὑπὸ συντόνου\nτῆς ἐλασίας, ὡς ἐδόκει, πνευστιῶν μὲν αὐτός, ἱδρῶτι\nδὲ καταρρεόμενον τὸν ἵππον χαλεπῶς ἀνέχων. καὶ πρὸς\nτὸν Βαγώαν ἰδίᾳ τι φράσας ἡσύχαζεν. ὃ δὲ εἰς βραχὺ\nκατηφήσας, καὶ ἐν συννοίᾳ τῶν ἀπαγγελθέντων γεγονέναι\nδόξας, ὦ ξένοι, ἔφη, θαρσεῖτε: δίκην ὑμῖν ὑπέσχεν\nἡ πολεμία. τέθνηκεν Ἀρσάκη, βρόχον ἀγχόνης\nἁψαμένη, ἐπειδὴ τὴν ὑμετέραν σὺν ἡμῖν ἔξοδον ἐπύθετο,\nκαὶ τὸν ἐξ ἀνάγκης θάνατον αὐθαιρέτως προύλαβεν,\nοὐκ ἂν διαδράσασα τὴν ἐξ Ὀροονδάτου καὶ βασιλέως\nτιμωρίαν, ἀλλ̓ ἢ σφαγεῖσα ἢ τῷ λειπομένῳ τοῦ\nβίου πάντως ἐνασχημονοῦσα. ταυτὶ γὰρ φράζει καὶ ἐπιστέλλει\nδιὰ τοῦ νῦν ἥκοντος Εὐφράτης. ὥστε θαρσεῖτε\nπλέον, καὶ θυμὸν ἔχετε ἀγαθόν, αὐτοὶ μὲν οὐδὲν ἠδικηκότες,\nὡς ἀκριβῶς ἔγνων, τὴν δὲ ἀδικήσασαν ἐκποδὼν\nἔχοντες. ταῦτα ἔλεγεν ὁ Βαγώας παραστησάμενος,\nἀλλὰ καὶ ψελλιζόμενος τὴν Ἑλλάδα φωνήν, καὶ παράσημα\nτὰ πολλὰ ἐπισύρων. ἔλεγε δὲ ἅμα μὲν καὶ αὐτὸς\nχαίρων, τὸ ἀκόλαστον τῆς Ἀρσάκης καὶ τυραννικὸν ζώσης\nβαρυνόμενος, ἅμα δὲ τοὺς νέους ἐπιρρωννύς τε καὶ\nπαρηγορούμενος, ἐλπίζων, ὅπερ ἦν, ἐπὶ μέγα παρὰ τῷ\nὈροονδάτῃ καὶ λαμπρῶς εὐδοκιμήσειν, εἰ περισώσειεν\nαὐτῷ νεανίαν τε πᾶσαν τὴν ἄλλην τοῦ σατράπου διακονίαν\nἐπισκιάσοντα, καὶ κόρην ἀπρόσμαχόν τε τὸ κάλλος\nκαὶ εἰς γυναῖκα, μετὰ Ἀρσάκην ἀπελθοῦσαν, ἐσομένην.\nἔχαιρον δὲ καὶ οἱ περὶ τὸν Θεαγένην τῇ ἀκοῇ, θεούς\nτε μεγάλους καὶ δίκην ἀνακαλοῦντες οὐδὲν ἔτι πήσεσθαι\nδεινὸν ὑπετίθεντο, κἂν εἰ τὰ χαλεπώτατα διαδέχοιτο,\nτῆς ἐχθίστης κειμένης. οὕτως ἄρα ἡδύ τι καὶ\n\n\nτὸ ἀπόλλυσθαι, ὅταν συμβαίνῃ τοῖς ἐχθροῖς\nἐπαπόλλυσθαι.\nδείλης οὖν ὀψίας ἤδη πρὸς τὸ εὐπνούστερον ἀναχεομένης\nκαὶ πρὸς τὸ βάσιμον τὴν ὁδοιπορίαν ἐπιψυχούσης,\nἄραντες ἤλαυνον αὐτήν τε τὴν ἑσπέραν καὶ τὴν συνεχῆ\nνύκτα καὶ τῆς συναπτομένης ἡμέρας τὰ ὄρθρια, σπουδὴν\nποιούμενοι κατὰ τὰς Θήβας τὸν Ὀροονδάτην, εἰ δύναιντο,\nκαταλαβεῖν. οὐ μὴν προυχώρει γε αὐτοῖς, ἀλλά τινος\nτῶν ἀπὸ τῆς στρατιᾶς καθ̓ ὁδὸν ἐντυχόντος, καὶ ὡς\nἐξωρμήκοι μὲν τῶν Θηβῶν ὁ σατράπης ἀπαγγείλαντος,\nαὐτὸς δὲ ἀποσταλείη πάντα τινὰ στρατιώτην ἔνοπλον,\nκἂν εἰ πρὸς φρουραῖς εἴη καταλελειμμένος, ἐπισπεῦσαι\nπρὸς τὴν Συήνην κατεπείξων ʽἐμπεπλῆσθαι γὰρ ἅπαντα\nθορύβου, καὶ δέος εἶναι τὴν πόλιν ἡλωκέναι, τοῦ μὲν\nσατράπου καθυστεροῦντος, τοῦ δὲ Αἰθιοπικοῦ στρατοῦ\nθᾶττον ἀκοῆς ἐπιβρίσαντοσ̓, ἐκτραπεὶς τῶν Θηβῶν\nὁ Βαγώας ἐπὶ τὴν Συήνην ἤλαυνεν.\nἤδη δὲ πλησιάζων Αἰθιοπικῷ περιπίπτει λόχῳ καὶ\nπλήθει νεολαίας εὐοπλούσης, οἳ προαπεστάλησαν μὲν\nὀπτῆρές τε ἐσόμενοι καὶ τὸ ἀσφαλὲς τῆς ὁδοιπορίας τῇ\nπαρὰ σφῶν ἀποπείρᾳ πρὸς τὴν ὅλην στρατιὰν βεβαιώσοντες,\nτότε δὲ ὑπὸ νυκτός τε καὶ τόπων ἀπειρίας πορρωτέρω\nτῶν φιλίων ἢ προσῆκον ἦν φθάνειν ἀποσφαλέντες,\nκατά τινα τοῦ ποταμοῦ λόχμην ἐγκαταδύντες,\nαὑτοῖς τε ἅμα εἰς φρουρὰν καὶ τοῖς ἐναντίοις εἰς ἐνέδραν\nἄυπνοι τὴν λόχμην ἐπετείχιζον. ἄρτι δὲ ἡμέρας ὑποφαινούσης\nτὸν Βαγώαν καὶ τὴν σὺν αὐτῷ ἵππον αἰσθόμενοι\nπαριόντας, καὶ τὸ πλῆθος ὡς ὀλίγοι διοπτεύσαντες,\nμικρόν τε παραδραμεῖν ἐνδόντες, καὶ ὅτι ἄλλοι\nμηδένες ἐφέποιντο ἀκριβώσαντες, ἀθρόον τοῦ ἕλους\nμετὰ βοῆς ἐκδύντες μετέθεον. ὁ δὲ Βαγώας καὶ τὸ ἄλλο\nἱππικὸν ὑπό τε τῆς ἀπροσδοκήτου βοῆς πτοίας ἐμπέπληστο,\n\n\nκαὶ ἀπὸ τῆς χροιᾶς Αἰθίοπας εἶναι τοὺς φανέντας\nγνωρίσαντες, καὶ τὸ πλῆθος ὡς ἀπρόσμαχον ἰδόντες\nʽχίλιοι γὰρ εἰς τὴν κατασκοπὴν ὡπλισμένοι κούφως\nἐστάλησαν̓, οὐδὲ ἀκριβῶς τὴν θέαν ἀνασχόμενοι πρὸς\nφυγὴν ὥρμησαν, σχολαίτερον τὰ πρῶτα ἢ ὅσον ἠδύναντο,\nκαὶ ὥστε μὴ προῦπτον δρασμὸν ἐμφαίνειν, ἀπιόντες.\nοἳ δὲ ἐπεδίωκον, τοὺς ὅσοι Τρωγλοδύται σφῶν\nʽἦσαν δὲ εἰς διακοσίουσ̓ προτέρους ἐπαφέντες. Τρωγλοδύται\nδὲ μοῖρα μέν ἐστιν Αἰθιοπική, νομαδικὴ δὲ\nκαὶ Ἀράβων ὅμορος, δρόμου τε ὀξύτητα φύσει τε εὐτυχοῦντες\nκαὶ ἐκ παίδων ἀσκοῦντες τὴν μὲν βαρεῖαν\nὅπλισιν οὐδὲ ἀρχὴν ἐδιδάχθησαν, ἀπὸ σφενδόνης δὲ\nκατὰ τὰς μάχας ἀκροβολιζόμενοι ἢ δρῶσί τι πρὸς ὀξὺ\nτοὺς ἀνθισταμένους, ἢ καθυπερτέρους αἰσθόμενοι διαδιδράσκουσιν:\nοἳ δὲ ἀπογινώσκουσιν αὐτίκα τὴν ἐπιδίωξιν,\nἐπτερωμένους τῇ ποδωκίᾳ συνειδότες, καὶ εἰς\nὀπάς τινας βραχυστόμους καὶ χηραμοὺς κρυφίους πετρῶν\nκαταδυομένους. οὗτοι δ̓ οὖν τότε πεζοὶ τοὺς ἱππέας\nἔφθανον, καί τινας καὶ τραυματίας γενέσθαι σφενδονῶντες\nἴσχυσαν. οὐ μὴν ἐδέξαντό γε ἀντεφορμήσαντας,\nἀλλὰ προτροπάδην εἰς τοὺς ἀπολειφθέντας τῶν\nφιλίων πολὺ καθυστεροῦντας ἀπεδίδρασκον. ὃ δὴ καὶ\nσκοπήσαντες οἱ Πέρσαι, καὶ τῆς ὀλιγότητος ὑπεριδόντες,\nτὴν ἀντεφόρμησιν ἐθάρρησαν: ἀποσκευασάμενοί\nτε εἰς βραχὺ τοὺς ἐγκειμένους τὸν δρασμὸν αὖθις ἐπέσπευδον,\nτοῖς τε μύωψι τοὺς ἵππους ἐρεθίζοντες, καὶ\nδυνάμεως ὅσον ἦν καὶ τάχους, ἀνέτοις τοῖς χαλινοῖς\nἐφιέντες. οἱ μὲν οὖν ἄλλοι διαδιδράσκουσιν, ἑλιγμόν\nτινα τοῦ Νείλου καθάπερ ἄκραν ὑποδραμόντες, καὶ τῷ\nπροβόλῳ τῆς ὄχθης τὴν θέαν τῶν ἐναντίων ἀποκρύψαντες:\nὁ δὲ Βαγώας ἁλίσκεται προσπταίσαντι τῷ ἵππῳ\nσυγκατενεχθεὶς καὶ θάτερον τοῖν σκελοῖν εἰς τὸ ἀκίνητον\n\n\nπηρωθείς. ἁλίσκονται δὲ Θεαγένης καὶ Χαρίκλεια,\nτὸ μέν τι τὸν Βαγώαν ἐγκαταλιπεῖν οὐκ ἐνεγκόντες, ἄνδρα\nφιλάνθρωπον περὶ αὐτοὺς καὶ ὀφθέντα καὶ ἐλπισθέντα.\nπαρειστήκεσαν γοῦν ἀποβάντες τῶν ἵππων,\nἴσως ἂν καὶ διαφυγόντες, πλέον δὲ ἑκόντες ὑποκατακλινόμενοι,\nτοῦ Θεαγένους πρὸς τὴν Χαρίκλειαν τοῦτ̓\nἐκεῖνο εἶναι τὸ ὄναρ εἰπόντος, καὶ τοὺς Αἰθίοπας τούτους\nὧν εἰς τὴν γῆν ἀφικέσθαι πεπρωμένον εἶναι ἡμῖν\nαἰχμαλώτους ἁλόντας. καλὸν οὖν ἐγχειρίζειν ἑαυτοὺς\nκαὶ ἐπιτρέπειν ἀδηλοτέρᾳ τύχῃ τοῦ προδήλου παρὰ\nὈροονδάτῃ κινδύνου.\nκαὶ ἡ Χαρίκλεια συνίει μὲν λοιπὸν\nὑπὸ τῶν εἱμαρμένων χειραγωγουμένη, καὶ εὔελπις\nἦν τῶν βελτιόνων, φιλίους μᾶλλον ἢ πολεμίους τοὺς\nἐπιόντας ὑποτιθεμένη: φράζουσα δὲ οὐδὲν τῷ Θεαγένει\nτῶν νοουμένων, ὑπὸ μόνης πείθεσθαι τῆς συμβουλῆς\nἐνεδείκνυτο. πλησιάσαντες οὖν οἱ Αἰθίοπες, καὶ τὸν\nμὲν Βαγώαν εὐνοῦχον καὶ ἀπόλεμον ἀπὸ τῆς ὄψεως\nγνωρίσαντες, τοὺς δὲ ἀόπλους μὲν καὶ δεσμώτας κάλλει\nδὲ καὶ εὐγενείᾳ διαπρέποντας, ἠρώτων οἵ τινες εἶεν,\nΑἰγύπτιόν τε ἀπὸ σφῶν ἕνα τὸν καὶ περσίζοντα τὴν\nφωνὴν εἰς τὴν πεῦσιν καθέντες, ὡς ἢ ἀμφοτέρων ἢ\nθατέρου πάντως συνήσοντας: οἱ γὰρ ὀπτῆρές τε καὶ\nσκοποὶ λεγομένων τε καὶ πραττομένων ἀποσταλέντες\nὁμογλώσσους τε καὶ ὁμοφώνους τοῖς τε ἐγχωρίοις καὶ\nπολεμίοις ἐπάγεσθαι ὑπὸ τῆς χρείας ἐδιδάχθησαν. ὡς\nοὖν ὁ Θεαγένης ὑπό τε συνδιαιτήσεως ἤδη μακρᾶς τῆς\nΑἰγυπτίας καὶ βραχείας τῆς πεύσεως τὸν μὲν τὰ πρῶτα\nεἶναι τοῦ σατράπου Περσῶν ἀπεκρίνατο, ἑαυτὸν δὲ καὶ\nτὴν Χαρίκλειαν Ἕλληνας γένος, Περσαῖς μὲν πρότερον\nαἰχμαλώτους ἀγομένους, τὸ παρὸν δὲ Αἰθίοψιν ὑπὸ\nχρηστοτέρας ἴσως τύχης ἐγχειριζομένους, ἔγνωσαν φείδεσθαι\nκαὶ ζωγρείᾳ λαβόντες ἄγειν, καὶ πρώτην ὥσπερ\n\n\nἄγραν καὶ μεγίστην βασιλεῖ τῷ σφῶν προσάγειν, τὸν\nμὲν κτῆμα τῶν τοῦ σατράπου τὸ τιμιώτατον ʽΠερσῶν\nγὰρ βασιλείοις αὐλαῖς ὀφθαλμοὶ καὶ ἀκοαὶ τὸ εὐνούχων\nγένος, οὐ παίδων, οὐ συγγενείας τὸ πιστὸν τῆς εὐνοίας\nμετασπώσης, ἀλλὰ μόνου τοῦ πιστεύσαντος ἀναρτώσησ̓,\nτοὺς δὲ νέους δῶρον τὸ κάλλιστον διακονίᾳ καὶ αὐλῇ\nτῇ τοῦ βασιλέως ἐσομένους. ἦγον οὖν αὐτίκα τῶν ἵππων\nἐπιβιβάσαντες, τὸν μὲν ὡς τραυματίαν, τοὺς δὲ\nὡς ὑπὸ τῶν δεσμῶν εἰς τὸ ἐπισπεῦδον τῆς πορείας ἰσοταχεῖν\nἀδυνατοῦντας. καὶ ἦν ὥσπερ ἐν δράματι προαναφώνησις\nκαὶ προεισόδιον τὸ γινόμενον: ξένοι καὶ δεσμῶται\nτὴν σφαγὴν ὀλίγῳ πρόσθεν τὴν αὑτῶν ἐν ὀφθαλμοῖς\nταλαντεύσαντες οὐκ ἤγοντο πλέον ἢ προεπέμποντο,\nἐν αἰχμαλώτῳ τύχῃ πρὸς τῶν ὀλίγον ὕστερον ὑπηκόων\nδορυφορούμενοι.\nκαὶ οἳ μὲν ἐν τούτοις ἦσαν, ἡ δὲ Συήνη πολιορκίᾳ\nλαμπρῶς ἤδη περιεστοίχιστο καὶ ὥσπερ ἄρκυσιν ἐναπείληπτο\nτοῖς Αἰθίοψιν. ὁ μὲν γὰρ Ὀροονδάτης ὅσον\nοὔπω πλησιάζειν τοὺς Αἰθίοπας αἰσθόμενος, καὶ τοὺς\nΚαταρράκτας ὑπερθεμένους ἐπὶ τὴν Συήνην ἐλαύνειν,\nὀλίγον ἔφθη προεισελάσας εἰς τὸ ἄστυ, καὶ τάς τε πύλας\nἐπικλεισάμενος καὶ τὰ τείχη βέλεσι καὶ ὅπλοις καὶ\nμηχανήμασι φραξάμενος ἐκαραδόκει τὸ μέλλον: ὁ δὲ δὴ\nτῶν Αἰθιόπων βασιλεὺς Ὑδάσπης, ἐπειδὴ πόρρωθεν\nεἰσελαύνειν μέλλοντας εἰς τὴν Συήνην τοὺς Πέρσας\nπροκατοπτεύσας, εἶτα ἐπιδιώξας ὥστε προφθῆναι συμβαλών,\nκαθυστέρησεν, ἐπαφῆκε τῇ πόλει τὸν στρατόν,\nκαὶ εἰς κύκλον τῷ τείχει περιχέας ἀπρόσμαχον καὶ μόνῃ\nτῇ θέᾳ προσεκάθητο, μυριάσιν ἀπείροις ἀνδρῶν ὁμοῦ\nκαὶ ὅπλων καὶ ζώων τὰ Συηναίων πεδία στενοχωρῶν.\nἔνθα καὶ καταλαβόντες αὐτὸν οἱ κατάσκοποι τοὺς ἁλόντας\nπροσῆγον. ὃ δὲ ἥδετο μὲν καὶ τῇ ὄψει τῶν νέων,\n\n\nεὐμενὴς αὐτόθεν πρὸς τὰ ἴδια, καὶ οὐκ εἰδώς, ὑπὸ τοῦ\nμαντευτικοῦ τῆς ψυχῆς γινόμενος: ἐγάννυτο δὲ ἐπὶ\nπλέον τῷ συμβόλῳ δεσμίων προσαγομένων. καὶ εὖ γε\nἀνεβόησε, δεσμίους ἡμῖν οἱ θεοὶ τοὺς πολεμίους ἐκ τῶν\nπρωτολείων παραδιδόασι. καὶ οὗτοι μέν, ἔφη, πρῶτοι\nληφθέντες εἰς ἀπαρχὴν τοῦ πολέμου σωζέσθωσαν κατὰ\nτὰς ἐπινικίους θυσίας, ὡς ὁ πάτριος τῶν Αἰθιόπων\nβούλεται νόμος, θεοῖς τοῖς ἐγχωρίοις εἰς ἱερουργίαν φυλαχθησόμενοι:\nτοὺς δὲ κατασκόπους δώροις ἀμειψάμενος,\nτούτους τε καὶ τοὺς αἰχμαλώτους εἰς τοὺς σκευοφόρους\nἀπέπεμπε, μοῖραν αὐτάρκη τῶν ὁμογλώσσων\nεἰς τὴν φρουρὰν ἀποκληρώσας, τά τε ἄλλα σὺν ἐπιμελείᾳ\nτῇ πάσῃ διάγειν, καὶ δίαιταν ἄφθονον παρέχειν,\nκαὶ παντὸς ἄγους καθαρεύοντας φυλάττειν οἷον ἱερεῖά\nτινα ἤδη τρεφομένους ἐπιστείλας, καὶ τὰ δεσμά τε ἀμείβειν\nκαὶ χρυσᾶ ἐπιβάλλειν: ὅσα γὰρ σίδηρος παῤ ἄλλοις\nεἰς τὰς χρείας, ταῦτα παῤ Αἰθίοψιν ὁ χρυσὸς\nνομίζεται.\nκαὶ οἳ μὲν τὰ προστεταγμένα ἔπραττον. καὶ ὡς τῶν\nπροτέρων δεσμῶν παραλύοντες, ἐλπίδα τε διαγωγῆς\nἐλευθέρας παραστήσαντες, πλέον παρεῖχον οὐδέν, χρυσᾶς\nτὰς ἁλύσεις αὖθις ἐνείροντες, τότ̓ ἤδη καὶ γέλως\nἐπῄει τῷ Θεαγένει, καὶ βαβαὶ τῆς λαμπρᾶς, ἔφη, μεταβολῆς.\nταῦτα ἡμᾶς ἡ τύχη τὰ μεγάλα φιλανθρωπεύεται.\nχρυσᾶ σιδηρῶν ἀμείβομεν, καὶ φρουρὰν πλουτοῦντες\nἐντιμότεροι δεσμῶται γεγόναμεν. ἐμειδία δὲ καὶ ἡ\nΧαρίκλεια, καὶ τὸν Θεαγένην μεταβάλλειν ἐπειρᾶτο,\nκαὶ τοῖς ἐκ θεῶν προρρηθεῖσι ἐπανέχουσα καὶ χρηστοτέραις\nἐλπίσι κατεπᾴδουσα.\nὁ δὲ Ὑδάσπης ἐπειδὴ τῇ Συήνῃ προσβαλών, αὐτοβοεί\nτε καὶ τείχεσιν αὐτοῖς ἀναρπάσεσθαι τὴν πόλιν ἐλπίσας,\nεἰς μικρὸν ἀπεκρούσθη πρὸς τῶν ὑπερμαχούντων,\n\n\nἔργῳ τε λαμπρῶς ἀμυνομένων καὶ λόγοις εἰς ὕβριν\nκαὶ παροξυσμὸν ἐπιχλευασάντων, ὀργὴν τὸ πρᾶγμα\nποιησάμενος, εἰ τὴν ἀρχὴν ὅλως ἀντιστῆναι διενοήθησαν,\nἀλλὰ μὴ παρὰ τὴν πρώτην ἑκοντὶ φέροντες αὑτοὺς\nἐνεχείρισαν, ἔγνω μὴ χρονοτριβεῖν τὸν στρατὸν προσκαθήμενος,\nμηδὲ ἑλεπόλεσιν ἀποπειρώμενος, ἐξ ὧν οἳ\nμὲν ἁλώσεσθαι οἳ δέ που καὶ διαδράσεσθαι ἔμελλον,\nἀλλὰ πολιορκίᾳ μεγαλουργῷ καὶ ἀφύκτῳ τὴν πόλιν εἰς\nἄρδην καὶ θᾶττον ἐξελεῖν.\nἔπραττε δὴ οὖν οὕτως. εἰς μοίρας κατανέμει τοῦ\nτείχους τὸν κύκλον, καὶ δεκάδα ὀργυιῶν δεκάδι ἀνδρῶν\nἀποκληρώσας, εὖρός τε καὶ βάθος ὡς ὅτι πλεῖστον ἀφορίσας\nὀρύττειν εἰς τάφρον ἐκέλευσεν. οἳ δὲ ὤρυττον,\nἄλλοι τὸν χοῦν ἐξεφόρουν, ἕτεροι εἰς ὀφρὺν πρὸς ὕψος\nἐσώρευον, τῷ πολιορκουμένῳ τεῖχος ἕτερον ἀντεγείροντες.\nἐκώλυε δὲ οὐδείς, οὐδὲ ἐνίστατο πρὸς τὴν ἀποτείχισιν,\nἐκδραμεῖν τε τῇς πόλεως ἐπὶ μυριοπληθῆ στρατὸν\nοὐ θαρσῶν, καὶ τὰς ἐκ τῶν ἐπάλξεων τοξείας ἀνηνύτους\nὁρῶν: ὁ γὰρ Ὑδάσπης καὶ τούτου προυνόησε,\nτὸ μεσεῦον τῶν δύο τειχῶν, ὅσον βολῆς ἐκτὸς εἶναι\nτοὺς ἐργασομένους, συμμετρησάμενος. ἐπεὶ δὲ καὶ\nτοῦτο καὶ λόγου θᾶττον ἤνυσεν ἅτε δὴ μυρίας αὐτῷ\nχειρὸς τὸ ἔργον ἐπισπευδούσης, ἑτέρου τοιοῦδε ἤρχετο.\nτοῦ κύκλου μέρος, πλάτος ὅσον ἡμίπλεθρον, ἰσόπεδόν\nτε καὶ ἄχωστον διαλιπών, κατὰ τὴν ἀπολήγουσαν ἑκατέρωθεν\nἄκραν σκέλος ἐκ χώματος ἐπιζευγνὺς ἐπὶ τὸν\nΝεῖλον εἰς μῆκος ἦγεν, ἀπὸ τῶν ταπεινοτέρων ἀεὶ πρὸς\nτὰ ὄρθια καὶ μετέωρα σκέλος ἑκάτερον προσβιβάζων.\nεἴκασεν ἄν τις μακροῖς τείχεσι τὸ γινόμενον, τοῦ μὲν\nἡμιπλέθρου τὸ ἴσον πλάτος δἰ ὅλου φυλάττοντος, μῆκος\nδὲ τὸ μεταξὺ τοῦ τε Νείλου καὶ τῆς Συήνης ἀπολαμβάνοντος.\nἐπεὶ δὲ συνῆψε τὸ χῶμα ταῖς ὄχθαις,\n\n\nἐνταῦθα στόμιον τῷ ποταμῷ διατεμών, εἰς τὸν ἀπὸ τῶν\nσκελῶν ὁλκὸν τὴν ἀπορροὴν εἰσωχέτευσεν. οἷα δὲ ἐξ\nὑπερδεξίων πρὸς χθαμαλώτερον καὶ ἐξ ἀπείρου τῆς\nκατὰ τὸν Νεῖλον εὐρύτητος στενῷ πορθμῷ τὸ ὕδωρ ἐμπῖπτον,\nκαὶ ταῖς χειροποιήτοις ὄχθαις θλιβόμενον, πολύν\nτινα καὶ ἄφραστον κατὰ μὲν τὸ στόμιον φλοῖσβον,\nκατὰ δὲ τὸν ὁλκὸν ἐξάκουστον καὶ τοῖς πορρωτάτω πάταγον\nἀπετέλει.\nἅπερ ἀκούοντες, ἤδη δὲ καὶ ὁρῶντες οἱ κατὰ τὴν\nΣυήνην, καὶ οἷ κακῶν ἦσαν συνιέντες, καὶ ὡς ἐπικλυσμός\nἐστιν ὁ σκοπὸς τοῦ περιτειχίσματος, οὔτε ἀποδρᾶναι\nτὴν πόλιν ἔχοντες ἅτε τοῦ χώματος καὶ ἤδη πλησιάζοντος\nτοῦ ὕδατος τὴν ἔξοδον ἀποκλειόντων, οὔτε τὸ\nμένειν ἀκίνδυνον ὁρῶντες, ἐκ τῶν ἐνόντων πρὸς βοήθειαν\nτὴν αὑτῶν παρεσκευάζοντο. καὶ πρῶτον μὲν τῶν\nκατὰ τὰς πύλας σανιδωμάτων τὰ διεστῶτα θρυαλλίδι τε\nκαὶ ἀσφάλτῳ διέφραττον, ἔπειτα τὸ τεῖχος πρὸς ἀσφαλεστέραν\nἕδραν διήρειδον, ὃ μέν τις χῶμα ὃ δὲ λίθους\nὃ δὲ ξύλα καὶ τὸ προστυχὸν ἕκαστος ἐπιφέρων. καὶ ἦν\nοὐδεὶς ἡσυχάζων, ἀλλ̓ ὁμοίως γυνὴ παῖς καὶ πρεσβύτης\nἔργου εἴχετο: γένος γὰρ οὐδὲν οὐδὲ ἡλικίαν ὁ περὶ ψυχῆς\nδυσωπεῖται κίνδυνος. οἱ δυνατώτεροι δὲ καὶ τὸ\nἀκμάζον ἐν ὅπλοις αὐλῶνά τινα στενόν τε καὶ ὑπόγειον\nἀπὸ τῆς πόλεως ἐπὶ τὸ χῶμα τῶν πολεμίων διικνούμενον\nὀρύττειν ἀποκεκλήρωντο.\nκαὶ δὴ καὶ ἠνύετο τὸ ἔργον\nὧδε. φρεατίαν τοῦ τείχους πλησίον εἰς ὀργυιάς\nπου πέντε τὴν κάθετον βαθύναντες, καὶ τοὺς θεμελίους\nὑποδραμόντες, ἐγκάρσιον τὸ ἐντεῦθεν ὑπὸ πυρσοῖς\nἐπ̓ εὐθείας τινὰ φέροντα τῶν χωμάτων ὑπόνομον ἐκοίλαινον,\nτῶν κατόπιν ἀεὶ καὶ δευτέρων παρὰ τῶν προτέρων\nἐν τάξει τὸν χοῦν διαδεχομένων καὶ εἴς τι μέρος\nτῆς πόλεως πάλαι κηπευόμενον ἐκφορούντων καὶ εἰς\n\n\nκολωνὸν ἐγειρόντων. ταῦτα δὲ ἔπραττον ῥήξεως ἐνδόσιμον\nτῷ ὕδατι κατὰ τὸ κενόν, εἴ ποτε ἐπέλθοι,\nπρομηθούμενοι.\nἀλλ̓ ὅμως ἔφθανε τὰ δεινὰ τὴν προθυμίαν, καὶ ὁ\nΝεῖλος ἤδη τὸ μακρὸν χῶμα παραμείψας ἐπίφορος τῷ\nκατὰ τὸν κύκλον ἐνέπιπτε, καὶ πανταχόθεν περιρρυεὶς\nτὸ μεταίχμιον τῶν τειχῶν ἐλίμναζε. καὶ νῆσος αὐτίκα\nἦν ἡ Συήνη καὶ περίρρυτος ἡ μεσόγαιος, τῷ Νειλῴῳ\nκλύδωνι κυματουμένη. κατ̓ ἀρχὰς μὲν δὴ καὶ χρόνον\nτῆς ἡμέρας ἐπ̓ ὀλίγον ἀντεῖχε τὸ τεῖχος: ἐπειδὴ δὲ ἐπιβρῖσαν\nτὸ ὕδωρ εἰς ὕψος τε ᾔρετο, καὶ διὰ τῶν ἀραιωμάτων\nτῆς γῆς, οἷς μέλαινα καὶ εὔγειος οὖσα πρὸς τῆς\nθερινῆς ὥρας κατέσχιστο, πρὸς τὰ βάθη κατεδύετο καὶ\nτὴν κρηπῖδα τοῦ τείχους ὑπέτρεχε, τότ̓ ἤδη πρὸς τὸ\nἄχθος ἐνεδίδου τὸ ὑποκείμενον. καὶ καθ̓ ὃ μέρος χαυνούμενον\nἱζήσειεν, ἐνταῦθα τὸ τεῖχος ὤκλαζε καὶ τῷ\nσάλῳ τὸν κίνδυνον ἐπεσήμαινεν, ἐπάλξεών τε κραδαινομένων\nκαὶ τῶν ὑπερμαχομένων τῷ βρασμῷ\nκλονουμένων.\nἤδη δὲ ἑσπέρας ἐπιούσης καὶ μέρος τι τοῦ τείχους\nκαὶ μεταπύργιον ἐγκατερείπεται, οὐ μὴν ὥστε χθαμαλωτέραν\nγενέσθαι τῆς λίμνης τὴν πτῶσιν, οὐδ̓ ὥστε\nεἰσδέξασθαι τὸ ὕδωρ, ἀλλὰ πέντε που πήχεις ὑπερέχουσαν,\nἀπειλουμένην ὅσον οὔπω κατεπτηχέναι τὴν ἐπίκλυσιν.\nἐφ̓ οἷς οἰμωγή τε συμμιγὴς τῶν κατὰ τὴν πόλιν\nἐξάκουστος καὶ τοῖς πολεμίοις ἐγίνετο, καὶ χεῖρας\nεἰς οὐρανὸν αἴροντες, τὴν ὑπολειπομένην ἐλπίδα, θεοὺς\nἐπεβοῶντο σωτῆρας, καὶ τὸν Ὀροονδάτην ἐπικηρυκεύεσθαι\nπρὸς Ὑδάσπην ἱκέτευον. ὃ δὲ ἐπείθετο μέν,\nδοῦλος καὶ ἄκων τῆς τύχης γινόμενος, ἀποτετειχισμένος\nδὲ τῷ ὕδατι, καὶ ὅπως ἄν τινα διαπέμψαιτο ὡς τοὺς πολεμίους\nἀδυνατῶν, ἐπίνοιαν ὑπὸ τῆς ἀνάγκης ἐδιδάσκετο:\n\n\nγραψάμενος γὰρ ἃ ἐβούλετο, καὶ λίθῳ τὴν γραφὴν\nἐναψάμενος, σφενδόνῃ πρὸς τοὺς ἐναντίους ἐπρεσβεύετο,\nδιαπόντιον τὴν ἱκεσίαν τοξευόμενος. ἤνυε δὲ\nοὐδέν, ἐλαττουμένης τοῦ μήκους τῆς βολῆς καὶ τῷ ὕδατι\nπροεμπιπτούσης. ὃ δὲ καὶ αὖθις τὴν αὐτὴν γραφὴν\nἐκτοξεύων ἀπετύγχανε, πάντων μὲν τῶν τοξοτῶν καὶ\nσφενδονητῶν ἐφικέσθαι τῆς βολῆς φιλοτιμουμένων οἷα\nδὴ τὸν περὶ ψυχῆς σκοπὸν ἀθλούντων, ἁπάντων δὲ τὰ\nὅμοια πασχόντων. τέλος δὲ τὰς χεῖρας εἰς τοὺς πολεμίους\nὀρέγοντες τοῖς χώμασιν ἐφεστῶτας καὶ θέατρον τὰ\nπάθη τὰ ἐκείνων ποιουμένους, ἐλεεινοῖς τοῖς σχήμασι\nτὸ βούλευμα τῶν τοξευμάτων ὡς δυνατὸν ἔφραζον, νῦν\nμὲν ὑπτίας προτείνοντες εἰς ἱκεσίας ἔμφασιν, νῦν δὲ\nκατὰ νώτων πρὸς δεσμὸν περιάγοντες εἰς δουλείας ἐξομολόγησιν.\nὁ δὲ Ὑδάσπης ἐγνώριζε μὲν σωτηρίαν αἰτοῦντας\nκαὶ παρέχειν ἦν ἕτοιμος ʽὑπαγορεύει γὰρ τοῖς\nχρηστοῖς φιλανθρωπίαν πολέμιος ὑποπίπτων̓, τὸ παρὸν\nδὲ ἀδυνάτως ἔχων ἔγνω σαφεστέραν λαβεῖν τῶν\nἐναντίων ἀπόπειραν. καὶ ἦν γὰρ πορθμεῖα τῶν ποταμίων\nπροηυτρεπισμένος, ἃ κατὰ ῥοῦν τῆς διώρυχος ἐκ\nτοῦ Νείλου φέρεσθαι συγχωρήσας, ἐπειδὴ τῷ κύκλῳ\nτοῦ χώματος προσηνέχθη, καθελκύσας εἶχε: τούτων δέκα\nνεόπηκτα ἐπιλέξας, τοξότας τε ὁπλίτας ἐνθέμενος, ἅ τε\nχρὴ λέγειν ἐπιστείλας, ὡς τοὺς Πέρσας ἐξέπεμπεν. οἳ\nδὲ ἐπεραιοῦντο πεφραγμένοι ὡς, εἴ τι καὶ παῤ ἐλπίδας\nἐγχειροῖεν οἱ ἐπὶ τῶν τειχῶν, ηὐτρεπίσθαι πρὸς ἄμυναν.\nκαὶ ἦν θεαμάτων τὸ καινότατον, ναῦς ἀπὸ τειχῶν πρὸς\nτείχη περαιουμένη, καὶ ναύτης ὑπὲρ μεσογαίας πλοϊζόμενος,\nκαὶ πορθμεῖον κατὰ τὴν ἀρόσιμον ἐλαυνόμενον.\nκαινουργὸς δὲ ὢν ἀεί πως ὁ πόλεμος τότε τι καὶ πλέον\nκαὶ οὐδαμῶς εἰωθὸς ἐθαυματούργει, ναυμάχους τειχομάχοις\nσυμπλέξας καὶ λιμναίῳ στρατιώτῃ χερσαῖον ἐφοπλίσας.\n\n\nοἱ γὰρ δὴ κατὰ τὴν πόλιν τὰ σκάφη καὶ τοὺς\nἐμπλέοντας ἐνόπλους τε καὶ καθ̓ ὃ μέρος κατήρειπτο\nτὸ τεῖχος ἐπιφερομένους θεασάμενοι, καταπλῆγες ἄνθρωποι\nκαὶ πτοίας ἤδη πρὸς τῶν περιεχόντων κινδύνων\nἀνάμεστοι, πολεμίους καὶ τοὺς ἐπὶ σωτηρίᾳ τῇ\nσφῶν ἥκοντας ὑπετόπαζον ʽπᾶν γὰρ ὕποπτον καὶ φοβερὸν\nτῷ κατ̓ ἔσχατον κινδύνου γενομένᾠ, ἠκροβολίζοντό\nτε ἀπὸ τῶν τειχῶν καὶ εἰσετόξευον. οὕτως ἄρα\nκαὶ ἀπεγνωκότες ἑαυτῶν ἄνθρωποι τὴν ἀεὶ παροῦσαν\nὥραν κέρδος εἰς ὑπέρθεσιν θανάτου νομίζουσιν. ἔβαλλον\nδὲ οὐχ ὥστε καὶ τιτρώσκειν, ἀλλ̓ ὅσον ἀπείργειν\nτὸν πρόσπλουν καταστοχαζόμενοι. ἀντετόξευον δὲ καὶ\nοἱ Αἰθίοπες, καὶ ἅτε εὐσκοπώτερά τε βάλλοντες καὶ\nοὔπω τῆς τῶν Περσῶν γνώμης συνιέντες δύο πού τινας\nκαὶ πλείους διαπείρουσιν, ὥστε τινὰς ὑπὸ ὀξείας καὶ\nἀπροόπτου τῆς τρώσεως ἐπὶ κεφαλὴν ἀπὸ τῶν τειχῶν\nεἰς τὸ ἐκτός τε καὶ τὸ ὕδωρ ἐκσφενδονηθῆναι. κἂν καὶ\nἐπὶ πλέον ἐξεκαύθη τὰ τῆς μάχης, τῶν μὲν σὺν φειδοῖ\nκωλυόντων μόνον, τῶν δὲ καὶ σὺν ὀργῇ, τῶν Αἰθιόπων,\nἀμυνομένων, εἰ μή τις τῶν ἐπὶ δόξης καὶ πρεσβύτης\nἤδη Συηναίων τοῖς ἐπὶ τοῦ τείχους παραγενόμενος,\nὦ φρενοβλαβεῖς, ἔφη, καὶ πρὸς τῶν δεινῶν παραπλῆγες,\nοὓς εἰς δεῦρο ἱκετεύοντες καὶ ἐπικαλούμενοι πρὸς\nβοήθειαν διετελοῦμεν, τούτους ἐλπίδος ἐπέκεινα παραγινομένους\nἀπείργομεν; οἳ φίλοι μὲν ἥκοντες καὶ εἰρηνικὰ\nδιαγγέλλοντες σωτῆρες ἔσονται, πολέμια δὲ διανοούμενοι\nῥᾷστα καὶ προσορμισθέντες ἐλαττωθήσονται.\nτί δὲ καὶ πλέον εἰ τούτους διαχρησόμεθα, τοσούτου\nνέφους ἐκ γῆς καὶ ὕδατος κεκυκλωμένου τὴν πόλιν;\nἀλλὰ καὶ προσδεχώμεθα καὶ ὅ τι βουλομένοις ἐστὶν ἐκδιδασκώμεθα.\nπᾶσιν εὖ λέγειν ἔδοξεν, ἐπῄνει δὲ καὶ\n\n\nὁ σατράπης. καὶ τοῦ κατηρειπωμένου τῇδε κἀκεῖσε μεταστάντες\nἐν ἀκινήτοις τοῖς ὅπλοις ἡσύχαζον.\nὡς δὲ ἐκενώθη τὸ μεταπύργιον τῶν ἐφεστώτων, ὅ τε\nδῆμος ὀθόναις κατασείων ἐπιτρέπειν τὸν ὅρμον ἐνεδείκνυτο,\nτότε δὴ καὶ οἱ Αἰθίοπες πλησιάσαντες ὥσπερ\nἀπ̓ ἐκκλησίας τῶν πορθμείων πρὸς τὸ πολιορκούμενον\nθέατρον τοιάδε ἔλεγον. ὦ Πέρσαι καὶ Συηναίων οἱ παρόντες,\nὙδάσπης ὁ τῶν πρὸς ἀνατολαῖς καὶ δυσμαῖς Αἰθιόπων,\nνυνὶ δὲ καὶ ὑμῶν βασιλεύς, πολεμίους τε ἐκπορθεῖν\nοἶδε καὶ ἱκέτας οἰκτείρειν πέφυκε, τὸ μὲν ἀνδρεῖον\nτὸ δὲ φιλάνθρωπον δοκιμάζων, καὶ τὸ μὲν χειρὸς\nεἶναι στρατιωτικῆς τὸ δὲ ἴδιον τῆς ἑαυτοῦ γνώμης.\nἔχων τό τε ὑμᾶς εἶναι καὶ μὴ κατ̓ ἐξουσίαν, ἱκέταις γεγενημένοις\nἀνίησι τὸν ἐκ τοῦ πολέμου πᾶσιν ὁρώμενον\nκαὶ οὐκ ἀμφίβολον κίνδυνον, ἐφ̓ οἷς ἂν ἄσμενοι τῶν\nδεινῶν ἀπαλλαγείητε, τὴν αἵρεσιν οὐκ αὐτὸς ὁρίζων\nἀλλ̓ ὑμῖν ἐπιτρέπων: οὐ γὰρ τυραννεῖ τὴν δίκην, ἀλλὰ\nπρὸς τὸ ἀνεμέσητον διοικεῖ τὴν τῶν ἀνθρώπων τύχην.\nπρὸς ταῦτα Συηναῖοι μὲν ἀπεκρίναντο σφᾶς τε αὐτοὺς\nκαὶ παῖδας καὶ γυναῖκας ἐπιτρέπειν Ὑδάσπῃ χρῆσθαι\nπρὸς ὅ τι βούλοιτο, καὶ τὴν πόλιν, εἰ περιγένοιντο, ἐγχειρίζειν,\nἣν καὶ νῦν ἐν τῷ ἀνελπίστῳ σαλεύειν, εἰ μὴ\nφθαίη τις ἐκ θεῶν καὶ ἐξ Ὑδάσπου μηχανὴ σωτηρίας.\nὁ δὲ Ὀροονδάτης τῶν μὲν αἰτίων ἔφη τοῦ πολέμου καὶ\nτῶν ἐπάθλων ἐκστήσεσθαι καὶ τὰς Φίλας τὴν πόλιν καὶ\nτὰ σμαράγδεια μέταλλα παραχωρήσειν, αὐτὸς δὲ ἠξίου\nμηδεμίαν ὑποστῆναι ἀνάγκην μήτε ἑαυτὸν μήτε τοὺς\nστρατιώτας ἐγχειρίζειν, ἀλλ̓ εἰ βούλοιτο Ὑδάσπης ὁλόκληρον\nἐπιδείκνυσθαι τὸ φιλάνθρωπον, ἐπιτρέπειν\nοὐδὲν λυμαινομένους οὐδὲ χεῖρας ἀνταίροντας ἀποχωρεῖν\nεἰς τὴν Ἐλεφαντίνην. ὡς ἴσον εἶναί οἱ νῦν τε ἀπολέσθαι,\nκαὶ δοκοῦντα περισώζεσθαι προδοσίας τοῦ\n\n\nστρατιωτικοῦ παρὰ βασιλεῖ τῷ Περσῶν ἁλῶναι. μᾶλλον\nκαὶ χαλεπώτερον, νῦν μὲν ἁπλοῦ καὶ νενομισμένου\nτυχὸν ἐπαχθησομένου θανάτου, τότε δὲ ὠμοτάτου καὶ\nεἰς πικροτάτην κόλασιν καινουργουμένου.\nταῦτα λέγων ὑποδεχθῆναι καὶ δύο Περσῶν εῖς τὰ\nσκάφη παρεκάλει, πρόφασιν ὡς εἰς Ἐλεφαντίνην ἀφιξομένους,\nκαὶ εἴπερ οἱ κατ̓ αὐτὴν συνενδιδοῖεν εἰς τὸ\nδουλεύειν, οὐδὲ αὐτὸς ἔτι μελλήσων. ταῦτα ἀκούσαντες\nοἱ πρεσβεῖς ἐπανῄεσαν, ἅμα καὶ δύο Περσῶν ἀναλαβόντες,\nπρός τε τὸν Ὑδάσπην ἅπαντα ἀπήγγελλον.\nὃ δ̓ ὑπογελάσας, καὶ πολλὰ τῆς ἀβελτηρίας τὸν Ὀροονδάτην\nἐπιμεμψάμενος, εἰ περὶ τῶν ἴσων διαλέγεται ἄνθρωπος\nἐπ̓ ἄλλῳ καὶ οὐκ ἐν ἑαυτῷ τὸ εἶναι καὶ τεθνάναι\nσαλεύων, εὔηθες, ἔφη, τὴν ἑνὸς ἄνοιαν τοσούτοις\nἐπαγαγεῖν ἀπώλειαν. καὶ τούς τε ἀπεσταλμένους παρὰ\nτοῦ Ὀροονδάτου βαδίζειν εἰς τὴν Ἐλεφαντίνην ἐπέτρεπεν,\nὡς οὐδεμιᾶς ὂν φροντίδος εἰ κἀκεῖνοί τι πρὸς ἀντίστασιν\nβουλεύσειαν, καὶ τῶν ἰδίων τοὺς μὲν ἐμφράττειν\nτὸ διορυγὲν τοῦ Νείλου στόμιον, τοὺς δὲ ὥστε ἕτερον\nκατὰ τὸ χῶμα ἐκτέμνειν ἀπεκλήρωσεν, ὡς τῆς τε\nἐπιρροῆς κωλυομένης καὶ τῆς λιμναζούσης πρὸς τῆς\nἐκροῆς κενουμένης θᾶττον ἀναψῦξαι τὰ περὶ τὴν Συήνην\nκαὶ εἰς τὸ βάσιμον ἐξικμασθῆναι.\nοἱ μὲν δὴ ταῦτα προσταχθέντες, μικρὰ τοῦ ἔργου\nκατάρξαντες, εἰς τὴν ἑξῆς ἐπιτελέσειν ἔμελλον, ἑσπέρας\nαὐτίκα καὶ νυκτὸς προσφάτοις τοῖς προστάγμασιν ἐπιγενομένης:\nοἱ δὲ κατὰ τὸ ἄστυ τῆς ἐν χερσὶ καὶ δυνατῆς\nβοηθείας οὐ μεθίεντο, τὴν καὶ παῤ ἐλπίδα ἐνδεχομένην\nσωτηρίαν οὐκ ἀπογινώσκοντες, ἄλλοι τε τὸν\nὑπόγειον αὐλῶνα διορύττοντες ἤδη τοῖς, χώμασι πλησιάζειν\nἐῴκεσαν, τὸ ἀπὸ τοῦ τείχους ἐπὶ τὸ χῶμα ταῖς\nὄψεσιν ὑποπῖπτον διάστημα σχοίνῳ κατὰ τὸ ὄρυγμα\n\n\nσυμμετρούμενοι, καὶ τὸ πεπτωκὸς ἕτεροι τοῦ τείχους\nὑπὸ λαμπτῆρσιν ἀνήγειρον. ἦν δὲ ἡ οἰκοδομὴ ῥᾳδία,\nτῶν λίθων εἰς τὸ ἐντὸς κατὰ τὴν πτῶσιν κυλινδηθέντων.\nἐπεὶ δὲ ἀσφαλῶς ἔχειν τὸ παρὸν ᾠήθησαν, οὐδὲ\nτότε ἀθορύβως διῆγον, ἀλλὰ κατὰ μέσας που νύκτας\nμέρος τι τοῦ χώματος, καθ̓ ὃ τῆς ἑσπέρας οἱ Αἰθίοπες\nτοῦ διορύττειν ἐφήψαντο, εἴτε τῆς γῆς κατ̓ ἐκεῖνο χαύνου\nτε καὶ ἀκροτήτου σωρευθείσης εἶξε τὸ ὑποκείμενον\nδιάβροχον γεγενημένον, εἴτε καὶ τῶν ὑπορυττόντων\nσυνενδοῦναι πρὸς τὸ κενὸν τῷ ὑποκειμένῳ παρασχόντων,\nἢ καὶ τοῦ πρὸς βραχὺ διορυγέντος ταπεινοτέρου\nτῶν ἐργαζομένων ἐπιλαβόντος, ἐπίκλυσις αὐξομένου διὰ\nνυκτὸς ἐγένετο τοῦ ὕδατος, καὶ τοῦ ῥαγέντος ἅπαξ ὁδοποιοῦντος\nἔλαθε βαθυνόμενον, εἴτε καὶ δαιμονίας ἐπικουρίας\nθείη τις τὸ ἔργον, παρὰ δόξαν ἐκρήγνυται. καὶ\nτοσοῦτος ἦχος καὶ δοῦπος ἀπετελέσθη, διὰ τῆς ἀκοῆς\nτὴν διάνοιαν ἐκδειμαίνων, ὡς τὸ μὲν συμβὰν ἀγνοεῖν,\nμέρος δὲ τὸ πλεῖστον τῶν τειχῶν καὶ τῆς πόλεως ὑπενηνέχθαι\nτούς τε Αἰθίοπας καὶ αὐτοὺς Συηναίους ὑποπτεύειν.\nἀλλ̓ οἳ μὲν ἐν τῷ ἀσφαλεῖ διάγοντες ἐφ̓ ἡσυχίας\nηὐλίζοντο, ὡς εἰς ἕω τὸ σαφὲς εἰσόμενοι: οἱ δὲ\nκατὰ τὴν πόλιν πάντῃ τὸ τεῖχος καὶ εἰς κύκλον περιέθεον,\nτὸ μὲν καθ̓ ἑαυτοὺς ἕκαστοι σῶον ὁρῶντες, ἄλλοι\nδὲ παῤ ἄλλοις γεγενῆσθαι τὸ πάθος εἰκάζοντες, ἄχρι\nδὴ τὸ φῶς ἐπιγενόμενον τὴν ἀχλὺν τῶν ἀμφιβαλλομένων\nδεινῶν παρέλυσε, τοῦ τε ῥήγματος ἀπόπτου γενομένου\nκαὶ τοῦ ὕδατος ἀθρόον ὑπονοστήσαντος. ἤδη\nγὰρ καὶ οἱ Αἰθίοπες τὸ ἐποχετεῦον στόμιον ἔφραττον,\nκαταρράκτας τε ἐκ σανίδων συνηρμοσμένων καθιέντες,\nκαὶ ξύλων παχέσι κορμοῖς ἔκτοσθεν διερείδοντες, χοῦν\nτε ἅμα καὶ φρυγανίτιδα ὕλην συνδέοντες, καὶ πολλαὶ\nχιλιάδες ἀθρόον, οἳ μὲν ἀπὸ τῆς ὄχθης οἳ δὲ καὶ ἐκ\n\n\nπορθμείων, ἐπιφοροῦντες. οὕτω μὲν δὴ τὸ ὕδωρ ὑπενόστησεν.\nἦν δὲ οὐδ̓ ὣς πορευτέα παῤ ἀλλήλους οὐδετέροις:\nἰλύος γὰρ βαθείας ἡ γῆ κατάπλεως ἐγεγόνει,\nκαὶ τὴν ἐπιφάνειαν ἐξικμάσθαι φαινομένην τέλμα δίυγρον\nὑπέτρεχεν, ἵππου τε ὁμοίως καὶ ἀνδρὸς βάσιν εἰς\nβυθισμὸν ἐνεδρεῦον.\nἡμέρας μὲν δὴ δύο που καὶ τρεῖς οὕτω διῆγον, ἠνεῳγμέναις\nμὲν ταῖς πύλαις οἱ Συηναῖοι, ὅπλοις δὲ ἀποκειμένοις\nοἱ Αἰθίοπες τὴν εἰρήνην ἐπισημαίνοντες. καὶ\nἦν τὸ γινόμενον ἀνακωχή τις ἀνεπίμικτος, οὔτε φρουρᾶς\nἔτι παῤ οὐδετέροις σπουδαζομένης, καὶ πλέον τῶν\nκατὰ τὴν πόλιν εὐπαθείαις ἑαυτοὺς ἐκδεδωκότων. καὶ\nγάρ πως συνέπεσε καὶ τὰ Νειλῷα τότε, τὴν μεγίστην\nπαῤ Αἰγυπτίοις ἑορτήν, ἐνεστηκέναι, κατὰ τροπὰς μὲν\nτὰς θερινὰς μάλιστα καὶ ὅτε ἀρχὴν τῆς αὐξήσεως ὁ ποταμὸς\nἐμφαίνει τελουμένην, ὑπὲρ πάσας δὲ τὰς ἄλλας\nπρὸς Αἰγυπτίων σπουδαζομένην δἰ αἰτίαν τοιάνδε.\nθεοπλαστοῦσι τὸν Νεῖλον Αἰγύπτιοι, καὶ κρειττόνων\nτὸν μέγιστον ἄγουσιν, ἀντίμιμον οὐρανοῦ τὸν ποταμὸν\nσεμνηγοροῦντες, οἷα δὴ δίχα νεφώσεων καὶ ὑετῶν ἀερίων\nτὴν ἀρουμένην αὐτοῖς ἄρδοντα καὶ εἰς ἔτος ἀεὶ\nτεταγμένως ἐπομβρίζοντα. καὶ ταύτῃ μὲν ὁ πολὺς λεώς:\nἃ δὲ ἐκθειάζουσιν, ἐκεῖνα. τοῦ εἶναι καὶ ζῆν ἀνθρώπους\nτὴν ὑγρᾶς τε καὶ ξηρᾶς οὐσίας σύνοδον αἰτίαν μάλιστα\nνομίζουσι, τὰ ἄλλα στὁ??ʼχεῖα τούτοις συνυπάρχειν\nτε καὶ συναναφαίνεσθαι λέγοντες, καὶ τὴν μὲν ὑγρὰν\nτὸν Νεῖλον, θατέραν δὲ τὴν γῆν τὴν αὑτῶν ἐμφαίνειν.\nκαὶ ταυτὶ μὲν δημοσιεύουσι, πρὸς δὲ τοὺς μύστας Ἶσιν\nτὴν γῆν καὶ Ὄσιριν τὸν Νεῖλον καταγγέλλουσι, τὰ πράγματα\nτοῖς ὀνόμασι μεταλαμβάνοντες. ποθεῖ γοῦν ἀπόντα\nἡ θεὸς καὶ χαίρει συνόντι, καὶ μὴ φαινόμενον αὖθις\nθρηνεῖ, καὶ ὡς δή τινα πολέμιον τὸν Τυφῶνα ἐχθραίνει,\n\n\nφυσικῶν τινῶν, οἶμαι, ἀνδρῶν καὶ θεολόγων\nπρὸς μὲν τοὺς βεβήλους τὰς ἐγκατεσπαρμένας τούτοις\nὑπονοίας μὴ παραγυμνούντων, ἀλλ̓ ἐν εἴδει μύθου\nπροκατηχούντων, τοὺς δὲ ἐποπτικωτέρους καὶ ἀνακτόρων\nἐντὸς τῇ πυρφόρῳ τῶν ὄντων λαμπάδι φανότερον\nτελούντων.\nτοῦτό τοι καὶ ἡμῖν εὐμένεια μὲν εἴη τῶν εἰρημένων,\nτὰ μυστικώτερα δὲ ἀρρήτῳ σιγῇ τετιμήσθω, τῶν κατὰ\nΣυήνην ἑξῆς περαινομένων. τῆς γὰρ δὴ τῶν Νειλῴων\nἑορτῆς ἐνεστηκυίας οἱ μὲν ἐγχώριοι πρὸς θυσίαις τε καὶ\nτελεταῖς ἦσαν, τοῖς μὲν σώμασι τοῖς περιεστηκόσι δεινοῖς\nκάμνοντες, ταῖς ψυχαῖς δὲ τῆς περὶ τὸ θεῖον εὐσεβείας\nἐκ τῶν ἐνόντων οὐκ ἀμνημονοῦντες: ὁ δὲ Ὀροονδάτης\nμέσας νύκτας ἐπιτηρήσας, πρὸς ὕπνον βαθὺν τῶν Συηναίων\nἀπὸ τῆς εὐωχίας τετραμμένων, ὑπεξάγει τὸν\nστρατόν, ὥραν τε μίαν καὶ πύλην, καθ̓ ἣν ἔδει ποιήσασθαι\nτὴν ἔξοδον, κρύφα τοῖς Πέρσαις προπαραγγείλας.\nἐπέσταλτο δὲ ἑκάστῳ δεκαδάρχῃ ἵππους μὲν καὶ\nὑποζύγια κατὰ χώραν ἐᾶν, πρός τε δυσχερείας ἀπαλλαγήν,\nκαὶ τοῦ μή τινα πρὸς τὸν τάραχον αἴσθησιν γενέσθαι\nτῶν δρωμένων, τὰ ὅπλα δὲ ἀναλαβόντας μόνα καὶ\nδοκίδα ἢ σανίδα πορισαμένους ἐπάγεσθαι.\nἐπεὶ δὲ\nἠθροίσθησαν καθ̓ ἣν προείρητο πύλην, ἐγκάρσια τῷ\nπηλῷ τὰ ξύλα, ἅπερ ἑκάστη δεκὰς ἐπήχθιστο, ἐπιβάλλων\nκαὶ ἀλλήλων ἐχόμενα συντιθείς, τῶν κατόπιν ἀεὶ\nτοῖς ἡγουμένοις μεταδιδόντων, οἷον διὰ ζεύγματος ῥᾷστά\nτε καὶ τάχιστα διεβίβασε τὸ πλῆθος. καὶ λαβόμενος\nτῆς ἐστερεωμένης, τούς τε Αἰθίοπας οὐδὲν προϊδομένους\nοὐδὲ φροντίδα τῆς φυλακῆς πεποιημένους, ἀλλ̓\nἀπρονοήτως καθεύδοντας, διαλαθών, ἐπὶ τὴν Ἐλεφαντίνην,\nὡς δρόμου τε εἶχε καὶ ἄσθματος, καθ̓ ἓν τὸν\nστρατὸν ἦγεν, ἀκώλυτός τε εἰσέφρησεν εἰς τὴν πόλιν,\n\n\nτῶν ἐκ τῆς Συήνης προαπεσταλμένων δύο Περσῶν,\nοὕτω πρὸς αὐτοὺς συντεταγμένον, ἐπιτηρούντων ὅσαι\nνύκτες τὴν ἔφοδον, κἀπειδὴ τὸ συγκείμενον ἀνεφθέγξαντο\nσύμβολον, παραχρῆμα τὰς πύλας\nἀναπετασάντων.\nἤδη δὲ ἡμέρας ὑποφαινούσης οἱ Συηναῖοι τὸν δρασμὸν\nἐγνώριζον, τὰ μὲν πρῶτα κατ̓ οἶκον τὸν ἴδιον\nἕκαστος τοὺς ἐπεξενωμένους Περσῶν οὐχ ὁρῶντες, εἶτα\nκαὶ κατὰ συλλόγους συνιστάμενοι, καὶ τέλος καὶ τὸ\nζεῦγμα ἐποπτεύοντες. αὖθις οὖν εἰς ἀγωνίαν καθίσταντο,\nκαὶ δευτέρων ἀδικημάτων ἔγκλημα προσεδέχοντο\nβαρύτερον ὡς ἐπὶ φιλανθρωπίᾳ τοσαύτη γεγονότες\nἄπιστοι καὶ τὸν δρασμὸν τοῖς Πέρσαις συνεργήσαντες.\nἔγνωσαν οὖν πανδημεὶ τῆς πόλεως ἐξορμήσαντες\nἐγχειρίζειν τε ἑαυτοὺς τοῖς Αἰθίοψι καὶ ὅρκοις πιστοῦσθαι\nτὴν ἄγνοιαν, εἴ πως εἰς ἔλεον ἐπικλασθεῖεν.\nἀθροίσαντες οὖν πᾶσαν ἡλικίαν, καὶ κλάδους εἰς ἱκετηρίαν\nἀναλαβόντες, κηρούς τε καὶ δᾷδας ἁψάμενοι, καὶ\nτὰ ἱερὰ γένη καὶ ἕδη τῶν θεῶν ὥσπερ κηρύκεια προβεβλημένοι,\nδιά τε τοῦ ζεύγματος ὡς τοὺς Αἰθίοπας\nἐλθόντες ἱκέται πόρρωθεν γονυπεσοῦντες ἐκάθηντο,\nκαὶ ὑφ̓ ἓν σύνθημα καὶ φωνὴν γοώδη μίαν ἐλεεινὴν\nὀλολυγὴν ἱέντες ἱκέτευον. οἰκτιζόμενοι δὲ πλέον τὰ\nνεογνὰ τῶν βρεφῶν ἐπὶ γῆς προκαταβάλλοντες φέρεσθαι\nὡς ἔτυχε μεθῆκαν, διὰ τῆς ἀνυπόπτου καὶ ἀνυπαιτίου\nμοίρας τὸ θυμούμενον τῶν Αἰθιόπων προμαλάσσοντες.\nτὰ βρέφη δὲ ὑπὸ πτοίας τε ἅμα καὶ ἀγνοίας\nτῶν πραττομένων τοὺς μὲν φύντας καὶ τρέφοντας, τάχα\nπου τὴν ἄπειρον ἀποτρεπόμενα βοήν, ὑπέφευγεν, ἐπὶ\nδὲ τὴν ἄγουσαν ὡς τοὺς πολεμίους τὰ μὲν εἷρπε, τὰ δὲ\nψελλιζόμενα τὴν βάσιν καὶ κλαυθμυριζόμενα ἐπαγωγὸν\n\n\nἐφέρετο, καθάπερ σχεδιαζούσης ἐν αὐτοῖς τὴν ἱκεσίαν\nτῆς τύχης.\nὁ δὲ Ὑδάσπης ταῦτα ὁρῶν, καὶ τὴν πάλαι ἱκεσίαν\nἐπιτείνειν αὐτοὺς καὶ εἰς τὸ παντελὲς ἐξομολογεῖσθαι\nοἰηθείς, ἀποστείλας ἠρώτα τί βούλοιντο καὶ ὅπως μόνοι\nκαὶ οὐ μετὰ τῶν Περσῶν ἥκοιεν. οἳ δὲ πάντα ἔλεγον,\nτὸν δρασμὸν τῶν Περσῶν, τὸ ἑαυτῶν ἀνυπαίτιον,\nτὴν πάτριον ἑορτήν, καὶ ὡς πρὸς θεραπείαν τῶν κρειττόνων\nὄντας καὶ πρὸς τῆς εὐωχίας ὑφυπνωμένους διαλάθοιεν,\nἴσως ἂν διαδράντες καὶ ἰδόντων καὶ γυμνῶν\nτοὺς ἐν ὅπλοις κωλύειν ἀδυνατούντων. ὁ δὴ οὖν Ὑδάσπης\nτούτων πρὸς αὐτὸν ἀπαγγελθέντων ὑποτοπήσας\nὅπερ ἦν, ἀπάτην τινὰ καὶ ἐνέδραν πρὸς τοῦ Ὀροονδάτου\nγενησομένην, τοὺς ἱερέας μόνους μετακαλεσάμενος,\nκαὶ τοῖς ἀγάλμασι τῶν θεῶν ἃ συνεπήγοντο πρὸς τὸ\nμᾶλλον καταιδέσαι προσκυνήσας, εἴ τι πλέον ἔχοιεν ἀναδιδάσκειν\nπερὶ τῶν Περσῶν ἐπυνθάνετο, καὶ ὅποι μὲν\nὥρμησαν, τίνι δὲ θαρσεῖν ἔχουσιν ἢ τίσιν ἐπιχειρήσουσιν.\nοἳ δὲ τὰ μὲν ἄλλα ἀγνοεῖν ἔφασαν, εἰκάζειν δὲ εἰς\nτὴν Ἐλεφαντίνην ὡρμηκέναι, τοῦ πλείστου στρατοῦ\nκατ̓ ἐκείνην συνειλεγμένου, καὶ τοῦ Ὀροονδάτου τοῖς\nτε ἄλλοις καὶ πλέον τοῖς καταφράκτοις ἱππεῦσιν\nἐπανέχοντος.\nταῦτα εἰπόντων, καὶ εἰσιέναι εἰς τὴν πόλιν ὡς ἰδίαν\nκαὶ μεθεῖναι τῆς κατ̓ αὐτῶν ὀργῆς ἱκετευόντων, τὸ μὲν\nπαρελθεῖν αὐτὸς εἰς τὴν πόλιν ὁ Ὑδάσπης τὸ παρὸν οὐδὲ\nἐδοκίμαζε, δύο δὲ φάλαγγας ὁπλιτῶν εἰσπέμψας εἰς\nἀπόπειράν τε ὑποπτευομένης ἐνέδρας, καὶ εἰ μηδὲν εἴη\nτοιοῦτον, εἰς φρουρὰν τῆς πόλεως, τούς τε Συηναίους\nἐπὶ χρησταῖς ταῖς ὑποσχέσεσιν ἀποπέμψας, αὐτὸς εἰς\nτάξιν καθίστη τὸν στρατὸν ὡς ἢ δεξόμενος ἐπιόντας\nτοὺς Πέρσας ἢ καθυστεροῦσιν ἐπελευσόμενος. καὶ οὔπω\n\n\nπᾶν διετέτακτο, καὶ σκοποὶ προσελαύνοντες ἔφοδον\nτῶν Περσῶν εἰς μάχην ἐκτεταγμένων ἐμήνυον. ὁ γὰρ\nὈροονδάτης τὴν μὲν ἄλλην στρατιὰν εἰς τὴν Ἐλεφαντίνην\nἀθροίζεσθαι διατεταγμένος, αὐτὸς δέ, ὅτε τοὺς\nΑἰθίοπας ἐπιόντας παῤ ἐλπίδα κατώπτευεν, εἰσδραμεῖν\nσὺν ὀλίγοις εἰς τὴν Συήνην ἀναγκασθεὶς καὶ τοῖς χώμασιν\nἀποτειχισθείς, σωτηρίαν τε αἰτήσας καὶ καθ̓\nὑπόσχεσιν τοῦ Ὑδάσπου λαβών, ἀπιστότατος ἀνθρώπων\nγίνεται, καὶ δύο Περσῶν ἅμα τοῖς Αἰθίοψι περαιωθῆναι\nπαρασκευάσας δῆθεν ὡς τὴν γνώμην τῶν κατὰ\nτὴν Ἐλεφαντίνην, ἐφ̓ οἷς ἂν ἕλοιντο διαλύσασθαι πρὸς\nὙδάσπην, μαθησομένους ἐξέπεμψε, τὸ δ̓ ἀληθές, εἰ\nπαρασκευάζεσθαι πρὸς μάχην προαιροῦνται, ὅταν αὐτός\nποτε διαδρᾶναι δυνηθῇ. καὶ τὸ τῆς γνώμης ἄπιστον\nεἰς ἔργον ἦγεν, ηὐτρεπισμένους τε καταλαβὼν αὐτίκα\nἐξῆγεν, οὐδ̓ εἰς βραχὺ τὴν ἔφοδον ὑπερθέμενος, ἀλλὰ\nτῷ τάχει τὴν παρασκευήν, ὡς ἐδόκει, τῶν ἐναντίων\nὑποτεμνόμενος.\nἤδη γοῦν παραταττόμενος ἑωρᾶτο, κόμπῳ τε Περσικῷ\nτὰς ὄψεις προκαταλαμβάνων καὶ ἀργυροῖς τε καὶ\nἐπιχρύσοις τοῖς ὅπλοις τὸ πεδίον καταστράπτων. ἄρτι\nγὰρ ἀνίσχοντος ἡλίου καὶ τὴν ἀκτῖνα κατὰ πρόσωπον\nτοῖς Πέρσαις ἐπιβάλλοντος, μαρμαρυγή τις ἄφραστος καὶ\nεἰς τοὺς πορρωτάτω διερριπίζετο, τῆς πανοπλίας οἰκεῖον\nσέλας ἀνταυγαζούσης. τὸ μέν οὖν δεξιὸν κέρας αὐτῶν\nΠερσῶν τε καὶ Μήδων τὸ γνήσιον ἐπεῖχε, τῶν μὲν\nὁπλιτῶν ἡγουμένων, τῶν δὲ ὅσοι τοξόται κατόπιν ἐφεπομένων,\nὡς ἂν γυμνοὶ πανοπλίας ὄντες ἀσφαλέστερον\nβάλλοιεν ὑπὸ τοῖς ὁπλίταις προασπιζόμενοι: τὴν δὲ Αἰγυπτίων\nτε καὶ Λιβύων χεῖρα καὶ τὴν ξενικὴν ἅπασαν\nεἰς τὸ ἀριστερὸν κατένεμεν, ἀκοντιστάς τε καὶ τούτοις\nκαὶ σφενδονήτας παραζεύξας, ἐκδρομάς τε ποιεῖσθαι\n\n\nκαὶ εἰσακοντίζειν ἐκ πλαγίων ὁρμωμένοις ἐπιστείλας.\nαὐτὸς δὲ τὸ μέσον κατελάμβανεν, ἅρματός τε δρεπανηφόρου\nλαμπροῦ ἐπιβεβηκὼς καὶ ὑπὸ τῆς ἑκατέρωθεν\nφάλαγγος εἰς ἀσφάλειαν δορυφορούμενος, τοὺς καταφράκτους\nἱππέας μόνον ἑαυτοῦ προέταττεν, οἷς δὴ καὶ\nπλέον θαρσήσας τὴν μάχην ἀπετόλμησε: καὶ γὰρ οὖν\nκαὶ ἔστιν ἥδε ἡ φάλαγξ Περσῶν ἀεὶ τὸ μαχιμώτατον,\nκαὶ οἱονεὶ τεῖχος ἀρραγὲς τοῦ πολέμου\nπροβαλλόμενον.\nτρόπος δὲ αὐτοῖς πανοπλίας τοιόσδε. ἀνὴρ ἔκκριτος\nκαὶ σώματος ἰσχὺν ἐπίλεκτος κράνος μὲν ὑπέρχεται συμφυές\nτε καὶ μονήλατον, καὶ ὄψιν ἀνδρὸς εἰς ἀκρίβειαν\nὥσπερ τὰ προσωπεῖα σοφιζόμενον. τούτῳ δὲ ἐκ κορυφῆς\nεἰς αὐχένα πάντα πλὴν τῶν ὀφθαλμῶν εἰς τὸ διοπτεύειν\nσκεπόμενος, τὴν μὲν δεξιὰν κοντῷ μείζονι λόγχης\nὁπλίζει, τὴν λαιὰν δὲ εἰς τὸν χαλινὸν ἀσχολεῖ. κοπίδα\nδὲ ὑπὸ τὴν πλευρὰν παρηρτημένος, οὐ τὰ στέρνα\nμόνον ἀλλὰ καὶ σῶμα τὸ ἄλλο ἅπαν τεθωράκισται. ἐργασία\nδὲ τοῦ θώρακος τοιάδε. σκυτάλας χαλκᾶς τε καὶ\nσιδηρᾶς ὅσον σπιθαμιαίας πάντοθεν εἰς σχῆμα τετράγωνον\nἐλάσαντες, καὶ ἄλλην ἐπ̓ ἄλλην κατ̓ ἄκρα τῶν\nπλευρῶν ἐφαρμόσαντες ὡς τῇ κατωτέρᾳ τὴν ὑπερκειμένην\nἀεὶ καὶ τῇ πλαγίᾳ τὴν παρακειμένην κατὰ τὸ συνεχὲς\nἐπιβαίνειν, καὶ ῥαφαῖς ὑπὸ τὰς ἐπιπτυχὰς τὴν\nσυμπλοκὴν ἀγκιστρώσαντες, χιτῶνά τινα φολιδωτὸν ἀπεργάζονται,\nπροσπίπτοντα μὲν ἀλύπως τῷ σώματι καὶ\nπάντῃ περιφυόμενον, περιγράφοντα δὲ μέλος ἕκαστον\nκαὶ πρὸς τὸ ἀκώλυτον τῆς κινήσεως συστελλόμενόν τε\nκαὶ συνεκτεινόμενον. ἔστι γὰρ χειριδωτός, ἀπ̓ αὐχένος\nεἰς γόνυ καθειμένος, μόνοις τοῖς μηροῖς, καθ̓ ὃ τῶν\nἱππείων νώτων ἐπιβαίνειν ἀνάγκη, διαστελλόμενος. ὁ\nμὲν δὴ θώραξ τοιοῦτος, ἀντίτυπόν τι βελῶν χρῆμα, καὶ\n\n\nπρὸς πᾶσαν τρῶσιν ἀπομαχόμενον: ἡ κνημὶς δὲ ἀπ̓\nἄκρων ταρσῶν εἰς γόνυ διήκει, συνάπτουσα πρὸς τὸν\nθώρακα. παραπλησίᾳ δὲ σκευῇ καὶ τὸν ἵππον περιφράττουσι,\nτούς τε πόδας κνημῖσι περιδέοντες, καὶ προμετωπιδίοις\nτὴν κεφαλὴν δἰ ὅλου σφηκοῦντες, ἐκ νώτων\nτε ἐπὶ γαστέρα καθ̓ ἑκατέραν πλευρὰν σκέπασμα\nσιδηρόπλοκον ἀπαιωροῦντες, ὡς ὁπλίζειν τε ἅμα καὶ\nτῇ λαγαρότητι μὴ ἐμποδίζειν τοὺς δρόμους. οὕτως\nἐσκευασμένος καὶ οἷον ἐμβεβλημένος περιβαίνει τὸν\nἵππον, οὐκ αὐτὸς ἐφαλλόμενος, ἀλλ̓ ἑτέρων διὰ τὸ\nἄχθος ἀνατιθεμένων. κἀπειδὰν ὁ καιρὸς ἥκῃ τῆς μάχης,\nἐφεὶς τῷ χαλινῷ τὸν ἵππον καὶ μυωπίσας παντὶ τῷ ῥοθίῳ\nκατὰ τῶν ἐναντίων ἵεται σιδηροῦς τις ἀνὴρ φαινόμενος,\nἢ καὶ σφυρήλατος ἀνδριὰς κινούμενος. ὁ κοντὸς\nδὲ τὰ μὲν πρὸς τῇ αἰχμῇ κατὰ πολὺ καὶ εἰς εὐθὺ προβέβληται,\nδεσμῷ πρὸς τὸν αὐχένα τὸν ἵππειον ἀνεχόμενος:\nτὸν οὐρίαχον δὲ βρόχῳ πρὸς τοῖς ἱππείοις μηροῖς\nἐξήρτηται, μὴ εἴκων ἐν ταῖς συμβολαῖς, ἀλλὰ συνεργῶν\nτῇ χειρὶ τοῦ ἱππέως, εὐθυνούσῃ μόνον τὴν βολήν,\nαὐτοῦ δὲ ἐπιτείνοντος καὶ πρὸς τὸ σφοδρότερον\nτῆς τρώσεως ἀντερείδοντος, τῇ ῥύμῃ διαπείρει πάντα\nτὸν ὑποπίπτοντα, καὶ μιᾷ πληγῇ δύο που φέρει πολλάκις\nἀναρτήσας.\nτοιοῦτον δὴ ἔχων τὸ ἱππικὸν ὁ σατράπης, καὶ οὕτω\nτὸ Περσικὸν διατάξας, ἐπῄει ἀντιμέτωπος, κατὰ νώτων\nἀεὶ τὸν ποταμὸν ποιούμενος, καὶ πλήθει κατὰ πολὺ\nτῶν Αἰθιόπων λειπόμενος τῷ ὕδατι τὴν κύκλωσιν ἀπετείχιζεν.\nἀντεπῆγε δὲ καὶ ὁ Ὑδάσπης, τοῖς ἐπὶ μὲν τοῦ\nδεξιοῦ κέρως Πέρσαις τε καὶ Μήδοις τοὺς ἐκ Μερόης\nἀντιτάττων, ἄνδρας ὁπλομάχους τε καὶ τῆς κατασυστάδην\nχειρονομίας ἐπιστήμονας: τοὺς δὲ ἐκ τῆς Τρωγλοδυτικῆς\nκαὶ τοὺς τῇ κινναμωμοφόρῳ προσοίκους, εὐσταλεῖς\n\n\nτε τὴν ὅπλισιν καὶ ποδώκεις καὶ τοξείαν ἀρίστους,\nτοῖς κατὰ τὸ λαιὸν τῶν ἐναντίων σφενδονήταις\nτε καὶ ἀκοντισταῖς παρενοχλήσοντας ἀπεκλήρωσε. τὸ\nδὲ μεσεῦον τοῦ Περσικοῦ τοῖς καταφράκτοις μεγαλαυχούμενον\nκαταμαθών, ἑαυτόν τε καὶ τοὺς περὶ αὑτὸν\nπυργοφόρους ἐλέφαντας ἀντέταξε, τὸ Βλεμμύων καὶ\nΣηρῶν ὁπλιτικὸν προτάξας, καὶ ἃ χρὴ πράττειν παρὰ\nτὸ ἔργον ἐπιστείλας.\nἀρθέντων δὲ ἑκατέρωθεν τῶν σημείων, καὶ τοῦ μὲν\nΠερσικοῦ διὰ σαλπίγγων, ῥόμβοις δὲ καὶ τυμπάνοις\nτῶν Αἰθιόπων τὴν μάχην ἐπισημαινόντων, ὁ μὲν Ὀροονδάτης\nἐμβοήσας δρόμῳ τὰς φάλαγγας ἐπῆγεν, ὁ δὲ\nὙδάσπης τὰ μὲν πρῶτα σχολαίτερον ἀντεπιέναι προσέταττε,\nβάσιν ἐκ βάσεως ἡσυχῇ παραμείβοντας, τῶν τε\nἐλεφάντων ἕνεκεν, ὅπως ἂν μὴ ἀπολειφθεῖεν τῶν προμάχων,\nκαὶ ἅμα τὴν ῥύμην τῶν ἱππέων τῷ μεταξὺ\nπροϋπεκλύων. ἐπεὶ δὲ βολῆς ἐντὸς ἤδη καθίσταντο καὶ\nτοὺς καταφράκτους ἐρεθίζοντας τὴν ἵππον εἰς τὴν ἐπέλασιν\nοἱ Βλέμμυες κατέμαθον, τὰ προστεταγμένα πρὸς\nτοῦ Ὑδάσπου ἔπραττον, καὶ τοὺς Σῆρας ὥσπερ προκώλυμα\nεἶναι καὶ προασπίζειν τῶν ἐλεφάντων καταλιπόντες,\nαὐτοὶ πολὺ τῶν τάξεων προπηδήσαντες, ὡς τάχους\nεἶχον, ἐπὶ τοὺς καταφράκτους ὥρμησαν, μανίας ἔμφασιν\nτοῖς ὁρῶσι παριστάντες, οὕτως ὀλίγοι πρὸς πλείονας\nκαὶ πρὸς οὕτω πεφραγμένους προεφορμήσαντες. οἱ\nΠέρσαι δὲ πλέον ἢ πρότερον ἐφέντες τοῖς ἵπποις ἐπήλαυνον,\nἕρμαιον τὸ ἐκείνων θράσος ποιούμενοι, καὶ\nὡς αὐτίκα καὶ παρὰ τὴν πρώτην συμβολὴν\nἁρπασόμενοι.\nτότε οἱ Βλέμμυες εἰς χεῖρας ἤδη συμπίπτοντες, καὶ\nμόνον οὐ ταῖς αἰχμαῖς ἐγχρίμπτοντες, ἀθρόον καὶ καθ̓\nἓν σύνθημα ὑπώκλασάν τε καὶ ὑπεδύοντο τοῖς ἵπποις,\n\n\nγόνυ μὲν θάτερον τῇ γῇ προσερείδοντες, κεφαλὴν δὲ\nκαὶ νῶτα ταῖς μὲν οὐδὲν ἤ μόνον οὐ πατούμενοι.\nπαράδοξον δὲ ἔδρων, καὶ ἐλυμαίνοντο τὴν ἵππον ὑπὸ\nτὴν γαστέρα κατὰ τὴν διεξέλασιν τοῖς ξίφεσιν ἀνακόπτοντες,\nὥστε ἔπιπτον μὲν οὐκ ὀλίγοι τῶν ἱππέων, τῶν\nἵππων πρὸς τὴν ἀλγηδόνα τὸν χαλινὸν ὑπερορώντων\nκαὶ τοὺς ἀναβάτας ἀποσειομένων, οὓς κορμηδὸν κειμένους\nοἱ Βλέμμυες ὑπὸ τοὺς μηροὺς ἀνέτεμνον: ἀκίνητος\nγὰρ Περσῶν κατάφρακτος τοῦ χειραγωγήσοντος ἀμοιρήσας.\nὅσοι δὲ ἀτρώτοις τοῖς ἵπποις συνηνέχθησαν, ἐπὶ\nτοὺς Σῆρας ἐφέροντο. οἳ δέ, ἐπειδὴ μόνον ἐπλησίαζον,\nκατόπιν ἑαυτοὺς τῶν ἐλεφάντων ὑπέστελλον, ὥσπερ\nἐπὶ λόφον ἢ φρούριον τὸ ζῶον καταφεύγοντες. ἔνθα\nπολὺς φόνος καὶ ὀλίγου παντελὴς συνέπιπτε τοῖς ἱππεῦσιν.\nοἵ τε γὰρ ἵπποι πρὸς τὸ ἄηθες τῆς τῶν ἐλεφάντων\nὄψεως, ἀθρόον παραγυμνωθείσης καὶ τῷ μεγέθει\nξενίζοντι τῆς θέας τὸ φοβερὸν ἐπιφερούσης, οἳ μὲν παλινδρομοῦντες\nοἳ δὲ ἐν ἀλλήλοις συνταραττόμενοι,\nτὴν τάξιν τῆς φάλαγγος τάχιστα παρέλυον: οἵ τε ἐπὶ\nτῶν ἐλεφάντων κατὰ τοὺς πύργους, ἓξ μὲν ἕκαστον κατειληφότες,\nδύο δὲ κατὰ πλευρὰν ἑκάστην ἐκτοξεύοντες,\nτῆς ἐπ̓ οὐρὰν μόνης εἰς τὸ ἄπρακτον σχολαζούσης, οὕτω\nδή τι συνεχές τε καὶ ἐπίσκοπον ὥσπερ ἐξ ἀκροπόλεως\nτῶν πύργων ἔβαλλον ὥστε εἰς νέφους φαντασίαν\nτὴν πυκνότητα παραστῆναι τοῖς Πέρσαις, καὶ πλέον ὅτε\nτοὺς ὀφθαλμοὺς μάλιστα τῶν ἐναντίων σκοποὺς οἱ Αἰθίοπες\nποιούμενοι, καθάπερ οὐκ ἐκ τῶν ἴσων πολεμοῦντες\nἀλλ̓ εὐστοχίας ἀγώνισμα προθέντες, οὕτως ἀδιαπτώτως\nἐτύγχανον ὥστε οἱ διαπεπαρμένοι τοῖς βέλεσιν\nἐφέροντο σὺν οὐδενὶ κόσμῳ διὰ τοῦ πλήθους, καθάπερ\nαὐλοὺς τοὺς ὀιστοὺς τῶν ὀφθαλμῶν προβεβλημένοι. εἰ\nδέ τινας ὑπὸ ῥύμης τοῦ δρόμου μὴ κατασχεθέντες οἱ\n\n\nἵπποι, καὶ ἄκοντας ὑπεξαγαγόντες, εἰς τοὺς ἐλέφαντας\nἐνέβαλλον, καὶ οὕτως οἳ μὲν αὐτοῦ κατανηλίσκοντο,\nὑπό τε τῶν ἐλεφάντων ἀνατρεπόμενοι καὶ καταπατούμενοι,\nοἳ δὲ ὑπό τε τῶν Σηρῶν ὑπό τε τῶν Βλεμμύων\nὥσπερ ἐκ λόχου τοῦ ἐλέφαντος ἐκδρομάς τε ποιουμένων,\nκαὶ τοὺς μὲν τιτρώσκειν εὐστοχούντων, τοὺς δὲ κατὰ\nσυμπλοκὴν ἀπὸ τῶν ἵππων εἰς γῆν ὠθούντων. ὅσοι δὲ\nκαὶ διεδίδρασκον, ἄπρακτοι καὶ οὐδὲν δράσαντες τοὺς\nἐλέφαντας ἀπεχώρουν: τὸ γὰρ θηρίον πέφρακται μὲν\nκαὶ σιδήρῳ παραγινόμενον εἰς μάχην, καὶ ἄλλως δὲ πρὸς\nτῆς φύσεως τὴν δορὰν ἐστόμωται, στερεμνίου φολίδος\nτῇ ἐπιφανείᾳ ἐπιτρεχούσης καὶ πᾶσαν αἰχμὴν τῷ ἀντιτύπῳ\nθραυούσης.\nτραπέντων δὲ ἅπαξ εἰς φυγὴν τῶν ὑπολειπομένων,\nαἴσχιστα δὴ πάντων ὁ σατράπης Ὀροονδάτης, τὸ μὲν\nἅρμα ἐγκαταλιπὼν ἵππου δὲ τῶν Νυσαίων ἐπιβάς, διεδίδρασκεν,\nἀγνοούντων ταῦτα τῶν κατὰ τὸ ἀριστερὸν\nκέρας Αἰγυπτίων τε καὶ Λιβύων, καὶ σὺν εὐτολμίᾳ πάσῃ\nτὴν μάχην συμφερομένων, καὶ πασχόντων μὲν πλείονα\nἢ δρώντων, καρτερικῷ δὲ λήματι τὰ δεινὰ ὑπομενόντων.\nοἱ γὰρ ἐκ τῆς κινναμωμοφόρου κατ̓ αὐτοὺς\nτεταγμένοι δεινῶς πιεζοῦντες πολλὴν ἀπορίαν παρεῖχον,\nἐπιόντας μὲν ὑποφεύγοντες καὶ ἐκ πολλοῦ τοῦ περιόντος\nπροφθάνοντες, καὶ ἀπεστραμμένοις εἰς τοὐπίσω\nτοῖς τόξοις καὶ παρὰ τὴν φυγὴν βάλλοντες, ἀναχωροῦσι\nδὲ ἐπιτιθέμενοι, καὶ κατὰ τὰ πλάγια οἳ μὲν ταῖς σφενδόναις\nβάλλοντες, οἳ δὲ μικροῖς μὲν τοῖς βέλεσιν, ἰῷ δὲ\nδρακόντων πεφαρμαγμένοις τοξεύοντες ὀξύν τινα καὶ\nἀπότομον θάνατον ἐπέφερον. τοξεύουσι δὲ οἱ τῆς κινναμωμοφόρου\nπαίζειν πλέον ἢ σπουδάζειν τὴν τοξείαν\nἐοικότες. πλέγμα γάρ τι κυκλοτερὲς τῇ κεφαλῇ περιθέντες,\nκαὶ τοῦτο βέλεσι κατὰ τὸν κύκλον περιπείραντες,\n\n\nτὸ μὲν ἐπτερωμένον τοῦ βέλους πρὸς τῇ κεφαλῇ περιτίθενται,\nτὰς δὲ ἀκίδας οἷον ἀκτῖνας εἰς τὸ ἐκτὸς προβέβληνται.\nκἀντεῦθεν ἐξ ἑτοίμου παρὰ τὰς μάχας ὥσπερ\nἐκ φαρέτρας ἀφαιρῶν ἕκαστος, ἀγερωχόν τι καὶ σατυρικὸν\nσκίρτημα λυγιζόμενός τε καὶ καμπτόμενος, καὶ\nτοῖς ἰοῖς ἐστεμμένος, ἀπὸ γυμνοῦ τοῦ σώματος τοῖς\nἐναντίοις ἐφίησιν, οὐδὲν σιδήρου πρὸς τὴν αἰχμὴν δεόμενον:\nὀστοῦν γὰρ δράκοντος νωτιαῖον ἀφελὼν τὸ μὲν\nἄλλο εἰς τὸν πῆχυν τοῦ βέλους ἀπευθύνει, τὰ δὲ ἄκρα\nπρὸς τὸ ἀκμαιότατον ἀποξέσας αὐτογλώχινα τὸν ὀιστὸν\nἀπεργάζεται, τάχα που καὶ ἀπὸ τῶν ὀστῶν οὕτω\nπαρωνομασμένον.\nχρόνον μὲν οὖν τινὰ συνειστήκεσαν οἱ Αἰγύπτιοι,\nκαὶ τῷ συνασπισμῷ πρὸς τὴν τοξείαν ἀντεῖχον, φύσει\nτε τλήμονες ὄντες καὶ πρὸς τὸν θάνατον οὐ λυσιτελῶς\nμᾶλλον ἢ φιλονείκως κενοδοξοῦντες, ἴσως δέ που καὶ\nτιμωρίαν λιποταξίου προορῶντες:\nἐπεὶ δὲ τούς τε καταφράκτους,\nτὴν μεγίστην τοῦ πολέμου χεῖρά τε καὶ ἐλπίδα\nνομιζομένους, διεφθαρμένους κατέμαθον, τόν τε\nσατράπην ἀποδεδρακότα, τούς τε Μήδων καὶ Περσῶν\nπολυθρυλήτους ὁπλίτας οὔτε τι παρὰ τὴν μάχην λαμπρὸν\nἀποδεδειγμένους, ἀλλ̓ ὀλίγα μὲν δράσαντας κατὰ\nτῶν ἐκ Μερόης, οἳ κατ̓ αὐτοὺς ἐτάχθησαν, παθόντας\nδὲ πλείονα καὶ τοῖς λοιποῖς ἐφεπομένους, ἐνδόντες καὶ\nαὐτοὶ προτροπάδην ἔφευγον. ὁ δὲ Ὑδάσπης, ὥσπερ\nἀπὸ σκοπῆς τοῦ πύργου, λαμπρᾶς ἤδη τῆς νίκης θεωρὸς\nγινόμενος, κήρυκας διαπέμπων εἰς τοὺς διώκοντας\nτοῦ μὲν φονεύειν ἀπέχεσθαι προηγόρευε, ζῶντας δὲ οὓς\nδύναιντο καὶ συλλαμβάνειν καὶ ἄγειν, καὶ πρὸ πάντων\nτὸν Ὀροονδάτην. ὡς δὴ καὶ ἐγένετο. παρεκτείναντες\nγὰρ ἐπ̓ ἀσπίδα τὰς φάλαγγας οἱ Αἰθίοπες, καὶ τὸ πολὺ\nβάθος τῶν τάξεων εἰς μῆκος ἑκατέρωθεν ἐπαναγαγόντες,\n\n\nτάς τε κεραίας ἐπιστρέψαντες, εἰς κύκλωσιν τὸ\nΠερσικὸν συνήλασαν, καὶ μίαν μόνον ἀτραπὸν τὴν ἐπὶ\nτὸν ποταμὸν ἀκώλυτον εἰς φυγὴν τοῖς ἐναντίοις ὑπέλιπον,\nεἰς ὃν οἱ πλείους ἐμπίπτοντες, ὑπό τε ἵππων καὶ\nδρεπανηφόρων ἁρμάτων καὶ τοῦ λοιποῦ ταράχου καὶ\nπλήθους ὠθούμενοι σὺν πολλῷ θράσει, μετεμάνθανον\nὡς τὸ δοκοῦν στρατήγημα τοῦ σατράπου πρὸς ἐναντίου\nσφίσιν ἦν καὶ ἄσκεπτον: τὸ γοῦν κυκλωθῆναι\nπαρὰ τὴν ἀρχὴν καταδείσας, καὶ τὸν Νεῖλον διὰ τοῦτο\nκατὰ νώτων ποιήσας, ἔλαθεν ἑαυτῷ τὴν φυγὴν ἀποτειχίσας.\nἐνταῦθα οὖν καὶ αὐτὸς ἁλίσκεται, καὶ Ἀχαιμένου\nτοῦ Κυβέλης παιδὸς ἅπαντα ἤδη τὰ κατὰ τὴν Μέμφιν\nπεπυσμένου, καὶ ἀνελεῖν μὲν τὸν Ὀροονδάτην παρὰ\nτὸν θόρυβον ἐπιβουλεύσαντος ʽμετέμελε γὰρ αὐτῷ τῶν\nκατὰ τῆς Ἀρσάκης μηνυμάτων, τῶν ἐλέγχων προδιεφθαρμένων̓,\nτρῶσαι δὲ καιρίαν ἀποτυχόντος. ὑπέσχε\nγε μὴν αὐτίκα τὴν δίκην πρός τινος τῶν Αἰθιόπων τόξῳ\nβληθείς, ἀναγνόντος μὲν τὸν σατράπην, καὶ περισώζειν,\nὡς προστέτακτο, βουλομένου, ἀγανακτήσαντος\nδὲ τὸ ἄδικον τοῦ ἐγχειρήματος, εἰ τοὺς ἐναντίους τις\nὑποφεύγων χωροίη κατὰ τῶν φιλίων, τὸν καιρὸν τῆς\nτύχης εἰς ἐχθροῦ ἄμυναν, ὡς ἐῴκει, θηρώμενος.\nτοῦτον μὲν οὖν ἀχθέντα πρὸς τοῦ ἑλόντος ὁ Ὑδάσπης\nψυχορραγοῦντα θεασάμενος καὶ πολλῷ αἵματι ῥεόμενον,\nτοῦτο μὲν ἐπαοιδῇ διὰ τῶν τοῦτο ἔργον πεποιημένων\nἐπέσχε, κρίνας δέ, εἰ δύναιτο, περισώζειν, ἐπιρρωννύς\nτε τοῖς λόγοις, ὦ βέλτιστε, ἔφη, τὸ μὲν σώζεσθαί\nσοι κατ̓ ἐμὴν ὑπάρξει γνώμην ʽνικᾶν γὰρ καλὸν\nτοὺς ἐχθροὺς ἑστῶτας μὲν ταῖς μάχαις, πεπτωκότας δὲ\nταῖς εὐποιίαισ̓: τί δ̓ οὖν βουλόμενος οὕτως ἄπιστος\nἀπεδείχθης; ὃ δέ, πρὸς δέ, ἔφη: πιστὸς δὲ πρὸς τὸν\nἐμὸν δεσπότην. καὶ ὁ Ὑδάσπης, ὑποπεσὼν τοίνυν τίνα\n\n\nσαυτῷ τιμωρίαν ὁρίζεις, πάλιν ἠρώτα. καὶ ὅς, ἣν ἄν,\nἔφη, βασιλεὺς ὁ ἐμὸς τῶν σῶν τινὰ στρατηγῶν φυλάττοντά\nσοι πίστιν λαβὼν ἀπῄτησεν. οὐκοῦν, ἔφη ὁ Ὑδάσπης,\nἐπῄνεσεν ἂν καὶ δωρησάμενος ἀπέπεμψεν, εἰ βασιλεὺς\nἀληθής ἐστιν ἀλλὰ μὴ τύραννος, ἐν ἀλλοτρίοις\nἐπαίνοις ζῆλον τοῖς ἰδίοις τῶν ὁμοίων κατασκευαζόμενος.\nἀλλ̓ ὦ θαυμάσιε, πιστὸς μὲν εἶναι λέγεις, ἀσύνετος\nδὲ κἂν εἰ αὐτὸς μὴ ὁμολογήσειας, πρὸς τοσαύτας\nμυριάδας οὕτω παρατόλμως ἀντιταξάμενος. οὐκ ἦν ἀσύνετον\nἴσως, ἀπεκρίνατο, τῆς γνώμης ἐστοχάσθαι τοῦ\nβασιλεύοντος, μεθ̓ ἧς ἐκεῖνος πλέον τιμωρεῖται τοὺς\nὁπωσοῦν ἐν πολέμῳ δειλοὺς ἢ τιμᾷ τοὺς ἀνδρείους.\nἔγνων οὖν ὁμόσε χωρῆσαι πρὸς τὸν κίνδυνον, καὶ ἤτοι\nμέγα τι κατορθῶσαι καὶ παρὰ δόξαν, οἷα πολλὰ πολέμου\nκαιροὶ θαυματουργοῦσιν, ἢ διασωθείς, εἰ τοῦτο συμβαίνοι,\nχώραν ἀπολογίας ὑπολείπεσθαι ὡς πάντων τῶν\nἐπ̓ ἐμοὶ πεπραγμένων.\nτοιαῦτα εἰπὼν καὶ ἀκούσας ὁ Ὑδάσπης ἐπῄνει τε καὶ\nεἰς τὴν Συήνην εἰσέπεμπεν, ἐπιμεληθῆναι αὐτοῦ παντοίως\nτοῖς ἰατρεύουσιν ἐπιστείλας. εἰσῄει δὲ καὶ αὐτὸς\nἅμα τοῖς ἐπιλέκτοις τοῦ στρατοῦ, πάσης μὲν τῆς πόλεως\nκαὶ διὰ πάσης ἡλικίας προϋπαντώσης, στεφάνοις δὲ καὶ\nἄνθεσι Νειλῴοις τὴν στρατιὰν βαλλούσης, καὶ ταῖς ἐπινικίοις\nεὐφημίαις τὸν Ὑδάσπην ἀνυμνούσης. ἐπεὶ δὲ\nτειχῶν ἐντὸς εἰσήλασεν ὥσπερ ἐφ̓ ἅρματος τοῦ ἐλέφαντος,\nὃ μὲν αὐτίκα πρὸς ἱεροῖς ἦν καὶ θεραπείαις τῶν\nκρειττόνων χαριστηρίοις, τῶν τε Νειλῴων ἥτις γένεσις\nπαρὰ τῶν ἱερέων ἐκπυνθανόμενος, καὶ εἴ τι θαύματος\nἢ θεάματος ἄξιον κατὰ τὴν πόλιν ἐπιδεικνύναι ἔχουσιν.\nοἳ δὲ τήν τε φρεατίαν τὸ νειλομέτριον ἐδείκνυσαν, τῷ\nκατὰ τὴν Μέμφιν παραπλήσιον, συννόμῳ μὲν καὶ ξεστῷ\nλίθῳ κατεσκευασμένον, γραμμαῖς δὲ ἐκ πηχυαίου\n\n\nδιαστήματος κεχαραγμένον, εἰς ἃς τὸ ποτάμιον ὕδωρ\nὑπὸ γῆς διηθούμενον καὶ ταῖς γραμμαῖς ἐμπῖπτον τάς\nτε αὐξήσεις τοῦ Νείλου καὶ ὑπονοστήσεις τοῖς ἐγχωρίοις\nδιασημαίνει, τῷ ἀριθμῷ τῶν σκεπομένων καὶ γυμνουμένων\nχαραγμάτων τὸ πόσον τῆς πλημύρας ἢ τῆς\nλειψυδρίας μετρουμένοις. ἐδείκνυσαν δὲ καὶ τοὺς τῶν\nὡρονομίων γνώμονας ἀσκίους κατὰ μεσημβρίαν ὄντας,\nτῆς ἡλιακῆς ἀκτῖνος κατὰ τροπὰς θερινὰς ἐν τοῖς περὶ\nΣυήνην εἰς ἀκρίβειαν κατὰ κορυφὴν ἱσταμένης καὶ τῷ\nπανταχόθεν περιφωτισμῷ τὴν παρέμπτωσιν τῆς σκιᾶς\nἀπελαυνούσης, ὡς καὶ τῶν φρεάτων τὸ κατὰ βάθος ὕδωρ\nκαταυγάζεσθαι διὰ τὴν ὁμοίαν αἰτίαν. καὶ ταῦτα μὲν ὁ\nὙδάσπης οὐ σφόδρα ὡς ξένα ἐθαύμαζε ʽσυμβαίνει γὰρ\nτὰ ἴσα καὶ κατὰ Μερόην τὴν Αἰθιόπων̓: ὡς δὲ τὴν\nἑορτὴν ἐξεθείαζον, ἐπὶ μέγα Νεῖλον αἴροντες, Ὦρόν τε\nκαὶ ζείδωρον ἀποκαλοῦντες, Αἰγύπτου τε ὅλης τῆς μὲν\nἄνω σωτῆρα τῆς κάτω δὲ καὶ πατέρα καὶ δημιουργόν,\nνέαν ἰλὺν δἰ ἔτους ἐπάγοντα καὶ Νεῖλον ἐντεῦθεν ὀνομαζόμενον,\nτάς τε ἐτησίους ὥρας φράζοντα, θερινὴν\nμὲν ταῖς αὐξήσεσι μετοπωρινὴν δὲ ταῖς ὑπονοστήσεσι,\nκαὶ τὴν ἐαρινὴν τοῖς τε κατ̓ αὐτὸν φυομένοις ἄνθεσι καὶ\nταῖς τῶν κροκοδείλων ὠοτοκίαις, καὶ οὐδὲν ἄλλ̓ ἢ τὸν\nἐνιαυτὸν ἄντικρυς εἶναι τὸν Νεῖλον, τοῦτο καὶ τῆς\nπροσηγορίας ἐκβεβαιουμένης: τῶν γοῦν κατὰ τοὔνομα\nστοιχείων εἰς ψήφους μεταλαμβανομένων, πέντε καὶ\nἑξήκοντα καὶ τριακόσιαι μονάδες, ὅσαι καὶ τοῦ ἔτους\nἡμέραι, συναχθήσονται. φυτῶν δὲ καὶ ἀνθέων καὶ ζώων\nἰδιότητας καὶ ἕτερα πλείονα τούτοις προστιθέντων,\nἀλλ̓ οὐκ Αἰγύπτια ταῦτα, εἶπεν ὁ Ὑδάσπης, ἀλλ̓ Αἰθιοπικὰ\nτὰ σεμνολογήματα. τὸν γοῦν ποταμὸν τοῦτον,\nεἴτε καὶ καθ̓ ὑμᾶς θεόν, καὶ κύτος ἅπαν τὸ ποτάμιον\nἡ Αἰθιόπων δεῦρο παραπέμπουσα δικαίως ἂν παῤ\n\n\nὑμῶν τυγχάνοι σεβάσματος, μήτηρ ὑμῖν γινομένη θεῶν.\nκαὶ τοιγαροῦν καὶ σέβομεν, ἔφασαν οἱ ἱερεῖς, τῶν τε\nἄλλων ἕνεκεν, καὶ ὅτι σὲ σωτῆρα ἡμῖν καὶ θεὸν\nἀνέδειξεν.\nεὐφήμους εἶναι προσήκειν τοὺς ἐπαίνους ὁ Ὑδάσπης\nεἰπών, αὐτός τε εἰς τὴν σκηνὴν εἰσελθών, τὸ λειπόμενον\nτῆς ἡμέρας ἑαυτὸν ἀνελάμβανε, τούς τε ἐπὶ δόξης\nΑἰθιόπων καὶ τοὺς κατὰ Συήνην ἱερέας εὐωχῶν καὶ\nτοῖς ἄλλοις οὕτω ποιεῖν ἐφῆκε, πολλὰς μὲν ἀγέλας βοῶν\nπολλὰς δὲ ποίμνας προβάτων, πλεῖστα δὲ αἰγῶν αἰπόλια\nκαὶ συῶν συβόσια καὶ οἴνου πλῆθος τῶν Συηναίων\nτῇ στρατιᾷ, τὰ μὲν δῶρον τὰ δὲ πρὸς ἀγορασίαν,\nπαρεχόντων.\nεἰς δὲ τὴν ὑστεραίαν ἐφ̓ ὑψηλοῦ προκαθήμενος ὁ\nὙδάσπης τά τε ὑποζύγια καὶ ἵππους καὶ ὕλην ἄλλην τὴν\nἐν λαφύροις, τῶν τε κατὰ τὴν πόλιν καὶ τῶν κατὰ τὴν\nμάχην ληφθέντων, τῇ στρατιᾷ διένεμε, τὸ πρὸς ἀξίαν\nτῶν ἑκάστῳ πεπραγμένων ἀνακρίνων. ὡς δὲ καὶ ὁ ζωγρήσας\nτὸν Ὀροονδάτην παρῆν, αἴτησον ὃ βούλει, πρὸς\nαὐτὸν ἔφη ὁ Ὑδάσπης. καὶ ὅς, οὐδὲν αἰτεῖν δέομαι βασιλεῦ,\nεἶπεν, ἀλλ̓ εἰ καὶ σὺ τοῦτο ἐπικρίνειας, ἔχω τὸ\nαὐταρκές, Ὀροονδάτου μὲν ἀφελόμενος, αὐτὸν δὲ προστάγματι\nτῷ σῷ διασωσάμενος. καὶ ἅμα ἐδείκνυε τὸν\nξιφιστῆρα τοῦ σατράπου λιθοκόλλητόν τε καὶ πολύτιμον\nκαὶ ἐκ πολλῶν ταλάντων κατεσκευασμένον, ὥστε\nπολλοὺς τῶν περιεστώτων ἐκβοᾶν ὑπὲρ ἰδιώτην εἶναι\nκαὶ πλέον βασιλικὸν τὸ κειμήλιον. ἐπιμειδιάσας οὖν ὁ\nὙδάσπης, καὶ τί ἄν, ἔφη, γένοιτο βασιλικώτερον τοῦ\nμὴ λειφθῆναι τὴν ἐμὴν μεγαλοψυχίαν τῆς τούτου φιλοπλουσίας;\nεἶτα καὶ σώματος ἁλόντος τῷ κρατήσαντι\nσκυλεύειν ὁ πολέμου δίδωσι νόμος. ὥστε ἀπίτω λαβὼν\n\n\nκαὶ παῤ ἡμῶν, ὃ καὶ ἀκόντων ἔσχεν ἂν ῥᾳδίως\nἀποκρύπτων.\nμετὰ τοῦτον παρῄεσαν οἱ τὸν Θεαγένην καὶ τὴν Χαρίκλειαν\nἑλόντες, καὶ ὦ βασιλεῦ ἔφασαν, ἡμῶν δὲ οὐ\nχρυσὸς οὐδὲ λίθοι τὰ λάφυρα, πρᾶγμα κατ̓ Αἰθιοπίαν\nεὔωνον καὶ σωρηδὸν τοῖς βασιλείοις ἐναποκείμενον:\nἀλλά σοι κόρην καὶ νεανίαν προσαγηοχότες, ἀδελφοὺς\nμὲν καὶ Ἕλληνας, μεγέθει δὲ καὶ κάλλει μετά γε σὲ πάντας\nἀνθρώπους ὑπερφέροντας, ἀξιοῦμεν μὴ ἀμοιρῆσαι\nτῆς παρὰ σοῦ μεγαλοδωρίας. εὖ γε, εἶπεν ὁ Ὑδάσπης, ὑπεμνήσατε:\nκαὶ γὰρ ἐν παρέργῳ τότε καὶ κατὰ θόρυβον\nπροσαχθέντας ἐθεασάμην. ὥστε ἀγέτω τις: ἡκόντων δὲ\nκαὶ οἱ λοιποὶ τῶν αἰχμαλώτων. ἤγοντο οὖν αὐτίκα,\nδρομαίου τινὸς ἔξω τειχῶν καὶ εἰς τοὺς σκευοφόρους\nἀφιγμένου, καὶ τοῖς φυλάττουσιν ἄγειν ὡς βασιλέα τὴν\nταχίστην εἰπόντος. οἳ δὲ μιξέλληνά τινα τῶν φυλάκων,\nὅποι τὸ παρὸν ἄγοιεν, ἠρώτων. ἐκείνου δὲ εἰπόντος ὡς\nβασιλεὺς Ὑδάσπης ἐπισκοπεῖ τοὺς αἰχμαλώτους, θεοὶ\nσωτῆρες, ἀνεβόησαν ἅμα οἱ νέοι, τὸ ὄνομα τοῦ Ὑδάσπου\nγνωρίσαντες, εἰς τὴν τότε ὥραν μὴ καὶ ἕτερός\nἐστιν ὁ βασιλεύων ἀμφιβάλλοντες. ὁ οὖν Θεαγένης\nἠρέμα πρὸς τὴν Χαρίκλειαν, ἐρεῖς, ἔφη, δηλονότι, φιλτάτη,\nπρὸς βασιλέα τὰ καθ̓ ἡμᾶς: ἰδοὺ γὰρ καὶ Ὑδάσπης,\nὃν πατέρα σοι γεγενῆσθαι πρός με πολλάκις ἔφραζες.\nκαὶ ἡ Χαρίκλεια ὦ γλυκύτατε ἔφη, τὰ μεγάλα τῶν\nπραγμάτων μεγάλων δεῖται κατασκευῶν: ὧν γὰρ πολυπλόκους\nτὰς ἀρχὰς ὁ δαίμων καταβέβληται, τούτων\nἀνάγκη καὶ τὰ τέλη διὰ μακροτέρων συμπεραίνεσθαι.\nἄλλως τε καὶ ἃ πολὺς χρόνος συνέχεε, ταῦτα εἰς ὀξὺν\nκαιρὸν ἀνακαλύπτειν οὐ λυσιτελές, τοῦ κεφαλαίου καὶ\nταῦτα τῆς ὅλης καθ̓ ἡμᾶς ὑποθέσεως, καὶ ἐξ ἧς ἡ σύμπασα\nσυμπλοκή τε καὶ ἀνεύρεσις ἤρτηται, Περσίνης\n\n\nλέγω μητρὸς τῆς ἐμῆς ἀπολειπομένης. σώζεσθαι δὲ καὶ\nταύτην θεῶν βουλήσει πεπύσμεθα. ἂν οὖν προθύσηταί\nτις ἡμᾶς, ὑπολαβὼν ὁ Θεαγένης, ἢ καὶ ὡς αἰχμαλώτους\nδῶρον παρασχὼν τὴν εἰς Αἰθιοπίαν ἡμῖν ἄφιξιν ὑποτέμηται;\nμὴ πᾶν τοὐναντίον, ἔφη ἡ Χαρίκλεια. νυνὶ\nμὲν γὰρ πρὸς τῶν φυλάκων ἀκηκόαμεν πολλάκις ὡς\nἱερεῖα τρεφόμεθα τοῖς κατὰ Μερόην θεοῖς ἐναγισθησόμενοι,\nκαὶ δέος οὐδὲν δωρηθῆναι ἡμᾶς ἢ προαναιρεθῆναι\nκαθωσιωμένους ἐξ ὑποσχέσεως τοῖς θεοῖς, ἣν παραβαθῆναι\nὑπ̓ ἀνδρῶν εὐσέβειαν τετιμηκότων οὐ θέμις.\nεἰ δὲ περιχαρείᾳ τὸ ὅλον ἐνδόντες προχείρως τὰ καθ̓\nἡμᾶς ἐξαγορεύοιμεν, τῶν καὶ γνωρίζειν ταῦτα καὶ βεβαιοῦν\nδυναμένων οὐ παρόντων, μὴ καὶ λάθωμεν τὸν\nἀκούοντα παροξύναντες, καὶ πρὸς ὀργήν τι δικαίως ὑφιστάμενοι,\nχλεύην, ἂν οὕτω τύχῃ, καὶ ὕβριν τὸ πρᾶγμα\nἡγησομένους, εἴ τινες αἰχμάλωτοι καὶ δουλεύειν ἀποκεκληρωμένοι,\nπεπλασμένοι καὶ ἀπίθανοι, καθάπερ ἐκ\nμηχανῆς τῷ βασιλεύοντι παῖδας ἑαυτοὺς εἰσποιοῦσιν.\nἀλλὰ τὰ γνωρίσματα, ἔφη ὁ Θεαγένης, ἃ φέρειν σε οἶδα\nκαὶ διασώζειν, ὅτι μὴ πλάσμα ἐσμὲν μηδὲ ἀπάτη, συλλήψεται.\nκαὶ ἡ Χαρίκλεια, τὰ γνωρίσματα, ἔφη, τοῖς\nγινώσκουσιν αὐτὰ καὶ συνεκθεμένοις ἐστὶ γνωρίσματα,\nτοῖς δὲ ἀγνοοῦσιν ἢ μὴ πάντα γνωρίζειν ἔχουσι κειμήλια\nτὴν ἄλλως καὶ ὅρμος, κλοπῆς, ἂν οὕτω τύχῃ, καὶ\nλῃστείας τοῖς φέρουσιν ὑπόνοιαν προσάπτοντες. εἰ δὲ\nδή τι καὶ γνωρίσειεν ὁ Ὑδάσπης, τίς ὅτι καὶ Περσῖνα\nἡ δεδωκυῖα, τίς δ̓ ὅτι καὶ ὡς θυγατρὶ μήτηρ ὁ πείσων\nἔνεστιν; ἀναντίρρητον γνώρισμα ὦ Θεάγενες ἡ μητρῴα\nφύσις, ὑφ̓ ἧς τὸ γεννῶν περὶ τὸ γεννώμενον ἐκ πρώτης\nἐντεύξεως φιλόστοργον ἀναδέχεται πάθος, ἀπορρήτῳ\nσυμπαθείᾳ κινούμενον. τοῦτο οὖν μὴ προώμεθα δἰ\nὅ τι καὶ τὰ ἄλλα γνωρίσματα ἂν πιστὰ φανείη.\nτοιαῦτα διαλεγόμενοι πλησίον ἤδη τοῦ βασιλέως\nἦσαν. συμπαρῆν δὲ καὶ ὁ Βαγώας ἀγόμενος. κἀπειδὴ\nπαραστάντας εἶδεν ὁ Ὑδάσπης, ἀνήλατο πρὸς βραχὺ\nτοῦ θρόνου, καὶ ἱλήκοιτε θεοί φήσας αὖθις ἐπὶ συννοίας\nἑαυτὸν ἥδραζε. τῶν δὲ ἐν τέλει παρεστώτων ὅ τι\nπεπόνθοι πυνθανομένων, τοιαύτην, ἔφη, τετέχθαι μοι\nθυγατέρα τήμερον καὶ εἰς ἀκμὴν τοσαύτην ἥκειν ἀθρόον\nᾤμην: καὶ τὸ ὄναρ ἐν οὐδεμιᾷ φροντίδι τιθέμενος,\nνυνὶ πρὸς τὴν ὁμοίαν τῆς ὁρωμένης ὄψιν ἀνήνεγκα.\nτῶν δὴ περὶ αὐτὸν εἰπόντων ὡς φαντασία τις εἴη ψυχῆς\nτὰ μέλλοντα πολλάκις εἴδωλα προτυπουμένης, ἐν\nπαρέργῳ τότε τὸ ὀφθὲν ποιησάμενος, τίνες καὶ πόθεν\nεἶεν ἠρώτα. σιωπώσης δὲ τῆς Χαρικλείας, καὶ τοῦ Θεαγένους\nεἰπόντος ὡς ἀδελφοὶ καὶ Ἕλληνες, εὖ γε ἡ Ἑλλάς,\nἔφη, τά τε ἄλλα καλοὺς κἀγαθοὺς φέρουσα, καὶ\nγνήσια ἡμῖν καὶ εὐσύμβολα εἰς τὰς ἐπινικίους θυσίας\nτὰ ἱερεῖα παρασχοῦσα. ἀλλὰ πῶς οὐχὶ καὶ παῖς ἐτέχθη\nμοι κατὰ τὴν ὄψιν, γελάσας πρὸς τοὺς παρόντας εἶπεν,\nεἴπερ τὸν νεανίαν τοῦτον ἀδελφὸν ὄντα τῆς κόρης καὶ\nὁρᾶσθαί μοι μέλλοντα προειδωλοποιηθῆναι, ὡς φατέ,\nδιὰ τῶν ὀνειράτων ἐχρῆν; καὶ ἀποστρέψας τὸν λόγον εἰς\nτὴν Χαρίκλειαν, καὶ τὴν φωνὴν ἑλληνίζων ʽσπουδάζεται\nγὰρ ἥδε ἡ γλῶσσα καὶ παρὰ τοῖς Γυμνοσοφισταῖς\nκαὶ βασιλεῦσιν Αἰθιόπων̓ σὺ δέ, ἔφη, ὦ κόρη, τί σιγᾷς,\nοὐδὲν ἀποκρινομένη πρὸς τὴν πεῦσιν; καὶ ἡ Χαρίκλεια,\nπρὸς τοῖς βωμοῖς, ἔφη, τῶν θεῶν οἷς ἱερεῖα φυλαττόμενοι\nσυνίεμεν, ἐμέ τε καὶ τοὺς ἐμὲ φύντας γνώσεσθε.\nκαὶ ποῦ γῆς εἰσὶν οὗτοι; πρὸς αὐτὴν ὁ Ὑδάσπης.\nἣ δέ, καὶ πάρεισιν, ἔφη, καὶ πάντως ἱερουργουμένοις\nπαρέσονται. μειδιάσας οὖν αὖθις ὁ Ὑδάσπης, ὀνειρώττει\nτῷ ὄντι, φησίν, ἡ ὀνειρογενὴς αὕτη μου θυγάτηρ,\nἀπὸ τῆς Ἑλλάδος κατὰ μέσην Μερόην τοὺς φύντας\n\n\nἀναπεμφθήσεσθαι φανταζομένη. οὗτοι μὲν οὖν ἀγέσθωσαν\nσὺν ἐπιμελείᾳ καὶ ἀφθονίᾳ τῇ συνήθει, τὴν θυσίαν\nκοσμήσοντες: ἀλλὰ τίς οὗτος ὁ πλησίον εὐνούχῳ προσεοικώς;\nτῶν δή τις ὑπηρετουμένων, εὐνοῦχος ἀληθῶς,\nεἶπεν, ὄνομα Βαγώας, τῶν Ὀροονδάτου κτῆμα τὸ τιμιώτατον.\nἑπέσθω, ἔφη, καὶ οὗτος, οὐχ ἱερεῖον, τῶν δὲ\nἱερείων θατέρου τῆς κόρης ταύτης φύλαξ, πολλῆς διὰ\nτὴν ὥραν προνοίας δεομένης, ὥστε ἁγνὴν ἡμῖν ἄχρι\nκαιροῦ τῆς θυσίας φυλαχθῆναι. ἔχει τι ζηλότυπον ἔμφυτον\nτὸ εὐνούχων γένος: ὧν γὰρ ἀπεστέρηται, τούτων\nεἰς κώλυμα τοῖς ἄλλοις προβέβληται.\nταῦτα εἰπὼν τοὺς ἄλλους αἰχμαλώτους παριόντας ἐν\nτάξει ἐπεσκόπει τε καὶ ἀνέκρινε, τοὺς μὲν δωρούμενος,\nοὓς δούλους ἐξ ἀρχῆς ἐγνώριζεν ἡ τύχη, τοὺς δὲ εὖ γεγονότας\nἐλευθέρους ἀφιείς. δέκα δὲ νέους κόρας τε\nἰσαρίθμους τῶν ἐν ἀκμῇ καὶ ὥρᾳ διαπρεπόντων ἐπιλεξάμενος,\nἅμα τοῖς περὶ τὸν Θεαγένην ἐφ̓ ὁμοίαν τὴν\nχρείαν ἀνάγεσθαι προσέταττε. τοῖς τε ἄλλοις ἅπασιν\nὧν ἕκαστος ἐδεῖτο χρηματίσας, τέλος πρὸς τὸν Ὀροονδάτην\nμετάκλητον καὶ φοράδην ἀχθέντα, ἐγώ, ἔφη, τὰς\nαἰτίας τοῦ πολέμου συνῃρηκὼς καὶ τὰς ἐξ ἀρχῆς προφάσεις\nτῆς ἔχθρας, τάς τε Φίλας καὶ τὰ σμαράγδεια μέταλλα,\nὑπ̓ ἐμαυτῷ πεποιημένος, οὐ πάσχω τὸ τῶν\nπολλῶν πάθος, οὐδὲ ἐπεξάγω τὴν τύχην πρὸς πλεονεξίαν,\nοὐδὲ εἰς ἄπειρον ἐκτείνω τὴν ἀρχὴν διὰ τὴν νίκην,\nἀλλ̓ ὅροις ἀρκοῦμαι οἷς ἔθετο ἐξ ἀρχῆς ἡ φύσις,\nτὴν Αἴγυπτον ἀπὸ τῆς Αἰθιοπίας τοῖς Καταρράκταις\nἀποκρίνασα. ὥστε ἔχων δἰ ἃ κατῆλθον, ἄνειμι σέβων\nτὸ δίκαιον. σὺ δὲ εἰ περιγένοιο, τῶν ἐξ ἀρχῆς σατράπευε,\nκαὶ ἐπίστελλε πρὸς βασιλέα τῶν Περσῶν ὡς ἀδελφὸς\nὁ σὸς Ὑδάσπης τῇ μὲν χειρὶ κεκράτηκε, τῇ δὲ γνώμῃ\nπάντα σοι τὰ σὰ μεθῆκε, φιλίαν τε πρὸς σὲ βουλόμενον\n\n\nἀσπαζόμενος, χρῆμα τῶν ἐν ἀνθρώποις τὸ κάλλιστον,\nκαὶ μάχην, εἰ αὖθις ἄρχοιο, μὴ παραιτούμενος.\nΣυηναίοις δὲ τοῖσδε τοὺς τεταγμένους φόρους εἰς δεκάδα\nἐτῶν αὐτός τε ἀφίημι καὶ σοὶ ποιεῖν οὕτως\nἐντέλλομαι.\nτούτων εἰρημένων, ὑπὸ μὲν τῶν παρόντων ἀστῶν\nτε ὁμοίως καὶ στρατιωτῶν εὐφημία τε ἤρθη καὶ κρότος\nἐπὶ πλεῖστον ἐξάκουστος: ὁ δὲ Ὀροονδάτης τὼ χεῖρε\nπροτείνας καὶ τὴν δεξιὰν ἐπὶ θατέραν παραλλάξας, κύψας\nπροσεκύνησε, πρᾶγμα οὐ νενομισμένον παρὰ Πέρσαις,\nβασιλέα ἕτερον τούτῳ τῷ τρόπῳ θεραπεύειν. καὶ ὦ\nπαρόντες, οὐ δοκῶ μοι, ἔφη, παραβαίνειν τὸ πάτριον,\nεἰ βασιλέα γνωρίζω τὸν σατραπείαν μοι δωρούμενον,\nοὐδὲ παρανομεῖν τὸν ἐννομώτατον ἀνθρώπων προσκυνῶν,\nἀναιρεῖν μὲν δυνάμενον, τὸ εἶναι δὲ φιλανθρωπευόμενον,\nκαὶ δεσπόζειν μὲν κεκληρωμένον, σατραπεύειν\nδέ μοι παρεχόμενον. ἐφ̓ οἷς, εἰ μὲν περισωθείην,\nΑἰθίοψί τε καὶ Πέρσαις εἰρήνην ἐγγυῶμαι βαθεῖαν\nκαὶ φιλίαν ἀίδιον, καὶ Συηναίοις τὰ προστεταγμένα\nἐμπεδώσειν: εἰ δέ τι πάθοιμι, θεοὶ τῶν εἰς ἐμὲ καλῶν\nὙδάσπην τε καὶ οἶκον τὸν Ὑδάσπου καὶ γένος\nἀμείβοιντο.\nτὰ μὲν δὴ κατὰ τὴν Συήνην ἐπὶ τοσόνδε πραχθέντα\nεἰρήσθω, παρὰ τοσοῦτον μὲν ἐλθοῦσαν κινδύνου, πρὸς\nτοσαύτην δὲ εὐπάθειαν ἀθρόον δἰ εὐνομίαν ἀνδρὸς\nἑνὸς μεταβαλοῦσαν: ὁ δὲ Ὑδάσπης τὸ πολὺ τοῦ στρατοῦ\nπροεκπέμψας καὶ αὐτὸς ἐπὶ τὴν Αἰθιοπίαν ἐξήλαυνε,\nπάντων μὲν Συηναίων πάντων δὲ Περσῶν ἄχρι πλείστου\nσὺν εὐφημίαις προπεμπόντων. τὰ μὲν οὖν πρῶτα\nἐχώρει τῆς ὄχθης ἀεὶ τοῦ Νείλου καὶ παραποταμίας\nἐχόμενος: ἐπεὶ δὲ εἰς τοὺς Καταρράκτας ἀφίκετο, θύσας\nτῷ Νείλῳ καὶ θεοῖς ἐνορίοις, ἐκτραπεὶς τῆς μεσογαίας\n\n\nμᾶλον εἴχετο. καὶ εἰς τὰς Φίλας ἐλθὼν ἡμέρας μέν\nπου δύο διαναπαύει τὸν στρατόν: αὖθις δὲ τὸ πολὺ τοῦ\nπλήθους προαποστείλας, προεκπέμψας δὲ καὶ τοὺς αἰχμαλώτους,\nαὐτὸς ἐπιμείνας τά τε τείχη τῆς πόλεως ὠχύρωσε,\nκαὶ φρουρὰν ἐγκαταστήσας ἐξώρμησε. δύο δὲ\nἱππέας ἐπιλέξας, οὓς ἔδει προλαβόντας καὶ κατὰ πόλιν\nἢ κώμην τοὺς ἵππους ἀμείβοντας σὺν τάχει τὸ προστεταγμένον\nἀνύειν, ἐπιστέλλει τοῖς κατὰ Μερόην τὴν νίκην\nεὐαγγελιζόμενος,\nπρὸς μὲν τοὺς σοφούς, οἳ Γυμνοσοφισταὶ\nκέκληνται, σύνεδροί τε καὶ σύμβουλοι τῶν\nπρακτέων τῷ βασιλεῖ γινόμενοι, τοιάδε.\nτῷ θειοτάτῳ σὐνεδρίῳ βασιλεὺς Ὑδάσπης. τὴν νίκην ὑμῖν\nτὴν κατὰ Περσῶν εὐαγγελίζομαι, οὐκ ἀλαζονευόμενος τὸ κατόρθωμα\nʽτὸ γὰρ ὀξύρροπον τῆς τύχης ἱλάσκομαἰ, ἀλλὰ τὴν προφητείαν\nὑμῶν ἀεί τε καὶ τὸ παρὸν ἐπαληθεύουσαν τῷ γράμματι\nπροδεξιούμενος. ἥκειν ουν ὑμᾶς εἰς τὸν εἰωθότα τόπον καὶ παρακαλῶ\nκαὶ δυσωπῶ, τὰς εὐχαριστηρίους τῶν ἐπινικίων θυσίας\nεὐαγεστέρας τῇ παρουσίᾳ τῷ κοινῷ τῶν Αἰθιόπων ἀποφανοῦντας.\nπρὸς δὲ τὴν γυναῖκα Περσῖναν οὕτω.\nνικᾶν ἡμᾶς ἴσθι, καὶ ὃ πρότερόν ἐστι παρὰ σοί, σώζεσθαι.\nπολυτελεῖς δὴ τὰς χαριστηρίους ἡμῖν πομπάς τε καὶ θυσίας εὐτρέπιζε,\nκαὶ τοὺς σοφοὺς ἅμα τοῖς παῤ ἡμῶν ἐπεσταλμένοις συμπαρακαλέσασα,\nεἰς τὴν ἀφιερωμένην τοῖς πατρίοις ἡμῶν θεοῖς,\nἩλίῳ τε καὶ Σελήνῃ καὶ Διονύσῳ, πρὸ τοῦ ἄστεος ὀργάδα\nσύσπευδε.\nτούτων κομισθέντων τῶν γραμμάτων ἡ μὲν Περσῖνα,\nτοῦτ̓ ἦν ἄρα, ἔφη, τὸ ἐνύπνιον ὃ κατὰ τὴν νύκτα\nταύτην ἐθεώμην, κύειν τε οἰομένη καὶ τίκτειν ἅμα, καὶ\nτὸ γεννηθὲν εἶναί μου θυγατέρα γάμου παραχρῆμα\nὡραίαν, διὰ μὲν τῶν ὠδίνων, ὡς ἔοικε, τὰς κατὰ τὸν\nπόλεμον ἀγωνίας, διὰ δὲ τῆς θυγατρὸς τὴν νίκην αἰνιττομένου\nτοῦ ὀνείρατος. ἀλλὰ τὴν πόλιν ἐπιόντες τῶν\nεὐαγγελίων ἐμπλήσατε. καὶ οἳ μὲν πρόδρομοι τὸ προστεταγμένον\n\n\nἔπραττον, καὶ τάς τε κεφαλὰς τῷ Νειλῴῳ\nλωτῷ καταστέψαντες καὶ φοινίκων πτόρθους ταῖς χερσὶ\nκατασείοντες τὰ ἐπισημότερα τῆς πόλεως καθιππεύοντο,\nτὴν νίκην καὶ μόνῳ τῷ σχήματι δημοσιεύοντες. ἐμπέπληστο\nγοῦν αὐτίκα χαρᾶς ἡ Μερόη, νύκτωρ τε καὶ μεθ̓\nἡμέραν χοροὺς καὶ θυσίας κατὰ γένη καὶ ἀγυιὰς καὶ\nφατρίας τοῖς θεοῖς ἀναγόντων καὶ τὰ τεμένη καταστεφόντων,\nοὐκ ἐπὶ τῇ νίκῃ τοσοῦτον ὅσον ἐπὶ τῇ σωτηρίᾳ\nτῇ τοῦ Ὑδάσπου θυμηδούντων, ἀνδρὸς δἰ εὐνομίαν\nτε ἅμα καὶ τὸ πρὸς τοὺς ὑπηκόους ἵλεών τε καὶ\nἥμερον πατρικόν τινα ἔρωτα τοῖς δήμοις ἐνστάξαντος.\nἡ δὲ Περσῖνα βοῶν τε ἀγέλας καὶ ἵππων καὶ προβάτων\nὀρύγων τε καὶ γρυπῶν καὶ ἄλλων ζώων παντοίων\nεἰς τὴν περαίαν ὀργάδα προπέμψασα, τὰ μὲν ὥστε ἐξ\nἑκάστου γένους ἑκατόμβην εἰς τὴν θυσίαν ηὐτρεπίσθαι,\nτὰ δὲ ὥστε εἰς εὐωχίαν εἶναι τοῖς δήμοις, τέλος καὶ\nπαρὰ τοὺς Γυμνοσοφιστὰς ἐλθοῦσα, οἴκησιν τὸ Πανίον\nπεποιημένους, τό τε παρὰ τοῦ Ὑδάσπου γράμμα ἐνεχείριζε,\nκαὶ συμπαρεκάλει πεισθῆναί τε ἀξιοῦντι τῷ βασιλεῖ\nκαὶ δοῦναι καὶ αὐτῇ τὸ μέρος τὴν χάριν, κόσμον τῆς\nπανηγύρεως τῇ παρουσίᾳ γινομένους. οἳ δὲ ὀλίγον ἐπιμεῖναι\nκελεύσαντες, καὶ εἰς τὸ ἄδυτον παρελθόντες εὔχεσθαι\nὡς ἔθος, παρὰ θεῶν τὸ πρακτέον πυθόμενοι,\nμικρὸν διαλιπόντες ἐπανῆλθον. καὶ τῶν ἄλλων σιγώντων\nὁ προκαθηγητὴς τοῦ συνεδρίου Σισιμίθρης, ὦ\nΠερσῖνα, ἔλεγεν, ἡμεῖς μὲν ἥξομεν: οἱ θεοὶ γὰρ ἐπιτρέπουσι:\nθόρυβον δέ τινα καὶ ταραχὴν προμηνύει τὸ δαιμόνιον,\nἐσομένην μὲν παρὰ τὰς θυσίας, εἰς ἀγαθὸν δὲ\nκαὶ ἡδὺ τὸ τέλος καταστρέψουσαν, ὡς μέλους μὲν ὑμῶν\nτοῦ σώματος ἢ μέρους τῆς βασιλείας ἀπολωλότος, τοῦ\nπεπρωμένου δὲ εἰς τότε τὸ ζητούμενον ἀναφαίνοντος.\nκαὶ ἡ Περσῖνα, τά τε φοβερά, ἔφη, καὶ πάντα τὴν πρὸς\n\n\nτὸ κρεῖττον ἕξει μεταβολὴν ὑμῶν παρόντων. ἀλλ̓ ὅταν\nαἴσθωμαι προσάγοντα Ὑδάσπην, σημανῶ πρὸς ὑμᾶς.\nοὐδὲν δεῖ, ἔφη, σημαίνειν, ὁ Σισιμίθρης: ἥξει γὰρ αὔριον\nὄρθριος, καὶ τοῦτό σοι γράμμα μηνύσει μικρὸν\nὕστερον. καὶ ἐγίνετο οὕτως: ἄρτι γὰρ ἐπανιούσῃ τῇ\nΠερσίνῃ, καὶ τοῖς βασιλείοις πλησιαζούσῃ, γράμμα τοῦ\nβασιλέως ἱππεὺς ἐνεχείριζεν, εἰς τὴν ἑξῆς ἔσεσθαι τὴν\nπαρουσίαν αὐτοῦ σημαῖνον. κήρυκες οὖν αὐτίκα διήγγελλον\nτὴν γραφήν, μόνῳ τῷ ἄρρενι γένει τὴν ὑπάντησιν\nἐπιτρέποντες, γυναιξὶ δὲ ἀπαγορεύοντες: ἅτε γὰρ\nτοῖς καθαρωτάτοις καὶ φανοτάτοις θεῶν Ἡλίῳ τε καὶ\nΣελήνῃ τῆς θυσίας τελουμένης, ἐπιμίγνυσθαι τὸ θῆλυ\nγένος οὐ νενόμιστο, τοῦ μή τινα καὶ ἀκούσιόν ποτε γενέσθαι\nμολυσμὸν τοῖς ἱερείοις. μόνῃ δὲ παρεῖναι γυναικῶν\nτῇ ἱερείᾳ τῆς σεληναίας ἐπιτέτραπτο, καὶ ἦν ἡ\nΠερσῖνα, τῷ μὲν ἡλίῳ τοῦ βασιλέως τῇ Σεληναίᾳ δὲ τῆς\nβασιλίδος ἐκ νόμου καὶ ἔθους ἱερουμένων. ἔμελλε δὲ\nἄρα ἡ Χαρίκλεια παρέσεσθαι τοῖς δρωμένοις οὐχ ὡς\nθεωρός, ἀλλ̓ ἱερεῖον ἐσομένη τῆς Σεληναίας.\nἀκατάσχετος οὖν ἡ ὁρμὴ κατειλήφει τὴν πόλιν: καὶ\nοὐδὲ τὴν προηγορευμένην ἡμέραν ἀναμείναντες ἀφ̓\nἑσπέρας ἐπεραιοῦντο κατὰ τὸν Ἀσταβόρραν ποταμόν, οἳ\nμὲν κατὰ τὸ ζεῦγμα, οἳ δὲ πορθμείοις ἐκ καλάμων πεποιημένοις,\nἃ δὴ πλεῖστα καὶ κατὰ πολλὰ μέρη τῆς\nὄχθης ἐσάλευε, τοῖς πορρωτέρω τῆς γεφύρας κατοικοῦσιν\nἐπιτόμους διακονοῦντα τὰς περαιώσεις. ἔστι δὲ\nὀξυδρομώτατα τῆς τε ὕλης ἕνεκα καὶ ἄχθους, πλὴν ὅτι\nδύο που καὶ τρεῖς ἄνδρας οὐκ ἀνεχόμενα: κάλαμος γάρ\nἐστι δίχα τετμημένος, καὶ τομὴν ἑκάστην σκάφιον παρεχόμενος.\nἡ γὰρ δὴ Μερόη μητρόπολις οὖσα τῶν Αἰθιόπων\nτὰ μὲν ἄλλα ἐστὶ νῆσος τριγωνίζουσα, ποταμοῖς\nναυσιπόροις, τῷ τε Νείλῳ καὶ τῷ Ἀσταβόρρᾳ καὶ τῷ\n\n\nἈσασόβᾳ περιρρεομένη, τοῦ μὲν κατὰ κορυφὴν ἐμπίπτοντος,\nτοῦ Νείλου, καὶ πρὸς ἑκάτερα σχιζομένου,\nτῶν ἑτέρων δὲ δυοῖν κατὰ πλευρὰν ἑκατέραν θατέρου\nπαραμειβόντων καὶ αὖθις ἀλλήλοις συμπιπτόντων, καὶ\nεἰς ἕνα τὸν Νεῖλον τό τε ῥεῦμα καὶ τοὔνομα ἐκνικωμένων:\nμέγεθος δὲ οὖσα μεγίστη, καὶ ἤπειρον ἐν νήσῳ\nσοφιζομένη ʽτρισχιλίοις γὰρ τὸ μῆκος, εὖρος δὲ χιλίοις\nπεριγράφεται σταδίοισ̓, ζώων τε παμμεγεθῶν τῶν τε\nἄλλων καὶ ἐλεφάντων ἐστὶ τροφός, καὶ δένδρα παραλλάττοντα\nἢ κατ̓ ἄλλας φέρειν ἀγαθή. ἐκτὸς γὰρ ὅτι\nφοίνικές τε ὑπερμήκεις καὶ τὴν βάλανον εὔστομοί τε καὶ\nὑπέρογκοι, σίτου τε καὶ κριθῶν στάχυες τὴν μὲν αὔξησιν\nὥστε καὶ ἱππέα πάντα καὶ καμηλίτην ἔστιν ὅτε\nκαλύπτειν, τὸν δὲ καρπὸν ὥστε εἰς τριακόσια τὸ καταβληθὲν\nἐκφέρειν, καὶ τὸν κάλαμον φύει τοιοῦτον οἷος\nεἴρηται.\nτότε δ̓ οὖν διὰ πάσης νυκτὸς ἄλλοι κατ̓ ἄλλο τὸν\nποταμὸν διαπεραιωθέντες, προαπαντῶντες καὶ ἴσα καὶ\nθεὸν εὐφημοῦντες ἐδεξιοῦντο τὸν Ὑδάσπην. οὗτοι μὲν\nδὴ καὶ πορρωτέρω, μικρὸν δὲ πρὸ τῆς ὀργάδος ἐντυχόντες\nοἱ Γυμνοσοφισταὶ δεξιάς τε ἐνέβαλλον καὶ φιλήμασιν\nἠσπάζοντο. μετὰ δὲ τούτους ἡ Περσῖνα τοῦ νεώ\nτε ἐν προπύλοις καὶ περιβόλων ἐντός. κἀπειδὴ προσπεσόντες\nτοὺς θεοὺς προσεκύνησαν καὶ τὰς χαριστηρίους\nεὐχὰς ὑπὲρ τῆς νίκης καὶ σωτηρίας ἐτέλεσαν, ἐκτὸς\nπεριβόλων ἐλθόντες ἐπὶ τὴν δημοτελῆ θυσίαν ἐτρέποντο,\nκατὰ τὴν προηυτρεπισμένην ἐν τῷ πεδίῳ σκηνὴν\nπροκαθίσαντες, ἣν τέσσαρες ἐπλήρουν νεότμητοι κάλαμοι,\nσχήματος τετραπλεύρου γωνίαν ἑκάστην ἑνὸς καλάμου\nκίονος δίκην ἐρείδοντος, καὶ κατὰ τὰς ἄκρας εἰς\nἀψῖδα περιαγομένου, καὶ τοῖς ἄλλοις ἅμα φοινίκων ἔρνεσι\nσυμπίπτοντος, καὶ τὸ ὑποκείμενον ὀροφοῦντος.\n\n\nκαθ̓ ἑτέραν δὲ σκηνὴν πλησίον ἐφ̓ ὑψηλῆς μὲν κρηπῖδος\nθεῶν τε ἐγχωρίων ἀγάλματα καὶ ἡρώων εἰκόνες\nπρούκειντο, Μέμνονός τε καὶ Περσέως καὶ Ἀνδρομέδας,\nοὓς γενάρχας ἑαυτῶν οἱ βασιλεύοντες Αἰθιόπων\nνομίζουσι: χθαμαλώτεροι δὲ καὶ οἷον ὑπὲρ κορυφῆς τὰ\nθεῖα πεποιημένοι, κατὰ τῆς δευτερευούσης κρηπῖδος οἱ\nΓυμνοσοφισταὶ ἐπεκάθηντο. τούτων ἑξῆς ὁπλιτῶν φάλαγξ\nεἰς κύκλον περιεστοίχιστο, ταῖς ἀσπίσιν ὠρθωμέναις\nκαὶ ἀλλήλων ἐχομέναις ἐπερειδομένη, τό τε πλῆθος\nἐξόπισθεν ἀναστέλλουσα καὶ τὸ μεσεῦον ἀνενόχλητον\nτοῖς ἱερουργουμένοις παρασκευάζουσα. μικρὰ δὲ δὴ\nπροδιαλεχθεὶς πρὸς τὸν δῆμον ὁ Ὑδάσπης, καὶ τήν τε\nνίκην καὶ τὰ ὑπὲρ τοῦ κοινοῦ κατορθωθέντα καταγγείλας,\nἔχεσθαι τῆς θυσίας τοῖς ἱεροποιοῖς ἐκέλευε. τριῶν\nδὴ βωμῶν τῶν πάντων εἰς ὕψος ᾐρμένων, καὶ τῶν μὲν\nδυοῖν κεχωρισμένως Ἡλίῳ τε καὶ Σελήνῃ συνεζευγμένων,\nτοῦ τρίτου δὲ τῷ Διονύσῳ καθ̓ ἕτερον μέρος\nἰδιάζοντος, τούτῳ μὲν παντοῖα ζῶα ἐπέσφαττον, διὰ τὸ\nπάνδημον, οἶμαι, τοῦ θεοῦ καὶ πᾶσι κεχαρισμένον ἐκ\nποικίλων τε καὶ παντοίων ἱλασκόμενοι, ἐπὶ δὲ τῶν ἑτέρων\nἩλίῳ μὲν τέθριππον λευκὸν ἐπῆγον, τῷ ταχυτάτῳ\nτῶν θεῶν, ὡς ἔοικε, τὸ τάχιστον καθοσιοῦντες,\nτῇ Σεληναίᾳ δὲ ξυνωρίδα βοῶν, διὰ τὸ περίγειον,\nὡς ἔοικε, τῆς θεοῦ τοὺς γηπονίᾳ συνεργοὺς\nκαθιεροῦντες.\nκαὶ ἔτι τούτων δρωμένων βοή τις ἀθρόον ἠγείρετο\nσυμμιγής τε καὶ ταραχώδης καὶ οἷα εἰκὸς ὑπὸ πλήθους\nἀπείρου ἀνθρώπων συγκλύδων, τὰ πάτρια τελείσθω\nτῶν περιεστώτων ἐκβοώντων, ἡ νενομισμένη θυσία\nλοιπὸν ὑπὲρ τοῦ ἔθνους τελείσθω, αἱ ἀπαρχαὶ τοῦ πολέμου\nτοῖς θεοῖς προσαγέσθωσαν. συνεὶς οὖν ὁ Ὑδάσπης\nὅτι τὴν ἀνθρωποκτονίαν ἐπιζητοῦσιν, ἣν ἐπὶ ταῖς\n\n\nκατὰ τῶν ἀλλοφύλων νίκαις μόναις ἐκ τῶν ἁλισκομένων\nἐπιτελεῖν εἰώθεσαν, κατασείσας τῇ χειρὶ καὶ αὐτίκα τὸ\nαἰτούμενον ἔσεσθαι τοῖς νεύμασι σημήνας, τοὺς εἰς\nτοῦτο πάλαι ἀποκεκληρωμένους αἰχμαλώτους ἄγεσθαι\nπροσέταττεν. ἤγοντο οὖν οἵ τε ἄλλοι καὶ ὁ Θεαγένης\nκαὶ ἡ Χαρίκλεια, τῶν τε δεσμῶν λελυμένοι καὶ κατεστεμμένοι,\nκατηφεῖς μέν, οἷα εἰκός, οἱ ἄλλοι, καὶ ὁ\nΘεαγένης δ̓ ἐπ̓ ἔλαττον, ἡ Χαρίκλεια δὲ καὶ φαιδρῷ\nτῷ προσώπῳ καὶ μειδιῶντι, συνεχές τε καὶ ἀτενὲς εἰς\nτὴν Περσῖναν ἀφορῶσα, ὥστε κἀκείνην παθεῖν τι πρὸς\nτὴν ὄψιν. καὶ βύθιόν τι στενάξασα, ὦ ἄνερ, εἶπεν, οἵαν\nκόρην εἰς τὴν θυσίαν ἐπιλέλεξαι. οὐκ οἶδα ἰδοῦσα τοιοῦτον\nκάλλος. ὡς δὲ καὶ εὐγενὴς τὸ βλέμμα, ὡς δὲ καὶ\nμεγαλόφρων πρὸς τὴν τύχην, ὡς δὲ ἐλεεινὴ τῆς κατὰ\nτὴν ἡλικίαν ἀκμῆς. εἰ περιεῖναι συνέβαινεν ἡμῖν τὸ\nἅπαξ μοι κυηθὲν καὶ κακῶς ἀπολωλὸς θυγάτριον, ἐν\nἴσοις που ταύτῃ τοῖς ἔτεσιν ἐξητάζετο. ἀλλ̓ εἴθε γε, ὦ\nἄνερ, ἐνῆν πως ἐξελέσθαι τὴν κόρην. πολλὴν ἂν ἔσχον\nπαραψυχὴν διακονουμένης μοι τοιαύτης. ἴσως δέ που\nκαὶ Ἑλληνίς ἐστιν ἡ ἀθλία: τὸ γὰρ πρόσωπον οὐκ Αἰγυπτίας.\nἙλληνὶς μέν, ἔφη πρὸς αὐτὴν ὁ Ὑδάσπης, καὶ\nπατέρων οὓς λέξει τὸ παρόν. δεῖξαι γὰρ οὐκ ἂν ἔχοι:\nπόθεν; καίτοι γε ἐπηγγέλλετο. ῥυσθῆναί γε μὴν τῆς\nθυσίας ἀδύνατος: καίτοι γε ἐβουλόμην, πεπονθώς τι\nκαὶ αὐτὸς οὐκ οἶδ̓ ὅπως, καὶ κατελεῶν τὴν κόρην. ἀλλ̓\nοἶσθα ὡς ἄρρενα μὲν τῷ Ἡλίῳ θήλειαν δὲ τῇ Σεληναίᾳ\nπροσάγειν τε καὶ ἱερουργεῖν ὁ νόμος βούλεται. ταύτης\nδὴ πρώτης αἰχμαλώτου μοι προσαχθείσης καὶ εἰς τὴν\nνῦν θυσίαν ἀποκληρωθείσης ἀπαραίτητος ἂν γένοιτο\nπρὸς τὸ πλῆθος ἡ ὑπέρθεσις. ἓν μόνον ἂν βοηθήσειεν,\nεἰ τῆς ἐσχάρας ἣν οἶσθα ἐπιβᾶσα, μὴ ἁγνεύουσά πως\nὁμιλίας τῆς πρὸς ἄνδρας ἐλεγχθείη, καθαρὰν εἶναι τὴν\n\n\nπροσκομιζομένην τῇ θεῷ, καθάπερ οὖν καὶ τὸν Ἡλίῳ,\nτοῦ νόμου κελεύοντος, ἐπὶ δὲ τῆς τοῦ Διονύσου θυσίας\nἀδιαφοροῦντος. ἀλλ̓ ὅρα, εἰ προσομιλήσασά τῳ φωραθείη\nπρὸς τῆς ἐσχάρας, μὴ οὐκ εὐπρεπὲς ᾖ τὴν τοιάνδε\nεἰς τὸν οἶκον εἰσδέξασθαι. καὶ ἡ Περσῖνα, φωραθείη,\nἔφη, καὶ σωθείη μόνον: αἰχμαλωσία καὶ πόλεμος καὶ\nτοσοῦτος τῆς ἐνεγκούσης ἐξοικισμὸς ἀνέγκλητον ποιεῖ\nτὴν προαίρεσιν, καὶ πλέον ἐπὶ ταύτης, ἐν τῷ κάλλει\nτὴν καθ̓ ἑαυτῆς βίαν, εἰ καί τι τοιοῦτον ὑπέστη,\nπεριαγούσης.\nκαὶ ἔτι τοιαῦτα λεγούσης, καὶ ἅμα ὑποδακρυούσης\nλανθάνειν τε τοὺς παρόντας πειρωμένης, ἄγεσθαι τὴν\nἐσχάραν ὁ Ὑδάσπης ἐκέλευσε. παιδάρια τοίνυν ἄνηβα\nσυλλαβόντες ἐκ τοῦ πλήθους οἱ ὑπηρέται ʽμόνοις γὰρ\nτοῖς τοιούτοις ἀβλαβῶς θιγγάνειν ἔνεστιν̓ ἐκόμιζόν τε\nἐκ τοῦ νεὼ καὶ εἰς μέσους προυτίθεσαν, ἐπιβαίνειν ἕκαστον\nτῶν αἰχμαλώτων κελεύοντες. τῶν δὲ ὅστις ἐπιβαίη,\nπαραυτίκα τὴν βάσιν ἐφλέγετο, οὐδὲ τὴν πρώτην\nκαὶ πρὸς ὀλίγον ψαῦσιν ἐνίων ὑποστάντων, χρυσοῖς\nμὲν ὀβελίσκοις τῆς ἐσχάρας διαπεπλεγμένης, πρὸς τοῦτο\nδὲ ἐνεργείας τετελεσμένης ὥστε πάντα τὸν μὴ καθαρὸν\nκαὶ ἄλλως ἐπιορκοῦντα καταίθειν, τῶν δὲ ἀπ̓ ἐναντίας\nἀλύπως προσίεσθαι τὴν βάσιν. τούτους μὲν δὴ τῷ τε\nΔιονύσῳ καὶ ἄλλοις θεοῖς ἀπεκλήρουν, πλὴν δύο που\nκαὶ τριῶν Ἑλληνίδων, αἳ τῆς ἐσχάρας ἐπιβᾶσαι παρθενεύειν\nἐγνωρίσθησαν.\nἐπεὶ δὲ καὶ Θεαγένης ἐπιβὰς καθαρεύων ἐφαίνετο,\nθαυμασθεὶς πρὸς ἁπάντων τά τε ἄλλα τοῦ μεγέθους.\nκαὶ κάλλους, καὶ ὅτι περ οὕτως ἀκμαῖος ἀνὴρ ἀπείρατος\nεἴη τῶν Ἀφροδίτης, πρὸς τὴν ἡλιακὴν ἱερουργίαν\nηὐτρεπίζετο, καλά, λέγων ἠρέμα πρὸς τὴν Χαρίκλειαν,\nτἀπίχειρα παῤ Αἰθίοψι τῶν καθαρῶς βιούντων: θυσίαι\n\n\nκαὶ σφαγαὶ τὰ ἔπαθλα τῶν σωφρονούντων. ἀλλ̓\nὦ φιλτάτη, τί οὐχὶ φράζεις σαυτήν; ποῖον ἀναμένεις\nἔτι καιρόν, ἢ τὸν ἕως ἄν ἀποδειροτομήσῃ τις; λέγε,\nἱκετεύω, καὶ μήνυε τὴν σαυτῆς τύχην. ἴσως μὲν κἀμὲ\nπερισώσεις, ἥ τις ποτὲ εἴης γνωρισθεῖσα, καὶ ἐξαιτήσασα:\nεἰ δ̓ ἄρα μὴ τοῦτο, σύ γε μὴν προδήλως διαδράσῃ\nτὸν κίνδυνον. αὔταρκες δὲ τοῦτό μοι μαθόντι καὶ\nτελευτᾶν. ἣ δέ πλησίον ὁ ἀγών εἰποῦσα, καὶ νῦν\nταλαντεύει τὰ καθ̓ ἡμᾶς ἡ μοῖρα, μηδὲ κελεῦσαι τοὺς\nἐπιτεταγμένους ἀναμείνασα, ἐνέδυ τε τὸν ἐκ Δελφῶν\nἱερὸν χιτῶνα ἐκ πηριδίου τινὸς ὃ ἐπεφέρετο προκομίσασα,\nχρυσοϋφῆ τε ὄντα καὶ ἀκτῖσι κοκκοβαφέσι κατάπαστον:\nτήν τε κόμην ἀνεῖσα καὶ οἷον κάτοχος φανεῖσα\nπροσέδραμέ τε καὶ ἐφήλατο τῇ ἐσχάρᾳ, καὶ εἱστήκει πολὺν\nχρόνον ἀπαθής, τῷ τε κάλλει τότε πλέον ἐκλάμποντι\nκαταστράπτουσα, περίοπτος ἐφ̓ ὑψηλοῦ πᾶσι γεγενημένη,\nκαὶ πρὸς τοῦ σχήματος τῆς στολῆς ἀγάλματι\nθεοῦ πλέον ἢ θνητῇ γυναικὶ προσεικαζομένη. θάμβος\nοὖν ἅμα πάντας κατέσχε, καὶ βοὴν μίαν ἄσημον μὲν καὶ\nἄναρθρον, δηλωτικὴν δὲ τοῦ θαύματος, ἀπήχησαν, τῶν\nτε ἄλλων ἀγασθέντες, καὶ πλέον ὅτι κάλλος οὕτως ὑπὲρ\nἄνθρωπον καὶ τὸ ὥριον τῆς ἀκμῆς ἄθικτον ἐτήρει, καὶ\nἔχειν ἀνεδείκνυτο σωφροσύνην πλέον τῇ ὥρᾳ κοσμουμένην.\nἐλύπει μὲν οὖν καὶ ἄλλους τῶν ὄχλων ἁρμόδιος\nτῇ θυσίᾳ φανεῖσα: καὶ δεισιδαιμονοῦντες ὅμως ἥδιστα\nἄν εἶδον ἔκ τινος μηχανῆς περισωθεῖσαν. πλέον δὲ\nἠνία τὴν Περσῖναν, ὥστε καὶ εἰπεῖν πρὸς τὸν Ὑδάσπην,\nὡς ἀθλία καὶ δυστυχὴς ἡ κόρη σὺν πολλῷ τῷ κακῷ\nοὐδ̓ εἰς καιρὸν τῇ σωφροσύνῃ σεμνυνομένη, καὶ θάνατον\nτῶν πολλῶν τούτων ἐπαίνων ἀλλαττομένη. ἀλλὰ\nτί ἂν γένοιτο, ἔφη, ὦ ἄνερ; ὃ δέ, μάτην, ἔφη, μοι ἐνοχλεῖς,\nκαὶ οἰκτίζῃ τὴν οὐ σωζομένην, ἀλλὰ θεοῖς, ὡς\n\n\nἔοικε, διὰ τὸ ὑπερβάλλον τῆς φύσεως ἀρχῆθεν\nφυλαττομένην.\nκαὶ ἀποστρέψας τὸν λόγον πρὸς τοὺς Γυμνοσοφιστάς,\nἀλλ̓ ὦ σοφώτατοι, ἔφη, πάντων ηὐτρεπισμένων τί οὐχὶ\nκατάρχετε τῶν ἱερῶν; καὶ ὁ Σισιμίθρης, εὐφήμησον,\nἀπεκρίνατο ἑλληνίζων, ὥστε μὴ τὸ πλῆθος ἐπαΐειν:\nἱκανῶς γὰρ καὶ μέχρι τούτων ὄψιν τε καὶ ἀκοὴν ἐχράνθημεν.\nἀλλ̓ ἡμεῖς μὲν εἰς τὸν νεὼν μεταστησόμεθα,\nθυσίαν οὕτως ἔκθεσμον τὴν δἰ ἀνθρώπων οὔτε αὐτοὶ\nδοκιμάζοντες οὔτε προσίεσθαι τὸ θεῖον νομίζοντες. ὡς\nεἴθε γε ἦν καὶ τὰς διὰ τῶν ἄλλων ζώων θυσίας κεκωλῦσθαι,\nμόναις ταῖς δἰ εὐχῶν καὶ ἀρωμάτων καθ̓\nἡμέτερον νόον ἀρκουμένοις. σὺ δὲ ἐπιμένων ʽἐπάναγκες\nγὰρ βασιλεῖ καὶ ἄκριτον ἔστιν ὅτε πλήθους ὁρμὴν θεραπεύειν̓\nἐπιτέλει τὴν οὐκ εὐαγῆ μὲν ταύτην θυσίαν,\nδιὰ δὲ τὸ προκατειληφὸς τοῦ Αἰθιοπικοῦ νόμου πάτριον\nἀπαραίτητον, καθαρσίων εἰσαῦθις δεησόμενος, ἴσως δὲ\nκαὶ οὐ δεησόμενος. οὐ γάρ μοι δοκεῖ πρὸς τέλος ἥξειν\nἥδε ἡ θυσία, τοῖς τε ἄλλοις ἐκ τοῦ θείου συμβόλοις\nτεκμαιρομένῳ, καὶ τῷ περιλάμποντι φωτὶ τοὺς ξένους,\nὑπερμαχεῖν τινὰ τῶν κρειττόνων διασημαίνοντι.\nκαὶ ταῦτα εἰπὼν ἅμα καὶ τοῖς ἄλλοις συνέδροις ἀνίστατο\nκαὶ πρὸς τὴν μετάστασιν ἐρρυθμίζετο. ἀλλ̓ ἥ γε\nΧαρίκλεια καθήλατο τῆς ἐσχάρας, καὶ προσδραμοῦσα\nπροσπίπτει τε τοῖς γόνασι τοῦ Σισιμίθρου, τῶν ὑπηρετῶν\nπαντοίως ἐπεχόντων καὶ τὴν ἱκεσίαν παραίτησιν\nεἶναι τοῦ θανάτου νομιζόντων. καὶ ὦ σοφώτατοι ἔλεγε,\nμικρὸν ἐπιμείνατε: δίκη γάρ μοι καὶ κρίσις πρόκειται\nπρὸς τοὺς βασιλεύοντας, ὑμᾶς δὲ μόνους καὶ τοῖς τοσούτοις\nδικάζειν πυνθάνομαι. καὶ τὸν περὶ ψυχῆς ἀγῶνά\nμοι διαιτήσατε: σφαγιασθῆναι γάρ με θεοῖς οὔτε δυνατὸν\nοὔτε δίκαιον εἶναι μαθήσεσθε. προσήκαντο ἄσμενοι\n\n\nτὰ εἰρημένα, καὶ ὦ βασιλεῦ ἔφασαν, ἀκούεις τῆς\nπροκλήσεως καὶ ἃ προΐσχεται ἡ ξένη; γελάσας οὖν ὁ\nὙδάσπης, καὶ ποία δίκη, φησίν, ἢ πόθεν ἐμοὶ καὶ ταύτῃ;\nπροφάσεως δὲ ἐκ ποίας ἢ ποίων ἴσων ἀναφαινομένη;\nκαὶ ὁ Σισιμίθρης, αὐτά, ἔφη, δηλώσει τὰ λεχθησόμενα.\nκαὶ οὐκ ἂν δόξειεν, ἔφη, τὸ πρᾶγμα οὐ κρίσις ἀλλ̓\nὕβρις, εἰ πρὸς τὴν αἰχμάλωτον βασιλεὺς ὢν διαδικάσομαι;\nτὰς ὑπεροχὰς οὐ δυσωπεῖται τὸ δίκαιον, ἀπεκρίνατο\nπρὸς αὐτὸν ὁ Σισιμίθρης: ἀλλ̓ εἷς ἐστὶν ὁ βασιλεύων\nἐν ταῖς κρίσεσιν, ὁ τοῖς εὐλογωτέροις κρατῶν.\nἀλλὰ πρὸς τοὺς ἐγχωρίους, ἔφη, καὶ οὐ τοὺς ξένους\nδικάζειν ὑμᾶς τοῖς βασιλεύουσιν ὁ νόμος ἐφίησι. καὶ ὁ\nΣισιμίθρης, οὐ τοῖς προσώποις, ἔφη, μᾶλλον τὰ δίκαια\nγίνεται ἰσχυρὰ παρὰ τοῖς σώφροσιν, ἀλλὰ τοῖς τρόποις.\nδῆλον μέν, εἶπεν, ὡς οὐδὲν ἐρεῖ σπουδαῖον, ἀλλ̓ ὅπερ\nἴδιον τῶν τὰ τελευταῖα κινδυνευόντων, λόγων ματαίων\nἔσται πλάσματα πρὸς ὑπέρθεσιν. λέγετω δ̓ οὖν ὅμως,\nἐπειδὴ βούλεται Σισιμίθρης.\nἡ δὲ Χαρίκλεια καὶ ἄλλως οὖσα εὔθυμος διὰ τὴν\nπροσδοκωμένην τῶν περιεστηκότων λύσιν, πλέον ἐγεγόνει\nπεριχαρὴς ὡς τοῦ Σισιμίθρου τοὔνομα ὑπήκουσεν:\nἦν γὰρ δὴ οὗτος ὁ τὴν ἀρχὴν ἐκτεθεῖσαν ἀνελόμενος\nκαὶ τῷ Χαρικλεῖ παρακαταθέμενος ἔτεσι δέκα πρότερον,\nὅτε εἰς τοὺς Καταδούπους ἐστάλη τῶν σμαραγδείων\nμετάλλων ἕνεκεν ὡς τὸν Ὀροονδάτην πρεσβεύων,\nτότε μὲν εἷς τῶν πολλῶν Γυμνοσοφιστῶν τυγχάνων,\nτὸ παρὸν δὲ πρόεδρος ἀναδεδειγμένος. τὴν μὲν οὖν\nὄψιν τἀνδρὸς οὐκ ἀνέφερεν ἡ Χαρίκλεια, νέα κομιδῇ\nκαὶ ἑπταέτης χωρισθεῖσα, τοὔνομα δὲ ἀναγνοῦσα περιχαρὴς\nἐγεγόνει πλέον, συνήγορόν τε καὶ συνεργὸν ἔσεσθαι\nπρὸς τὸν ἀναγνωρισμὸν ἐλπίσασα. τὰς δὴ χεῖρας\nεἰς τὸν οὐρανὸν ἀνατείνασα, καὶ βοῶσα ἐξάκουστον,\n\n\nἭλιε γενάρχα προγόνων ἐμῶν, ἔλεγε, θεοί τε ἄλλοι καὶ\nγένους ἡμετέρου ἥρωες καθηγεμόνες, ὑμεῖς ἔστε μοι\nμάρτυρες ὡς οὐδὲν ἐρῶ ψεῦδος, ὑμεῖς δὲ καὶ συλλήπτορες\nεἰς τὴν κρίσιν τὴν νῦν προκειμένην, εἰς ἣν τῶν\nπροσόντων μοι δικαίων ἐντεῦθεν ἄρξομαι. ξένους, ὦ\nβασιλεῦ, ἢ καὶ ἐγχωρίους ὁ νόμος ἱερουργεῖσθαι κελεύει;\nτοῦ δὲ ξένους εἰπόντος, οὐκοῦν ὥρα σοι, ἔφη,\nζητεῖν ἑτέρους εἰς τὴν θυσίαν: ἐμὲ γὰρ ὑμεδαπήν τε\nκαὶ ἐγχώριον εὑρήσεις.\nτοῦ δὲ θαυμάζοντος καὶ πλάττεσθαι\nλέγοντος, ἡ Χαρίκλεια, τὰ μικρότερα, ἔφη, θαυμάζεις,\nτὰ μείζονα δὲ ἐστὶν ἕτερα: οὐ γὰρ ἐγχώριος μόνον,\nἀλλὰ καὶ γένους τοῦ βασιλείου τὰ πρῶτα καὶ ἐγγύτατα.\nκαὶ αὖθις τοῦ Ὑδάσπου διαπτύοντος ὡς φληνάφους\nτοὺς λόγους, παῦσαι, εἶπεν, ὦ πάτερ, θυγατέρα\nτὴν σὴν ἐκφαυλίζων.\nὁ δὴ βασιλεὺς τὸ ἐντεῦθεν οὐχ ὑπερορῶν τὰ λεγόμενα\nμόνον ἀλλ̓ ἤδη καὶ ἀγανακτῶν ἐφαίνετο, χλεύην:\nτὸ πρᾶγμα καὶ ὕβριν ποιούμενος. καὶ ὦ Σισιμίθρη καὶ\nοἱ λοιποί, ἔλεγεν, ὁρᾶτε οἷ περιέστη τὰ τῆς ἀνεξικακίας;\nἢ γὰρ οὐκ ἄντικρυς μανίαν ἡ κόρη νοσεῖ, παρατόλμοις\nπλάσμασι τὸν θάνατον πειρωμένη διώσασθαι,\nθυγατέρα ἐμὴν ὥσπερ ἐπὶ σκηνῆς ἐξ ἀπόρων ἑαυτὴν\nκαὶ οἷον ἐκ μηχανῆς ἀναφαίνουσα, τοῦ μηδεπώποτε,\nὡς ἴστε, παίδων γονὴν εὐτυχήσαντος, ἅπαξ δέ που μόνον\nὁμοῦ τε ἀκηκοότος καὶ ἀποβαλόντος. ὥστε ἀγέτω\nτις, μηδὲ ἐπὶ πλέον ἐπινοείτω τῇ θυσίᾳ τὴν ὑπέρθεσιν.\nοὐκ ἄξει οὐδείς, ἀνεβόησεν ἡ Χαρίκλεια, τέως ἂν μὴ\nτοῦτο κελεύωσιν οἱ δικάζοντες. σὺ δὲ δικάζῃ τὸ παρόν,\nοὐ ψῆφον φέρεις. ξενοκτονεῖν μὲν ἴσως, ὦ βασιλεῦ, ὁ\nνόμος ἐπιτρέπει, τεκνοκτονεῖν δὲ οὔθ̓ οὗτος οὔθ̓ ἡ\nφύσις σοι πάτερ ἐφίησι. πατέρα γάρ σε τήμερον οἱ θεοὶ\nκαὶ ἀρνούμενον ἀναδείξουσι. πᾶσα δίκη καὶ κρίσις, ὦ\n\n\nβασιλεῦ, δύο τὰς μεγίστας ἀποδείξεις οἶδε, τάς τε ἐγγράφους\nπίστεις καὶ τὰς ἐκ μαρτύρων βεβαιώσεις. ἄμφω\nσοι τοῦ θυγάτηρ ὑμετέρα εἶναι παρέξομαι, μάρτυρα μὲν\nοὐχ ἕνα τῶν πολλῶν ἀλλ̓ αὐτόν γε δὴ τὸν δικάζοντα\nπροκαλουμένη ʽμεγίστη δ̓ ἔοικε τῷ λέγοντι πίστις ἡ\nτοῦ διαιτῶντος γνῶσισ̓, γράμματα δὲ τάδε τύχης τῆς\nἐμῆς καὶ ὑμῶν διηγήματα προϊσχομένη.\nκαὶ ἅμα λέγουσα τὴν συνεκτεθεῖσαν ἑαυτῇ ταινίαν\nὑπὸ τῇ γαστρὶ φέρουσα προύφερέ τε, καὶ ἀνειλήσασα\nτῇ Περσίνῃ προσεκόμιζεν. ἣ δὲ ἐπειδὴ τὸ πρῶτον εἶδεν,\nἀχανής τε καὶ αὖος ἐγεγόνει, καὶ χρόνον ἐπὶ πλεῖστον\nτὰ ἐγγεγραμμένα τῇ ταινίᾳ καὶ τὴν κόρην αὖθις ἐν μέρει\nπεριεσκόπει. τρόμῳ τε καὶ παλμῷ συνείχετο, καὶ\nἱδρῶτι διερρεῖτο, χαίρουσα μὲν ἐφ̓ οἷς εὕρισκεν, ἀμηχανοῦσα\nδὲ πρὸς τὸ παῤ ἐλπίδας ἄπιστον, δεδοικυῖα δὲ\nτὴν ἐξ Ὑδάσπου τῶν φανερουμένων ὑποψίαν τε καὶ\nἀπιστίαν, ἢ καὶ ὀργήν, ἂν οὕτω τύχῃ, καὶ τιμωρίαν.\nὥστε καὶ τὸν Ὑδάσπην ἐνορῶντα εἰς τὸ θάμβος καὶ τὴν\nσυνέχουσαν ἀγωνίαν, ὦ γύναι, εἰπεῖν, τί ταῦτα, ἢ τί\nπέπονθας πρὸς τὴν δεικνυμένην γραφήν; ἣ δέ, ὦ βασιλεῦ,\nεἶπε, καὶ δέσποτα καὶ ἄνερ, ἄλλο μὲν οὐδὲν ἂν\nεἴποιμι πλέον, λαβὼν δὲ ἀναγίνωσκε: διδάσκαλός σοι\nπάντων ἡ ταινία γενήσεται. καὶ ἐπιδοῦσα αὖθις ἐσιώπα,\nκατηφήσασα. δεξάμενος γοῦν ὁ Ὑδάσπης, καὶ πλησίον\nπαρεῖναι καὶ συνεπιλέγεσθαι τοὺς Γυμνοσοφιστὰς παρακαλέσας,\nἐπῄει τὴν γραφήν, πολλὰ μὲν αὐτὸς θαυμάζων,\nπολλὰ δὲ καὶ τὸν Σισιμίθρην ἐκπεπληγμένον\nκαὶ μυρίας τροπὰς τῆς διανοίας ἐκ τῶν ὄψεων ἐμφαίνοντα\nὁρῶν, συνεχές τε εἰς τὴν ταινίαν καὶ τὴν Χαρίκλειαν\nἀτενίζοντα. καὶ τέλος, ἐπειδὴ τήν τε ἔκθεσιν\nἐδιδάχθη καὶ τὴν αἰτίαν τῆς ἐκθέσεως ὁ Ὑδάσπης, ἀλλ̓\nὅτι μὲν ἐτέχθη μοι κόρη τις, ἔφη, γινώσκω, καὶ ἀποθανοῦσαν\n\n\nτότε πυθόμενος, ὡς αὐτὴ Περσῖνα ἔλεγεν,\nἐκτεθεῖσθαι νυνὶ μανθάνω: τίς δὲ ὁ ἀνελόμενος καὶ\nδιασώσας καὶ θρέψας; τίς δὲ ὁ διακομίσας εἰς Αἴγυπτον,\nοὗ καὶ αἰχμάλωτος εἴληπται; ἢ πόθεν ὅλως ὅτι\nαὕτη ἐκείνη, καὶ μὴ διέφθαρται μὲν τὸ ἐκτεθέν, τοῖς δὲ\nγνωρίσμασιν ἐπιτυχών τις ἀποκέχρηται τοῖς ἐκ τῆς τύχης;\nμή τις δαίμων ἡμῖν ἐπιπαίζει, καὶ ὥσπερ προσωπεῖον\nτῇ κόρῃ ταῦτα περιθεὶς ἐντρυφᾷ τῇ ἡμετέρᾳ\nπερὶ τεκνοποιίαν ἐπιθυμίᾳ, καὶ νόθον ἡμῖν ὑποβολιμαῖον\nεἰσποιεῖ διαδοχήν, καθάπερ νέφει τῇ ταινίᾳ τὴν\nἀλήθειαν ἐπισκιάζων.\nἐπὶ τούτοις ὁ Σισιμίθρης, τὰ μὲν πρῶτα, ἔφη, τῶν\nζητουμένων ἔχει σοι λύσιν. ὁ γὰρ ἀνελόμενος ἐκτεθεῖσαν\nκαὶ ἀναθρέψας λάθρᾳ, καὶ εἰς Αἴγυπτον κομίσας\nὅτε με πρεσβευτὴν ἔστειλας, οὗτος ἐγὼ εἰμί. καὶ ὡς οὐ\nθεμιτὸν ἡμῖν τὸ ψεῦδος, οἶσθα προλαβών. γνωρίζω καὶ\nτὴν ταινίαν τοῖς βασιλείοις Αἰθιόπων γράμμασιν, ὡς\nὁρᾷς, κεχαραγμένην, καὶ οὐ παρέχουσαν ἀμφιβολίαν\nἀλλαχόσε συντετάχθαι, Περσίνης δὲ αὐτοχειρίᾳ κατεστίχθαι\nπαρὰ σοὶ μάλιστα γνωριζομένην. ἀλλ̓ ἦν καὶ\nἕτερα συνεκτεθέντα γνωρίσματα, δοθέντα παῤ ἐμοῦ\nτῷ ὑποδεξαμένῳ τὴν κόρην, ἀνδρὶ Ἕλληνί τε καὶ ὡς\nἐφαίνετο, καλῷ τε καὶ ἀγαθῷ. σώζεται, ἔφη, ταῦτα, ἡ\nΧαρίκλεια. καὶ ἅμα ἐπεδείκνυ τοὺς ὅρμους. πλέον ἡ\nΠερσῖνα ἰδοῦσα κατεπλάγη, καὶ πυνθανομένου τοῦ\nὙδάσπου τίνα ταῦτα εἴη καὶ εἴ τι πλέον ἔχοι ἐκδιδάσκειν,\nἀπεκρίνατο οὐδὲν ἢ ὅτι γνωρίζει μέν, κατ̓ οἶκον\nδὲ ταῦτα ἐξετάζειν καλόν. αὖθις οὖν ἀδημονῶν ὁ Ὑδάσπης\nἐφαίνετο. καὶ ἡ Χαρίκλεια, ταῦτα μὲν ἂν εἴη τῆς\nμητρὸς τὰ γνωρίσματα, σὸν δὲ ἴδιον ὅδε ὁ δακτύλιος.\nκαὶ ἐδείκνυ τὴν παντάρβην. ἐγνώρισεν ὁ Ὑδάσπης, δεδωκὼς\nδῶρον τῇ Περσίνῃ παρὰ τὴν μνηστείαν. καὶ ὦ\n\n\nβελτίστη ἔφη, τὰ μὲν γνωρίσματα ἐμά, σὲ δὲ ἐμὴν οὖσαν\nτούτοις κεχρῆσθαι, καὶ μὴ ἄλλως ἐπιτυχοῦσαν, οὐδέπω\nγνωρίζω: πρὸς γὰρ τοῖς ἄλλοις, καὶ χροιὰ ξένη\nτῆς Αἰθιοπίδος λαμπρύνει. καὶ ὁ Σισιμίθρης, λευκήν,\nἔφη, κἀγὼ τότε ἀνειλόμην ἣν ἀνειλόμην. ἄλλως τε καὶ\nτῶν ἐτῶν ὁ χρόνος συμβαίνει πρὸς τὴν παροῦσαν τῆς\nκόρης ἡλικίαν, ἑπτακαίδεκά που τῶν πάντων ταύτῃ τε\nκαὶ τῇ ἐκθέσει πληρουμένων. ἐμοὶ δὲ καὶ τῶν ὀφθαλμῶν\nτὸ βλέμμα προΐσταται, καὶ τὸν ὅλον τῆς ὄψεως χαρακτῆρα\nκαὶ τὸ ὑπερφυὲς τῆς ὥρας ὁμολογοῦντα τοῖς\nτότε τὰ νυνὶ φαινόμενα γνωρίζω. ταυτὶ μὲν ἄριστα ὦ\nΣισιμίθρη, πρὸς αὐτὸν ὁ Ὑδάσπης, καὶ ὡς ἄν τις ἐκθυμότατα\nσυνηγορῶν μᾶλλον ἢ δικάζων. ἀλλ̓ ὅρα μὴ\nμέρος τι λύων ἕτερον ἀνακινεῖς ἀπόρημα, δεινόν τε καὶ\nοὐδαμῶς ἀπολύσασθαι τὴν ἐμοὶ συμβιοῦσαν εὔπορον.\nλευκὴν γὰρ πῶς ἂν Αἰθίοπες ἀμφότεροι παρὰ τὸ εἰκὸς\nἐτεκνώσαμεν; ὑποβλέψας οὖν ὁ Σισιμίθρης καί τι εἰρωνικὸν\nὑπομειδιάσας, σὺ μὲν οὐκ οἶδα, ἔφη, ὅ τι\nπάσχεις ἀπὸ τοῦ τρόπου τοῦ σοῦ, τὸ παρὸν συνηγορίαν\nἡμῖν ὀνειδἰζων, ἣν οὐκ ἂν ἐν φαύλῳ ποιησαίμην: δικαστὴν\nγὰρ ὁρίζομεν γνήσιον τὸν τοῦ δικαίου συνήγορον.\nτί δὲ οὐχὶ σοὶ μᾶλλον ἢ τῇ κόρῃ συνηγορῶν φανήσομαι,\nπατέρα σε σὺν τοῖς θεοῖς ἀναδεικνύς, καὶ ἣν ἐκ\nσπαργάνων περιέσωσα ὑμῖν θυγατέρα, ταύτην καὶ νῦν\nἀνασωζομένην ἐπ̓ ἀκμῆς οὐ περιορῶν. ἀλλὰ σὺ μὲν ἃ\nβούλει γίγνωσκε περὶ ἡμῶν, οὐδένα ὑπόλογον τούτου\nποιουμένων: οὐ γὰρ πρὸς τὴν ἑτέρων ἀρέσκειαν βιοῦμεν,\nτὸ δὲ αὐτὸ καλὸν κἀγαθὸν ζηλοῦντες ἑαυτοὺς πείθειν\nἀγαπῶμεν. τῆς γε μὴν κατὰ τὴν χροιὰν ἀπορίας\nφράζει μέν σοι καὶ ἡ ταινία τὴν λύσιν, ὁμολογούσης ἐν\nαὐτῇ ταυτησὶ Περσίνης ἐσπακέναι τινὰ εἴδωλα καὶ φαντασίας\nὁμοιοτήτων ἀπὸ τῆς κατὰ τὴν Ἀνδρομέδαν πρὸς\n\n\nσὲ ὁμιλίας ὁρωμένης. εἰ δ̓ οὖν καὶ ἄλλως πιστώσασθαι\nβούλει, πρόκειται τὸ ἀρχέτυπον: ἐπισκόπει τὴν Ἀνδρομέδαν,\nἀπαράλλακτον ἐν τῇ γραφῇ καὶ ἐν τῇ κόρῃ\nδεικνυμένην.\nἐκόμιζον ἀράμενοι τὴν εἰκόνα πρὸς τὰ λεχθέντα οἱ\nὑπηρέται, καὶ πλησίον τῆς Χαρικλείας ἀντεγείραντες\nτοσοῦτον ἐκίνησαν παρὰ πάντων κρότον καὶ θόρυβον,\nἄλλων πρὸς ἄλλους, ὅσοι καὶ κατὰ μικρὸν συνίεσαν τὰ\nλεγόμενα καὶ πραττόμενα, διαδηλούντων, καὶ πρὸς τὸ\nἀπηκριβωμένον τῆς ὁμοιότητος σὺν περιχαρείᾳ ἐκπλαγέντων,\nὥστε καὶ τὸν Ὑδάσπην οὐκέτι μὲν ἀπιστεῖν\nἔχειν, ἐφεστάναι δὲ πολὺν χρόνον ὑφ̓ ἡδονῆς ἅμα καὶ\nθαύματος ἐχόμενον. ὁ δὲ Σισιμίθρης, ἓν ἔτι λείπεται,\nἔφη: περὶ βασιλείας γὰρ καὶ τῆς κατ̓ αὐτὴν γνησίας\nδιαδοχῆς ὁ λόγος, καὶ πρό γε πάντων ἀληθείας αὐτῆς.\nγύμνωσον τὴν ὠλένην ὦ κόρη. μέλανι συνθήματι τὸ\nὑπὲρ πῆχυν ἐσπίλωτο. οὐδὲν ἀπρεπὲς γυμνούμενον τὸ\nφύντων καὶ γένους μαρτύριον. ἐγύμνωσεν αὐτίκα ἡ\nΧαρίκλεια τὴν λαιάν, καὶ ἦν τις ὥσπερ ἔβενος περίδρομος\nἐλέφαντα τὸν βραχίονα μιαίνων.\nοὐκέτι κατεῖχεν ἡ Περσῖνα, ἀλλ̓ ἀθρόον τε ἀνήλατο\nτοῦ θρόνου, καὶ προσδραμοῦσα περιέβαλλέ τε, καὶ περιφῦσα\nἐδάκρυέ τε καὶ πρὸς τὸ ἀκατάσχετον τῆς χαρᾶς\nμυκηθμῷ τινὶ προσεοικὸς ἀνωρύετο ʽὑπερβολὴ γὰρ\nἡδονῆς καὶ θρῆνόν ποτε ἀποτίκτειν φιλεἶ, μικρόν τε\nἔφθη συγκατενεχθῆναι τῇ Χαρικλείᾳ. ὁ δὲ Ὑδάσπης\nἠλέει μὲν τὴν γυναῖκα ὀδυρομένην ὁρῶν, καὶ εἰς συμπάθειαν\nἐκάμπτετο τὴν διάνοιαν, τὸ ὄμμα δὲ οἱονεὶ κέρας\nἢ σίδηρον εἰς τὰ ὁρώμενα τείνας εἱστήκει πρὸς τὰς\nὠδῖνας τῶν δακρύων ἀπομαχόμενος: καὶ τῆς ψυχῆς αὐτῷ\nπατρικῷ τε πάθει καὶ ἀνδρείῳ τῷ λήματι κυματουμένης,\nκαὶ τῆς γνώμης ὑπ̓ ἀμφοτέρων στασιαζομένης\n\n\nκαὶ πρὸς ἑκατέρου καθάπερ ὑπὸ σάλου μετασπωμένης,\nτελευτῶν ἡττήθη τῆς τὰ πάντα νικώσης φύσεως, καὶ\nπατὴρ οὐκ εἶναι μόνον ἐπείθετο, ἀλλὰ καὶ πάσχειν ὅσα\nπατὴρ ἠλέγχετο. καὶ τὴν Περσῖναν συγκατενεχθεῖσαν\nτῇ θυγατρὶ καὶ συγκαταπεπλεγμένην ἀνεγείρων, οὐκ\nἔλαθε καὶ τὴν Χαρίκλειαν ἐναγκαλιζόμενος καὶ δακρύων\nἐπιρροῇ πατρικὰ πρὸς αὐτὴν σπενδόμενος. οὐ μὴν\nεἰς τὸ παντελές γε ἐξεκρούσθη τῶν πρακτέων, ἀλλ̓\nὀλίγον ἐπιστάς, τόν τε δῆμον κατοπτεύσας ἀπὸ τῶν\nἴσων παθῶν κεκινημένον, καὶ πρὸς τὴν σκηνοποιίαν\nτῆς τύχης ὑφ̓ ἡδονῆς τε ἅμα καὶ ἐλέου δακρύοντας,\nἠχήν τέ τινα θεσπεσίαν ἄχρις αἰθέρος αἴροντας, καὶ\nοὔτε κηρύκων σιγὴν ἐπιταττόντων ἐπαΐοντας οὔτε τὸ\nβούλημα τοῦ ταράχου προδήλως ἐκφαίνοντας, τὴν χεῖρα\nπροτείνας καὶ κατασείων πρὸς ἡσυχίαν τὸ κλυδώνιον\nτοῦ δήμου κατέστελλε, καὶ ὦ παρόντες ἔλεγεν, οἱ μὲν\nθεοὶ πατέρα με, ὡς ὁρᾶτε καὶ ἀκούετε, πάσης ἐπέκεινα\nπροσδοκίας ἀνέδειξαν, καὶ θυγατὴρ εἶναί μοι ἥδε ἡ\nκόρη πολλαῖς ταῖς ἀποδείξεσι γνωρίζεται: ἐγὼ δὲ τοσαύτην\nὑπερβολὴν ποιοῦμαι τῆς εἰς ὑμᾶς τε καὶ τὴν ἐνεγκοῦσαν\nεὐνοίας ὥστε μικρὰ φροντίσας καὶ γένους\nδιαδοχῆς καὶ πατρῴας ἀνακλήσεως, ἃ δὴ πάντα μοι διὰ\nτῆσδε ἔμελλεν ἔσεσθαι, θεοῖς ἱερουργεῖν ὑπὲρ ὑμῶν\nἐπείγομαι. ὁρῶ μὲν γὰρ ὑμᾶς δακρύοντας καὶ ἀνθρώπινόν\nτι πάθος ἀναδεδειγμένους, καὶ ἐλεοῦντας μὲν\nτὴν ἀωρίαν τῆς κόρης, ἐλεοῦντας δὲ καὶ τὴν ἐμὴν μάτην\nπροσδοκηθεῖσαν τοῦ γένους διαδοχήν ὅμως δ̓ οὖν\nἀνάγκη, καὶ ὑμῶν ἴσως μὴ βουλομένων, τῷ πατρίῳ\nπείθεσθαι νόμῳ, τῶν ἰδίων λυσιτελῶν τὸ τῆς πατρίδος\nἐπίπροσθεν ποιούμενον. εἰ μὲν γὰρ τοῖς θεοῖς οὕτω\nφίλον ὥστε παρέχεσθαί τε ἅμα καὶ ἀφαιρεῖσθαι ʽτοῦτο\nγὰρ ἤδη πάλαι τε πέπονθα γεννηθείσης καὶ πάσχω τὸ\n\n\nπαρὸν εὑρεθείσησ̓, οὐκ ἔχω λέγειν, ὑμῖν δὲ καταλείπω\nσκοπεῖν, οὐδ̓ εἴπερ, ἣν ἐξῴκισαν τῆς ἐνεγκούσης ἐπὶ\nπέρατα γῆς ἔσχατα, αὖθις δὲ θαυματουργοῦντες ἐν αἰχμαλώτῳ\nτῇ τύχῃ φέροντες ἐνεχείρισαν, ταύτην αὑτοῖς\nπάλιν ἱερουργουμένην προσδέξονται. καὶ ἣν ὡς πολέμιον\nοὐκ ἀνεῖλον καὶ αἰχμάλωτον γενομένην οὐκ ἐλυμηνάμην,\nταύτην θυγατέρα φανεῖσαν ἐναγίζειν, ὡς καὶ\nὑμῖν ὄντος κατὰ βούλησιν τοῦ πράγματος, οὐχ ὑπερθήσομαι,\nοὐδὲ πήσομαι ὃ καὶ ἄλλῳ πάσχοντι πατρὶ\nσυγγνωστὸν ἴσως ἂν ἦν, οὐδὲ ὀκλάσω, οὐδὲ εἰς ἱκεσίαν\nτρέψομαι συγγνώμην δοῦναι καὶ ἀφοσιώσασθαι τὸ παρὸν\nπρὸς τὸν νόμον, τῇ φύσει πλέον καὶ τοῖς ἐκ ταύτης\nπάθεσι προσθεμένους, ὡς ἐξὸν καὶ ἑτέρῳ τρόπῳ θεραπεύειν\nτὸ θεῖον. ἀλλ̓ ὅσῳ συμπάσχοντες ἡμῖν οὐ λελήθατε\nκαὶ ὡς ἴδια τὰ ἡμέτερα πάθη περιαλγοῦντες, τοσούτῳ\nκἀμοὶ προτιμότερα τὰ ὑμέτερα, ὀλίγον μὲν τῆς\nἀκληρίας λόγον ποιουμένῳ, ὀλίγον δὲ τῆς ἀθλίας ταυτησὶ\nΠερσίνης κατοδυρομένης, πρωτοτόκου τε ἅμα καὶ\nἀγόνου καθισταμένης. ὥστε, εἰ δοκεῖ, παύσασθε μὲν\nδακρύοντες καὶ ἡμᾶς κατοικτιζόμενοι μάτην, τῆς δὲ\nἱερουργίας ἐχώμεθα. σὺ δὲ ὦ θύγατερ ʽπρῶτα γάρ σε\nκαὶ ὕστατα τὸ ποθητὸν ὄνομα τοῦτο προσφθέγγομαἰ,\nὦ μάτην μὲν ὡραία, μάτην δὲ ἀνευραμένη τοὺς γεννήσαντας,\nὦ τῆς ἀλλοδαπῆς βαρυτέραν τὴν πατρίδα δυστυχήσασα,\nὦ σωτηριώδους μὲν τῆς ξένης, ἐπ̓ ὀλέθρῳ\nδὲ πειρωμένη τῆς ἐνεγκούσης, μή μοι σύγχει τὸν θυμὸν\nὀδυρομένη, ἀλλὰ τὸ ἀνδρεῖον ἐκεῖνό σου φρόνημα καὶ\nβασίλειον νῦν, εἴπερ ποτὲ καὶ πρότερον, ἐπιδείκνυσο,\nκαὶ ἕπου τῷ γεννήσαντι, νυμφοστολῆσαι μὲν οὐ δυνηθέντι,\nοὐδὲ ἐπὶ παστάδας καὶ θαλάμους ἀγάγοντι, πρὸς\nδὲ θυσίαν κοσμοῦντι καὶ δᾷδας οὐ γαμηλίους ἀλλ̓ ἐπιβωμίους\nἅπτοντι, καὶ τὴν ἄμαχον ταυτηνὶ τοῦ κάλλους\n\n\nἀκμὴν ἀνθ̓ ἱερείων προσάγοντι. ὑμεῖς δὲ ἱλήκοιτε οἱ\nθεοὶ τῶν εἰρημένων, εἰ δή τι πρὸς τοῦ πάθους νικώμενος\nοὐκ εὐαγὲς ἐφθεγξάμην ὁ τέκνον ὁμοῦ καλεσάμενος\nκαὶ τεκνοκτόνος γινόμενος.\nκαὶ ταῦτα εἰπὼν ὃ μὲν ἐπέβαλε τῇ Χαρικλείᾳ τὰς\nχεῖρας, ἄγειν μὲν ἐπὶ τοὺς βωμοὺς καὶ τὴν ἐπ̓ αὐτῶν\nπυρκαϊὰν ἐνδεικνύμενος, πλείονι δὲ αὐτὸς πυρὶ τῷ\nπάθει τὴν καρδίαν σμυχόμενος, καὶ τὴν ἐπιτυχίαν τῶν\nἐνηδρευμένων τῇ δημηγορίᾳ λόγων ἀπευχόμενος. τὸ\nδὲ πλῆθος τῶν Αἰθιόπων ἐσείσθη πρὸς τὰ εἰρημένα,\nκαὶ οὐδὲ πρὸς βραχὺ τῆς Χαρικλείας ἀγομένης ἀνασχόμενοι\nμέγα τι καὶ ἀθρόον ἐξέκραγον, σῶζε τὴν κόρην\nἀναβοῶντες, σῶζε τὸ βασίλειον αἷμα, σῶζε τὴν ὑπὸ\nθεῶν σωθεῖσαν. ἔχομεν τὴν χάριν, πεπλήρωται ἡμῖν\nτὸ νόμιμον. ἐγνωρίσαμεν ὡς βασιλέα: γνώριζε καὶ σὺ\nσαυτὸν ὡς πατέρα. ἱλήκοιεν οἱ θεοὶ τῆς δοκούσης παρανομίας.\nπλέον παρανομήσομεν ἀνθιστάμενοι τοῖς\nἐκείνων βουλήμασι. μηδεὶς ἀναιρείτω τὴν ὑπ̓ ἐκείνων\nπερισωθεῖσαν. ὁ τοῦ δήμου πατὴρ γίγνου καὶ κατ̓ οἶκον\nπατήρ. καὶ μυρίας ἐπὶ τούτοις καὶ ὁμοίας φωνὰς\nἱέντες, τέλος καὶ ἔργῳ ἔργῳ τὸ κωλύειν ἐπεδείκνυντο, προϊστάμενοί\nτε καὶ ἀνθιστάμενοι, καὶ διὰ τῶν ἄλλων θυσιῶν\nἱλάσκεσθαι τὸ θεῖον αἰτοῦντες.\nὁ δὲ Ὑδάσπης ἑκών τε καὶ χαίρων προσίετο τὴν ἧτταν,\nτὴν εὐκτὴν ταυτηνὶ βίαν αὐθαίρετος ὑπομένων,\nκαὶ τοὺς δήμους ἐπαλλήλοις ταῖς ἐκβοήσεσι χρονιώτερον\nἐντρυφῶντας καὶ ταῖς εὐφημίαις ἀγερωχότερον\nἐπισκιρτῶντας ὁρῶν τοῖς μὲν ἐμφορηθῆναι τῆς ἡδονῆς\nἐνεδίδου, κατασταλῆναί ποτε πρὸς ἡσυχίαν ἑκόντας\nἀναμένων,\nαὐτὸς δὲ πλησιαίτερον τῇ Χαρικλείᾳ παραστάς,\nὦ φιλτάτη, ἔλεγεν, ἐμὴν μὲν εἶναί σε θυγατέρα\nτά τε γνωρίσματα ἐμήνυσε καὶ ὁ σοφὸς Σισιμίθρης\n\n\nἐμαρτύρησε καὶ τὸ τῶν θεῶν εὐμενὲς πρὸ πάντων ἀνέδειξεν.\nἀλλ̓ οὑτοσὶ τίς ποτέ ἐστιν ὁ σοὶ μὲν ἅμα συλληφθεὶς\nκαὶ εἰς τὰς ἐπινικίους σπονδὰς τοῖς θεοῖς συμφυλαχθείς,\nνυνὶ δὲ τοῖς βωμοῖς εἰς τὴν ἱερουργίαν\nπροσιδρυμένος; ἢ πῶς αὐτὸν ἀδελφὸν ὠνόμαζες, ὅτε\nμοι τὸ πρῶτον κατὰ τὴν Συήνην προσήχθητε; οὐ γὰρ\nδή που καὶ αὐτὸς ἡμέτερος υἱὸς εὑρεθήσεται: ἅπαξ γὰρ\nΠερσῖνα καὶ σὲ μόνην ἐκυοφόρησε. καὶ ἡ Χαρίκλεια\nσὺν ἐρυθήματι κάτω νεύσασα, τὸν μὲν ἀδελφὸν ἐψευσάμην,\nἔφη, τῆς χρείας τὸ πλάσμα συνθείσης: ὅστις δέ\nἐστιν ἀληθῶς, αὐτὸς ἂν λέγοι βέλτιον. ἀνήρ τε γάρ\nἐστι, καὶ εὐθαρσέστερον ἐμοῦ τῆς γυναικὸς ἐξαγορεύειν\nοὐκ αἰσχυνθήσεται. καὶ ὁ Ὑδάσπης μὴ συμβαλὼν τὸν\nνοῦν τῶν εἰρημένων, σύγγνωθι, ἔφη, θυγάτριον, κατερυθριάσασα\nδἰ ἡμᾶς παρθενικῆς αἰδοῦς ἀνοίκειον\nπεῦσιν ὑπὲρ νεανίου σοι προσαγαγόντας. ἀλλὰ σὺ μὲν\nκατὰ τὴν σκηνὴν ἅμα τῇ μητρὶ κάθησο, ἐνευφραίνεσθαί\nτέ σοι παρέχουσα, πλέον ἢ ὅτε σε ἔτικτεν ὠδινούσῃ\nτὴν ἐπὶ σοὶ τὸ παρὸν ἀπόλαυσιν, καὶ τοῖς κατὰ σαυτὴν\nδιηγήμασι παρηγοροῦσα: ἡμῖν δὲ τῶν ἱερείων μελήσει,\nτῆς ἀντὶ σοῦ σφαγιασθησομένης ἅμα τῷ νεανίᾳ\nπαντοίως, εἴ τινα εὕροιμεν ἀνταξίαν, ἐπιλεχθείσης.\nκαὶ ἡ Χαρίκλεια μικροῦ μὲν καὶ ἐξωλόλυξε, πρὸς\nτὴν δήλωσιν τῆς τοῦ Θεαγένους σφαγῆς ἐκτραχυνθεῖσα:\nμόγις δ̓ οὖν τὸ συμφέρον ἀντιτιθεμένη πρὸς τὸ ἐκμανὲν\nτοῦ πάθους καὶ διὰ τὸ χρειῶδες ἐγκαρτερῆσαι βιασαμένη,\nπάλιν ὑφεῖρπε τὸν σκοπόν, καὶ ὦ δέσποτα ἔλεγεν,\nἀλλ̓ οὐδὲ κόρην μὲν ἴσως ἔτι ἐχρῆν σε ἐπιζητεῖν,\nἅπαξ τοῦ δήμου τὸ ἱερεῖον τὸ θῆλυ δἰ ἐμοῦ συγχωρήσαντος:\nεἰ δ̓ οὖν προσφιλονεικοίη τις ἄρτιον καὶ ἐξ\nἑκατέρου γένους ἐπιτελεῖσθαι τὴν ἱερουργίαν, ὥρα σοι\nμὴ κόρην μόνην ἀλλὰ καὶ νεανίαν ἄλλον ἐπιζητεῖν, ἢ\n\n\nμὴ τοῦτο ποιοῦντα μηδὲ κόρην ἄλλην, ἀλλ̓ ἐμὲ πάλιν\nσφαγιάζειν. τοῦ δὲ εὐφήμησον εἰπόντος, καὶ τὴν αἰτίαν\nδιότι τοῦτο λέγει πυνθανομένου, ὅτι, ἔφη, καὶ\nἐμοὶ ζῶντι συζῆν καὶ θνήσκοντι συντεθνάναι τῷδε πρὸς\nτοῦ δαιμονίου καθείμαρται.\nπρὸς ταῦτα ὁ Ὑδάσπης,\nοὔπω τῶν ὄντων ἐπήβολος γινόμενος, ἐπαινῶ μέν σε\nτῆς φιλανθρωπίας, ὦ θύγατερ, ἔφη, ξένον καὶ Ἕλληνα\nκαὶ ἥλικα καὶ συναιχμάλωτον καὶ συνήθειαν πρὸς σὲ\nτὴν ἐκ τῆς ἐκδημίας κεκτημένον χρηστῶς κατελεοῦσαν\nκαὶ περισώζειν ἐπινοοῦσαν: ἀλλ̓ οὐκ ἔστιν ὅπως ἂν\nἐκεῖνος ἐξαιρεθείη τῆς ἱερουργίας. ἄλλως τε γὰρ οὐκ\nεὐαγὲς παντάπασι περιγραφῆναι τὸ πάτριον τῆς τῶν\nἐπινικίων θυσίας: καὶ ἅμα οὐδ̓ ἂν ὁ δῆμος ἀνάσχοιτο,\nμόλις καὶ πρὸς τὴν ἐπὶ σοὶ συγχώρησιν θεῶν εὐμενείᾳ\nκινηθείς. ἡ δὴ οὖν Χαρίκλεια, ὦ βασιλεῦ, ἔφη, ʽπατέρα\nγάρ σε καλεῖν τάχα οὐκ ἐγγίνεται,ʼ εἰ μὲν δὴ θεῶν εὐμενείᾳ\nσῶμα τοὐμὸν περισέσωσται, τῆς αὐτῆς ἂν γένοιτο\nεὐμενείας καὶ τὴν ἐμὴν ἐμοὶ περισῶσαι ψυχήν,\nἣν ἀληθῶς εἶναί μοι ψυχὴν ἐπικλώσαντες ἴσασιν. εἰ δὲ\nτοῦτο ἀβούλητον μοίραις εὑρίσκοιτο, καὶ δεήσει πάντως\nτὰ ἱερεῖα κοσμῆσαι σφαγιασθέντα τὸν ξένον, ἓν\nγοῦν μοι χαρίσασθαι νεῦσον: αὐτήν με κέλευσον αὐτουργῆσαι\nτὸ θῦμα, καὶ τὸ ξίφος ὡς κειμήλιον δεξαμένην\nπερίβλεπτον ἐπ̓ ἀνδρείᾳ παῤ Αἰθίοψιν\nἀναδειχθῆναι.\nδιαταραχθεὶς δὲ πρὸς ταῦτα ὁ Ὑδάσπης, ἀλλ̓ οὐ\nσυνίημι μέν, ἔφη, τὴν πρὸς ἐναντία σου τῆς γνώμης\nμεταβολήν, ἀρτίως μὲν ὑπερασπίζειν τοῦ ξένου πειρωμένης,\nνυνὶ δὲ ὡς πολεμίου τινὸς αὐτόχειρα γενέσθαι\nπαρακαλούσης. ἀλλ̓ οὐδὲ σεμνόν τι καὶ ἐπίδοξον, ὅσα\nγε πρὸς σὲ καὶ τὴν σὴν ἡλικίαν, ἐνορῶ τῇ πράξει. καὶ\nτούτου δὲ ὄντος, τὸ δυνατὸν οὐκ ἔστι: μόνοις γὰρ τοῖς\n\n\nἱερωμένοις τῷ τε Ἡλίῳ καὶ τῇ Σεληναίᾳ πρὸς τῶν πατρίων\nἀποκεκλήρωται ἥδε ἡ πρᾶξις, καὶ τούτοις οὐ τοῖς\nτυχοῦσιν, ἀλλὰ τοῦ μὲν γυναικὶ τῆς δὲ ἀνδρὶ συνοικούσης:\nὥστε ἡ κατὰ σὲ παρθενία κωλύει τὴν οὐκ οἶδ̓\nὅπως γινομένην αἴτησιν. ἀλλὰ τούτου γε ἕνεκεν οὐδὲν\nἐμπόδιον, ἔφη ἡ Χαρίκλεια, λάθρᾳ καὶ παρὰ τὸ οὖς τῇ\nΠερσίνῃ προσκύψασα: ἔστι γὰρ κἀμοὶ μῆτερ ὁ τὸ ὄνομα\nτοῦτο πληρῶν, εἰ καὶ ὑμεῖς βουληθείητε. βουλησόμεθα,\nεἶπεν ἡ Περσῖνα μειδιάσασα, καὶ αὐτίκα μάλα ἐκδώσομεν,\nθεῶν νευόντων, σοῦ τε καὶ ἡμῶν ἄξιον ἐπιλεξάμενοι.\nκαὶ ἡ Χαρίκλεια γεγωνότερον, οὐδὲν δεῖ ἐπιλέγειν,\nἔφη, τὸν ὄντα ἤδη.\nκαὶ λέγειν τι φανερώτερον μελλούσης ʽτολμᾶν γὰρ\nτὸ κατεπεῖγον καὶ τὴν αἰδῶ τὴν παρθένιον περιορᾶν τὸ\nἐν ὀφθαλμοῖς ὁρώμενον τοῦ κινδύνου τῷ Θεαγένει κατηνάγκαζεν̓\nοὐκέτι κατασχὼν ὁ Ὑδάσπης, ὦ θεοί, ἔφη,\nὡς κακὰ τοῖς καλοῖς ἐοίκατε μιγνύναι καὶ τὴν ἀπ̓ ἐλπίδος\nμοι δωρηθεῖσαν πρὸς ὑμῶν εὐδαιμονίαν τὸ μέρος\nκωλύειν, θυγατέρα μὲν ἀπροσδόκητον, ἀλλὰ παράφρονά\nπως ἀναδείξαντες. πῶς γὰρ οὐ παραπλῆγος τὸ\nνόημα τῆς ἀλλόκοτα ῥήματα προϊεμένης; ἀδελφὸν ὠνόμαζε\nτὸν μὴ ὄντα: τὸν ὄντα, ὅστις ἐστὶν ὁ ξένος ἐρωτωμένη,\nἀγνοεῖν ἔλεγεν. αὖθις ἐζήτει περισώζεσθαι ὡς\nφίλον τὸν ἀγνοούμενον: ἀδύνατον εἶναι μαθοῦσα τὴν\nαἴτησιν, αὐτὴ καταθύειν ὡσανεὶ πολεμιώτατον ἱκέτευε.\nκαὶ τοῦτο ὡς οὐ θεμιτὸν λεγόντων, μιᾷ μόνῃ καὶ ταύτῃ\nὑπάνδρῳ τῆς τοιᾶσδε θυσίας καθωσιωμένης, ἄνδρα\nἔχειν ἐμφαίνει, τὸν τίνα οὐ προστιθεῖσα. πῶς γὰρ τόν\nγε μήτε ὄντα μήτε γεγενῆσθαι αὐτῇ διὰ τῆς ἐσχάρας\nἀποδειχθέντα; εἰ μὴ ἄρα παρὰ ταύτῃ μόνῃ ψεύδεται\nμὲν τὸ παῤ Αἰθίοψιν ἀψευδὲς τῶν καθαρευόντων πειρατήριον,\nκαὶ ἐπιβᾶσαν ἄφλεκτον ἀποπέμπεται, καὶ\n\n\nπαρθενεύειν νόθως χαρίζεται, μόνῃ δὲ ἔξεστι φίλους\nκαὶ πολεμίους τοὺς αὐτοὺς ἐν ἀκαρεῖ καταλέγειν, ἀδελφοὺς\nδὲ καὶ ἄνδρας τοὺς μὴ ὄντας ἀναπλάττειν. ὥστε\nὦ γύναι σὺ μὲν εἰς τὴν σκηνὴν εἴσιθι, καὶ ταύτην κατάστελλε\nπρὸς τὸ νηφάλιον, εἴτε ὑπό του θεῶν τοῖς ἱερείοις\nἐπιφοιτήσαντος ἐκβακχευομένην, εἴτε καὶ δἰ\nὑπερβολὴν χαρᾶς τῶν ἀνελπίστως εὐτυχηθέντων τὸν\nνοῦν παραφερομένην. ἐγὼ δὲ τὴν ὀφείλουσαν τοῖς θεοῖς\nἀντὶ τῆσδε σφαγιασθῆναι καὶ ζητεῖν καὶ ἀνευρεῖν\nτινὶ προστάξας, ἕως ἂν τοῦτο γίνηται, εἰς τὸ χρηματίσαι\nταῖς ἐκ τῶν ἐθνῶν ἡκούσαις πρεσβείαις καὶ δῶρα\nτὰ ἐπὶ τοῖς ἐπινικίοις προσκομιζόμενα παῤ αὐτῶν ὑποδέξασθαι\nτρέψομαι.\nκαὶ ταῦτα εἰπών, τῆς τε σκηνῆς πλησίον ἐφ̓ ὑψηλοῦ\nπροκαθίσας, ἥκειν τοὺς πρεσβευτάς, καὶ εἴ τινα\nἐπικομίζοιντο δῶρα, προσάγειν ἐκέλευεν. ὁ δὴ οὖν\nεἰσαγγελεὺς Ἁρμονίας, εἰ πάντας ἅμα ἢ ἐν μέρει καὶ\nἔθνους ἑκάστου κεκριμένως, καὶ δὴ εἰ καὶ ἰδίᾳ προσάγειν\nκελεύοι διηρώτα.\nτοῦ δὲ ἐν τάξει καὶ διῃρημένως\nεἰπόντος, ὡς ἂν καὶ τῆς πρὸς ἀξίαν ἕκαστος μεταλαμβάνοι\nτιμῆς, πάλιν ὁ εἰσαγγελεύς, οὐκοῦν, ἔφη, ὦ βασιλεῦ,\nπρῶτος ἀδελφοῦ τοῦ σοῦ παῖς ἥξει Μερόηβος,\nἀρτίως μὲν ἥκων, ἀπαγγελθῆναι δὲ ἑαυτὸν πρὸ τῆς\nπαρεμβολῆς ἀναμένων. εἶτα, ὦ νωθέστατε καὶ ἠλίθιε,\nπρὸς αὐτὸν ὁ Ὑδάσπης, οὐ παραχρῆμα ἐμήνυες, οὐ\nπρεσβευτὴν ἀλλὰ βασιλέα τὸν ἀφιγμένον ἐπιστάμενος,\nκαὶ τοῦτον ἀδελφοῦ παῖδα τοῦ ἐμοῦ, τελευτήσαντος μὲν\nοὐ πρὸ πολλοῦ, πρὸς ἐμοῦ δὲ εἰς τὸν ἐκείνου θρόνον\nἐνιδρυθέντα καὶ ἀντὶ παιδὸς ἐμοὶ γινόμενον; ἐγίνωσκον\nταῦτα, εἶπεν, ὦ δέσποτα, ὁ Ἁρμονίας: ἀλλὰ καιροῦ\nστοχάζεσθαι πρὸ πάντων ἐγίνωσκον, πράγματος\nτοῖς εἰσαγγελεῦσιν, εἴπερ τινὸς ἄλλου, δεομένου προνοίας.\n\n\nσύγγνωθι οὖν εἰ πρὸς τὰς βασιλίδας σε κοινολογούμενον\nἀπασχολῆσαι τῶν ἡδίστων ἐφυλαξάμην. ἀλλὰ\nνῦν γοῦν ἡκέτω τοῦ βασιλέως εἰπόντος, ἀπέτρεχέ τε ὁ\nπροσταχθεὶς καὶ αὐτίκα ἐπανῄει μετὰ τοῦ\nπροστάγματος.\nκαὶ ὤφθη ὁ Μερόηβος, ἀξιοπρεπές τι νεανίου χρῆμα,\nτὴν μὲν ἡλικίαν ἄρτι τὸν μείρακα παραλλάττων,\nδεκάδα ἐτῶν πρὸς ἑβδομάδι πληρῶν, μεγέθει δὲ τοὺς\nπαρόντας σχεδὸν ἅπαντας ὑπερκύπτων, λαμπροῦ μὲν\nδορυφορήματος ὑπασπιστῶν προπομπεύοντος, τοῦ δὲ\nπεριεστῶτος Αἰθιοπικοῦ στρατοῦ θαυμασμῷ τε ἅμα καὶ\nσεβασμῷ πρὸς τὸ ἀκώλυτον τὴν πάροδον διαστέλλοντος.\nοὐ μὴν οὐδὲ ὁ Ὑδάσπης ἐπὶ τῆς καθέδρας ἐκαρτέρησεν,\nἀλλ̓ ὑπήντα τε, καὶ μετὰ πατρικῆς τῆς φιλοφροσύνης\nπεριπτυξάμενος πλησίον τε ἑαυτῷ καθίδρυσε,\nκαὶ τὴν δεξιὰν ἐμβαλών, εἰς καιρὸν ἥκεις, ἔλεγεν, ὦ\nπαῖ, τά τε ἐπινίκια συνεορτάσων καὶ τὰ γαμήλια θύσων:\nοἱ γὰρ πατρῷοι καὶ γενάρχαι θεοί τε καὶ ἥρωες\nἡμῖν μὲν θυγατέρα σοὶ δὲ νύμφην, ὡς ἔοικεν, ἐξευρήκασιν.\nἀλλὰ τῶν τελειοτέρων αὖθις ἀκουσόμενος, εἴ τί\nμε βούλει χρηματίσαι τῷ ἔθνει τῆς ὑπὸ σοὶ βασιλείας,\nἀνάγγελλε. ὁ δὲ Μερόηβ̔??ʼς πρὸς τὴν ἀκοὴν τῆς νύμφης\nὑφ̓ ἡδονῆς τε ἅμα καὶ αἰδοῦς οὐδὲ ἐν μελαίνῃ τῇ χροιᾷ\nδιέλαθε φοινιχθείς, οἱονεὶ πρὸς αἰθάλην τοῦ ἐρυθήματος\nἐπιδραμόντος. καὶ μικρὸν ἐφησυχάσας, οἱ μὲν ἄλλοι,\nἔφη, ὦ πάτερ, τῶν ἡκόντων πρέσβεων τοῖς ἐκ τῆς\nἑαυτῶν ἐξαιρέτοις ἕκαστος τὴν σὴν περίβλεπτον νίκην\nστέφοντες ξενιοῦσιν: ἐγὼ δὲ σὲ τὸν ἐν πολέμοις γεννάδαν\nτε καὶ ἀριστέα διαφανέντα προσφόρως τε καὶ ἀπὸ\nτῶν ὁμοίων δωρήσασθαι δικαιώσας, ἄνδρα σοι προσκομίζω\nπολέμων μὲν καὶ αἱμάτων ἀθλητὴν ἀνανταγώνιστον,\nπάλην δὲ καὶ πυγμὴν τὴν ἐν κόνει καὶ σταδίοις\n\n\nἀνυπόστατον. καὶ ἅμα νεύσας ἥκειν ἐπεδείκνυ τὸν ἄνδρα.\nκαὶ ὃς προσελθὼν εἰς μέσους προσεκύνει τὸν Ὑδάσπην,\nτοσοῦτός τις τὸ μέγεθος καὶ οὕτως ὠγύγιος ἄνθρωπος\nὥστε τὸ γόνυ τοῦ βασιλέως φιλῶν μικροῦ φανῆναι\nτοῖς ἐφ̓ ὑψηλοῦ προκαθημένοις ἐξισούμενος. καὶ\nμηδὲ τὸ κελευσθῆναι ἀναμείνας, τὴν ἐσθῆτα ἀποδὺς\nγυμνὸς εἱστήκει, πάντα τὸν βουλόμενον ὅπλων τε καὶ\nχειρῶν εἰς ἅμιλλαν προκαλούμενος. ὡς δὲ οὐδεὶς παρῄει,\nπολλάκις διὰ κήρυκος τοῦ βασιλέως προτρεψαμένου,\nδοθήσεταί σοι, ἔφη, καὶ παῤ ἡμῶν, ὁ Ὑδάσπης,\nἰσοστάσιον τὸ ἔπαθλον. καὶ εἰπὼν ἐλέφαντα πολυετῆ\nκαὶ παμμεγέθη προσκομισθῆναι αὐτῷ προσέταττεν. ὡς\nδὲ ἤχθη τὸ ζῶον, ὃ μὲν ὑπεδέχετο ἄσμενος, ὁ δῆμος δὲ\nἀθρόον ἐξεκάγχασε, τῷ ἀστεϊσμῷ τοῦ βασιλέως ἡσθέντες,\nκαὶ τὴν δόξασαν αὐτοῖς ὑποκατάκλισιν τῷ ἐπιτωθασμῷ\nτῆς κατ̓ ἐκεῖνον μεγαλαυχίας παρηγορηθέντες.\nμετὰ τοῦτον καὶ οἱ Σηρῶν προσήγοντο πρεσβευταί,\nτῶν παῤ αὐτοῖς ἀραχνίων νήματα καὶ ὑφάσματα, τὴν\nμὲν φοινικοβαφῆ τὴν δὲ λευκοτάτην ἐσθῆτα, προσκομίζοντες.\nκαὶ τούτων τῶν δώρων ὑποδεχθέντων, καὶ\nἀφεθῆναι αὐτοῖς τῶν πάλαι τινὰς ἐν δεσμωτηρίῳ κατακρίτων\nἀξιωσάντων, ἐπινεύσαντος τοῦ βασιλέως οἱ\nἈράβων τῶν εὐδαιμόνων προσῄεσαν, φύλλου τε τοῦ\nθυώδους καὶ κασσίας καὶ κινναμώμου καὶ τῶν ἄλλων\nοἷς ἡ Ἀραβία γῆ μυρίζεται, ἐκ πολλῶν ταλάντων ἑκάστου\nτὸν τόπον εὐωδίας ἐμπλήσαντες. παρῆσαν μετὰ\nτούτους οἱ ἐκ τῆς Τρωγλοδυτικῆς, χρυσόν τε τὸν μυρμηκίαν\nκαὶ γρυπῶν ξυνωρίδα χρυσαῖς ἁλύσεσιν ἡνιοχουμένην\nπροσκομίζοντες. ἐπὶ τούτοις ἡ Βλεμμύων\nπαρῄει πρεσβεία, τόξα τε καὶ βελῶν ἀκίδας ἐκ δρακοντείων\nὀστῶν εἰς στέφανον διαπλέξασα. καὶ ταῦτά σοι,\nἔλεγον, ὦ βασιλεῦ, τὰ παῤ ἡμῶν δῶρα, πλούτου μὲν\n\n\nτοῦ παρὰ τῶν ἄλλων λειπόμενα, παρὰ δὲ τὸν ποταμὸν\nὑπὸ σοὶ μάρτυρι κατὰ Περσῶν εὐδοκιμήσαντα. πολυτελέστερα\nμὲν οὖν, ἔφη ὁ Ὑδάσπης, τῶν πολυταλάντων\nξενίων: ἅ γε καὶ τὰ ἄλλα νυνί μοι προσκομίζεσθαι γέγονεν\nαἴτια. καὶ ἅμα εἴ τι βούλοιντο ἐπαγγέλλειν ἐπέτρεπε,\nκαὶ μειωθῆναι αὐτοῖς ἐκ τῶν φόρων αἰτησάντων,\nτὸ σύμπαν εἰς δεκάδα ἐτῶν ἀνῆκε.\nκαὶ πάντων σχεδὸν τῶν κατὰ πρεσβείαν ἀφιγμένων\nὀφθέντων, καὶ τοῖς ἴσοις ἑκάστους καὶ φιλοτιμοτέροις\nτοὺς πλείστους ἀμειψαμένου τοῦ βασιλέως, τελευταῖοι\nπαρῆσαν οἱ Ἀξιομιτῶν πρεσβευταί, φόρου μὲν οὐκ ὄντες\nὑποτελεῖς, φίλιοι δὲ ἄλλως καὶ ὑπόσπονδοι, καὶ τὸ\nἐπὶ τοῖς κατωρθωμένοις εὐμενὲς ἐνδεικνύμενοι, δῶρα\nκαὶ οὗτοι προσῆγον, ἄλλα τε καὶ δὴ ζώου τινὸς εἶδος\nἀλλοκότου τε ἅμα καὶ θαυμασίου τὴν φύσιν, μέγεθος\nμὲν εἰς καμήλου μέτρον ὑψούμενον, χροιὰν δὲ καὶ δορὰν\nπαρδάλεως φολίσιν ἀνθηραῖς ἐστιγμένον. ἦν δὲ\nαὐτῷ τὰ μὲν ὀπίσθια καὶ μετὰ κενεῶνας χαμαίζηλά τε\nκαὶ λεοντώδη, τὰ δὲ ὠμιαῖα καὶ πόδες πρόσθιοι καὶ\nστέρνα πέρα τοῦ ἀναλόγου τῶν ἄλλων μελῶν ἐξανιστάμενα.\nλεπτὸς ὁ αὐχήν, καὶ ἐκ μεγάλου τοῦ λοιποῦ σώματος.\nεἰς κύκνειον φάρυγγα μηκυνόμενος. ἡ κεφαλὴ\nτὸ μὲν εἶδος καμηλίζουσα, τὸ δὲ μέγεθος στρουθοῦ Λιβύσσης\nεἰς διπλάσιον ὀλίγον ὑπερφέρουσα, καὶ ὀφθαλμοὺς\nὑπογεγραμμένους βλοσυρῶς σοβοῦσα. παρήλλακτο\nκαὶ τὸ βάδισμα χερσαίου τε ζώου καὶ ἐνύδρου παντὸς\nὑπεναντίως σαλευόμενον, τῶν σκελῶν οὐκ ἐναλλὰξ\nἑκατέρου καὶ παρὰ μέρος ἐπιβαίνοντος, ἀλλ̓ ἰδίᾳ μὲν\nτοῖν δυοῖν καὶ ἅμα τῶν ἐν δεξιᾷ, χωρὶς δὲ καὶ ζυγηδὸν\nτῶν εὐωνύμων σὺν ἑκατέρᾳ τῇ ἐπαιωρουμένῃ πλευρᾷ\nμετατιθεμένων. ὁλκὸν δὲ οὕτω τὴν κίνησιν καὶ τιθασὸν\nτὴν ἕξιν ὥστε ὑπὸ λεπτῆς μηρίνθου, τῇ κορυφῇ\n\n\nπεριελιχθείσης, ἄγεσθαι πρὸς τοῦ θηροκόμου, καθάπερ\nἀφύκτῳ δεσμῷ τῷ ἐκείνου βουλήματι ὁδηγούμενον.\nτοῦτο φανὲν τὸ ζῶον τὸ μὲν πλῆθος ἅπαν ἐξέπληξε, καὶ\nὄνομα τὸ εἶδος ἐλάμβανεν, ἐκ τῶν ἐπικρατεστέρων τοῦ\nσώματος αὐτοσχεδίως πρὸς τοῦ δήμου καμηλοπάρδαλις\nκατηγορηθέν, ταράχου γε μὴν τὴν πανήγυριν\nἐνέπλησε.\nγίνεται γάρ τι τοιοῦτον. τῷ βωμῷ τῆς μὲν Σεληναίας\nπαρειστήκει ταύρων ξυνωρίς, τῷ δὲ τοῦ Ἡλίου\nτέτρωρον ἵππων λευκῶν εἰς τὴν ἱερουργίαν ηὐτρεπισμένων.\nξένου δὴ καὶ ἀήθους τότε πρῶτον καὶ ἀλλοκότου\nζώου φανέντος οἱονεὶ πρὸς φάσμα διαταραχθέντες,\nπτοίας τε ἐνεπίμπλαντο, καὶ τῶν κατεχόντων τὰ δεσμὰ\nσπαράξαντες τῶν τε ταύρων ἅτερος, ὁ μόνος, ὡς ἐῴκει,\nτὸ θηρίον κατωπτευκώς, καὶ δύο τῶν ἵππων εἰς φυγὴν\nἀκατάσχετον ὥρμησαν, διεκπεσεῖν μὲν τὸν περίβολον\nτοῦ στρατοῦ μὴ δυνάμενοι, πυκνῷ τῷ συνασπισμῷ τῶν\nὁπλιτῶν εἰς κύκλον τετειχισμένον, φερόμενοι δὲ ἀτάκτως\nκαὶ τὸ μεσεῦον ἅπαν δρόμοις σεσοβημένοις ἐξελίττοντες,\nτό τε προστυχὸν ἅπαν εἴτε σκεῦος εἴτε ζῶον\nἀνατρέποντες, ὥστε καὶ βοὴν αἴρεσθαι συμμιγῆ πρὸς\nτὸ γινόμενον, τὴν μὲν ὑπὸ δέους οἷς προσελάσειαν, τὴν\nδὲ ὑφ̓ ἡδονῆς οἷς καθ̓ ἑτέρους ἐναλλόμενοι τέρψιν τε\nκαὶ γέλωτα τὴν τῶν ὑποπιπτόντων συντριβὴν παρεῖχον.\nἐφ̓ οἷς οὐδὲ ἡ Περσῖνα καὶ ἡ Χαρίκλεια μένειν\nἐφ̓ ἡσυχίας κατὰ τὴν σκηνὴν ἐκαρτέρησαν, ἀλλὰ τὸ\nκαταπέτασμα μικρὸν παραστείλασαι θεωροὶ τῶν δρωμένων\nἐγίνοντο. ἐνταῦθα ὁ Θεαγένης, εἴτ̓ οὖν οἴκοθεν\nἀνδρείῳ τῷ λήματι κινούμενος τἴτε καὶ ἔκ του θεῶν\nὁρμῇ χρησάμενος, τούς τε παρεστῶτας αὐτῷ φύλακας\nπρὸς τῆς καταλαβούσης ταραχῆς διεσκεδασμένους θεασάμενος,\nὠρθώθη τε ἀθρόον, εἰς γόνυ πρὸς τοῖς βωμοῖς\n\n\nπρότερον ὀκλάζων καὶ τὴν ὅσον οὐδέπω σφαγὴν ἀναμένων,\nκαὶ σχίζαν τῶν ἐπικειμένων τοῖς βωμοῖς ἀναρπάζει.\nκαὶ τῶν οὐ διαδράντων ἵππων ἑνὸς λαβόμενος\nτοῖς τε νώτοις ἐφίπταται, καὶ τῶν αὐχενίων τριχῶν ἐπιδραξάμενος,\nκαὶ ὡς χαλινῷ τῇ χαίτῃ χρώμενος, μυωπίζει\nτε τῇ πτέρνῃ τὸν ἵππον, καὶ ἀντὶ μάστιγος τῇ σχίζῃ\nσυνεχῶς ἐπισπέρχων ἐπὶ τὸν διαδράντα ταῦρον ἤλαυνε.\nτὰ μὲν δὴ πρῶτα φυγὴν εἶναι τοῦ Θεαγένους τὸ γινόμενον\nοἱ παρόντες ὑπελάμβανον, καὶ σὺν βοῇ μὴ ξυγχωρεῖν\nδιεξελάσαι τὸ ὁπλιτικὸν ἕρκος τῷ πλησίον ἕκαστος\nδιεκελεύετο: προϊόντος δὲ τοῦ ἐγχειρήματος, ὅτι\nμὴ ἀποδειλίασις ἦν μηδὲ ἀπόδρασις τοῦ σφαγιασθῆναι\nμετεδιδάσκοντο. καταλαβὼν γὰρ ὡς ὅτι τάχιστα τὸν\nταῦρον, ἐπ̓ ὀλίγον μὲν κατ̓ οὐρὰν ἤλαυνεν, ὑπονύττων\nτε ἅμα καὶ εἰς ὀξύτερον δρόμον τὸν βοῦν ἐρεθίζων,\nκαὶ ὅποι δὴ καὶ ὁρμήσειε τρεπομένῳ συνεφείπετο, τὰς\nἐπιστροφάς τε καὶ ἐμβολὰς πεφυλαγμένως ἐκκλίνων.\nὡς δὲ εἰς συνήθειαν τῆς τε ὄψεως τῆς ἑαυτοῦ καὶ πράξεως\nἐνεβίβασεν, ἀντίπλευρος ἤδη παρίππευε, χρωτί\nτε χρωτὸς ἐπιψαύων καὶ ἱππείῳ ταύρειον ἆσθμα καὶ\nἱδρῶτα κεραννύων, καὶ τὸν δρόμον οὕτως ὁμόταχον\nῥυθμίζων ὡς καὶ συμφυεῖς εἶναι τὰς κορυφὰς τῶν ζώων\nτοὺς πορρωτέρω φαντάζεσθαι καὶ τὸν Θεαγένην χαμπρῶς\nἐκθειάζειν, ξένην τινὰ ταύτην ἱπποταύρου ξυνωρίδα\nζευξάμενον.\nτὸ μὲν δὴ πλῆθος ἐν τούτοις ἦν: ἡ Χαρίκλεια δὲ\nὁρῶσα τρόμῳ καὶ παλμῷ συνείχετο, τό τε ἐγχείρημα ὅ\nτι καὶ βούλοιτο διαποροῦσα, καὶ εἴ τι σφάλμα συμβαίη,\nτὴν ἐκείνου τρῶσιν ὡς ἰδίαν σφαγὴν ὑπεραγωνιῶσα:\nὥστε μηδὲ τὴν Περσῖναν λαθεῖν, ἀλλ̓ ὦ τέκνον εἰπεῖν,\nτί μοι πέπονθας; προκινδυνεύειν ἔοικας τοῦ ξένου.\nπάσχω μέν τι καὶ αὐτή, καὶ οἰκτείρω τῆς νεότητος: διαδρᾶναί\n\n\nγε μὴν τὸν κίνδυνον εὔχομαι καὶ φυλαχθῆναι\nτοῖς ἱεροῖς, ὡς ἂν μὴ παντάπασιν ἀτέλεστα ἡμῖν τὰ\nπρὸς τοὺς θεοὺς ἐγκαταλειφθείη. καὶ ἡ Χαρίκλεια, γελοῖον,\nἔφη, τὸ εὔχεσθαι μὴ ἀποθανεῖν, ἵνα ἀποθάνῃ.\nἀλλ̓ εἰ ἄρα σοι δυνατόν, ὦ μῆτερ, περίσωζε τὸν ἄνδρα\nἐμοὶ χαριζομένη. καὶ ἡ Περσῖνα πρόφασιν οὐ τὴν οὖσαν\nἀλλ̓ ἐρωτικὴν ἄλλως ὑποτοπήσασα, οὐ δυνατὸν\nμέν, ἔφη, τὸ περισώζειν: ὅμως δ̓ οὖν τίς σοι κοινωνία\nπρὸς τὸν ἄνδρα, δἰ ἣν οὕτως ὑπερφροντίζεις; θαρροῦσα\nδὲ ὡς πρὸς μητέρα λοιπὸν ἐξαγόρευε, κἄν τι νεώτερον\nκίνημα, κἂν παρθενίᾳ μὴ πρέπον. ἡ μητρῴα\nφύσις τὸ θυγατρὸς καὶ τὸ θῆλυ συμπαθὲς τὸ πταῖσμα\nτὸ γυναικεῖον οἶδεν ἐπισκιάζειν. ἐπιδακρύσασα οὖν ἐπὶ\nπλεῖστον ἡ Χαρίκλεια, καὶ τοῦτο, ἔφη, δυστυχῶ πρὸς\nτοῖς ἄλλοις, ὅτι καὶ τοῖς συνετοῖς ἀσύνετα φθέγγομαι\nκαὶ λέγουσα τὰς ἑαυτῆς συμφορὰς οὔπω λέγειν νομίζομαι,\nπρὸς γυμνὴν δὲ λοιπὸν καὶ ἀπαρακάλυπτον χωρεῖν\nτὴν ἐμαυτῆς κατηγορίαν καταναγκάζομαι.\nταῦτ̓ εἶπε, καὶ βουλομένη τὰ ὄντα ἀνακαλύπτειν,\nαὖθις ἐξεκρούσθη βοῆς πολυηχεστάτης πρὸς τοῦ πλήθους\nἀρθείσης. ὁ γὰρ δὴ Θεαγένης εἰς ὅσον εἶχε τάχους\nἐφεὶς τῷ ἵππῳ χρήσασθαι καὶ προφθάσαντα μικρὸν\nτὰ στέρνα τῇ κεφαλῇ τοῦ ταύρου παρισῶσαι, τὸν μὲν\nἄνετον φέρεσθαι μεθίησι μεθαλάμενος, ἐπιρρίπτει δὲ\nἑαυτὸν τῷ αὐχένι τοῦ ταύρου, καὶ τοῖς κέρασι τὸ ἑαυτοῦ\nπρόσωπον κατὰ τὸ μεταίχμιον ἐνιδρύσας, τοὺς πήχεις\nδὲ οἱονεὶ στεφάνην περιθείς, καὶ εἰς ἅμμα κατὰ\nτοῦ ταυρείου μετώπου τοὺς δακτύλους ἐπιπλέξας, τό τε\nὑπόλοιπον ἑαυτοῦ σῶμα παῤ ὦμον τοῦ βοὸς τὸν δεξιὸν\nμετέωρον καθείς, ἐκκρεμὴς ἐφέρετο, πρὸς βραχὺ μὲν\nτοῖς ταυρείοις ἅλμασιν ἀναπαλλόμενος. ὡς δὲ ἀγχόμενον\nἤδη πρὸς τοῦ ὄγκου καὶ χαλῶντα τοῦ ἄγαν τόνου\n\n\nτοὺς τένοντας ᾔσθετο, καθ̓ ὃ μέρος ὁ Ὑδάσπης προυκαθέζετο\nπεριελθόντα, παραφέρει μὲν εἰς τοὔμπροσθεν,\nκαὶ προβάλλει τῶν ἐκείνου σκελῶν τοὺς ἑαυτοῦ πόδας,\nταῖς χηλαῖς δὲ συνεχῶς ἐναράττων τὴν βάσιν ἐνήδρευεν.\nὃ δὲ τὴν ῥύμην τοῦ δρόμου παραποδιζόμενος καὶ τῷ\nσθένει τοῦ νεανίου βριθόμενος, τά τε γόνατα ὑποσκελίζεται,\nκαὶ ἀθρόον ἐπὶ κεφαλὴν σφενδονηθείς, κύμβαχός\nτε ἐπ̓ ὤμους καὶ νῶτα ῥιπισθείς, ἥπλωτο ὕπτιος\nἐπὶ πλεῖστον, τῶν μὲν κεράτων τῇ γῇ προσπεπηγότων\nκαὶ εἰς τὸ ἀκίνητον τῆς κεφαλῆς ῥιζωθέντων, τῶν σκελῶν\nδὲ ἄπρακτα σκαιρόντων καὶ εἰς κενὸν ἀερονομούντων\nκαὶ τὴν ἧτταν ἀλυόντων. ἐπέκειτο δὲ ὁ Θεαγένης,\nταῖν χεροῖν τὴν λαιὰν μόνην εἰς τὸ ἐπερείδειν ἀπασχολῶν,\nτὴν δεξιὰν δὲ εἰς οὐρανὸν ἀνέχων καὶ συνεχὲς\nἐπισείων: εἴς τε τὸν Ὑδάσπην καὶ τὸ ἄλλο πλῆθος ἱλαρὸν\nἀπέβλεπε, τῷ μειδιάματι πρὸς τὸ συνήδεσθαι δεξιούμενος,\nκαὶ τῷ μυκηθμῷ τοῦ ταύρου καθάπερ σάλπιγγι\nτὸ ἐπινίκιον ἀνακηρυττόμενος. ἀντήχει δὲ καὶ ἡ\nτοῦ δήμου βοή, τρανὸν μὲν οὐδὲν εἰς τὸν ἔπαινον διαρθροῦσα,\nκεχηνόσι δὲ ἐπὶ πολὺ τοῖς στόμασιν ἐξ ἀρτηρίας\nμόνης τὸ θαῦμα ἐξεφώνει, χρόνιόν τε καὶ ὁμότονον\nεἰς οὐρανὸν παραπέμπουσα. κελεύσαντος οὖν τοῦ βασιλέως\nὑπηρέται προσδραμόντες, οἳ μὲν τὸν Θεαγένην\nπροσῆγον ἀναστήσαντες, οἳ δὲ τοῦ ταύρου τοῖς κέρασι\nκαλωδίου βρόχον ἐπιβαλόντες εἷλκόν τε κατηφιῶντα,\nκαὶ τοῖς βωμοῖς αὖθις τοῦτόν τε καὶ τὸν ἵππον συλλαβόντες\nπροσεδέσμευον. καὶ τοῦ Ὑδάσπου μέλλοντός τι\nπρὸς τὸν Θεαγένην λέγειν τε καὶ πράττειν, ὁ δῆμος ἅμα\nμὲν ἡσθεὶς τῷ νέῳ καὶ ἐξ οὗπερ τὸ πρῶτον ὤφθη προσπαθών,\nἅμα δὲ καὶ τῆς ἰσχύος ἐκπλαγείς, πλέον δέ τι\nκαὶ πρὸς τὸν Αἰθίοπα τὸν ἀθλητὴν τὸν Μεροήβου ζηλοτυπίᾳ\nδηχθείς, οὗτος τῷ Μεροήβου ζευγνύσθω.\n\n\nπάντες ὁμοθυμαδὸν ἀνεβόησαν: τὸν ἐλέφαντα λαβὼν\nτῷ τὸν ταῦρον λαβόντι διαγωνιζέσθω συνεχὲς ἐξεφώνουν.\nκαὶ ἐπὶ πλεῖστον ἐγκειμένων ἐπένευσέ τε ὁ Ὑδάσπης,\nκαὶ ἤγετο εἰς μέσους ὁ Αἰθίοψ, ὑπέροπτόν τι καὶ\nσοβαρὸν περισκοπῶν, ὁλκά τε προβαίνων καὶ πλατυνομένοις\nἐναλλὰξ τοῖς ἀγκῶσι τοὺς πήχεις ὑποσοβῶν.\nκἀπειδὴ τοῦ συνεδρίου πλησίον ἐγεγόνει, πρὸς τὸν Θεαγένην\nβλέψας ὁ Ὑδάσπης καὶ ἑλληνίζων, ὦ ξένε, ἔφη,\nτούτῳ σε χρὴ διαγωνίσασθαι: ὁ δῆμος κελεύουσι. γινέσθω\nτὸ δοκοῦν, ὁ Θεαγένης ἀπεκρίνατο: ἀλλὰ τίς ὁ\nτρόπος τῆς ἀγωνίας; πάλη, εἶπεν ὁ Ὑδάσπης. καὶ ὅς,\nτί δὲ οὐχὶ καὶ ξιφήρης καὶ ἔνοπλος, ἵνα τι ῥέξας ἢ παθὼν\nἐμπλήσω Χαρίκλειαν, τὴν σιωπᾶν εἰς δεῦρο τὰ\nκαθ̓ ἡμᾶς καρτεροῦσαν, ἢ καὶ εἰς τέλος, ὡς ἔοικεν,\nἡμῶν ἀπεγνωκυῖαν. καὶ ὁ Ὑδάσπης, τί μὲν βούλεταί\nσοι, εἶπε, τὸ παραπλέκειν ὄνομα Χαρικλείας, αὐτὸς ἂν\nγινώσκοις, παλαίειν δ̓ οὖν σε καὶ οὐ ξιφήρη πυκτεύειν\nχρεών: αἷμα γὰρ ἐκχεόμενον ὀφθῆναι πρὸ τοῦ καιροῦ τῆς\nθυσίας οὐ θεμιτόν. συνεὶς οὖν ὁ Θεαγένης ὅτι δέδοικεν\nὁ Ὑδάσπης μὴ προαναιρεθῇ τῆς θυσίας, εὖ ποιεῖς,\nἔφη, τοῖς θεοῖς με φυλάττων, οἷς καὶ μελήσει περὶ\nἡμῶν.\nκαὶ ἅμα κόνιν ἀνελόμενος καὶ ὤμοις τε καὶ πήχεσιν\nἔτι πρὸς τῆς βοηλασίας ἱδρῶτι νενοτισμένοις ἐπιχεάμενος,\nτήν τε μὴ προσιζήσασαν ἀποσεισάμενος, προβάλλει\nτε ἐκτάδην τὼ χεῖρε, καὶ τοῖν ποδοῖν τὴν βάσιν εἰς τὸ\nἑδραῖον διερεισάμενος, τήν τε ἰγνύαν σιμώσας, καὶ\nὤμους καὶ μετάφρενα γυρώσας, καὶ τὸν αὐχένα μικρὸν\nἐπικλίνας, τό τε ὅλον σῶμα σφηκώσας, εἱστήκει τὰς λαβὰς\nτῶν παλαισμάτων ὠδίνων. ὁ δὲ Αἰθίοψ ἐνορῶν\nἐμειδία τε σεσηρός, καὶ εἰρωνικοῖς τοῖς νεύμασιν ἐκφαυλίζειν\nἐῴκει τὸν ἀντίπαλον. ἀθρόον τε ἐπιδραμὼν\n\n\nτόν τε πῆχυν τῷ αὐχένι τοῦ Θεαγένους ὥσπερ τινὰ μοχλὸν\nἐπαράσσει, καὶ βόμβου πρὸς τῆς πληγῆς ἐξακουσθέντος\nαὖθις ἐθρύπτετο καὶ ἐπεγέλα βλακῶδες. ὁ δὲ\nΘεαγένης, οἷα δὴ γυμνασίων καὶ ἀλοιφῆς ἐκ νέων ἀσκητής,\nτήν τε ἐναγώνιον Ἑρμοῦ τέχνην ἠκριβωκώς, εἴκειν\nτὰ πρῶτα ἔγνω, καὶ ἀπόπειραν τῆς ἀντιθέτου δυνάμεως\nλαβόντα, πρὸς μὲν ὄγκον οὕτω πελώριόν καὶ θηριωδῶς\nτραχυνόμενον μὴ ὁμόσε χωρεῖν, ἐμπειρίᾳ δὲ\nτὴν ἄγροικον ἰσχὺν κατασοφίσασθαι. αὐτίκα γοῦν ὀλίγον\nὅσον ἐκ τῆς πληγῆς κραδανθείς, πλέον ἢ ὡς εἶχεν\nἀλγεῖν ἐσκήπτετο, καὶ τοῦ αὐχένος θάτερον μέρος ἔκδοτον\nεἰς τὸ παίεσθαι προυβάλετο. καὶ τοῦ Αἰθίοπος\nαὖθις πλήξαντος συνενδοὺς τῇ πληγῇ, μικροῦ καὶ καταφέρεσθαι\nἐπὶ πρόσωπον ἐσχηματίζετο.\nὡς δὲ καταγνοὺς\nκαὶ ἀποθαρσήσας ὁ Αἰθίοψ ἀφυλάκτως ἤδη τὸ\nτρίτον ἐπεφέρετο, καὶ τὸν πῆχυν αὖθις ἀνατείνας κατασείειν\nἔμελλεν, ὑπεισῆλθέ τε ἀθρόον ὁ Θεαγένης κεκυφώς,\nτὴν καταφορὰν ἐκκλίνας, πήχει τε τῷ δεξιῷ\nτὸν ἐκείνου λαιὸν βραχίονα προσαναστείλας ἐρρίπισέ τε\nτὸν ἀντίπαλον, ἅμα τι καὶ τῇ καταφορᾷ τῆς ἰδίας αὐτοῦ\nχειρὸς εἰς κενὸν ἐνεχθείσης πρὸς τὸ ἔδαφος ἐπισπασθέντα,\nκαὶ ὑπὸ τὴν μασχάλην ἀναδὺς τοῖς τε νώτοις\nπεριεχεῖτο, καὶ παχεῖαν τὴν γαστέρα χαλεπῶς ταῖς χερσὶ\nδιαζώσας, τὴν βάσιν κατὰ τὰ σφυρὰ καὶ ἀστραγάλους\nτῇ πτέρνῃ σφοδρῶς τε καὶ ἐπαλλήλως ἐκμοχλεύσας, εἰς\nγόνυ τε ὀκλάσαι βιασάμενος, ἀμφιβαίνει τοῖς ποσί, καὶ\nτοῖς κατὰ τοὺς βουβῶνας τὰ σκέλη καταπείρας, τούς τε\nκαρποὺς οἷς ἐπερειδόμενος ὁ Αἰθίοψ ἀνεῖχε τὰ στέρνα\nἐκκρουσάμενος, καὶ τοῖς κροτάφοις εἰς ἅμμα τοὺς πήχεις\nπεριαγαγών, ἐπί τε μετάφρενα καὶ ὤμους ἀνέλκων,\nἐφαπλῶσαι τῇ γῇ τὴν γαστέρα κατηνάγκασε.\nμιᾶς δὴ οὖν βοῆς ἐπὶ τούτοις καὶ γεγωνοτέρας ἢ τὸ\n\n\nπρότερον ὑπὸ τοῦ πλήθους ἀρθείσης, οὐδὲ ὁ βασιλεὺς\nἐκαρτέρησεν, ἀλλ̓ ἀνήλατό τε τοῦ θρόνου καὶ ὢ τῆς\nἀνάγκης ἔλεγεν, οἷον ἄνδρα καταθύειν ὑπὸ τοῦ νόμου\nπρόκειται. καὶ ἅμα προσκαλεσάμενος, ὦ νεανία, πρὸς\nαὐτὸν ἔφη, στεφανωθῆναι μέν σε καὶ ἐπὶ ταῖς θυσίαις,\nὡς ἔθος, ἀπόκειται: στεφανοῦ δ̓ οὖν καὶ νῦν τὴν ἐπίδοξον\nμὲν ταύτην ἀνόνητον δέ σοι καὶ ἐφήμερον νίκην.\nκἀπειδή μοι τοῦ προκειμένου καὶ βουλομένῳ ῥύσασθαί\nσε οὐ δυνατόν, ὅσα γοῦν ἐφεῖται, παρέξομαι: καὶ εἴ τι\nγινώσκεις ἔτι σε ζῶντα ἧσαι δυνάμενον, αἴτησον. καὶ\nἅμα λέγων χρυσοῦν τε καὶ λιθοκόλλητον τῷ Θεαγένει\nστέφανον ἐπέθηκε, καί τι καὶ ἐπιδακρύων οὐκ ἐλάνθανεν.\nὁ δὴ Θεαγένης, οὐκοῦν αἰτήσω, ἔφη, καὶ δέομαι\nδὸς ὑποσχόμενος. εἰ τὸ διαδρᾶναί με τὴν ἱερουργίαν\nπάντως ἄφυκτον, χειρὶ γοῦν τῆς εὑρημένης σοι νυνὶ\nθυγατρὸς κέλευε.\nδηχθεὶς δὴ πρὸς τὸ εἰρημένον ὁ Ὑδάσπης, καὶ πρὸς\nτὸ ὅμοιον τῆς Χαρικλείου προκλήσεως τὸν νοῦν ἀναπέμπων,\nοὐ δοκιμάζων δὲ ἐν συνέχοντι τῷ καιρῷ τὸ\nἀκριβὲς ἀνιχνεύειν, τὰ δυνατά, εἶπεν, ὦ ξένε, καὶ αἰτεῖν\nἐπέτρεψα καὶ δώσειν ἐπένευσα. γεγαμῆσθαι οὖν\nχρῆναι τὴν σφαγιάζουσαν, οὐ παρθενεύειν, ὁ νόμος\nδιαγορεύει. ἀλλ̓ ἔχει ἄνδρα καὶ αὐτή, πρὸς αὐτὸν ὁ\nΘεαγένης. φληναφοῦντος, εἶπεν ὁ Ὑδάσπης, καὶ τῷ\nὄντι θανατῶντος οἱ λόγοι. γάμου καὶ ἀνδρὸς ὁμιλίας\nἀπείρατον τὴν κόρην ἡ ἐσχάρα διέδειξε: πλὴν εἰ Μερόηβον\nτουτονὶ λέγεις, οὐκ οἶδ̓ ὅθεν ἐγνωκώς, οὔπω\nμὲν ἄνδρα, νυμφίον δὲ πρὸς ἐμοῦ μόνον ὠνομασμένον.\nἀλλ̓ οὐδὲ ἐσόμενον πρόσθες, εἶπεν ὁ Θεαγένης, εἴ τι\nἐγὼ τοῦ Χαρικλείου φρονήματος ἐπῄσθημαι. καί μοι\nὡς θύματι μαντευομένῳ πιστεύειν ἔσται δίκαιον. πρὸς\nταῦτα ὁ Μερόηβος, ἀλλ̓ οὐ ζῶντα, εἶπεν, ὦ βέλτιστε,\n\n\nτὰ θύματα, σφαγιασθέντα δὲ καὶ ἀνατμηθέντα τὴν ἀπὸ\nτῶν σπλάγχνων σημείωσιν τοῖς μαντικοῖς ὑποδείκνυσιν:\nὥστε ὀρθῶς ἔλεγες, ὦ πάτερ, θανατῶντα παραφθέγγεσθαι\nτὸν ξένον. ἀλλὰ τοῦτον μέν, εἰ κελεύοις,\nἀγέτω τις ἐπὶ τοὺς βωμούς: σὺ δέ, εἴ τι λείπεται διοικησάμενος,\nἔχου τῆς ἱερουργίας.\nκαὶ ὁ μὲν Θεαγένης ἤγετο οἷ προστέτακτο: ἡ Χαρίκλεια\nδὲ ἐπὶ τῇ νίκῃ μικρὸν ἀναπνεύσασα καὶ τὰ βελτίονα\nἐλπίσασα, πάλιν ἀγομένου πρὸς θρήνοις ἦν. καὶ\nτῆς Περσίνης πολλὰ παρηγορούσης, καὶ εἰκὸς σωθῆναι\nτὸν νέον, εἴ μοι καὶ τὰ λειπόμενα καὶ σαφέστερα\nτῶν κατὰ σαυτὴν ἐξαγορεύειν βούλοιο λεγούσης, ἡ\nμὲν Χαρίκλεια βιασθεῖσα, καὶ τὸν καιρὸν οὐκ ἐνδιδόντα\nὑπέρθεσιν ὁρῶσα, πρὸς τὰ καιριώτερα τῶν διηγημάτων\nὥρμησεν.\nὁ δὲ Ὑδάσπης, εἴ τινες ὑπολείπονται τῶν πρεσβευσάντων,\nτοῦ εἰσαγγελέως ἐπυνθάνετο. ὁ δὲ Ἁρμονίας,\nοἱ ἐκ Συήνης, ἔφη, μόνοι, βασιλεῦ, γράμματα μὲν\nὈροονδάτου καὶ ξένια κομίζοντες, ἄρτι δὲ καὶ πρὸ βραχέος\nἐπελθόντες.\nἡκόντων οὖν καὶ οὗτοι τοῦ Ὑδάσπου\nφήσαντος παρῆσαν καὶ τὸ γράμμα ἐνεχείριζον. καὶ\nἀνειλήσας ἐπελέγετο, καὶ ἦν τοιόνδε.\nβασιλεῖ φιλανθρώπῳ καὶ εὐδαίμονι τῷ Αἰθιόπων Ὑδάσπῃ\nὈροονδάτης ὁ μεγάλου βασιλέως σατράπης. εἰ νικῶν κατὰ τὴν\nμάχην πλέον γνώμῃ ἐνίκησας καί μοι σατραπείαν ὅλην ἑκὼν παρεχώρησας,\nοὐκ ἂν θαυμάσαιμι τὸ παρὸν εἰ βραχεῖαν αἴτησιν ἐπινεύσειας.\nκόρη τις ἀγομένη πρός με ἀπὸ τῆς Μέμφεως τοῦ πολέμου\nγέγονε πάρεργον: καὶ ὅτι αἰχμάλωτος ἐκ σοῦ προστάγματος\nεἰς Αἰθιοπίαν ἐπέμφθη, πρὸς τῶν σὺν αὐτῇ γεγονότων καὶ διαδράντων\nτὸν τότε κίνδυνον ἐπυθόμην. ταύτην αἰτῶ λυθῆναί μοι\nδῶρον, ἐφιέμενος μὲν καὶ αὐτὸς τῆς παιδός, πλέον δὲ περιποιῆσαι\nτῷ πατρὶ βουλόμενος, πολλὴν ἀληθέντι γῆν κατὰ ζήτησιν τῆς\nθυγατρὸς καὶ ἐν Ἐλεφαντίνῃ τῷ φρουρίῳ κατὰ τὸν πόλεμον καταληφθέντι,\nκαὶ ἐπισκοποῦντί μοι μετὰ ταῦτα τοὺς περισωζομένους\n\n\nὀφθέντι, καὶ ἐκπεμφθῆναι πρὸς τὸ σὸν ἥμερον ἀξιώσαντι. ἔχεις\nαὐτόθι μετὰ τῶν ἄλλων πρέσβεων τὸν ἄνδρα, ἱκανὸν μὲν ἐξ\nἤθους τὴν εὐγένειαν ἐμφῆναι, ἱκανὸν δὲ καὶ ἐξ ὄψεως δυσωπῆσαι.\nχαίροντά μοι τοῦτον ὦ βασιλεῦ ἀντίπεμψον, πατέρα μὴ μόνον\nὀνομαζόμενον ἀλλὰ καὶ γεγενημένον.\nταῦτα ὡς ἀνέγνω, τίς οὖν τῶν παρόντων ὁ τὴν θυγατέρα\nἐπιζητῶν; ἠρώτησεν. ὑποδειξάντων δέ τινα πρεσβύτην,\nὦ ξένε, πρὸς αὐτὸν ἔφη, πάντα αἰτοῦντος\nὈροονδάτου ποιεῖν ἕτοιμος. ἀλλὰ δέκα μὲν ἀχθῆναι\nμόνας αἰχμαλώτους ἐκέλευσα νεανίδας: μιᾶς δὲ τέως,\nὅτι μὴ ἔστι σὴ θυγάτηρ, ἐπεγνωσμένης, τὰς ἄλλας ἐπισκόπησον,\nκαὶ γνωρίζων εἰ εὕροις, λάμβανε. προσκύψας\nἐφίλει τοὺς πόδας ὁ πρεσβύτης. καὶ ἀχθείσας τὰς\nκόρας ὡς ἐπισκοπῶν τὴν ἐπιζητουμένην οὐχ εὕρισκεν,\nαὖθις κατηφήσας, ᾦ βασιλεῦ, οὐδεμία τούτων ἐστίν,\nἔλεγε. τὴν γνώμην, ἔφη ὁ Ὑδάσπης, τὴν ἐμὴν ἔχεις:\nμέμφου δὲ τὴν τύχην, εἰ τὴν ἐπιζητουμένην οὐχ εὑρίσκεις.\nὅτι γὰρ ἄλλη μήτε ἤχθη παρὰ ταύτας μήτε ἔστι\nκατὰ τὸ στρατόπεδον, ἔξεστι σοι περισκοποῦντι\nπεισθῆναι.\nῥαπίσας τὸ μέτωπον ὁ πρεσβύτης καὶ ἐπιδακρύσας,\nἀνανεύσας τε καὶ περιαθρῶν ἐν κύκλῳ τὸ πλῆθος,\nἀθρόον ὥσπερ τις ἐμμανὴς ἐξέδραμε. καὶ τοῖς βωμοῖς\nπροσελθών, τοῦ τε τριβωνίου ʽτοῦτο γὰρ ἔτυχεν ἀμπεχόμενοσ̓\nτὸ κράσπεδον εἰς βρόχον περιειλήσας ἐπιβάλλει\nτε τῷ αὐχένι τοῦ Θεαγένους, καὶ εἷλκεν ἐξάκουστον\nβοῶν, ἔχω σε ὦ πολέμιε λέγων, ἔχω σε ὦ παλαμναῖε\nκαὶ ἀλιτήριε. καὶ τῶν φρουρούντων ἀντέχειν καὶ ἀποσπᾶν\nβιαζομένων, ἀπρὶξ ἐχόμενος καὶ οἱονεὶ συμπεφυκὼς\nἀγαγεῖν εἰς τὸ πρόσωπον τοῦ τε Ὑδάσπου καὶ τῶν\nσυνέδρων ἐξενίκησε, καὶ ὦ βασιλεῦ ἔλεγεν, οὗτός ἐστιν\nὁ τὴν ἐμὴν θυγατέρα συλαγωγήσας: οὗτός ἐστιν ὁ τὴν\n\n\nοἰκίαν εἰς ἀπαιδίαν ἐρημώσας, καὶ ἐκ μέσων τῶν τοῦ\nΠυθίου βωμῶν τὴν ἐμὴν ψυχὴν ἀναρπάσας, καὶ νῦν ὡς\nεὐαγὴς τοῖς τῶν θεῶν βωμοῖς προσκαθήμενος. ἐσείσθησαν\nπρὸς τὰ γινόμενα σύμπαντες, τὰ μὲν ῥήματα οί συνιέντες,\nτὰ ὁρώμενα δὲ οἱ λοιποὶ θαυμάζοντες. καὶ τοῦ\nὙδάσπου σαφέστερον ὅ τι βούλοιτο λέγειν κελεύοντος,\nὁ πρεσβύτης ʽἦν δὲ ἄρα Χαρικλῆσ̓ τὰ μὲν ἀληθέστερα\nτοῦ γένους τῆς Χαρικλείας ἀπέκρυπτε, μή πῃ ἄρα κατὰ\nτὴν φυγὴν ἐκείνῃ τῆς αἰδοῦς προαφανισθείσης πόλεμον\nκαθ̓ ἑαυτοῦ πρὸς τῶν ἀληθῶς γεννησάντων ἐπισπάσηται\nδιευλαβούμενος, ἐξετίθετο δὲ ἐπιτέμνων ἃ μηδὲν\nἔβλαπτε, καὶ ἔλεγεν: ἦν μοι θυγάτηρ, ὦ βασιλεῦ, τίς\nμὲν τὴν φρόνησιν καὶ οἵα τὸ εἶδος, θεασάμενοι μόνον\nἐπαξίως ἄν με λέγειν ἐπιστεύσατε: ἦν δ̓ οὖν παρθενευομένη\nκαὶ ζάκορος τῆς ἐν Δελφοῖς Ἀρτέμιδος. ταύτην\nὁ θαυμάσιος οὗτος, Θετταλὸς ὢν τὸ γένος καὶ εἰς\nΔελφοὺς τὴν ἐμὴν πόλιν ὥς τι πάτριον ἐπιτελέσων ἀρχιθεωρὸς\nἀφιγμένος, ἔλαθεν ἐκ τῶν ἀδύτων αὐτῶν\nτὴν κόρην ἀποσυλήσας, καὶ ἀδύτων τοῦ Ἀπόλλωνος.\nδιὸ καὶ εἰς ὑμᾶς ἀσεβεῖν δικαίως ἂν νομισθείη, τὸν πάτριον\nὑμῶν θεὸν Ἀπόλλωνα, τὸν αὐτὸν ὄντα καὶ Ἥλιον,\nκαὶ τὸ ἐκείνου τέμενος βεβηλώσας. συνεργοῦ δὲ αὐτῷ\nπρὸς τὴν ἐναγῆ ταύτην πρᾶξιν ψευδοπροφήτου τινὸς\nΜεμφίτου γεγονότος, ἐπειδὴ κατὰ τὴν Θετταλίαν μεταθέων\nκαὶ παρὰ Οἰταίων ὄντων αὐτοῦ πολιτῶν ἐξαιτῶν\nοὐδαμῶς ηὕρισκον, ἔκδοτον ἐκείνων τουτονὶ καὶ\nεἰς σφαγήν, ὅπου ποτὲ ἂν εὑρίσκηται, ὡς ἀλάστορα\nπαραχωρησάντων, ὁρμητήριον εἶναι τῆς φυγῆς τὴν Καλασίριδος\nΜέμφιν εἰκάσας, εἴς τε ταύτην ἀφικόμενος,\nκαὶ τὸν μὲν Καλάσιριν, ὡς ἐχρῆν, τεθνηκότα καταλαβών,\nπαρὰ Θυάμιδος δὲ τοῦ ἐκείνου παιδὸς ἅπαντα τὰ περὶ τὴν\nθυγατέρα ἐκδιδαχθείς, τά τε ἄλλα καὶ ὅτι πρὸς Ὀροονδάτην\n\n\nεἰς τὴν Συήνην ἐξαπέσταλτο, καὶ τοῦ μὲν Ὀροονδάτου\nκαὶ τῆς Συήνης ἀποτυχών ʽἦλθον γὰρ κἀκεῖσἐ,\nκατὰ δὲ τὴν Ἐλεφαντίνην ὑπὸ τοῦ πολέμου καταληφθείς,\nἥκω τὰ νῦν ἐνταῦθα, καὶ γίνομαι ἱκέτης, τὴν\nθυγατέρα ἐπιζητήσων ... ἐμὲ πολυτλήμονα ἄνθρωπον\nεὐεργετῶν ἅμα καὶ σαυτῷ χαριζόμενος, εἰ τὸν πρεσβεύοντα\nὑπὲρ ἡμῶν σατράπην ὀφθείης αἰδούμενος.\nκαὶ ὃ μὲν ἐσιώπησεν, ἐπιθρηνῶν γοῶδες τοῖς εἰρημένοις:\nὁ δὲ Ὑδάσπης πρὸς τὸν Θεαγένην, τί, ἔφη,\nπρὸς ταῦτα ἐρεῖς; ὃ δέ, ἀληθῆ, ἔφη, πάντα τὰ κατηγορηθέντα.\nλῃστὴς ἐγὼ καὶ ἄδικος καὶ βίαιος περὶ τοῦτον,\nἀλλ̓ ὑμέτερος εὐεργέτης. ἀπόδος οὖν, ἔφη, τὴν\nἀλλοτρίαν, ὁ Ὑδάσπης, διὰ τὸ προκαθωσιῶσθαι τοῖς\nθεοῖς τὴν ἐκ τῆς θυσίας ἐπίδοξον, οὐ τὴν ἐκ τῆς τιμωρίας\nὑφέξων σφαγὴν ἔνδικον. ἀλλ̓ οὐχ ὁ ἀδικήσας,\nεἶπεν ὁ Θεαγένης, ἀλλ̓ ὁ τὸ ἀδίκημα ἔχων ἀποδιδόναι\nδίκαιος. ἔχεις δὲ αὐτός. ἀπόδος, εἰ μὴ σὴν θυγατέρα\nεἶναι Χαρίκλειαν καὶ οὗτος ὁμολογήσειεν.\nοὐκέτι καρτερεῖν οὐδεὶς ἠνέσχετο, ἀλλ̓ ἅμα πάντων\nσύγχυσις ἐγίνετο. Σισιμίθρης δὲ ἐπὶ πολὺ διαρκέσας,\nκαὶ πάλαι τὰ λεγόμενα καὶ πραττόμενα γνωρίζων, ἐς τὸ\nἀκριβὲς δὲ περιελθεῖν τὰ φανερούμενα πρὸς τοῦ κρείττονος\nἀναμένων, προσέδραμέ τε καὶ τὸν Χαρικλέα περιεπτύσσετο:\nκαὶ σώζεταί σοι ἡ νομισθεῖσα καὶ παῤ\nἡμῶν ἐγχειρισθεῖσά ποτε θυγάτηρ, ἔλεγε, θυγάτηρ\nἀληθῶς οὖσα καὶ εὑρεθεῖσα ὧν γινώσκεις.\nκαὶ ἡ Χαρίκλεια\nτῆς σκηνῆς ἐξέδραμε, καὶ πᾶσαν τὴν ἐκ φύσεώς\nτε καὶ ἡλικίας αἰδῶ παραγκωνισαμένη βάκχιόν τι καὶ\nἐμμανὲς ἐφέρετο, καὶ τοῖς γόνασι τοῦ Χαρικλέους προσπεσοῦσα\nὦ πάτερ ἔλεγεν, ὦ τῶν φύντων οὐδὲν ἔλαττον\nἐμοὶ σεβάσμιε, τιμώρησαι, ὡς βούλει, τὴν ἀθέμιτον\nἐμὲ καὶ πατραλοίαν, κἂν εἰς βούλημά τις ἀναφέρῃ θεῶν,\n\n\nκἂν εἰς διοίκησιν ἐκείνων τὰ δεδραμένα, μὴ προσέχων.\nἡ Περσῖνα δὲ καθ̓ ἕτερον μέρος τὸν Ὑδάσπην ἐνηγκαλίζετο,\nκαὶ πάντα οὕτως ἔχειν, ἄνερ, πίστευε, πρὸς\nαὐτὸν ἔλεγε, καὶ νυμφίον εἶναι τοῦ θυγατρίου τὸν Ἕλληνα\nτουτονὶ νεανίαν ἀληθῶς γίνωσκε, ἄρτι μοι ταῦτα\nἐκείνης καὶ μόλις ἐξαγορευσάσης. ὁ δὲ δῆμος ἑτέρωθεν\nσὺν εὐφήμοις βοαῖς ἐξεχόρευε, πᾶσα ἡλικία καὶ τύχη\nσυμφώνως τὰ γινόμενα θυμηδοῦντες, τὰ μὲν πλεῖστα\nτῶν λεγομένων οὐ συνιέντες, τὰ ὄντα δὲ ἐκ τῶν προγεγονότων\nἐπὶ τῇ Χαρικλείᾳ συμβάλλοντες, ἢ τάχα καὶ ἐξ\nὁρμῆς θείας, ἣ σύμπαντα ταῦτα ἐσκηνογράφησεν, εἰς\nἐπίνοιαν τῶν ἀληθῶν ἐλθόντες. ὑφ̓ ἧς καὶ τὰ ἐναντιώτατα\nπρὸς συμφωνίαν ἡρμόζετο, χαρᾶς καὶ λύπης συμπεπλεγμένων,\nγέλωτι δακρύων κεραννυμένων, τῶν\nστυγνοτάτων εἰς ἑορτὴν μεταβαλλομένων, γελώντων\nἅμα τῶν κλαιόντων καὶ χαιρόντων τῶν θρηνούντων,\nεὑρισκόντων οὓς μὴ ἐξῄτουν καὶ ἀπολλύντων οὓς εὑρηκέναι\nἐδόκουν, καὶ τέλος τῶν προσδοκηθέντων φόνων\nεἰς εὐαγεῖς θυσίας μεταβαλλομένων. τοῦ γὰρ Ὑδάσπου\nπρὸς τὸν Σισιμίθρην τί χρὴ δρᾶν ὦ σοφώτατε\nεἰπόντος: ἀρνεῖσθαι τὴν τῶν θεῶν θυσίαν οὐκ εὐσεβές,\nσφαγιάζειν τοὺς παῤ αὐτῶν δωρηθέντας οὐκ εὐαγές. ἐπινοητέον ἡμῖν τὸ πρακτέον.\nὁ Σισιμίθρης οὐχ\nἑλληνίζων, ἀλλ̓ ὥστε καὶ πάντας ἐπαΐειν αἰθιοπίζων,\nὦ βασιλεῦ εἶπεν, ἐπισκιάζονται, ὡς ἔοικεν, ὑπὸ τῆς\nἄγαν χαρᾶς καὶ οἱ συνετώτατοι τῶν ἀνδρῶν. σὲ γοῦν\nκαὶ πάλαι συμβάλλειν ἐχρῆν ὅτι μὴ προσίενται οἱ θεοὶ\nτὴν εὐτρεπιζομένην θυσίαν, νῦν μὲν τὴν πανόλβιον\nΧαρίκλειαν ἐξ αὐτῶν σοὶ τῶν βωμῶν θυγατέρα ἀναδείξαντες,\nκαὶ τὸν ταύτης τροφέα, καθάπερ ἐκ μηχανῆς,\nἐκ μέσης τῆς Ἑλλάδος ἐνταῦθα ἀναπέμψαντες, αὖθις\nτὴν πτοίαν καὶ τὸν τάραχον τοῖς προσβωμίοις ἵπποις καὶ\n\n\nβουσὶν ἐπιβάλλοντες, καὶ τὸ διακοπήσεσθαι τὰ τελεώτερα\nνομιζόμενα τῶν ἱερείων συμβάλλειν παρέχοντες:\nνῦν τὴν κορωνίδα τῶν ἀγαθῶν καὶ ὥσπερ λαμπάδιον\nδράματος τὸν νυμφίον τῆς κόρης τουτονὶ τὸν ξένον νεανίαν\nἀναφήναντες. ἀλλ̓ αἰσθανώμεθα τοῦ θείου θαυματουργήματος,\nκαὶ συνεργοὶ γινώμεθα τοῦ ἐκείνων\nβουλήματος, καὶ ἐχώμεθα τῶν εὐαγεστέρων ἱερῶν, τὴν\nδἰ ἀνθρώπων θυσίαν καὶ εἰς τὸν ἑξῆς αἰῶνα\nπεριγράψαντες.\nταῦτα τοῦ Σισιμίθρου λαμπρῶς τε καὶ εἰς ἐπήκοον\nἁπάντων ἐκβοήσαντος, ὁ Ὑδάσπης τὴν ἐγχώριον γλῶτταν\nκαὶ αὐτὸς ἱείς, τῆς τε Χαρικλείας καὶ τοῦ Θεαγένους\nἐπιδεδραγμένος, οὐκοῦν ὦ παρόντες, ἔλεγε, θεῶν\nνεύματι τούτων οὕτω διαπεπραγμένων τὸ ἀντιβαίνειν\nἀθέμιτον, ὥστε ὑπὸ μάρτυσιν αὐτοῖς τε τοῖς ταῦτα ἐπικλώσασι,\nκαὶ ὑμῖν ἀκόλουθα ἐκείνοις φρονεῖν ἐνδεικνυμένοις,\nξυνωρίδα ταύτην γαμηλίοις νόμοις ἀναδείκνυμι,\nκαὶ συνεῖναι θεσμῷ παιδογονίας ἐφίημι. καὶ εἰ δοκεῖ,\nβεβαιούτω τὰ δόξαντα ἡ θυσία, καὶ πρὸς τὰ ἱερὰ\nτραπώμεθα.\nτούτοις εἰρημένοις ἐπευφήμησεν ὁ στρατός, καὶ\nκρότον τῶν χειρῶν ὡς ἐπιτελουμένοις ἤδη τοῖς γάμοις\nἐπεκτύπησαν. καὶ πλησιάσας τοῖς βωμοῖς ὁ\nὙδάσπης, καὶ μέλλων ἀπάρχεσθαι τῶν ἱερείων, ὦ\nδέσποτα, εἶπεν, Ἥλιε καὶ Σελήνη δέσποινα, εἰ μὲν\nδὴ ἀνὴρ καὶ γυνὴ Θεαγένης τε καὶ Χαρίκλεια βουλήμασιν\nὑμετέροις ἀνεδείχθησαν, ἔξεστιν αὐτοῖς ἄρα καὶ\nἱερατεύειν ὑμῖν. καὶ ταῦτα εἰπὼν τήν τε αὑτοῦ καὶ τὴν\nΠερσίνης μίτραν, τὸ σύμβολον τῆς ἱερωσύνης, ἀφελών,\nτὴν μὲν τῷ Θεαγένει, τὴν αὑτοῦ, Χαρικλείᾳ δὲ τὴν\nΠερσίνης ἐπιτίθησιν. οὗ γεγονότος ἐνθύμιον τοῦ χρησμοῦ\nτοῦ ἐν Δελφοῖς ὁ Χαρικλῆς ἐλάμβανε, καὶ τοῖς ἔργοις\n\n\nβεβαιούμενον τὸ πάλαι παρὰ τῶν θεῶν προαγορευθὲν\nηὕρισκεν, ὃ τοὺς νέους ἔφραζεν ἐκ τῶν Δελφῶν\nδιαδράντας\nἵξεσθ̓ ἠελίου πρὸς χθόνα κυανέην,\nτῇ περ ἀριστοβίων μέγ̓ ἀέθλιον ἐξάψονται,\nλευκὸν ἐπὶ κροτάφων στέμμα μελαινομένων.\nστεφθέντες οὖν οἱ νέοι λευκαῖς ταῖς μίτραις, τήν τε ἱερωσύνην\nἅμα τῷ Ὑδάσπῃ ἀναδησάμενοι, καὶ τὴν θυσίαν\nαὐτοὶ καλλιερήσαντες, ὑπὸ λαμπάσιν ἡμμέναις,\nαὐλῶν τε καὶ συρίγγων μελῳδίαις, ἐφ̓ ἅρματος ἵππων,\nὁ μὲν Θεαγένης ἅμα τῷ Ὑδάσπῃ, ὁ Σισιμίθρης δὲ καθ̓\nἕτερον ἅμα τῷ Χαρικλεῖ, βοῶν δὲ λευκῶν ἡ Χαρίκλεια\nαὐτῇ Περσίνῃ, σὺν εὐφημίαις καὶ κρότοις καὶ χοροῖς\nἐπὶ τὴν Μερόην παρεπέμποντο, τῶν ἐπὶ τῷ γάμῳ μυστικωτέρων\nκατὰ τὸ ἄστυ φαιδρότερον τελεσθησομένων.\nτοιόνδε πέρας ἔσχε τὸ σύνταγμα τῶν περὶ Θεαγένην\nκαὶ Χαρίκλειαν Αἰθιοπικῶν: ὃ συνέταξεν ἀνὴρ\nΦοῖνιξ Ἐμισηνός, τῶν ἀφ̓ Ἡλίου γένος, Θεοδοσίου\nπαῖς Ἡλιόδωρος.\n"};
