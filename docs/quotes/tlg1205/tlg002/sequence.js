var sequence = {"name":"Athenagoras. De Resurrectione","data":"Παντὶ δόγματι καὶ λόγῳ τῆς ἐν τοῖς οὖσιν ἀληθείας\nἐχομένῳ παραφύεταί τι ψεῦδος· παραφύεται δὲ οὐκ\nἐξ ὑποκειμένης τινὸς ἀρχῆς κατὰ φύσιν ὁρμώμενον ἢ τῆς\nκατ᾿ αὐτὸ ὅπερ ἐστὶν ἕκαστον αἰτίας, ἀλλ᾿ ὑπὸ τῶν τὴν\nἔκθεσμον σπορὰν ἐπὶ διαφθορᾷ τῆς ἀληθείας τετιμηκότων\nσπουδαζόμενον.\nΤοῦτο δ᾿ ἔστιν εὑρεῖν πρῶτον μὲν ἐκ\nτῶν πάλαι ταῖς περὶ τούτων φροντίσιν ἐσχολακότων καὶ\nτῆς ἐκείνων πρός τε τοὺς ἑαυτῶν πρεσβυτέρους καὶ τοὺς\nὁμοχρόνους γενομένης διαφορᾶς, οὐχ ἥκιστα δὲ ἐξ αὐτῆς\nτῆς τῶν ἐν μέσῳ στρεφομένων ταραχῆς.\nΟὐδὲν γὰρ\nτῶν ἀληθῶν οἱ τοιοῦτοι κατέλιπον ἀσυκοφάντητον, οὐ τὴν\nοὐσίαν τοῦ θεοῦ, οὐ τὴν γνῶσιν, οὐ τὴν ἐνέργειαν, οὐ τὰ\nτούτοις ἐφεξῆς καθ᾿ εἱρμὸν ἑπόμενα καὶ τὸν τῆς εὐσεβείας\nἡμῖν ὑπογράφοντα λόγον. Ἀλλ᾿ οἱ μὲν πάντη καὶ καθάπαξ\nἀπογινώσκουσι τὴν περὶ τούτων ἀλήθειαν, οἱ δὲ πρὸς\nτὸ δοκοῦν αὐτοῖς διαστρέφουσιν, οἱ δὲ καὶ περὶ τῶν ἐμφανῶν\nἀπορεῖν ἐπιτηδεύουσιν.\nὍθεν οἶμαι δεῖν τοῖς περὶ\nταῦτα πονουμένοις λόγων διττῶν, τῶν ὑπὲρ τῆς ἀληθείας,\nτῶν δὲ περὶ τῆς ἀληθείας· καὶ τῶν μὲν ὑπὲρ τῆς\nἀληθείας πρὸς τοὺς ἀπιστοῦντας ἢ τοὺς ἀμφιβάλλοντας,\nτῶν δὲ περὶ τῆς ἀληθείας πρὸς τοὺς εὐγνωμονοῦντας καὶ\nμετ᾿ εὐνοίας δεχομένους τὴν ἀλήθειαν.\nὯν ἕνεκεν χρὴ\nτοὺς περὶ τούτων ἐξετάζειν ἐθέλοντας τὴν ἑκάστοτε προκειμένην\n\nχρείαν σκοπεῖν καὶ ταύτῃ τοὺς λόγους μετρεῖν,\nτήν τε περὶ τούτων τάξιν μεθαρμόζειν πρὸς τὰ δέον, καὶ\nμὴ τῷ δοκεῖν τὴν αὐτὴν πάντοτε φυλάττειν ἀρχὴν ἀμελεῖν\nτοῦ προσήκοντος καὶ τῆς ἐπιβαλλούσης ἑκάστῳ χώρας.\nὩς μὲν γὰρ πρὸς ἀπόδειξιν καὶ τὴν φυσικὴν ἀκολουθίαν,\nπάντοτε πρωτοστατοῦσιν οἱ περὶ αὐτῆς λόγοι τῶν ὑπὲρ\nαὐτῆς, ὡς δὲ πρὸς τὸ χρειωδέστερον, ἀνεστραμμένως οἱ\nὑπὲρ αὐτῆς τῶν περὶ αὐτῆς.\nΟὔτε γὰρ γεωργὸς δύναιτ᾿\nἂν προσηκόντως καταβάλλειν τῇ γῇ τὰ σπέρματα, μὴ\nπροεξελὼν τὰ τῆς ἀγρίας ὕλης καὶ τοῖς καταβαλλομένοις·\nἡμέροις σπέρμασι λυμαινόμενα, οὔτε ἰατρὸς ἐνεῖναι τι τῶν\nὑγιεινῶν φαρμάκων τῷ δεομένῳ θεραπείας σώματι, μὴ τὴν\nἐνοῦσαν κακίαν προκαθήρας ἢ τὴν ἐπιῤῥέουσαν ἐπισχών·\nοὔτε μὴν ὁ τὴν ἀλήθειαν ἐθέλων διδάσκειν, περὶ τῆς ἀληθείας\nλέγων, πεῖσαι δύναιτ᾿ ἄν τινα ψευδοδοξίας τινὸς\nὑποικουρούσης τῇ τῶν ἀκουόντων διανοίᾳ καὶ τοῖς λόγοις\nἀντιστατούσης.\nΔιὸ πρὸς τὸ χρειωδέστερον ἀφορῶντες\nκαὶ ἡμεῖς προτάσσομεν ἔσθ᾿ ὅτε τοὺς ὑπὲρ τῆς ἀληθείας\nλόγους τῶν περὶ τῆς ἀληθείας· κατὰ τὸν αὐτὸν δὲ τρόπον\nποιῆσαι καὶ νῦν ἐπὶ τῶν τῆς ἀναστάσεως λόγων οὐκ\nἀχρεῖον φαίνεται σκοποῦσι τὸ δέον.\nΚαὶ γὰρ ἐν τούτοις\nεὑρίσκομεν τοὺς μὲν ἀπιστοῦντας πάντη, τινὰς δὲ ἀμφιβάλλοντας,\nκαὶ τῶν γε τὰς πρώτας ὑποθέσεις δεξαμένων\nτινὰς ἐπ᾿ ἴσης τοῖς ἀμφιβάλλουσιν ἀποροῦντας· τὸ δὲ\nπάντων παραλογώτατον ὅτι ταῦτα πάσχουσιν, οὐδ᾿ ἡντιναοῦν\nἔχοντες ἐκ τῶν πραγμάτων ἀπιστίας ἀφορμήν, οὐδ᾿\nαἰτίαν εὑρίσκοντες εἰπεῖν εὔλογον, δι᾿ ἣν ἀπιστοῦσιν ἢ\nδιαποροῦσιν.\nΣκοπῶμεν δὲ οὕτως. Εἰ πᾶσα ἀπιστία μὴ προχείρως\nκαὶ κατά τινα δόξαν ἄκριτον ἐγγινομένη τισίν,\nἀλλὰ μετά τινος αἰτίας ἰσχυρᾶς καὶ τῆς κατὰ τὴν ἀλήθειαν\nἀσφαλείας· τότε γὰρ τὸν εἰκότα σώζει λόγον, ὅταν αὐτὸ\n\n\nτὸ πρᾶγμα περὶ οὖ ἀπιστοῦσιν ἄπιστον εἶναι δοκῇ· τὸ γάρ\nτοι τοῖς οὐκ οὖσιν ἀπίστοις ἀπιστεῖν ἀνθρώπων ἔργον οὐχ\nὑγιαινούσῃ κρίσει περὶ τὴν ἀλήθειαν χρωμένων.\nΟὐκοῦν\nχρὴ καὶ τοὺς περὶ τῆς ἀναστάσεως ἀπιστοῦντας ἢ\nδιαποροῦντας μὴ πρὸς τὸ δοκοῦν αὐτοῖς ἀκρίτως καὶ τὸ\nτοῖς ἀκολάστοις κεχαρισμένον τὴν περὶ ταύτης ἐκφέρειν\nγνώμην, ἀλλ᾿ ἢ μηδεμιᾶς αἰτίας ἐξάπτειν τὴν τῶν ἀνθρώπων\nγένεσιν (ὃ δὴ καὶ λίαν ἐστὶν εὐεξέλεγκτον), ἢ τῷ θεῷ\nτὴν τῶν ὄντων ἀνατιθέντας αἰτίαν εἰς τὴν τοῦδε τοῦ δόγματος\nἀποβλέπειν ὑπόθεσιν, καὶ διὰ ταύτης δεικνύναι τὴν\nἀνάστασιν οὐδαμόθεν ἔχουσαν τὸ πιστόν.\nΤοῦτο δὲ\nποιήσουσιν, ἐὰν δεῖξαι δυνηθῶσιν ἢ ἀδύνατον ὂν τῷ θεῷ\nἢ ἀβούλητον τὰ νεκρωθέντα τῶν σωμάτων ἢ καὶ πάντη\nδιαλυθέντα πάλιν ἑνῶσαι καὶ συναγαγεῖν πρὸς τὴν τῶν\nαὐτῶν ἀνθρώπων σύστασιν. Ἐὰν δὲ τοῦτο μὴ δύνωνται,\nπαυσάσθωσαν τῆς ἀθέου ταύτης ἀπιστίας καὶ τοῦ βλασφημεῖν\nἃ μὴ θέμις· ὅτι γὰρ οὔτε τὸ ἀδύνατον λέγοντες\nἀληθεύουσιν οὔτε τὸ ἀβούλητον, ἐκ τῶν ῥηθησομένων\nγενήσεται φανερόν.\nΤὸ ἀδύνατόν τινι γινώσκεται κατ᾿\nἀλήθειαν τοιοῦτον ἢ ἐκ τοῦ μὴ γινώσκειν τὸ γενησόμενον,\nἢ ἐκ τοῦ δύναμιν ἀρκοῦσαν μὴ ἔχειν πρὸς τὸ ποιῆσαι καλῶς\nτὸ ἐγνωσμένον. Ὅ τε γὰρ ἀγνοῶν τι τῶν γενέσθαι\nδεόντων οὐκ ἂν οὔτ᾿ ἐγχειρῆσαι οὔτε ποιῆσαι τὸ παράπαν\nδυνηθείη ὅπερ ἀγνοεῖ· ὅ τε γινώσκων καλῶς τὸ ποιηθησόμενον,\nκαὶ πόθεν γένοιτ᾿ ἂν καὶ πῶς, δύναμιν δὲ ἢ μηδ᾿\nὅλως ἔχων πρὸς τὸ ποιῆσαι τὸ γινωσκόμενον ἢ μὴ ἀρκοῦσαν\nἔχων, οὐκ ἂν ἐγχειρήσειε τὴν ἀρχήν, εἰ σωφρονοίη καὶ\nτὴν ἰδίαν ἐπισκέψαιτο δύναμιν, ἐγχειρήσας δὲ ἀπερισκέπτως\nοὐκ ἂν ἐπιτελέσειε τὸ δόξαν.\nἈλλ᾿ οὔτε ἀγνοεῖν τὸν\nθεὸν δυνατὸν τῶν ἀναστησομένων σωμάτων τὴν φύσιν\nκατά τε μέρος ὅλον καὶ μόριον, οὔτε μὴν ὅποι χωρεῖ τῶν\nλυομένων ἕκαστον, καὶ ποῖον τῶν στοιχείων μέρος δέδεκται\n\n\nτὸ λυθὲν καὶ χωρῆσαν πρὸς τὸ συγγενές, κἂν πάνυ παρ᾿\nἀνθρώποις ἀδιάκριτον εἶναι δοκῇ τὸ τῷ παντὶ πάλιν προσφυῶς\nἡνωμένον.\nὮι γὰρ οὐκ ἠγνόητο πρὸ τῆς οἰκείας\nἑκάστου συστάσεως οὔτε τῶν γενησομένων στοιχείων\nἡ φύσις ἐξ ὧν τὰ τῶν ἀνθρώπων σώματα, οὔτε τὰ μέρη\nτούτων ἐξ ὦν ἤμελλεν λήψεσθαι τὸ δόξαν πρὸς τὴν τοῦ\nἀνθρωπείου σώματος σύστασιν, εὔδηλον ὡς οὐδὲ μετὰ τὸ\nδιαλυθῆναι τὸ πᾶν ἀγνοηθήσεται ποῦ κεχώρηκεν ἕκαστον\nὦν εἴληφε πρὸς τὴν ἑκάστου συμπλήρωσιν.\nὅσον μὶν\nγὰρ κατὰ τὴν νῦν κρατοῦσαν παρ᾿ ἡμῖν τῶν πραγμάτων\nτάξιν καὶ τὴν ἐφ᾿ ἑτέρων κρίσιν, μεῖζον τὸ τὰ μὴ γενόμενα\nπρογινώσκειν· ὅσον δὲ πρὸς τὴν ἀξίαν τοῦ θεοῦ καὶ τὴν\nτούτου σοφίαν, ἀμφότερα κατὰ φύσιν, καὶ ῥᾴδιον ἐπ᾿ ἴσης\nτῷ τὰ μὴ γενόμενα προγινώσκειν τὸ καὶ διαλυθέντα\nγινώσκειν.\nΚαὶ μὴν καὶ τὴν δύναμιν, ὡς ἔστιν ἀρκοῦσα\nπρὸς τὴν τῶν σωμάτων ἀνάστασιν, δείκνυσιν ἡ τούτων\nαὐτῶν γένεσις. Εἰ γὰρ μὴ ὄντα κατὰ τὴν πρώτην σύστσιν\nἐποίησε τὰ τῶν ἀνθρώπων σώματα καὶ τὰς τούτων\nἀρχάς, καὶ διαλυθέντα, καθ᾿ ὃν ἂν τύχῃ τρόπον, ἀναστήσει\nμετὰ τῆς ἴσης εὐμαρείας· ἐπ᾿ ἴσης γὰρ αὐτῷ καὶ τοῦτο\nδυνατόν.\nΚαὶ τῷ λόγῳ βλάβος οὐδέν, κἂν ἐξ ὕλης\nὑποθῶνταί τινες τὰς πρώτας ἀρχάς, κἂν ἐκ τῶν στοιχείων\nὡς πρώτων τὰ σώματα τὰ τῶν ἀνθρώπων, κἂν ἐκ σπερμάτων.\nἮς γάρ ἐστι δυνάμεως καὶ τὴν παρ᾿ αὐτοῖς νενομισμένην\nἄμορφον οὖσαν μορφῶσαι, καὶ τὴν ἀνείδεον καὶ\nἀδιακόσμητον πολλοῖς καὶ διαφόροις εἴδεσι κοσμῆσαι, καὶ\nτὰ μέρη τῶν στοιχείων εἰς ἓν συναγαγεῖν, καὶ τὸ σπέρμα\nἓν ὂν καὶ ἁπλοῦν εἰς πολλὰ διελεῖν, καὶ τὸ ἀδιάρθρωτον\nδιαρθρῶσαι, καὶ τῷ μὴ ζῶντι δοῦναι ζωήν, τῆς αὐτῆς ἐστι\nκαὶ τὸ διαλελυμένον ἑνῶσαι, καὶ τὸ κείμενον ἀναστῆσαι, καὶ\nτὸ τεθνηκὸς ζωοποιῆσαι πάλιν, καὶ τὸ φθαρτὸν μεταβαλεῖν\n\n\nεἰς ἀφθαρσίαν.\nΤοῦ αὐτοῦ δ᾿ ἂν εἴη καὶ τῆς αὐτῆς\nδυνάμεως καὶ σοφίας καὶ τὸ διατεθρυμμένον πλήθει ζώων\nπαντοδαπῶν, ὁπόσα τοῖς τοιούτοις σώμασιν ἐπιτρέχειν\nεἴωθε καὶ τὸν ἐκ τούτων ἀγείρειν κόρον, διακρῖναι μὲν\nἐκεῖθεν, ἑνῶσαι δὲ πάλιν τοῖς οἰκείοις μέρεσι καὶ μορίοις,\nκἂν εἰς ἓν ἐξ ἐκείνων χωρήσῃ ζῶον, κἂν εἰς πολλά, κἂν\nἐντεῦθεν εἰς ἕτερα, κἂν ἐκείνοις αὐτοῖς συνδιαλυθὲν ἐπὶ\nτὰς πρώτας ἀρχὰς ἐνεχθῇ κατὰ τὴν φυσικὴν εἰς ταύτας\nἀνάλυσιν· ὃ δὴ καὶ μάλιστα ταράττειν ἔδοξέ τινας καὶ\nτῶν ἐπὶ σοφίᾳ θαυμαζομένων, ἰσχυρὰς οὐκ οἶδ᾿ ὅπως ἡγησαμένων\nτὰς παρὰ τῶν πολλῶν φερομένας διαπορήσεις.\nΟὗτοι δέ γέ φασιν πολλὰ μὲν σώματα τῶν ἐν\nναυαγίοις καὶ ποταμοῖς δυσθανάτων ἰχθύσι γενέσθαι τροφήν,\nπολλὰ δὲ τῶν ἐν πολέμοις θνησκόντων ἢ κατ᾿ ἄλλην\nτινα τραχυτέραν αἰτίαν καὶ πραγμάτων περίστασιν ταφῆς\nἀμοιρούντων τοῖς προστυγχάνουσι ζώοις προκεῖσθαι βοράν.\nΤῶν οὖν οὕτως ἀναλισκομένων σωμάτων, καὶ τῶν\nταῦτα συμπληρούντων μερῶν καὶ μορίων εἰς πολὺ πλῆθος\nζώων διαθρυπτομένων καὶ διὰ τῆς τροφῆς τοῖς τῶν τρεφομένων\nσώμασιν ἑνουμένων, πρῶτον μὲν τὴν διάκρισιν\nτούτων φασὶν ἀδύνατον,πρὸς δὲ ταύτῃ τὸ δεύτερον ἀπορώτερον.\nΤῶν γὰρ τὰ σώματα τῶν ἀνθρώπων ἐκβοσκηθέντων\nζώων, ὁπόσα πρὸς τροφὴν ἀνθρώποις ἐπιτήδεια,\nδιὰ τῆς τούτων γαστρὸς ἰόντων καὶ τοῖς τῶν μετειληφότων\nσώμασιν ἑνουμένων, ἀνάγκην εἶναι πᾶσαν, τὰ μέρη τῶν\nἀνθρώπων, ὁπόσα τροφὴ γέγονε τοῖς μετειληφόσι ζώοις,\nπρὸς ἕτερα τῶν ἀνθρώπων μεταχωρεῖν σώματα, τῶν μεταξὺ\nτούτοις τραφέντων ζώων τὴν ἐξ ὧν ἐτράφησαν τροφὴν\nδιαπορθμευόντων εἰς ἐκείνους τοὺς ἀνθρώπους ὧν ἐγένετο\nτροφή.\nΕἶτα τούτοις ἐπιτραγῳδοῦσι τὰς ἐν λιμοῖς καὶ\nμανίαις τολμηθείσας τεκνοφαγίας καὶ τοὺς κατ᾿ ἐπιβουλὴν\nἐχθρῶν ὑπὸ τῶν γεννησαμένων ἐδηδεσμένους παῖδας, καὶ\n\n\nτὴν Μηδικὴν τράπεζαν ἐκείνην καὶ τὰ τραγικὰ δεῖπνα\nΘυέστου καὶ τοιαύτας δή τινας ἐπισυνείρουσι παρ᾿ Ἕλλησι\nκαὶ βαρβάροις καινουργηθείσας συμφοράς· ἔκ τε τούτων\nκατασκευάζουσιν, ὡς νομίζουσιν, ἀδύνατον τὴν ἀνάστασιν,\nὡς οὐ δυναμένων τῶν αὐτῶν μερῶν ἑτέροις τε καὶ ἑτέροις\nσυναναστῆναι σώμασιν, ἀλλ᾿ ἤτοι τὰ τῶν προτέρων συστῆναι\nμὴ δύνασθαι, μετεληλυθότων τῶν ταῦτα συμπηλρούντων\nμερῶν πρὸς ἑτέρους, ἢ τούτων ἀποδοθέντων τοῖς προτέροις\nἐνδεῶς ἕξειν τὰ τῶν ὑστέρων.\nἘμοὶ δὲ δοκοῦσιν οἱ τοιοῦτοι πρῶτον μὲν τὴν\nτοῦ δημιουργήσαντος καὶ διοικοῦντος τόδε τὸ πᾶν ἀγνοεῖν\nδύναμίν τε καὶ σοφίαν, ἑκάστου ζώου φύσει καὶ γένει τὴν\nπροσφυῆ καὶ κατάλληλον συναρμόσαντος τροφήν, καὶ μήτε\nπᾶσαν φύσιν πρὸς ἕνωσιν ἢ κρᾶσιν παντὸς σώματος ἰέναι\nδικαιώσαντος μήτε πρὸς διάκρισιν τῶν ἑνωθέντων ἀπόρως\nἔχοντος, ἀλλὰ καὶ τῇ καθ᾿ ἕκαστον φύσειν τῶν γενομένων\nτὸ δρᾶν ἢ πάσχειν ἃ πέφυκεν ἐπιτρέποντος,\nἄλλοτε καὶ κωλύοντος, καὶ πᾶν ὃ βούλεται καὶ πρὸς ὃ\nβούλεται συγχωροῦντος ἢ μεταστρέφοντος· πρὸς δὲ τοῖς\nεἰρημένοις μηδὲ τὴν ἑκάστου τῶν τρεφόντων ἢ τρεφομένων\nἐπεσκέφθαι δύναμίν τε καὶ φύσιν.\nἮ γὰρ ἂν\nἔγνωσαν ὅτι μὴ πᾶν ὃ προσφέρεταί τις ὑπενδόσει τῆς\nἔξωθεν ἀνάγκης, τοῦτο γίνεται τῷ ζώῳ τροφὴ προσφυής·\nἀλλὰ τὰ μὲν ἅμα τῷ προσομιλῆσαι τοῖς περιπτυσσομένοις\nτῆς κοιλίας μέρεσι φθείρεσθαι πέφυκεν, ἐμούμενα τε καὶ\nδιαχωρούμενα καὶ τρόπον ἕτερον διαφορούμενα, ὡς μηδὲ\nκατὰ βραχὺ τὴν πρώτην καὶ κατὰ φύσιν ὑπομεῖναι πέψιν,\nἤ πού γε τὴν εἰς τὸ τρεφόμενον σύγκρασιν· ὡσπεροῦν\nοὐδὲ πᾶν τὸ πεφθὲν καὶ τὴν πρώτην δεξάμενον μεταβολὴν\nτοῖς τρεφομένοις μορίοις προσπελάζει πάντως, τινῶν μὲν\nκατ᾿ αὐτὴν τὴν γαστέρα τῆς θρεπτικῆς δυνάμεως ἀποκρινομένων,\nτῶν δὲ κατὰ τὴν δευτέραν μεταβολὴν καὶ τὴν ἐν\n\n\nἥπατι γινομένην πέψιν διακρινομένων, καὶ πρὸς ἕτερόν τι\nμεταχωρούντων ὃ τὴν τοῦ τρέφειν ἐκβέβηκε δύναμιν· καὶ\nαὐτῆς γε τῆς ἐν ἥπατι γινομένης μεταβολῆς οὐ πάσης εἰς\nτροφὴν ἀνθρώποις χωρούσης, ἀλλ᾿ εἰς ἃ πέφυκε περιττώματα\nδιακρινομένης· τῆς τε καταλειφθείσης τροφῆς ἐν αὐτοῖς\nἐσθ᾿ ὅτε τοῖς τρεφομένοις μέρεσι καὶ μορίοις πρὸς\nἕτερόν τι μεταβαλλούσης, κατὰ τὴν ἐπικράτειαν τοῦ πλεονάζοντος\nἢ περιττεύοντος καὶ φθείρειν πως ἢ πρὸς ἑαυτὸ\nτρέπειν τὸ πλησιάσαν εἰωθότος.\nΠολλῆς οὖν οὔσης ἐν πᾶσι τοῖς ζώοις τῆς\nφυσικῆς διαφορᾶς, καὶ αὐτῆς γε τῆς κατὰ φύσιν τροφῆς\nἑκάστῳ γένει ζώου καὶ τῷ τρεφομένῳ σώματι συνεξαλλαττομένης,\nτριττῆς δὲ κατὰ τὴν ἑκάστου ζώου τροφὴν γινομένης\nκαθάρσεως καὶ διακρίσεως, δεῖ πάντως φθείρεσθαι\nμὲν καὶ διαχωρεῖν ᾗ πέφυκεν ἢ πρὸς ἕτερόν τι μεταβάλλειν\nπᾶν ὁπόσον ἀλλότριον εἰς τὴν τοῦ ζώου τροφήν, ὡς συγκραθῆναι\nμὴ δυνάμενον, συμβαίνουσαν δὲ καὶ κατὰ φύσιν\nεἶναι τὴν τοῦ τρέφοντος σώματος δύναμιν ταῖς τοῦ τρεφομένου\nμένου ζώου δυνάμεσι, καὶ ταύτην ἐλθοῦσαν δι᾿ ὧν πέφυκε\nκριτηρίων καὶ καθαρθεῖσαν ἀκριβῶς τοῖς φυσικοῖς καθαρσίοις\nεἰλικρινεστάτην γενέσθαι πρόσληψιν εἰς οὐσίαν· ἣν\nδὴ καὶ μόνην ἐπαληθεύων ἄν τις τοῖς πράγμασιν ὀνομάσειεν\nτροφήν, ὡς ἀποβάλλουσαν πᾶν ὁπόσον ἀλλότριον\nκαὶ βλαβερὸν εἰς τὴν τοῦ τρεφομένου ζώου σύστασιν καὶ\nτὸν πολὺν ἐκεῖνον ὄγκον ἐπεισαχθέντα πρὸς τὴν τῆς γαστρὸς\nἀποπλήρωσιν καὶ τὴν τῆς ὀρέξεως θεραπείαν.\nἈλλὰ ταύτην μὲν οὐκ ἄν τις ἀμφισβητήσειεν ἑνοῦσθαι τῷ\nτρεφομένῳ σώματι, συνδιαπλεκομένην τε καὶ περιπλαττομένην\nπᾶσι τοῖς τούτου μέρεσι καὶ μορίοις· τὴν δὲ ἑτέρως\nἔχουσαν καὶ παρὰ φύσιν φθείρεσθαι μὲν ταχέως, ἢν ἐῤῥωμενεστέρᾳ\nσυμμίξῃ δυνάμει, φθείρειν δὲ σὺν εὐμαρείᾳ τὴν\nκρατηθεῖσαν, εἴς τε μοχθηροὺς ἐκτρέπεσθαι χυμοὺς καὶ\n\n\nφαρμακώδεις ποιότητας, ὡς μηδὲν οἰκεῖον ἢ φίλον τῷ τρεφομένῳ\nσώματι φέρουσαν.\nΚαὶ τούτου τεκμήριον μέγιστον\nτὸ πολλοῖς τῶν τρεφομένων ζώων ἐκ τούτων ἐπακολουθεῖν\nἄλγος ἢ κίνδυνον ἢ θάνατον, ἢν ὑπὸ σφοδροτέρας\nὀρέξεως τῇ τροφῇ καταμεμιγμένον συνεφελκύσηταί τι\nφαρμακῶδες καὶ παρὰ φύσιν· ὃ δὴ καὶ πάντως φθαρτικὸν\nἂν εἴη τοῦ τρεφομένου σώματος, εἴ γε τρέφεται μὲν τὰ τρεφόμενα\nτοῖς οἰκείοις καὶ κατὰ φύσιν, φθείρεται δὲ τοῖς ἐναντίοις.\nΕἴπερ οὗν τῇ διαφορᾷ τῶν τῇ φύσει διαφερόντων\nζώων ἡ κατὰ φύσιν συνδιῄρηται τροφή, καὶ ταύτης γε αὐτῆς\nοὔτε πᾶν ὅπερ ἂν προσενέγκηται τὸ ζῶον οὔτε τὸ τυχὸν\nἐκ τούτου τὴν πρὸς τὸ τρεφόμενον σῶμα δέχεται σύγκρασιν,\nἀλλ᾿ αὐτὸ μόνον τὸ διὰ πάσης πέψεως κεκαθαρμένον καὶ\nμεταβεβληκὸς εἰλικρινῶς πρὸς τὴν τοῦ ποιοῦ σώματος\nἕνωσιν καὶ τοῖς τρεφομένοις μέρεσιν εὐάρμοστον, εὔδηλον\nὡς οὐδὲν τῶν παρὰ φύσιν ἑνωθείη ποτ᾿ ἂν τούτοις οἶς\nοὐκ ἔστι τροφὴ προσφυὴς καὶ κατάλληλος, ἀλλ᾿ ἤτοι κατ᾿\nαὐτὴν τὴν κοιλίαν διαχωρεῖ, πρὶν ἕτερόν τινα γεννῆσαι\nχυμόν, ὠμὸν καὶ διεφθαρμένον, ἢ συστὰν ἐπὶ πλεῖον τίκτει\nπάθος ἢ νόσον δυσίατον, συνδιαφθείρουσαν καὶ τὴν κατὰ\nφύσιν τροφὴν ἢ καὶ αὐτὴν τὴν τῆς τροφῆς δεομένην σάρκα.\nἈλλὰ κἂν ἀπωσθῇ ποτε, φαρμάκοις τισὶν ἢ σιτίοις βελτίοσιν\nἢ ταῖς φυσικαῖς δυνάμεσι νικηθέν, μετ᾿ οὐκ ὀλίγης\nἐξεῤῥύη τῆς βλάβης, ὡς μηδὲν φέρον τοῖς κατὰ φύσιν\nεἰρηνικὸν διὰ τὸ πρὸς τὴν φύσιν ἀσύγκρατον.\nὍλως δὲ κἂν συγχωρήσῃ τις τὴν ἐκ τούτων\nεἰσιοῦσαν τροφήν (προσειρήσθω δὲ τοῦτο συνηθέστερον),\nκαίπερ οὖσαν παρὰ φύσιν, διακρίνεσθαι καὶ ματαβάλλειν\nεἰς ἕν τι τῶν ὑγραινόντων ἢ ξηραινόντων ἢ θερμαινόντων\nἢ ψυχόντων, οὐδ᾿ οὕτως ἐκ τῶν συγχωρηθέντων αὐτοῖς\nγενήσεταί τι προὔργου, τῶν μὲν ἀνισταμένων σωμάτων ἐκ\nτῶν οἰκείων μερῶν πάλιν συνισταμένων, οὐδενὸς δὲ τῶν\n\n\nεἰρημένων μέρους ὄντος, οὐδὲ τὴν ὡς μέρους ἐπέχοντος\nσχέσιν ἢ τάξιν, οὐ μὴν οὐδὲ παραμένοντος πάντοτε τοῖς\nτρεφομένοις τοῦ σώματος μέρεσιν, ἢ συνανισταμένου τοῖς\nἀνισταμένοις, οὐδὲν συντελοῦντος ἔτι πρὸς τὸ ζῆν οὐχ\nαἵματος οὐ φλέγματος οὐ χολῆς οὐ πνεύματος.\nΟὐδὲ\nγὰρ ὦν ἐδεήθη ποτὲ τὰ τρεφόμενα σώματα δεηθήσεται καὶ\nτότε, συνανῃρημένης τῇ τῶν τρεφομένων ἐνδείᾳ καὶ φθορᾷ\nτῆς ἐξ ὧν ἐτρέφετο χρείας. Ἔπειθ᾿ ὅτι κἂν μέχρι σαρκὸς\nφθάνειν τὴν ἐκ τῆς τοιαύτης τροφῆς μεταβολὴν ὑποθοῖτό\nτις, οὐδ᾿ οὕτως ἀνάγκη τις ἔσται τὴν νεωστὶ μεταβληθεῖσαν\nἐκ τῆς τοιᾶσδε τροφῆς σάρκα, προσπελάσασαν ἑτέρου τινὸς\nἀνθρώπου σώματι, πάλιν ὡς μέρος εἰς τὴν ἐκείνου τελεῖν\nσυμπλήρωσιν, τῷ μήτε αὐτὴν τὴν προσλαμβάνουσαν σάρκα\nπάντοτε φυλάττειν ἣν προσείληφε, μήτε τὴν ἑνωθεῖσαν\nταύτῃ μόνιμον εἶναι καὶ παραμένειν ᾗ προσετέθη, πολλὴν\nδὲ καὶ τὴν ἐπὶ θάτερα δέχεσθαι μεταβολήν, ποτὲ μὲν\nπόνοις ἢ φροντίσι διαφορουμένην, ἄλλοτε δὲ λύπαις ἢ\nκαμάτοις ἢ νόσοις συντηκομένην, καὶ ταῖς ἐξ ἐγκαύσεως\nἢ περιψύξεως ἐπιγενομέναις δυσκρασίαις, μὴ συμμεταβαλλομένων\nσαρκὶ καὶ πιμελῇ τῶν δημῶν ἐν τῷ μένειν ἅπερ\nἐστὶν τὴν τροφὴν δεχομένων.\nΤοιούτων δὲ γινομένων\nἐπὶ τῆς σαρκὸς παθημάτων, πολύ γ᾿ ἔτι μᾶλλον εὕροι τις\nἂν ταῦτα πάσχουσαν τὴν ἐξ ἀνοικείων τρεφομένην σάρκα,\nνῦν μὲν εἰς ὄγκον προϊοῦσαν καὶ πιαινομένην ἐξ ὦν προσείληφεν,\nεἶτα πάλιν ἀποπτύουσαν ὃν ἂν τύχῃ τρόπον καὶ\nμειουμένην ἢ μιᾷ τινι τῶν ἔμπροσθεν ῥηθεισῶν αἰτιῶν ἢ\nπλείοσι· μόνα δὲ παραμένειν τοῖς μέρεσιν ἃ συνδεῖν ἢ\nστέγειν ἢ θάλπειν πέφυκεν τὴν ὑπὸ τῆς φύσεως ἐξειλεγμένην\nκαὶ τούτοις προσπεφυκυῖαν οἷς τὴν κατὰ φύσιν συνεξέπλησε\nζωὴν καὶ τοὺς ἐν τῇ ζωῇ πόνους.\nἈλλ᾿ οὔτε\nγὰρ καθ᾿ ὃ δεῖ κρινομένων τῶν ἔναγχος ἐξητασμένων, οὔτε\nκατὰ συγχώρησιν παραδεχθέντων τῶν ἐπ᾿ ἐκείνοις γεγυμνασμένων,\n\n\nἀληθὲς δεικνύναι δυνατὸν τὸ πρὸς αὐτῶν λεγόμενον,\nοὔτ᾿ ἂν συγκραθείη ποτὲ τὰ τῶν ἀνθρώπων σώματα\nτοῖς τῆς αὐτῆς οὖσι φύσεως, κἂν ὑπ᾿ ἀγνοίας ποτὲ κλαπῶσι\nτὴν αἴσθησιν δι᾿ ἑτέρου τινὸς μετασχόντες τοιούτου\nσώματος, κἂν αὐτόθεν ὑπ᾿ ἐνδείας ἢ μανίας ὁμοειδοῦς τινος\nμιανθῶσι σώματι· εἴ γε μὴ λελήθασιν ἡμᾶς ἀνθρωποειδεῖς\nτινες ὄντες θῆρες, ἢ μικτὴν ἔχοντες φύσιν ἐξ ἀνθρώπων\nκαὶ θηρίων, οἵους πλάττειν εἰώθασιν οἱ τολμηρότεροι τῶν\nποιητῶν.\nΚαὶ τί δεῖ λέγειν περὶ τῶν μηδενὶ ζώῳ πρὸς\nτροφὴν ἀποκληρωθέντων σωμάτων, μόνην δὲ τὴν εἰς γῆν\nταφὴν ἐπὶ τιμῇ τῆς φύσεως μεμοιραμένων, ὅπου γε μηδ᾿\nἄλλο τι τῶν ζώων τοῖς ἐκ τοῦ αὐτοῦ εἴδους εἰς τροφὴν\nἀπεκλήρωσεν ὁ ποιήσας, κἂν ἐν ἄλλοις τισὶ τῶν ἑτερογενῶν\nτροφὴ γίνηται κατὰ φύσιν;\nΕἰ μὲν οὗν ἔχουσι\nδεικνύναι σάρκας ἀνθρώπων ἀνθρώποις εἰς βρῶσιν ἀποκληρωθείσας,\nοὐδὲν κωλύσει τὰς ἀλληλοφαγίας εἶναι κατὰ\nφύσιν, ὥσπερ ἄλλο τι τῶν τῇ φύσει συγκεχωρημένων, καὶ\nτούς γε τὰ τοιαῦτα λέγειν τολμῶντας τοῖς τῶν φιλτάτων\nἐντρυφᾶν σώμασιν, ὡς οἰκειοτέροις, ἢ καὶ τοὺς εὐνουστάτους\nσφίσι τούτοις αὐτοῖς ἑστιᾶν.\nΕἰ δὲ τοῦτο μὲν\nοὐδ᾿ εἰπεῖν εὐαγές, τὸ δὲ σαρκῶν ἀνθρώπων ἀνθρώπους\nμετασχεῖν ἔχθιστόν τι καὶ παμμίαρον καὶ πάσης ἐκθέσμου\nκαὶ παρὰ φύσιν βρώσεως ἢ πράξεως ἐναγέστερον, τὸ δὲ\nπαρὰ φύσιν οὐκ ἄν ποτε χωρήσειεν εἰς τροφὴν τοῖς ταύτης\nδεομένοις μέρεσι καὶ μορίοις, τὸ δὲ μὴ χωροῦν εἰς τροφὴν\nοὐκ ἂν ἑνωθείη τούτοις ἃ μηδὲ τρέφειν πέφυκεν, οὐδὲ\nτὰ τῶν ἀνθρώπων σώματα συγκριθείη ποτ᾿ ἂν τοῖς ὁμοίοις\nσώμασιν, οἷς ἐστιν εἰς τροφὴν παρὰ φύσιν, κἂν πολλάκις\nδιὰ τῆς τούτων ἴῃ γαστρὸς κατά τινα πικροτάτην συμφοράν·\nἀποχωροῦντα δὲ τῆς θρεπτικῆς δυνάμεως, καὶ σκιδνάμενα\nπρὸς ἐκεῖνα πάλιν ἐξ ὧν τὴν πρώτην ἔσχε σύστασιν,\n\n\nἑνοῦται μὲν τούτοις ἐφ᾿ ὅσον ἂν ἕκαστον τύχῃ χρόνον·\nἐκεῖθεν δὲ διακριθέντα πάλιν σοφίᾳ καὶ δυνάμει τοῦ πᾶσαν\nζώου φύσιν σὺν ταῖς οἰκείαις δυνάμεσι συγκρίναντος ἑνοῦται\nπροσφυῶς ἕκαστον ἑκάστῳ, κἂν πυρὶ καυθῇ, κἂν ὕδατι\nκατασαπῇ, κἂν ὑπὸ θηρίων ἢ τῶν ἐπιτυχόντων ζώων καταδαπανηθῇ,\nκἂν τοῦ παντὸς σώματος ἐκκοπὲν προδιαλυθῇ\nτῶν ἄλλων μερῶν· ἑνωθέντα δὲ πάλιν ἀλλήλοις τὴν αὐτὴν\nἴσχει χώραν πρὸς τὴν τοῦ αὐτοῦ σώματος ἁρμονίαν\nτε καὶ σύστασιν καὶ τὴν τοῦ νεκρωθέντος ἢ καὶ πάντη διαλυθέντος\nἀνάστασιν καὶ ζωήν. Ταῦτα μὲν οὖν ἐπὶ πλεῖον\nμηκύνειν οὐκ εὔκαιρον· ὁμολογουμένην γὰρ ἔχει τὴν ἐπίκρισιν,\nτοῖς γε μὴ μιξοθήροις.\nΠολλῶν δὲ ὄντων τῶν εἰς τὴν προκειμένην\nἐξέτασιν χρησιμωτέρων, παραιτοῦμαι δὴ νῦν τοὺς καταφεύγοντας\nἐπὶ τὰ τῶν ἀνθρώπων ἔργα καὶ τοὺς τούτων\nδημιουργοὺς ἀνθρώπους, οἳ τὰ συντριβέντα τῶν ἔργων ἢ\nχρόνῳ παλαιωθέντα ἢ καὶ ἄλλως διαφθαρέντα καινουργεῖν\nἀδυνατοῦσιν, εἶτα ἐξ ὁμοίου τοῖς κεραμεῦσι καὶ τέκτοσι\nδεικνύναι πειρωμένους τὸ καὶ τὸν θεὸν μήτ᾿ ἂν βουληθῆναι\nμήτε βουληθέντα δυνηθῆναι νεκρωθὲν ἢ καὶ διαλυθὲν ἀναστῆσαι\nσῶμα, καὶ μὴ λογιζομένους ὅτι διὰ τούτων τοῖς\nχειρίστοις ἐξυβρίζουσιν εἰς θεόν, συνεξισοῦντες τῶν πάντη\nδιεστηκότων τὰς δυνάμεις, μᾶλλον δὲ καὶ τῶν ταύταις\nχρωμένων τὰς οὐσίας καὶ τὰ τεχνητὰ τοῖς φυσικοῖς.\nΠερὶ μὲν οὗν τούτων σπουδάζειν οὐκ ἀνεπιτίμητον· ἠλίθιον\nγὰρ ὡς ἀληθῶς τὸ τοῖς ἐπιπολαίοις καὶ ματαίοις\nἀντιλέγειν. Μακρῷ γε μὴν ἐνδοξότερον καὶ πάντων ἀληθέστατον\nτὸ φῆσαι τὸ παρὰ ἀνθρώποις ἀδύνατον παρὰ\nθεῷ δυνατόν. Εἰ δὲ δι᾿ αὐτῶν τούτων ὡς ἐνδόξων καὶ διὰ\nπάντων τῶν μικρῷ πρόσθεν ἐξητασμένων δείκνυσιν ὁ λόγος\nδυνατόν, εὔδηλον ὡς οὐκ ἀδύνατον. Ἀλλὰ μὴν οὐδ᾿\nἀβούλητον.\nΤὸ γὰρ ἀβούλητον ἢ ὡς ἄδικον αὐτῷ ἐστιν\nἀβούλητον ἢ ὡς ἀνάξιον. Καὶ πάλιν τὸ ἄδικον ἢ περὶ\nαὐτὸν θεωρεῖται τὸν ἀναστησόμενον ἢ περὶ ἄλλον τινὰ\nπαρ᾿ αὐτόν. Ἀλλ᾿ ὅτι μὲν οὐδεὶς ἀδικεῖται τῶν ἔξωθεν\nκαὶ τῶν ἐν τοῖς οὖσιν ἀριθμουμένων, πρόδηλον. Οὔτε\nγὰρ αἱ νοηταὶ φύσεις ἐκ τῆς τῶν ἀνθρώπων ἀναστάσεως\nἀδικηθεῖεν ἄν· οὐδὲ γὰρ ἐμπόδιόν τι ταύταις πρὸς τὸ\nεἶναι, οὐ βλάβος οὐχ ὕβρις ἡ τῶν ἀνθρώπων ἀνάστασις·\nοὐ μὴν οὐδὲ τῶν ἀλόγων ἡ φύσις οὐδὲ τῶν ἀψύχων· οὐδὲ\nγὰρ ἔσται μετὰ τὴν ἀνάστασιν· περὶ δὲ τὸ μὴ ὂν οὐδὲν\nἄδικον.\nΕἰ δὲ καὶ εἶναί τις ὑποθοῖτο διὰ παντός, οὐκ\nἂν ἀδικηθείη ταῦτα, τῶν ἀνθρωπίνων σωμάτων ἀνανεωθέντων·\nεἰ γὰρ ὑπείκοντα νῦν τῇ φύσει τῶν ἀνθρώπων\nκαὶ ταῖς τούτων χρείαις ὄντων ἐνδεῶν, ὑπό τε ζυγὸν\nἠγμένα καὶ δουλείαν παντοίαν, οὐδὲν ἀδικεῖται, πολὺ μᾶλλον,\nἀφθάρτων καὶ ἀνενδεῶν γενομένων καὶ μηκέτι δεομένων\nτῆς τούτων χρείας, ἐλευθερωθέντα δὲ πάσης δουλείας\nοὐκ ἀδικηθήσεται.\nΟὐδὲ γάρ, εἰ φωνῆς μετεῖχεν, ᾐτιάσατο\nἂν τὸν δημιουργὸν ὡς παρὰ τὸ δίκαιον ἐλαττούμενα\nτῶν ἀνθρώπων, ὅτι μὴ τῆς αὐτῆς τούτοις τετύχηκεν ἀναστάσεως.\nὯν γὰρ ἡ φύσις οὐκ ἴση, τούτοις οὐδὲ τὸ τέλος\nἴσον ὁ δίκαιος· ἐπιμετρεῖ. Χωρὶς δὲ τούτων, παρ᾿ οἶς οὐδεμία\nτοῦ δικαίου κρίσις οὐδὲ μέμψις ἀδικίας.\nΟὐ μὴν\nοὐδ᾿ ἐκεῖνο φῆσαι δυνατὸν ὡς περὶ αὐτὸν θεωρεῖταί τις\nἀδικία τὸν ἀνιστάμενον ἄνθρωπον. Ἔστι μὲν γὰρ οὗτος\nἐκ ψυχῆς καὶ σώματος, οὔτε δὲ εἰς ψυχὴν οὔτε εἰς σῶμα\nδέχεται τὴν ἀδικίαν. Οὔτε γὰρ τὴν ψυχὴν ἀδικεῖσθαι\nφήσει τις σωφρονῶν, ὅτι λήσεταί γε ταύτῃ συνεκβάλλων\nκαὶ τὴν παροῦσαν ζωήν· εἰ γὰρ νῦν ἐν φθαρτῷ καὶ παθητῷ\nκατοικοῦσα σώματι μηδὲν ἠδίκηται, πολὺ μᾶλλον\nἀφθάρτῳ καὶ ἀπαθεῖ συζῶσα οὐκ ἀδικηθήσεται.\nἈλλ᾿\nοὐδὲ τὸ σῶμα ἀδικεῖταί τι· εἰ γὰρ νῦν φθαρτὸν ἀφθάρτῳ\n\n\nσυνὸν οὐκ ἀδικεῖται, δῆλον ὅτι οὐδ᾿ ἄφθαρτον ἀφθάρτῳ\nσυνὸν ἀδικηθήσεται. Οὐ μὴν οὐδ᾿ ἐκεῖνο φαίη τις ἂν ὡς\nἀνάξιον ἔργον τοῦ θεοῦ τὸ διαλυθὲν ἀναστῆσαι σῶμα καὶ\nσυναγαγεῖν· εἰ γὰρ τὸ χεῖρον οὐκ ἀνάξιον, τοῦτ᾿ ἔστι τὸ\nφθαρτὸν ποιῆσαι σῶμα καὶ παθητόν, πολὺ μᾶλλον τὸ\nκρεῖττον οὐκ ἀνάξιον, ὅπερ ἐστὶν ἄφθαρτον καὶ ἀπαθές.\nΕἰ δὲ διὰ τῶν κατὰ φύσιν πρώτων καὶ τῶν τούτοις\nἑπομένων δέδεικται τῶν ἐξητασμένων ἕκαστον, εὔδηλον\nὅτι καὶ δυνατὸν καὶ βουλητὸν καὶ ἄξιον τοῦ δημιουργήσαντος\nἔργον ἡ τῶν διαλυθέντων σωμάτων ἀνάστασις·\nδιὰ γὰρ τούτων ἐδείχθη ψεῦδος τὸ τούτοις ἀντικείμενον\nκαὶ τὸ τῶν ἀπιστούντων παράλογον. Τί γὰρ δεῖ λέγειν\nπερὶ τῆς ἑκάστου αὐτῶν πρὸς ἕκαστον ἀντιστροφῆς καὶ τῆς\nπρὸς ἄλληλα συναφείας, εἴ γε δεῖ καὶ συνάφειαν εἰπεῖν,\nὡς ἑτερότητί τινι κεχωρισμένων, οὐχὶ δὲ καὶ τὸ δυνατὸν\nλέγειν βουλητόν, καὶ τὸ τῷ θεῷ βουλητὸν πάντως εἶναι\nδυνατόν, καὶ κατὰ τὴν τοῦ βουληθέντος ἀξίαν;\nΚαὶ\nὅτι μὲν ἕτερος ὁ περὶ τῆς ἀληθείας λόγος, ἕτερος δὲ ὁ\nὑπὲρ τῆς ἀληθείας, εἴρηται διὰ τῶν προλαβόντων μετρίως,\nοἶς τε διενήνοχεν ἑκάτερος, καὶ πότε καὶ πρὸς τίνας ἔχει τὸ\nχρήσιμον· κωλύει δὲ ἴσως οὐδέν, τῆς τε κοινῆς ἀσφαλείας\nἕνεκεν καὶ τῆς τῶν εἰρημένων πρὸς τὰ λειπόμενα συναφείας,\nἀπ᾿ αὐτῶν τούτων καὶ τῶν τούτοις προσηκόντων πάλιν\nποιήσασθαι τὴν ἀρχήν.\nΠροσῆκε δὲ τῷ μὲν τὸ πρωτεύειν\nκατὰ φύσιν, τῷ δὲ τὸ δορυφορεῖν τὸν πρῶτον ὁδοποιεῖν\nτε καὶ προανείργειν πᾶν ὁπόσον ἐμποδὼν καὶ πρόσαντες.\nὉ μὲν γὰρ περὶ τῆς ἀληθείας λόγος, ἀναγκαῖος\nὢν πᾶσιν ἀνθρώποις πρὸς ἀσφάλειαν καὶ σωτηρίαν, πρωτοστατεῖ\nκαὶ τῇ φύσει καὶ τῇ τάξει καὶ τῇ χρείᾳ· τῇ φύσει\nμέν, ὡς τὴν τῶν πραγμάτων γνῶσιν παρεχόμενος, τῇ τάξει\nδέ, ὡς ἐν τούτοις καὶ ἅμα τούτοις ὑπάρχων ὦν γίνεται\nμηνυτής, τῇ χρείᾳ δέ, ὡς τῆς ἀσφαλείας καὶ τῆς σωτηρίας\n\n\nτοῖς γινώσκουσι γινόμενος πρόξενος.\nὉ δ᾿ ὑπὲρ τῆς\nἀληθείας φύσει τε καὶ δυνάμει καταδεέστερος, ἔλαττον γὰρ\nτὸ τὸ ψεῦδος ἐλέγχειν τοῦ τὴν ἀλήθειαν κρατύνειν· καὶ\nτάξει δεύτερος, κατὰ γὰρ τῶν ψευδοδοξούντων ἔχει τὴν\nἰσχύν· ψευδοδοξία δὲ ἐξ ἐπισπορᾶς ἐπεφύη καὶ παραφθορᾶς.\nἈλλὰ δὴ καὶ τούτων οὕτως ἐχόντων προτάττεται\nπολλάκις καὶ γίνεταί ποτε χρειωδέστερος, ὡς ἀναιρῶν καὶ\nπροκαθαίρων τὴν ἐνοχλοῦσάν τισιν ἀπιστίαν καὶ τοῖς ἄρτι\nπροσιοῦσι τὴν ἀμφιβολίαν ἢ ψευδοδοξίαν.\nΚαὶ πρὸς\nἓν μὲν ἑκάτερος ἀναφέρεται τέλος· εἰς γὰρ τὴν εὐσέβειαν\nἔχει τὴν ἀναφορὰν ὅ τε τὸ ψεῦδος ἐλέγχων καὶ ὁ τὴν ἀλήθειαν\nκρατύνων· οὐ μὴν καὶ καθάπαξ ἕν εἰσιν, ἀλλ᾿ ὁ\nμὲν ἀναγκαῖος, ὡς ἔφην, πᾶσι τοῖς πιστεύουσι καὶ τοῖς τῆς\nἀληθείας καὶ τῆς ἰδίας σωτηρίας φροντίζουσιν, ὁ δ᾿ ἔστιν\nὅτε καὶ τισι καὶ πρός τινας γίνεται χρειωδέστερος. Καὶ\nταῦτα μὲν ἡμῖν κεφαλαιωδῶς προειρήσθω πρὸς ὑπόμνησιν\nτῶν ἤδη λεχθέντων.\nἸτέον δὲ ἐπὶ τὸ προκείμενον,\nκαὶ δεικτέον ἀληθῆ τὸν περὶ τῆς ἀναστάσεως λόγον ἀπό\nτε τῆς αἰτίας αὐτῆς, καθ᾿ ἣν καὶ δι᾿ ἣν ὁ πρῶτος γέγονεν\nἄνθρωπος οἵ τε μετ᾿ ἐκεῖνον, εἰ καὶ μὴ κατὰ τὸν ὅμοιον\nγεγόνασι τρόπον, ἀπό τε τῆς κοινῆς πάντων ἀνθρώπων\nὡς ἀνθρώπων φύσεως, ἔτι δὲ ἀπὸ τῆς τοῦ ποιήσαντος ἐπὶ\nτούτοις κρίσεως, καθ᾿ ὅσον ἕκαστος ἔζησε χρόνον καὶ καθ᾿\nοὓς ἐπολιτεύσατο νόμους, ἣν οὐκ ἄν τις ἀμφισβητήσειεν\nεἶναι δικαίαν.\nἜστι δὲ ὁ μὲν ἀπὸ τῆς αἰτίας λόγος, ἐὰν ἐπισκοπῶμεν\nπότερον ἁπλῶς καὶ μάτην γέγονεν ἄνθρωπος ἤ\nτινος ἕνεκεν· εἰ δέ τινος ἕνεκεν, πότερον ἐπὶ τοῦτο γενόμενον\nαὐτὸ τὸ ζῆν καὶ διαμένειν καθ᾿ ἣν ἐγένετο φύσιν ἢ\nδιὰ χρείαν τινός· εἰ δὲ κατὰ χρείαν, ἤτοι τὴν αὐτοῦ τοῦ\nποιήσαντος ἢ ἄλλου τινὸς τῶν αὐτῷ προσηκόντων καὶ\nπλείονος φροντίδος ἠξιωμένων.\nὋ δὴ καὶ κοινότερον\n\n\nσκοποῦντες εὑρίσκομεν ὅτι πᾶς εὗ φρονῶν καὶ λογικῇ κρίσει\nπρὸς τὸ ποιεῖν τι κινούμενος οὐδὲν ὧν κατὰ πρόθεσιν\nἐνεργεῖ ποιεῖ μάτην, ἀλλ᾿ ἤτοι τῆς ἰδίας ἕνεκεν χρήσεως\nἢ διὰ Χρείαν ἄλλου τινὸς ὧν πεφρόντικεν ἢ δι᾿ αὐτὸ τὸ\nγινόμενον, ὁλκῇ τινι φυσικῇ καὶ στοργῇ πρὸς τὴν αὐτοῦ\nγένεσιν κινούμενος· οἷον (λεγέσθω γὰρ δι᾿ εἰκόνος τινός,\nἵνα σαφὲς γένηται τὸ προκείμενον) ἄνθρωπος ποιεῖ μὲν\nοἶκον διὰ τὴν ἰδίαν χρείαν, ποιεῖ δὲ βουσὶ καὶ καμήλοις\nἢ τοῖς ἄλλοις ζώοις, ὧν ἐστιν ἐνδεής, τὴν ἑκάστῳ τούτων\nἁρμόζουσαν σκέπην, οὐκ ἰδίας ἕνεκεν χρήσεως κατὰ τὸ\nφαινόμενον, ἀλλὰ κατὰ μὲν τὸ τέλος διὰ τοῦτο, κατὰ δὲ\nτὸ προσεχὲς διὰ τὴν τούτων ὧν πεφρόντικεν ἐπιμέλειαν·\nποιεῖται δὲ καὶ παῖδας οὔτε διὰ χρείαν ἰδίαν οὔτε δι᾿ ἕτερόν\nτι τῶν αὐτῷ προσηκόντων, ἀλλ᾿ ἐπὶ τῷ εἶναί τε καὶ διαμένειν\nκαθ᾿ ὅσον οἷόν τε τοὺς ὑπ᾿ αὐτοῦ γεννωμένους, τῇ\nτῶν παίδων καὶ τῶν ἐγγόνων διαδοχῇ τὴν ἑαυτοῦ τελευτὴν\nπαραμυθούμενος καὶ ταύτῃ τὸ θνητὸν ἀπαθανατίζειν οἰόμενος.\nἈλλὰ ταῦτα μὲν ὑπὸ τούτων. Ὁ μέντοι θεὸς\nοὔτ᾿ ἂν μάτην ἐποίησε τὸν ἄνθρωπον· ἔστι γὰρ σοφός,\nοὐδὲν δὲ σοφίας ἔργον μάταιον· οὔτε διὰ χρείαν ἰδίαν·\nπαντὸς γάρ ἐστιν ἀπροσδεής. Τῷ δὲ μηδενὸς δεομένῳ\nτὸ παράπαν οὐδὲν τῶν ὑπ᾿ αὐτοῦ γενομένων συντελέσειεν\nἄν εἰς χρείαν ἰδίαν. Ἀλλ᾿ οὐδὲ διά τινα τῶν ὑπ᾿ αὐτοῦ\nγενομένων ἔργων ἐποίησε τὸν ἄνθρωπον. Οὐδὲν γὰρ τῶν\nλόγῳ καὶ κρίσει χρωμένων οὔτε τῶν μειζόνων οὔτε τῶν\nκαταδεεστέρων γέγονεν ἢ γίνεται πρὸς ἑτέρου χρείαν, ἀλλὰ\nδιὰ τὴν ἰδίαν αὐτῶν τῶν γενομένων ζωήν τε καὶ διαμονήν.\nΟὐδὲ γὰρ ὁ λόγος εὑρίσκει τινὰ χρείαν τῆς τῶν ἀνθρώπων\nγενέσεως αἰτίαν, τῶν μὲν ἀθανάτων ἀνενδεῶν ὄντων\nκαὶ μηδεμιᾶς μηδαμῶς παρ᾿ ἀνθρώπων συντελείας πρὸς τὸ\nεἷναι δεομένων, τῶν δὲ ἀλόγων ἀρχομένων κατὰ φύσιν καὶ\nτὰς πρὸς ὃ πέφυκεν ἕκαστον χρείας ἀνθρώποις ἀποπληρούντων,\n\n\nἀλλ᾿ οὐκ αὗ τούτοις χρῆσθαι πεφυκότων· θέμις\nγὰρ οὔτε ἦν οὔτε ἐστὶ τὸ ἄρχον καὶ ἡγεμονοῦν ὑπάγειν εἰς\nχρῆσιν τοῖς ἐλάττοσιν, ἢ τὸ λογικὸν ὑποτάττειν ἀλόγοις,\nοὖσι πρὸς τὸ ἄρχειν ἀνεπιτηδείοις.\nΟὐκοῦν εἰ μήτε\nἀναιτίως καὶ μάτην γέγονεν ἄνθρωπος (οὐδὲν γὰρ τῶν\nὑπὸ θεοῦ γενομένων μάταιον, κατά γε τὴν τοῦ ποιήσαντος\nγνώμην), μήτε χρείας ἕνεκεν αὐτοῦ τοῦ ποιήσαντος ἢ ἄλλου\nτινὸς τῶν ὑπὸ θεοῦ γενομένων ποιημάτων, εὔδηλον\nὅτι κατὰ μὲν τὸν πρῶτον καὶ κοινότερον λόγον δι᾿ ἑαυτὸν\nκαὶ τὴν ἐπὶ πάσης τῆς δημιουργίας θεωρουμένην ἀγαθότητα\nκαὶ σοφίαν ἐποίησεν ὁ θεὸς τὸν ἄνθρωπον, κατὰ δὲ τὸν\nπροσεχέστερον τοῖς γενομένοις λόγον διὰ τὴν αὐτῶν τῶν\nγενομένων ζωήν, οὐκ ἐπὶ μικρὸν ἐξαπτομένην, εἶτα παντελῶς\nσβεννυμένην.\nἙρπετοῖς γάρ, οἶμαι, καὶ πτηνοῖς\nκαὶ νηκτοῖς ἢ καὶ κοινότερον εἰπεῖν πᾶσι τοῖς ἀλόγοις τὴν\nτοιαύτην ζωὴν ἀπένειμεν ὁ θεός· τοῖς δὲ αὐτὸν ἐν ἑαυτοῖς\nἀγαλματοφοροῦσι τὸν ποιητήν, νοῦν τε συνεπιφερομένοις\nκαὶ λογικῆς κρίσεως μεμοιραμένοις, τὴν εἰς ἀεὶ διαμονὴν\nἀπεκλήρωσεν ὁ ποιητής, ἵνα γινώσκοντες τὸν ἑαυτῶν ποιητὴν\nκαὶ τὴν τούτου δύναμίν τε καὶ σοφίαν, νόμῳ τε συνεπόμενοι\nκαὶ δίκῃ, τούτοις συνδιαιωνίζωσιν ἀπόνως οἷς τὴν\nπρολαβοῦσαν ἐκράτυναν ζωήν, καίπερ ἐν φθαρτοῖς καὶ\nγηίνοις ὄντες σώμασιν.\nὉπόσα μὲν γὰρ ἄλλου του\nχάριν γέγονεν, παυσαμένων ἐκείνων ὧν ἕνεκεν γέγονε,\nπαύσεται εἰκότως καὶ αὐτὰ τὰ γενόμενα τοῦ εἶναι, καὶ οὐκ\nἂν διαμένοι μάτην, ὡς ἂν μηδεμίαν ἐν τοῖς ὑπὸ θεοῦ γενομένοις\nτοῦ ματαίου χώραν ἔχοντος· τά γε μὴν δι᾿ αὐτὸ\nτὸ εἶναι καὶ ζῆν καθὼς πέφυκε γενόμενα, ὡς αὐτῆς τῆς\nαἰτίας τῇ φύσει συνειλημμένης καὶ κατ᾿ αὐτὸ μόνον τὸ εἶναι\nθεωρουμένης, οὐδεμίαν οὐδέποτε δέξαιτ᾿ ἂν τὴν τὸ εἶναι\nπαντελῶς ἀφανίζουσαν αἰτίαν.\nΤαύτης δὲ ἐν τῷ εἶναι\nπάντοτε θεωρουμένης, δεῖ σώζεσθαι πάντως καὶ τὸ γενόμενον\n\n\nζῶον, ἐνεργοῦν τε καὶ πάσχον ἃ πέφυκεν, ἑκατέρου\nτούτων ἐξ ὧν γέγονε τὰ παρ᾿ ἑαυτοῦ συνεισφέροντος, καὶ\nτῆς μὲν ψυχῆς οὔσης τε καὶ διαμενούσης ὁμαλῶς ἐν ᾗ\nγέγονε φύσει, καὶ διαπονούσης ἃ πέφυκεν (πέφυκε δὲ ταῖς\nτοῦ σώματος ἐπιστατεῖν ὁρμαῖς καὶ τὸ προσπίπτον ἀεὶ τοῖς\nπροσήκουσι κρίνειν καὶ μετρεῖν κριτηρίοις καὶ μέτροις), τοῦ\nδὲ σώματος κινουμένου κατὰ φύσιν πρὸς ἃ πέφυκεν, καὶ τὰς\nἀποκληρωθείσας αὐτῷ δεχομένου μεταβολάς, μετὰ δὲ τῶν\nἄλλων τῶν κατὰ τὰς ἡλικίας ἢ κατ᾿ εἶδος ἢ μέγεθος τὴν\nἀνάστασιν. Εἶδος γάρ τι μεταβολῆς, καὶ πάντων ὕστατον,\nἡ ἀνάστασις ἥ τε τῶν κατ᾿ ἐκεῖνον τὸν χρόνον περιόντων\nἔτι πρὸς τὸ κρεῖττον μεταβολή.\nἘπὶ δὲ τούτοις τεθαῤῥηκότες, οὐ μεῖον ἢ τοῖς\nἤδη γενομένοις, καὶ τὴν ἑαυτῶν ἐπισκοποῦντες φύσιν, τήν\nτε μετ᾿ ἐνδείας καὶ φθορᾶς ζωὴν στέργομεν, ὡς τῷ παρόντι\nβίῳ προσήκουσαν, καὶ τὴν ἐν ἀφθαρσίᾳ διαμονὴν ἐλπίζομεν\nβεβαίως· ἣν οὐ παρ᾿ ἀνθρώπων ἀναπλάττομεν μάτην,\nψευδέσιν ἑαυτοὺς βουκολοῦντες ἐλπίσιν, ἀπλανεστάτῳ δὲ\nπεπιστεύκαμεν ἐχεγγύῳ, τῇ τοῦ δημιουργήσαντος ἡμᾶς\nγνώμῃ, καθ᾿ ἣν ἐποίησεν ἄνθρωπον ἐκ ψυχῆς ἀθανάτου\nκαὶ σώματος, νοῦν τε συγκατεσκεύασεν αὐτῷ καὶ νόμον ἔμφυτον\nἐπὶ σωτηρίᾳ καὶ φυλακῇ τῶν παρ᾿ αὐτοῦ δεδομένων,\nἔμφρονί τε βίῳ καὶ ζωῇ λογικῇ προσηκόντων, εὖ εἰδότες\nὡς οὐκ ἂν τοιοῦτον κατεσκεύασε ζῶον καὶ πᾶσι τοῖς πρὸς\nδιαμονὴν ἐκόσμησεν, εἰ μὴ διαμένειν ἐβούλετο τὸ γενόμενον.\nΕἰ τοίνυν ὁ τοῦδε τοῦ παντὸς δημιουργὸς ἐποίησεν ἄνθρωπον\nἐπὶ τῷ ζωῆς ἔμφρονος μετασχεῖν, καὶ γενόμενον\nθεωρὸν τῆς τε μεγαλοπρεπείας αὐτοῦ καὶ τῆς ἐπὶ πᾶσι\nσοφίας τῇ τούτων συνδιαμένειν ἀεὶ θεωρίᾳ, κατὰ τὴν ἐκείνου\nγνώμην καὶ καθ᾿ ἣν εἴληχε φύσιν, ἡ μὲν τῆς γενέσεως αἰτία\nπιστοῦται τὴν εἰς ἀεὶ διαμονήν, ἡ δὲ διαμονὴ τὴν ἀνάστασιν,\nἧς χωρὶς οὐκ ἂν διαμείνειεν ἄνθρωπος.\nἘκ δὲ\n\n\nτῶν εἰρημένων εὔδηλον ὡς τῇ τῆς γενέσεως αἰτίᾳ καὶ τῇ\nγνώμῃ τοῦ ποιήσαντος δείκνυται σαφῶς ἡ ἀνάστασις. Τοιαύτης\nδὲ τῆς αἰτίας οὔσης, καθ᾿ ἣν εἰς τόνδε παρῆκται τὸν\nκόσμον ἄνθρωπος, ἀκόλουθον ἂν εἴη τὸν τούτοις κατὰ\nφύσιν ἢ καθ᾿ εἱρμὸν ἑπόμενον διασκέψασθαι λόγον· ἕπεται\nδὲ κατὰ τὴν ἐξέτασιν τῇ μὲν αἰτίᾳ τῆς γενέσεως ἡ τῶν γεννηθέντων\nἀνθρώπων φύσις, τῇ δὲ φύσει τῶν γενομένων ἡ\nτοῦ ποιήσαντος ἐπὶ τούτοις δικαία κρίσις, τούτοις τε πᾶσι\nτὸ τοῦ βίου τέλος. Ἐξητασμένων δὲ ἡμῖν τῶν προτεταγμένων\nἐπισκεπτέον ἑξῆς τὴν τῶν ἀνθρώπων φύσιν.\nἩ τῶν τῆς ἀληθείας δογμάτων ἢ τῶν ὁπωσοῦν\nεἰς ἐξέτασιν προβαλλομένων ἀπόδειξις, τὴν ἀπλανῆ\nτοῖς λεγομένοις ἐπιφέρουσα πίστιν, οὐκ ἔξωθέν ποθεν ἔχει\nτὴν ἀρχήν, οὐδ᾿ ἐκ τῶν τισι δοκούντων ἢ δεδογμένων, ἀλλ᾿\nἐκ τῆς κοινῆς καὶ φυσικῆς ἐννοίας ἢ τῆς πρὸς τὰ πρῶτα\nτῶν δευτέρων ἀκολουθίας.\nἪ γὰρ περὶ τῶν πρώτων\nἐστὶ δογμάτων, καὶ δεῖ μόνης ὑπομνήσεως τῆς τὴν φυσικὴν\nἀνακινούσης ἔννοιαν, ἢ περὶ τῶν κατὰ φύσιν ἑπομένων τοῖς\nπρώτοις καὶ τῆς φυσικῆς ἀκολουθίας, καὶ δεῖ τῆς ἐπὶ τούτοις\nτάξεως, δεικνύντας τί τοῖς πρώτοις ἢ τοῖς προτεταγμένοις\nἀκολουθεῖ κατ᾿ ἀλήθειαν, ἐπὶ τὸ μήτε τῆς ἀληθείας\nἢ τῆς κατ᾿ αὐτὴν ἀσφαλείας ἀμελεῖν, μήτε τὰ τῇ φύσει τεταγμένα\nκαὶ διωρισμένα συγχεῖν ἢ τὸν φυσικὸν εἱρμὸν\nδιασπᾶν.\nὍθεν οἶμαι χρῆναι δίκαιον περὶ τῶν προκειμένων\nἐσπουδακότας, καὶ κρίνειν ἐμφρόνως θέλοντας\nεἴτε γίνεται τῶν ἀνθρωπίνων σωμάτων ἀνάστασις εἴτε μή,\nπρῶτον μὲν ἐπισκοπεῖν καλῶς τῶν πρὸς τὴν τοῦδε δεῖξιν\nσυντελούντων τὴν δύναμιν, καὶ ποίαν ἕκαστον εἴληχε χώραν,\nκαὶ τί μὲν τούτων πρῶτον τί δὲ δεύτερον τί δὲ τρίτον\nτί δὲ ἐπὶ τούτοις ὕστατον.\nΤαῦτα δὲ διαταξαμένους\nχρὴ πρώτην μὲν τάξαι τὴν αἰτίαν τῆς τῶν ἀνθρώπων γενέσεως,\nτοῦτ᾿ ἔστι τὴν τοῦ δημιουργήσαντος γνώμην καθ᾿ ἣν\n\n\nἐποίησεν ἄνθρωπον, ταύτῃ δὲ προσφυῶς ἐπισυνάψαι τὴν\nτῶν γενομένων ἀνθρώπων φύσιν, οὐχ ὡς τῇ τάξει δευτερεύουσαν,\nδιὰ δὲ τὸ μὴ δύνασθαι κατὰ ταὐτὸν ἀμφοτέρων\nγενέσθαι τὴν κρίσιν, κἂν ὅτι μάλιστα συνυπάρχωσιν ἀλλήλαις\nκαὶ πρὸς τὸ προκείμενον τὴν ἴσην παρέχωνται δύναμιν.\nΔιὰ δὲ τούτων, ὡς πρώτων καὶ τὴν ἐκ δημιουργίας\nἐχόντων ἀρχήν, ἐναργῶς δεικνυμένης τῆς ἀναστάσεως,\nοὐδὲν ἧττον καὶ διὰ τῶν τῆς προνοίας λόγων ἔστι λαβεῖν\nτὴν περὶ ταύτης πίστιν, λέγω δὲ διὰ τῆς ἑκάστῳ τῶν ἀνθρώπων\nὀφειλομένης κατὰ δικαίαν κρίσιν τιμῆς ἢ δίκης καὶ\nτοῦ κατὰ τὸν ἀνθρώπινον βίον τέλους. Πολλοὶ γὰρ τὸν\nτῆς ἀναστάσεως λόγον διαλαμβάνοντες τῷ τρίτῳ μόνῳ\nτὴν πᾶσαν ἐπήρεισαν αἰτίαν, νομίσαντες τὴν αἰτίαν γίνεσθαι\nδιὰ τὴν κρίσιν.\nΤοῦτο δὲ περιφανῶς δείκνυται\nψεῦδος ἐκ τοῦ πάντας μὲν ἀνίστασθαι τοὺς ἀποθνήσκοντας\nἀνθρώπους, μὴ πάντας δὲ κρίνεσθαι τοὺς ἀναστάντας· εἰ\nγὰρ μόνον τὸ κατὰ τὴν κρίσιν δίκαιον τῆς ἀναστάσεως ἦν\nαἴτιον, ἐχρῆν δήπου τοὺς μηδὲν ἡμαρτηκότας ἢ κατορθώσαντας\nμηδ᾿ ἀνίστασθαι, τοῦτ᾿ ἔστι τοὺς κομιδῆ νέους παῖδας·\nἐξὸν δὲ πάντας ἀνίστασθαι, τούς τε ἄλλους καὶ δὴ\nκαὶ τοὺς κατὰ τὴν πρώτην ἡλικίαν τελευτήσαντας, καὶ αὐτοὶ\nδικαιοῦσιν ὡς οὐ διὰ τὴν κρίσιν ἡ ἀνάστασις γίνεται κατὰ\nπρῶτον λόγον, ἀλλὰ διὰ τὴν τοῦ δημιουργήσαντος γνώμην\nκαὶ τὴν τῶν δημιουργηθέντων φύσιν.\nἈρκούσης δὲ καὶ μόνης τῆς ἐπὶ τῇ γενέσει τῶν\nἀνθρώπων θεωρουμένης αἰτίας δεῖξαι τὴν ἀνάστασιν κατὰ\nφυσικὴν ἀκολουθίαν ἑπομένην τοῖς διαλυθεῖσι σώμασι, δίκαιον\nἴσως πρὸς μηδὲν ἀποκνῆσαι τῶν προτεθέντων, ἀκολούθως\nδὲ τοῖς εἰρημένοις καὶ τὰς ἐξ ἑκάστου τῶν ἑπομένων\nἀφορμὰς ὑποδεῖξαι τοῖς ἐξ αὐτῶν συνιδεῖν μὴ δυναμένοις,\nκαὶ πρό γε τῶν ἄλλων τὴν τῶν γενομένων ἀνθρώπων φύσιν,\nἐπὶ τὴν αὐτὴν ἄγουσαν ἔννοιαν καὶ τὴν ἴσην παρέχουσαν\n\n\nπερὶ τῆς ἀναστάσεως πίστιν.\nΕἰ γὰρ πᾶσα κοινῶς\nἡ τῶν ἀνθρώπων φύσις ἐκ ψυχῆς ἀθανάτου καὶ τοῦ κατὰ\nτὴν γένεσιν αὐτῇ συναρμοσθέντος σώματος ἔχει τὴν σύστασιν,\nκαὶ μήτε τῇ φύσει τῆς ψυχῆς καθ᾿ ἑαυτὴν μήτε τῇ φύσει\nτοῦ σώματος χωρὶς ἀπεκλήρωσε θεὸς τὴν τοιάνδε γένεσιν\nἢ τὴν ζωὴν καὶ τὸν σύμπαντα βίον, ἀλλὰ τοῖς ἐκ τούτων\nγενομένοις ἀνθρώποις, ἵν᾿ ἐξ ὧν γεννῶνται καὶ ζῶσι διαβιώσαντες\nεἰς ἕν τι καὶ κοινὸν καταλήξωσι τέλος, δεῖ πάντως\nἑνὸς ὄντος ἐξ ἀμφοτέρων ζώου, τοῦ καὶ πάσχοντος\nὁπόσα πάθη ψυχῆς καὶ ὁπόσα τοῦ σώματος, ἐνεργοῦντός\nτε καὶ πράττοντος ὁπόσα τῆς αἰσθητικῆς ἢ τῆς λογικῆς\nδεῖται κρίσεως, πρὸς ἕν τι τέλος ἀναφέρεσθαι πάντα τὸν ἐκ\nτούτων εἱρμόν, ἵνα πάντα καὶ διὰ πάντων συντρέχῃ πρὸς\nμίαν ἁρμονίαν καὶ τὴν αὐτὴν συμπάθειαν, ἀνθρώπου γένεσις,\nἀνθρώπου φύσις, ἀνθρώπου ζωή, ἀνθρώπου πράξεις\nκαὶ πάθη, καὶ βίος καὶ τὸ τῇ φύσει προσῆκον τέλος.\nΕἰ\nδὲ μία τίς ἐστιν ἁρμονία τοῦ ζώου παντὸς καὶ συμπάθεια,\nκαὶ τῶν ἐκ ψυχῆς φυομένων καὶ τῶν διὰ τοῦ σώματος ἐπιτελουμένων,\nἓν εἶναι δεῖ καὶ τὸ ἐπὶ πᾶσι τούτοις τέλος. Ἓν\nδὲ τέλος ἔσται κατ᾿ ἀλήθειαν, τοῦ αὐτοῦ ζώου κατὰ τὴν ἑαυτοῦ\nσύστασιν ὄντος, οὗπέρ ἐστι τέλος τὸ τέλος. Τὸ αὐτὸ\nδὲ ζῶον ἔσται καθαρῶς, τῶν αὐτῶν ὄντων πάντων ἐξ ὦν\nὡς μερῶν τὸ ζῶον.\nΤὰ αὐτὰ δὲ κατὰ τὴν ἰδιάζουσαν\nἕνωσιν ἔσται, τῶν διαλυθέντων πάλιν ἑνωθέντων πρὸς τὴν\nτοῦ ζώου σύστασιν. Ἡ δὲ τῶν αὐτῶν ἀνθρώπων σύστασις\nἐξ ἀνάγκης ἑπομένην δείκνυσι τὴν τῶν νεκρωθέντων\nκαὶ διαλυθέντων σωμάτων ἀνάστασιν· ταύτης γὰρ χωρὶς\nοὔτ᾿ ἂν ἑνωθείη τὰ αὐτὰ μέρη κατὰ φύσιν ἀλλήλοις, οὔτ᾿\nἂν συσταίη τῶν αὐτῶν ἀνθρώπων ἡ φύσις.\nΕἰ δὲ καὶ\nνοῦς καὶ λόγος δέδοται τοῖς ἀνθρώποις πρὸς διάκρισιν\nνοητῶν, οὐκ οὐσιῶν μόνον ἀλλὰ καὶ τῆς τοῦ δόντος ἀγαθότητος\nκαὶ σοφίας καὶ δικαιοσύνης, ἀνάγκη, διαμενόντων\n\n\nὦν ἕνεκεν ἡ λογικὴ δέδοται κρίσις, καὶ αὐτὴν διαμένειν τὴν\nἐπὶ τούτοις δοθεῖσαν κρίσιν.\nΤαύτην δὲ διαμένειν ἀδύνατον,\nμὴ τῆς δεξαμένης αὐτὴν καὶ τῆς ἐν οἶς ἐστι διαμενούσης\nφύσεως. Ὁ δὲ καὶ νοῦν καὶ λόγον δεξάμενός ἐστιν\nἄνθρωπος, οὐ ψυχὴ καθ᾿ ἑαυτήν. Ἄνθρωπον ἄρα δεῖ τὸν\nἐξ ἀμφοτέρων ὄντα διαμένειν εἰς ἀεί. Τοῦτον δὲ ἀδύνατον\nδιαμένειν, μὴ ἀνιστάμενον. Ἀναστάσεως γὰρ μὴ γινομένης,\nοὐκ ἂν ἡ τῶν ἀνθρώπων ὡς ἀνθρώπων διαμένοι φύσις.\nΤῆς δὲ τῶν ἀνθρώπων φύσεως μὴ διαμενούσης,\nμάτην μὲν ἡ ψυχὴ συνήρμοσται τῇ τοῦ σώματος ἐνδείᾳ καὶ\nτοῖς τούτου πάθεσι, μάτην δὲ τὸ σῶμα πεπέδηται πρὸς τὸ\nτυγχάνειν ὦν ὀρέγεται, ταῖς τῆς ψυχῆς ἡνίαις ὑπεῖκον καὶ\nχαλιναγωγούμενον, μάταιος δὲ ὁ νοῦς, ματαία δὲ φρόνησις,\nκαὶ δικαιοσύνης παρατήρησις, ἢ καὶ πάσης ἀρετῆς ἄσκησις,\nκαὶ νόμων θέσις καὶ διάταξις, καὶ συνόλως εἰπεῖν πᾶν ὅ τι\nπερ ἐν ἀνθρώποις καὶ δι᾿ ἀνθρώπους καλόν, μᾶλλον δὲ καὶ\nαὐτὴ τῶν ἀνθρώπων ἡ γένεσίς τε καὶ φύσις.\nΕἰ δὲ\nπάντων καὶ πανταχόθεν ἀπελήλαται τῶν ἔργων τοῦ θεοῦ\nκαὶ τῶν ὑπ᾿ ἐκεῖνου διδομένων δωρεῶν τὸ μάταιον, δεῖ\nπάντως τῷ τῆς ψυχῆς ἀτελευτήτῳ συνδιαιωνίζειν τὴν τοῦ\nσώματος διαμονὴν κατὰ τὴν οἰκείαν φύσιν.\nΞενιζέσθω δὲ μηδεὶς εἰ τὴν θανάτῳ καὶ φθορᾷ\nδιακοπτομένην ζωὴν ὀνομάζομεν διαμονήν, λογιζόμενος\nὡς οὐχ εἷς τοῦ προσρήματος ὁ λόγος, οὐχ ἓν τῆς διαμονῆς\nτὸ μέτρον, ὅτι μηδὲ τῶν διαμενόντων φύσις μία.\nΕἴπερ\nγὰρ κατὰ τὴν οἰκείαν φύσιν ἕκαστον τῶν διαμενόντων ἔχει\nτὴν διαμονήν, οὔτ᾿ ἐπὶ τῶν καθαρῶς ἀφθάρτων καὶ ἀθανάτων\nεὕροι τις ἂν ἰσάζουσαν τὴν διαμονήν, τῷ μηδὲ τὰς οὐσίας\nτῶν κρειττόνων συνεξισοῦσθαι ταῖς καθ᾿ ὑπόβασιν\nδιαφερούσαις, οὔτ᾿ ἐπὶ τῶν ἀνθρώπων τὴν ὁμαλὴν ἐκείνην\nτὴν ἀμετάβλητον ἐπιζητεῖν ἄξιον, ἅτε δὴ τῶν μὲν ἐξ ἀρχῆς\nγενομένων ἀθανάτων καὶ διαμενόντων μόνῃ τῇ γνώμῃ τοῦ\n\n\nποιήσαντος ἀτελευτήτως, τῶν δὲ ἀνθρώπων κατὰ μὲν τὴν\nψυχὴν ἀπὸ γενέσεως ἐχόντων τὴν ἀμετάβλητον διαμονήν,\nκατὰ δὲ τὸ σῶμα προσλαμβανόντων ἐκ μεταβολῆς τὴν\nἀφθαρσίαν·\nὅπερ ὁ τῆς ἀναστάσεως λόγος βούλεται·\nπρὸς ἣν ἀποβλέποντες, τήν τε διάλυσιν τοῦ σώματος, ὡς\nἑπομένην τῇ μετ᾿ ἐνδείας καὶ φθορᾶς ζωῇ, περιμένομεν, καὶ\nμετὰ ταύτην τὴν μετ᾿ ἀφθαρσίας ἐλπίζομεν διαμονήν, οὔτε\nτῇ τῶν ἀλόγων τελευτῇ συνεξισοῦντες τὴν ἡμετέραν τελευτήν,\nοὔτε τῇ τῶν ἀθανάτων διαμονῇ τὴν τῶν ἀνθρώπων\nδιαμονήν, ἵνα μὴ λάθωμεν ταύτῃ συνεξισοῦντες καὶ τὴν τῶν\nἀνθρώπων φύσιν καὶ ζωὴν οἶς μὴ προσῆκεν.\nΟὐ τοίνυν\nἐπὶ τούτῳ δυσχεραίνειν ἄξιον, εἴ τις ἀνωμαλία θεωρεῖται\nπερὶ τὴν τῶν ἀνθρώπων διαμονήν, οὐδ᾿ ἐπειδὴ χωρισμὸς\nψυχῆς ἀπὸ τῶν τοῦ σώματος μερῶν καὶ μορίων διάλυσις\nτὴν συνεχῆ διακόπτει ζωήν, διὰ τοῦτ᾿ ἀπογινώσκειν χρὴ\nτὴν ἀνάστασιν. Οὐδὲ γὰρ ἐπειδὴ τὴν κατὰ συναίσθησιν\nζωὴν διακόπτειν δοκοῦσιν αἱ κατὰ τὸν ὕπνον φυσικῶς ἐγγινόμεναι\nπαρέσεις τῶν αἰσθήσεων καὶ τῶν φυσικῶν δυνάμεων,\nἰσομέτροις χρόνου διαστήμασιν ὑπνούντων τῶν ἀνθρώπων\nκαὶ τρόπον τινὰ πάλιν ἀναβιωσκόντων, τὴν αὐτὴν\nπαραιτούμεθα ζωὴν λέγειν· παρ᾿ ἣν αἰτίαν, οἶμαι, τινὲς\nἀδελφὸν τοῦ θανάτου τὸν ὕπνον ὀνομάζουσιν, οὐχ ὡς ἐκ\nτῶν αὐτῶν προγόνων ἢ πατέρων φύντας γενεαλογοῦντες,\nἀλλ᾿ ὡς τῶν ὁμοίων παθῶν τοῖς τε θανοῦσι καὶ τοῖς ὑπνοῦσιν\nἐγγινομένων, ἕνεκά γε τῆς ἠρεμίας καὶ τοῦ μηδενὸς\nἐπαισθάνεσθαι τῶν παρόντων ἢ γινομένων, μᾶλλον δὲ μηδὲ\nτοῦ εἶναι καὶ τῆς ἰδίας ζωῆς.\nΕἴπερ οὖν τὴν τῶν ἀνθρώπων\nζωὴν τοσαύτης γέμουσαν ἀνωμαλίας ἀπὸ γενέσεως\nμέχρι διαλύσεως, καὶ διακοπτομένην πᾶσιν οἶς προείπομεν,\nοὐ παραιτούμεθα τὴν αὐτὴν λέγειν ζωήν, οὐδὲ τὴν ἐπέκεινα\nτῆς διαλύσεως ζωήν, ἥτις ἑαυτῇ συνεισάγει τὴν ἀνάστασιν,\nἀπογινώσκειν ὀφείλομεν, κἂν ἐπὶ ποσὸν διακόπτηται τῷ\nχωρισμῷ τῆς ψυχῆς ἀπὸ τοῦ σώματος.\nΑὕτη γὰρ τῶν ἀνθρώπων ἡ φύσις, ἄνωθεν\nκαὶ κατὰ γνώμην τοῦ ποιήσαντος συγκεκληρωμένην ἔχουσα\nτὴν ἀνωμαλίαν, ἀνώμαλον ἔχει τὴν ζωὴν καὶ τὴν διαμονήν,\nποτὲ μὲν ὕπνῳ ποτὲ δὲ θανάτῳ διακοπτομένην καὶ ταῖς καθ᾿\nἑκάστην ἡλικίαν μεταβολαῖς, οὐκ ἐμφαινομένων ἐναργῶς\nτοῖς πρώτοις τῶν ὕστερον ἐπιγινομένων.\nἪ τίς ἂν\nἐπίστευσεν, μὴ τῇ πείρᾳ δεδιδαγμένος, ἐν ὁμοιομερεῖ καὶ\nδιαπλάστῳ τῷ σπέρματι τοσούτων καὶ τηλικούτων ἀποκεῖσθαι\nδυνάμεων ἢ τῶν ταύτῃ ἐπισυνισταμένων καὶ πηγνυμένων\nὄγκων διαφοράν, ὀστέων φημὶ καὶ νεύρων καὶ χόνδρων,\nἔτι δὲ καὶ μυῶν καὶ σαρκῶν καὶ σπλάγχνων καὶ τῶν λοιπῶν\nτοῦ σώματος μερῶν;\nΟὔτε γὰρ ἐν ὑγροῖς ἔτι τοῖς σπέρμασι\nτούτων ἔστιν ἰδεῖν οὐδέν, οὔτε μὴν τοῖς νηπίοις ἐμφαίνεταί\nτι τῶν τοῖς τελείοις ἐπιγινομένων, ἢ τῇ τῶν τελείων\nἡλικίᾳ τὰ τῶν παρηβηκότων, ἢ τούτοις τὰ τῶν γεγηρακότων.\nἈλλὰ δὴ καίτοι τῶν εἰρημένων τινῶν μὲν οὔθ᾿\nὅλως τινῶν δὲ ἀμυδρῶς ἐμφαινόντων τὴν φυσικὴν ἀκολουθίαν\nκαὶ τὰς τῇ φύσει τῶν ἀνθρώπων ἐπιγινομένας μεταβολάς,\nὅμως ἴσασιν ὅσοι μὴ τυφλώττουσιν ὑπὸ κακίας ἢ\nῥᾳθυμίας περὶ τὴν τούτων κρίσιν, ὅτι δεῖ πρῶτον μὲν γενέσθαι\nτῶν σπερμάτων καταβολήν, διαρθρωθέντων δὲ τούτων\nκαθ᾿ ἕκαστον μέρος καὶ μόριον καὶ προελθόντων εἰς φῶς\nτῶν κυηθέντων ἐπιγίνεται μὲν ἡ κατὰ τὴν πρώτην ἡλικίαν\nαὔξησις, ἥ τε κατ᾿ αὔξησιν τελείωσις, τελειωθέντων δὲ ὕφεσις\nτῶν φυσικῶν δυνάμεων μέχρι γήρως, εἶτα πεπονηκότων\nτῶν σωμάτων ἡ διάλυσις.\nὭσπερ οὖν ἐπὶ τούτῳ, οὔτε\nτοῦ σπέρματος ἐγγεγραμμένην ἔχοντος τὴν τῶν ἀνθρώπων\nζωὴν ἢ μορφὴν οὔτε τῆς ζωῆς τὴν εἰς τὰς πρώτας ἀρχὰς\nδιάλυσιν, ὁ τῶν φυσικῶς γενομένων εἱρμὸς παρέχει τὴν\nπίστιν τοῖς οὐκ ἐξ αὐτῶν τῶν φαινομένων ἔχουσι τὸ πιστὸν,\nπολὺ μᾶλλον ὁ λόγος ἐκ τῆς φυσικῆς ἀκολουθίας\nἀνιχνεύων τὴν ἀλήθειαν πιστοῦται τὴν ἀνάστασιν, ἀσφαλέστερος\n\n\nὢν καὶ κρείττων τῆς πείρας πρὸς πίστωσιν\nἀληθείας.\nΤῶν πρώην ἡμῖν εἰς ἐξέτασιν προτεθέντων\nλόγων καὶ τὴν ἀνάστασιν πιστουμένων πάντες μέν εἰσιν\nὁμογενεῖς, ὡς ἐκ τῆς αὐτῆς φύντες ἀρχῆς· ἀρχὴ γὰρ αὐτοῖς\nἡ τῶν πρώτων ἀνθρώπων ἐκ δημιουργίας γένεσις·\nἀλλ᾿ οἱ μὲν ἐξ αὐτῆς κρατύνονται τῆς πρώτης ἀρχῆς ἐξ\nἧσπερ ἔφυσαν, οἱ δέ, παρεπόμενοι τῇ τε φύσει καὶ τῷ βίῳ\nτῶν ἀνθρώπων, ἐκ τῆς τοῦ θεοῦ περὶ ἡμᾶς προνοίας λαμβάνουσι\nτὴν πίστιν· ἡ μὲν γὰρ αἰτία, καθ᾿ ἣν καὶ δι᾿ ἣν\nγεγόνασιν ἄνθρωποι, συνεζευγμένη τῇ φύσει τῶν ἀνθρώπων,\nἐκ δημιουργίας ἔχει τὴν ἰσχύν, ὁ δὲ τῆς δικαιοσύνης\nλόγος, καθ᾿ ὃν κρίνει θεὸς τοὺς εὖ ἢ κακῶς βεβιωκότας\nἀνθρώπους, ἐκ τοῦ τούτων τέλους· φύονται μὲν γὰρ ἐκεῖθεν,\nἤρτηνται δὲ μᾶλλον τῆς προνοίας.\nΔεδειγμένων\nδὲ ἡμῖν τῶν πρώτων ὡς οἷόν τε, καλῶς ἂν ἔχοι καὶ διὰ τῶν\nὑστέρων δεῖξαι τὸ προκείμενον, λέγω δὲ διὰ τῆς ὀφειλομένης\nἑκάστῳ τῶν ἀνθρώπων κατὰ δικαίαν κρίσιν τιμῆς ἢ\nδίκης καὶ τοῦ κατὰ τὸν ἀνθρώπινον βίον τέλους, αὐτῶν δὲ\nτούτων προτάξαι τὸν κατὰ φύσιν ἡγούμενον, καὶ πρῶτόν\nγε διασκέψασθαι τὸν περὶ τῆς κρίσεως λόγον· τοσοῦτον\nμόνον ὑπειπόντας, φροντίδι τῆς προσηκούσης τοῖς προκειμένοις\nἀρχῆς καὶ τάξεως, ὅτι δεῖ τοὺς ποιητὴν τὸν θεὸν\nτοῦδε τοῦ παντὸς παραδεξαμένους τῇ τούτου σοφίᾳ καὶ\nδικαιοσύνῃ τὴν τῶν γενομένων ἁπάντων ἀνατιθέναι φυλακήν\nτε καὶ πρόνοιαν, εἴ γε ταῖς ἰδίαις ἀρχαῖς παραμένειν\nἐθέλοιεν, ταῦτα δὲ περὶ τούτων φρονοῦντας μηδὲν ἡγεῖσθαι\nμήτε τῶν κατὰ γῆν μήτε τῶν κατ᾿ οὐρανὸν ἀνεπιτρόπευτον\nμηδ᾿ ἀπρονόητον, ἀλλ᾿ ἐπὶ πᾶν ἀφανὲς ὀμοίως καὶ φαινόμενον,\nμικρόν τε καὶ μεῖζον, διήκουσαν γινώσκειν τὴν παρὰ\nτοῦ ποιήσαντος ἐπιμέλειαν.\nΔεῖται γὰρ πάντα τὰ γενόμενα\nτῆς παρὰ τοῦ ποιήσαντος ἐπιμελείας, ἰδίως δὲ ἕκαστον\n\n\nκαθ᾿ ὃ πέφυκε καὶ πρὸς ὃ πέφυκεν· ἀχρείου γὰρ οἶμαι\nφιλοτιμίας τὸ κατάγειν ἢ διαιρεῖν νῦν ἢ τὸ πρόσφορον\nἑκάστῃ φύσει καταλέγειν ἐθέλειν. Ὅ γε μὴν ἄνθρωπος,\nπερὶ οὗ νῦν πρόκειται λέγειν, ὡς μὲν ἐνδεὴς δεῖται τροφῆς,\nὡς δὲ θνητὸς διαδοχῆς, ὡς δὲ λογικὸς δίκης.\nΕἰ δὲ\nτῶν εἰρημένων ἕκαστόν ἐστιν ἀνθρώπῳ κατὰ φύσιν, καὶ\nδεῖται μὲν τροφῆς διὰ τὴν ζωήν, δεῖται δὲ διαδοχῆς διὰ τὴν\nτοῦ γένους διαμονήν, δεῖται δὲ δίκης διὰ τὸ τῆς τροφῆς καὶ\nτῆς διαδοχῆς ἔννομον, ἀνάγκη δήπου, τῆς τροφῆς καὶ τῆς\nδιαδοχῆς ἐπὶ τὸ συναμφότερον φερομένης, ἐπὶ τοῦτο φέρεσθαι\nκαὶ τὴν δίκην, λέγω δὲ συναμφότερον τὸν ἐκ ψυχῆς\nκαὶ σώματος ἄνθρωπον, καὶ τὸν τοιοῦτον ἄνθρωπον γίνεσθαι\nπάντων τῶν πεπραγμένων ὑπόδικον, τήν τε ἐπὶ τούτοις\nδέχεσθαι τιμὴν ἢ τιμωρίαν.\nΕἰ δὲ κατὰ τοῦ συναμφοτέρου\nφέρει τὴν ἐπὶ τοῖς εἰργασμένοις δίκην ἡ δικαία\nκρίσις, καὶ μήτε τὴν ψυχὴν μόνην δεῖ κομίσασθαι τὰ ἐπίχειρα\nτῶν μετὰ τοῦ σώματος εἰργασμένων (ἀπροσπαθὴς\nγὰρ αὕτη καθ᾿ ἑαυτὴν τῶν περὶ τὰς σωματικὰς ἡδονὰς ἢ\nτροφὰς καὶ θεραπείας γινομένων πλημμελημάτων) μήτε τὸ\nσῶμα μόνον (ἄκριτον γὰρ τοῦτο καθ᾿ ἑαυτὸ νόμου καὶ δίκης),\nὁ δὲ ἐκ τούτων ἄνθρωπος τὴν ἐφ᾿ ἑκάστῳ τῶν εἰργασμένων\nαὐτῷ δέχεται κρίσιν, τοῦτο δὲ οὔτε κατὰ τήνδε\nτὴν ζωὴν εὑρίσκει συμβαῖνον ὁ λόγος (οὐ γὰρ σώζεται τὸ\nκατ᾿ ἀξίαν ἐν τῷ παρόντι βίῳ, διὰ τὸ πολλοὺς μὲν ἀθέους\nκαὶ πᾶσαν ἀνομίαν καὶ κακίαν ἐπιτηδεύοντας μέχρι τελευτῆς\nδιατελεῖν κακῶν ἀπειράτους, καὶ τοὐναντίον τοὺς κατὰ πᾶσαν\nἀρετὴν ἐξητασμένον τὸν ἑαυτῶν βίον ἐπιδειξαμένους ἐν\nὀδύναις ζῆν, ἐν ἐπηρείαις, ἐν συκοφαντίαις, αἰκίαις τε καὶ\nπαντοίαις κακοπαθείαις) οὔτε δὲ μετὰ θάνατον (οὐδὲ γὰρ\nἔστιν ἔτι τὸ συναμφότερον, χωριζομένης μὲν τῆς ψυχῆς ἀπὸ\nτοῦ σώματος, σκεδαννυμένου δὲ καὶ αὐτοῦ τοῦ σώματος εἰς\nἐκεῖνα πάλιν ἐξ ὦν συνεφορήθη, καὶ μηδὲν ἔτι σώζοντος τῆς\n\n\nπροτέρας φυῆς ἢ μορφῆς, ἤ πού γε τὴν μνήμην τῶν πεπραγμένων),\nεὔδηλον παντὶ τὸ λειπόμενον, ὅτι δεῖ κατὰ τὸν\nἀπόστολον τὸ φθαρτὸν τοῦτο καὶ σκεδαστὸν ἐνδύσασθαι\nἀφθαρσίαν, ἵνα, ζωοποιηθέντων ἐξ ἀναστάσεως τῶν νεκρωθέντων\nκαὶ πάλιν ἑνωθέντων τῶν κεχωρισμένων ἢ καὶ\nπάντη διαλελυμένων, ἕκαστος κομίσηται δικαίως ἃ διὰ τοῦ\nσώματος ἔπραξεν, εἴτε ἀγαθὰ εἴτε κακά.\nΠρὸς μὲν οὖν τοὺς ὁμολογοῦντας τὴν πρόνοιαν\nκαὶ τὰς αὐτὰς ἡμῖν παραδεξαμένους ἀρχάς, εἶτα τῶν\nοἰκείων ὑποθέσεων οὐκ οἶδ᾿ ὅπως ἐκπίπτοντας, τοιούτοις\nχρήσαιτ᾿ ἄν τις λόγοις καὶ πολλῷ πλείοσι τούτων, εἴ γε\nπλατύνειν ἐθέλοι τὰ συντόμως καὶ κατ᾿ ἐπιδρομὴν εἰρημένα.\nΠρὸς δέ γε τοὺς περὶ τῶν πρώτων διαφερομένους ἴσως\nἂν ἔχοι καλῶς ἑτέραν ὑποθέσθαι πρὸ τούτων ἀρχήν, συνδιαποροῦντας\nαὐτοῖς περὶ ὦν δοξάζουσι, καὶ τοιαῦτα συνδιασκεπτομένους,\nἆρά γε πάντη καθάπαξ ἡ τῶν ἀνθρώπων\nπαρῶπται ζωὴ καὶ σύμπας ὁ βίος, ζόφος δέ τις βαθὺς\nκατακέχυται τῆς γῆς, ἀγνοίᾳ καὶ σιγῇ κρύπτων αὐτούς τε\nτοὺς ἀνθρώπους καὶ τὰς τούτων πράξεις, ἢ πολὺ τούτων\nἀσφαλέστερον τὸ δοξάζειν ὅτι τοῖς ἑαυτοῦ ποιήμασιν ἐφέστηκεν\nὁ ποιήσας, πάντων τῶν ὁπωσοῦν ὄντων ἢ γινομένων\nἔφορος, ἔργων τε καὶ βουλευμάτων κριτής.\nΕἰ\nμὲν γὰρ μηδεμία μηδαμοῦ τῶν ἀνθρώποις πεπραγμένων\nγίνοιτο κρίσις, οὐδὲν ἕξουσι πλεῖον τῶν ἀλόγων ἄνθρωποι·\nμᾶλλον δὲ κἀκείνων πράξουσιν ἀθλιώτερον, οἱ τὰ πάθη\nδουλαγωγοῦντες καὶ φροντίζοντες εὐσεβείας καὶ δικαιοσύνης\nἢ τῆς ἄλλης ἀρετῆς, ὁ δὲ κτηνώδης βίος ἄριστος,\nἀρετὴ δὲ ἀνόητος, δίκης δὲ ἀπειλὴ γέλως πλατύς, τὸ δὲ\nπᾶσαν θεραπεύειν ἡδονὴν ἀγαθὸν τὸ μέγιστον, δόγμα δὲ\nκοινὸν τούτων ἁπάντων καὶ νόμος εἶς τὸ τοῖς ἀκολάστοις\nκαὶ λάγνοις φίλον Φάγωμεν καὶ πίωμεν, αὔριον γὰρ ἀποθνήσκομεν.\nΤοῦ γὰρ τοιούτου βίου τέλος οὐδὲ ἡδονὴ\n\n\nκατά τινας, ἀλλ᾿ ἀναισθησία παντελής.\nΕἰ δέ ἐστί τις\nτῷ ποιήσαντι τοὺς ἀνθρώπους τῶν ἰδίων ποιημάτων φροντὶς\nκαὶ σώζεταί που τῶν εὗ ἢ κακῶς βεβιωμένων ἡ διάκρισις,\nἤτοι κατὰ τὸν παρόντα βίον, ζώντων ἔτι τῶν κατ᾿ ἀρετὴν\nἢ κακίαν βεβιωκότων, ἢ μετὰ θάνατον, ἐν χωρισμῷ καὶ\nδιαλύσει τυγχανόντων. Ἀλλὰ κατ᾿ οὐδέτερον τῶν εἰρημένων\nεὑρεῖν δυνατὸν σωζομένην τὴν δικαίαν κρίσιν· οὔτε\nγὰρ οἱ σπουδαῖοι κατὰ τὴν παροῦσαν ζωὴν φέρονται τὰ τῆς\nἀρετῆς ἐπίχειρα, οὔτε μὴν οἱ φαῦλοι τὰ τῆς κακίας.\nΠαρίημι γὰρ λέγειν ὅτι, σωζομένης τῆς φύσεως ἐν ᾖ νῦν\nἐσμεν, οὔθ᾿ ἡ θνητὴ φύσις ἐνεγκεῖν οἵα τε τὴν σύμμετρον\nδίκην πλειόνων ἢ βαρυτέρων φερομένων πλημμελημάτων.\nὍ τε γὰρ μυρίους ἐπὶ μυρίοις ἀνελὼν ἀδίκως λῃστὴς ἢ\nδυνάστης ἢ τύραννος οὐκ ἂν ἑνὶ θανάτῳ λύσειε τὴν ἐπὶ\nτούτοις δίκην· ὅ τε μηδὲν περὶ θεοῦ δοξάζων ἀληθές, ὕβρει\nδὲ πάσῃ καὶ βλασφημίᾳ συζῶν, καὶ παρορῶν μὲν τὰ θεῖα,\nκαταλύων δὲ νόμους, ὑβρίσας δὲ παῖδας ὁμοῦ καὶ γυναῖκας,\nκατασκάψας δὲ πόλεις ἀδίκως, ἐμπρήσας δὲ οἴκους μετὰ\nτῶν ἐνοικούντων καὶ δηϊώσας χώραν;καὶ τούτοις συναφανίσας\nδήμους καὶ λαοὺς ἢ καὶ σύμπαν ἔθνος, πῶς ἂν ἐν τῷ\nφθαρτῷ σώματι πρὸς τὴν τούτοις σύμμετρον ἀρκέσειε δίκην,\nπρολαμβάνοντος τοῦ θανάτου τὸ κατ᾿ ἀξίαν καὶ μηδὲ πρὸς\nἕν τι τῶν εἰργασμένων τῆς θνητῆς ἐξαρκούσης φύσεως;\nΟὔτ᾿ οὗν κατὰ τὴν παροῦσαν ζωὴν ἡ κατ᾿ ἀξίαν δείκνυται\nκρίσις οὔτε μετὰ θάνατον.\nἬτοι γὰρ παντελής ἐστι σβέσις τῆς ζωῆς ὁ\nθάνατος, συνδιαλυομένης τῷ σώματι τῆς ψυχῆς καὶ συνδιαφθειρομένης,\nἢ μένει μὲν καθ᾿ ἑαυτὴν ἄλυτος ἡ ψυχή, ἀσκέδαστος,\nἀδιάφθορος, φθείρεται δὲ καὶ διαλύεται τὸ σῶμα,\nοὐδεμίαν ἔτι σῶζον οὔτε μνήμην τῶν εἰργασμένων οὔτ᾿\nαἴσθησιν τῶν ἐπ᾿ αὐτῇ παθημάτων.\nΣβεννυμένης μὲν\nγὰρ παντελῶς τῆς τῶν ἀνθρώπων ζωῆς, οὐδεμία φανήσεται\n\n\nτῶν ἀνθρώπων οὐ ζώντων φροντίς, οὐ τῶν κατ᾿ ἀρετὴν\nἢ κακίαν βεβιωκότων ἡ κρίσις, ἐπεισκυκληθήσεται δὲ πάλιν\nτὰ τῆς ἀνόμου ζωῆς καὶ τῶν ταύτῃ συνεπομένων ἀτόπων\nτὸ σμῆνος, τό τε τῆς ἀνομίας ταύτης κεφάλαιον ἀθεότητος.\nΕἰ δὲ φθείροιτο μὲν τὸ σῶμα καὶ χωροίη πρὸς τὸ συγγενὲς\nτῶν λελυμένων ἕκαστον, μένοι δὲ ἡ ψυχὴ καθ᾿ ἑαυτὴν\nὡς ἄφθαρτος, οὐδ᾿ οὕτως ἕξει χώραν ἡ κατ᾿ αὐτῆς κρίσις,\nμὴ προσούσης δικαιοσύνης· ἐπειδὴ μηδὲ θεμιτὸν ὑπολαμβάνειν\nἐκ θεοῦ καὶ παρὰ θεοῦ γίνεσθαί τινα κρίσιν, ᾖ μὴ\nπρόσεστι τὸ δίκαιον.\nΟὐ πρόσεστι δὲ τῇ κρίσει τὸ δίκαιον,\nμὴ σωζομένου τοῦ διαπραξαμένου τὴν δικαιοσύνην ἢ\nτὴν ἀνομίαν· ὁ γὰρ διαπραξάμενος ἕκαστον τῶν κατὰ τὸν\nβίον ἐφ᾿ οἶς ἡ κρίσις ἄνθρωπος ἦν, οὐ ψυχὴ καθ᾿ ἑαυτήν.\nΤὸ δὲ σύμπαν εἰπεῖν, ὁ λόγος οὗτος ἐπ᾿ οὐδενὸς φυλάξει\nτὸ δίκαιον.\nΚατορθωμάτων τε γὰρ τιμωμένων, ἀδικηθήσεται\nτὸ σῶμα σαφῶς ἐκ τοῦ κοινωνῆσαι μὲν τῇ ψυχῇ τῶν\nἐπὶ τοῖς σπουδαζομένοις πόνων, μὴ κοινωνῆσαι δὲ τῆς ἐπὶ\nτοῖς κατορθωθεῖσι τιμῆς, καὶ συγγνώμης μὲν τυγχάνειν\nπολλάκις τὴν ψυχὴν ἐπί τινων πλημμελημάτων διὰ τὴν\nτοῦ σώματος ἔνδειάν τε καὶ χρείαν, ἐκπίπτειν δὲ αὐτὸ τὸ\nσῶμα τῆς ἐπὶ τοῖς κατορθωθεῖσι κοινωνίας, ὑπὲρ ὦν τοὺς\nἐν τῇ ζωῇ συνδιήνεγκε πόνους.\nΚαὶ μὴν καὶ πλημμελημάτων\nκρινομένων οὐ σώζεται τῇ ψυχῇ τὸ δίκαιον, εἴ\nγε μόνη τίνοι δίκην ὑπὲρ ὧν ἐνοχλοῦντος τοῦ σώματος καὶ\nπρὸς τὰς οἰκείας ὀρέξεις ἢ κινήσεις ἕλκοντος ἐπλημμέλησεν,\nποτὲ μὲν κατὰ συναρπαγὴν καὶ κλοπήν, ποτὲ δὲ κατὰ\nτινα βιαιοτέραν ὁλκήν, ἄλλοτε δὲ κατὰ συνδρομὴν ἐν χάριτος\nμέρει καὶ θεραπείας τῆς τούτου συστάσεως.\nἪ\nπῶς οὐκ ἄδικον τὴν ψυχὴν κρίνεσθαι καθ᾿ ἑαυτὴν ὑπὲρ ὧν\nοὐδ᾿ ἡντινοῦν ἔχει κατὰ τὴν ἑαυτῆς φύσιν οὐκ ὄρεξιν, οὐ\nκίνησιν, οὐχ ὁρμήν, οἶον λαγνείας ἢ βίας ἢ πλεονεξίας ἢ\n\n\nἀδικίας καὶ τῶν ἐπὶ τούτοις ἀδικημάτων;\nΕἰ γὰρ τὰ\nπλεῖστα τῶν τοιούτων γίνεται κακῶν ἐκ τοῦ· μὴ κατακρατεῖν\nτοὺς ἀνθρώπους τῶν ἐνοχλούντων παθῶν, ἐνοχλοῦνται δὲ\nὑπὸ τῆς τοῦ σώματος ἐνδείας καὶ χρείας καὶ τῆς περὶ τοῦτο\nσπουδῆς καὶ θεραπείας (τούτων γὰρ ἕνεκεν πᾶσα ἡ κτῆσις\nκαὶ πρὸ ταύτης ἡ χρῆσις, ἔτι δὲ γάμος καὶ ὅσαι κατὰ τὸν\nβίον πράξεις, ἐν οἶς καὶ περὶ ἃ θεωρεῖται τό τε πλημμελὲς\nκαὶ τὸ μὴ τοιοῦτον), ποῦ δίκαιον, ἐν οἶς πρωτοπαθεῖ τὸ\nσῶμα καὶ τὴν ψυχὴν ἕλκει πρὸς συμπάθειαν καὶ κοινωνίαν\nτῶν ἐφ᾿ ἃ δεῖται πράξεων, αὐτὴν κρίνεσθαι μόνην, καὶ τὰς\nμὲν ὀρέξεις καὶ τὰς ἡδονάς, ἔτι δὲ φόβους καὶ λύπας, ἐφ᾿\nὦν πᾶν τὸ μὴ μέτριον ὑπόδικον, ἀπὸ τοῦ σώματος ἔχειν\nτὴν κίνησιν, τὰς δὲ ἐκ τούτων ἁμαρτίας καὶ τὰς ἐπὶ τοῖς\nἡμαρτημένοις τιμωρίας ἐπὶ τὴν ψυχὴν φέρεσθαι μόνην, τὴν\nμήτε δεομένην τοιούτου τινὸς μήτε ὀρεγομένην μήτε φοβουμένην\nἢ πάσχουσάν τι τοιοῦτον καθ᾿ ἑαυτὴν οἷον πάσχειν\nπέφυκεν ἄνθρωπος;\nἈλλὰ κἂν μὴ μόνου τοῦ σώματος,\nἀνθρώπου δὲ θῶμεν εἶναι τὰ πάθη, λέγοντες ὀρθῶς\nδιὰ τὸ μίαν ἐξ ἀμφοτέρων εἶναι τὴν τούτου ζωήν, οὐ δήπου\nγε καὶ τῇ ψυχῇ ταῦτα προσήκειν φήσομεν, ὁπόταν καθαρῶς\nτὴν ἰδίαν αὐτῆς ἐπισκοπῶμεν φύσιν.\nΕἰ γὰρ πάσης\nκαθάπαξ τροφῆς ἐστιν ἀνενδεής, οὐκ ἂν ὀρεχθείη ποτὲ τούτων\nὧν οὐδαμῶς δεῖται πρὸς τὸ εἶναι, οὔτ᾿ ἂν ὁρμήσειεν ἐπί\nτι τούτων οἶς μηδ᾿ ὅλως χρῆσθαι πέφυκεν· ἀλλ᾿ οὐδ᾿ ἂν\nλυπηθείη δι᾿ ἀπορίαν χρημάτων ἢ κτημάτων, ὡς οὐδὲν αὐτῇ\nπροσηκόντων.\nΕἰ δὲ καὶ φθορᾶς ἐστι κρείττων, οὐδὲν\nφοβεῖται τὸ παράπαν ὡς φθαρτικὸν ἑαυτῆς· οὐ γὰρ δέδοικεν\nοὐ λιμόν, οὐ νόσον οὐ πήρωσιν οὐ λώβην οὐ πῦρ οὐ\nσίδηρον, ἐπεὶ μηδὲ παθεῖν ἐκ τούτων δύναταί τι βλαβερὸν\nοὔτ᾿ ἀλγεινόν, οὐχ ἁπτομένων αὐτῆς τὸ παράπαν οὔτε σωμάτων\nοὔτε σωματικῶν δυνάμεων.\nΕἰ δὲ τὸ τὰ πάθη\nταῖς ψυχαῖς ἰδιαζόντως προσάπτειν ἄτοπον, τὸ τὰς ἐκ τούτων\n\n\nἁμαρτίας καὶ τὰς ἐπὶ ταύταις τιμωρίας ἐπὶ μόνας φέρειν\nτὰς ψυχὰς ὑπερβαλλόντως ἄδικον καὶ τῆς τοῦ θεοῦ\nκρίσεως ἀνάξιον.\nΠρὸς δὲ τοῖς εἰρημένοις πῶς οὐκ ἄτοπον\nτὴν μὲν ἀρετὴν καὶ τὴν κακίαν μηδὲ νοηθῆναι δύνασθαι\nχωρὶς ἐπὶ τῆς ψυχῆς (ἀνθρώπου γὰρ ἀρετὰς εἶναι γινώσκομεν\nτὰς ἀρετάς, ὡσπεροῦν καὶ τὴν ταύταις ἀντικειμένην\nκακίαν οὐ ψυχῆς κεχωρισμένης τοῦ σώματος καὶ καθ᾿ ἑαυτὴν\nοὔσης), τὴν δ᾿ ἐπὶ τούτοις τιμὴν ἢ τιμωρίαν ἐπὶ μόνης\nφέρεσθαι τῆς ψυχῆς;\nἪ πῶς ἄν τις καὶ νοήσειεν ἐπὶ\nψυχῆς μόνης ἀνδρείαν ἢ καρτερίαν, οὐκ ἐχούσης οὐ θανάτου\nφόβον, οὐ τραύματος οὐ πηρώσεως οὐ ζημίας οὐκ αἰκίας,\nοὐ τῶν ἐπὶ τούτοις ἀλγημάτων ἢ τῆς ἐκ τούτων κακοπαθείας;\nΠῶς δὲ ἐγκράτειαν καὶ σωφροσύνην, οὐδεμιᾶς\nἑλκούσης αὐτὴν ἐπιθυμίας πρὸς τροφὴν ἢ μῖξιν ἢ τὰς\nἄλλας ἡδονάς τε καὶ τέρψεις, οὐδ᾿ ἄλλου τινὸς οὔτ᾿ ἔσωθεν\nἐνοχλοῦντος οὔτ᾿ ἔξωθεν ἐρεθίζοντος;\nΠῶς δὲ φρόνησιν,\nοὐχ ὑποκειμένων αὐτῇ πρακτέων καὶ μὴ πρακτέων,\nοὔθ᾿ αἱρετῶν καὶ φευκτῶν, μᾶλλον δὲ μηδεμιᾶς ἐνούσης\nαὐτῇ κινήσεως τὸ παράπαν ἢ φυσικῆς ὁρμῆς ἐπί τι τῶν\nπρακτέων;\nΠοῦ δὲ ὅλως ψυχαῖς ἡ πρὸς ἀλλήλας\nδικαιοσύνη προσφυὴς ἢ πρὸς ἄλλο τι τῶν ὁμογενῶν ἢ ἑτερογενῶν,\nοὐκ ἐχούσαις οὔτε πόθεν οὔτε δι᾿ ὧν οὔτε πῶς\nἀπονείμωσι τὸ κατ᾿ ἀξίαν ἢ κατ᾿ ἀναλογίαν ἴσον, ἐξῃρημένης\nτῆς εἰς θεὸν τιμῆς, οὐδ᾿ ἄλλως ἐχούσαις ὁρμὴν ἢ κίνησιν\nπρὸς χρῆσιν ἰδίων ἢ πρὸς ἀποχὴν τῶν ἀλλοτρίων, τῆς\nμὲν χρήσεως τῶν κατὰ φύσιν ἢ τῆς ἀποχῆς ἐπὶ τῶν χρῆσθαι\nπεφυκότων θεωρουμένης, τῆς δὲ ψυχῆς μήτε δεομένης τινὸς\nμήτε χρῆσθαί τισιν ἤ τινι πεφυκυίας, καὶ διὰ τοῦτο μήτε τῆς\nλεγομένης ἰδιοπραγίας τῶν μερῶν ἐπὶ τῆς οὕτως ἐχούσης\nψυχῆς εὑρεθῆναι δυναμένης;\nΚαὶ μὴν κἀκεῖνο πάντων παραλογώτατον,\n\n\nτὸ τοὺς μὲν θεσπισθέντας νόμους ἐπ᾿ ἀνθρώπους φέρειν,\nτῶν δὲ νομίμως ἢ παρανόμως πεπραγμένων τὴν δίκην ἐπὶ\nμόνας τρέπειν τὰς ψυχάς.\nΕἰ γὰρ ὁ τοὺς νόμους\nδεξάμενος οὗτος δέξαιτ᾿ ἂν δικαίως καὶ τῆς παρανομίας τὴν\nδίκην, ἐδέξατο δὲ τοὺς νόμους ἄνθρωπος, οὐ ψυχὴ καθ᾿\nἑαυτήν, ἄνθρωπον δεῖ καὶ τὴν ὑπὲρ τῶν ἡμαρτημένων ὑποσχεῖν\nδίκην, οὐ ψυχὴν καθ᾿ ἑαυτήν· ἐπεὶ μὴ ψυχαῖς ἐθέσπισε\nθεὸς ἀπέχεσθαι τῶν οὐδὲν αὐταῖς προσηκόντων, οἷον\nμοιχείας φόνου κλοπῆς ἁρπαγῆς τῆς κατὰ τῶν γεννησάντων\nἀτιμίας, πάσης τε κοινῶς τῆς ἐπ᾿ ἀδικίᾳ καὶ βλάβῃ\nτῶν πέλας γινομένης ἐπιθυμίας.\nΟὔτε γὰρ τὸ Τίμα\nτὸν πατέρα σου καὶ τὴν μητέρα σου ψυχαῖς μόνον εὐάρμοστον,\nοὐ προσηκόντων αὐταῖς τῶν τοιούτων ὀνομάτων· οὐ\nγὰρ ψυχαὶ ψυχὰς γεννῶσαι τὴν τοῦ πατρὸς ἢ τῆς μητέρος\nοἰκειοῦνται προσηγορίαν, ἀλλ᾿ ἀνθρώπους ἄνθρωποι· οὔτε\nοὖν τὸ Οὐ μοιχεύσεις ἐπὶ ψυχῶν λεχθείη ποτ᾿ ἂν ἢ νοηθείη\nδεόντως, οὐκ οὔσης ἐν αὐταῖς τῆς κατὰ τὸ ἄρσεν καὶ θῆλυ\nδιαφορᾶς οὐδὲ πρὸς μῖξίν τινος ἐπιτηδειότητος ἢ πρὸς ταύτην\nὀρέξεως.\nὈρέξεως δὲ τοιαύτης οὐκ οὔσης, οὐδὲ\nμῖξιν εἶναι δυνατόν· παρ᾿ οἶς δὲ μῖξις οὐκ ἔστιν ὅλως,\nοὐδὲ ἔνθεσμος· μῖξις, ὅπερ ἐστὶν ὁ γάμος· ἐννόμου δὲ μίξεως\nοὐκ οὔσης, οὐδὲ τὴν παράνομον καὶ τὴν ἐπ᾿ ἀλλοτρίᾳ\nγυναικὶ γινομένην ὄρεξιν ἢ μῖξιν εἶναι δυνατόν, τοῦτο γάρ\nἐστι μοιχεία.\nἈλλ᾿ οὐδὲ τὸ κλοπὴν ἀπαγορεύειν ἢ\nτὴν τοῦ πλείονος ἐπιθυμίαν ψυχαῖς προσφυές· οὐδὲ γὰρ\nδέονται τούτων, ὧν οἱ δεόμενοι διὰ τὴν φυσικὴν ἔνδειαν ἢ\nχρείαν κλέπτειν εἰώθασιν ἢ λῃστεύειν, οἷον χρυσὸν ἢ ἄργυρον\nἢ ζῶον ἢ ἄλλο τι τῶν πρὸς τροφὴν ἢ σκέπην ἢ χρῆσιν\nἐπιτηδείων· ἀχρεῖον γὰρ ἀθανάτῳ φύσει πᾶν ὁπόσον τοῖς\nἐνδεέσιν ὀρεκτὸν ὡς χρήσιμον.\nἈλλ᾿ ὁ μὲν ἐντελέστερος\nπερὶ τούτων λόγος ἀφείσθω τοῖς σπουδαιότερον\nἕκαστον σκοπεῖν βουλομένοις ἢ φιλοτιμότερον διαγωνίζεθαι\n\n\nπρὸς τοὺς διαφερομένους. Ἡμῖν δὲ ἀρκούντων τῶν\nἀρτίως εἰρημένων καὶ τῶν συμφώνως τούτοις τὴν ἀνάστασιν\nπιστουμένων, τὸ τοῖς αὐτοῖς ἐπὶ πλεῖον ἐνδιατρίβειν\nοὐκ ἔτ᾿ ἂν ἔχοι καιρόν· οὐ γὰρ τὸ μηδὲν παραλιπεῖν τῶν\nἐνόντων εἰπεῖν πεποιήμεθα σκοπόν, ἀλλὰ τὸ κεφαλαιωδῶς\nὑποδεῖξαι τοῖς συνελθοῦσιν ἃ χρὴ περὶ ἀναστάσεως φρονεῖν,\nκαὶ τῇ δυνάμει τῶν παρόντων συμμετρῆσαι τὰς ἐπὶ\nτοῦτο φερούσας ἀφορμάς.\nἘξητασμένων δὲ ποσῶς τῶν προτεθέντων\nὑπόλοιπον ἂν εἴη καὶ τὸν ἀπὸ τοῦ τέλους διασκέψασθαι\nλόγον, ἤδη μὲν τοῖς εἰρημένοις ἐμφαινόμενον, τοσαύτης δὲ\nμόνον ἐπιστασίας καὶ προσθήκης δεόμενον, ὡς μὴ δοκεῖν τι\nτῶν μικρῶς ἡμῖν εἰρημένων ἀμνημόνευτον καταλιπεῖν καὶ\nπαραβλάψαι τὴν ὑπόθεσιν ἢ τὴν ἐξ ἀρχῆς γενομένην διαίρεσιν.\nΤούτων τε οὖν ἕνεκεν καὶ τῶν ἐπὶ τούτοις\nἐγκεισομένων καλῶς ἂν ἔχοι τοσοῦτον ἐπισημήνασθαι μόνον,\nὅτι δεῖ καὶ τῶν ἐκ φύσεως συνισταμένων καὶ τῶν κατὰ\nτέχνην γινομένων οἰκεῖον ἑκάστου τέλος εἶναι, τοῦτό που\nκαὶ τῆς κοινῆς πάντων ἐννοίας ἐκδιδασκούσης ἡμᾶς καὶ τῶν\nἐν ὀφθαλμοῖς στρεφομένων ἐπιμαρτυρούντων.\nἮ γὰρ\nοὐ θεωροῦμεν ἕτερόν τι τοῖς γεωργοῦσιν; ἕτερον δὲ τοῖς\nἰατρεύουσιν ὑποκείμενον τέλος, καὶ πάλιν ἄλλο μέν τι τῶν\nἐκ γῆς φυομένων, ἄλλο δὲ τῶν ἐπ᾿ αὐτῆς τρεφομένων ζώων\nκαὶ κατά τινα φυσικὸν εἱρμὸν γεννωμένων;\nΕἰ δὲ\nτοῦτ᾿ ἔστιν ἐναργὲς καὶ δεῖ πάντως ταῖς φυσικαῖς ἢ τεχνικαῖς\nδυνάμεσι καὶ ταῖς ἐκ τούτων ἐνεργείαις τὸ κατὰ φύσιν\nἕπεσθαι τέλος, ἀνάγκη πᾶσα καὶ τὸ τῶν ἀνθρώπων τέλος,\nὡς ἰδιαζούσης ὂν φύσεως, ἐξῃρῆσθαι τῆς τῶν ἄλλων κοινότητος·\nἐπεὶ μηδὲ θεμιτὸν ταὐτὸν ὑποθέσθαι τέλος τῶν τε\nλογικῆς κρίσεως ἀμοιρούντων καὶ τῶν κατὰ τὸν ἔμφυτον\nνόμον καὶ λόγον ἐνεργούντων, ἔμφρονί τε ζωῇ καὶ δίκῃ\nχρωμένων.\nΟὔτ᾿ οὖν τὸ ἄλυπον οἰκεῖον τούτοις ἂν\n\n\nεἴη τέλος, μετείη γὰρ ἂν τούτου καὶ τοῖς παντελῶς ἀναισθητοῦσιν·\nἀλλ᾿ οὐδὲ τῶν τὸ σῶμα τρεφόντων ἢ τερπόντων\nἀπόλαυσις καὶ πλῆθος ἡδονῶν· ἢ πρωτεύειν ἀνάγκη\nτὸν κτηνώδη βίον, ἀτελῆ δὲ εἶναι τὸν κατ᾿ ἀρετήν. Κτηνῶν\nγὰρ οἶμαι καὶ βοσκημάτων οἰκεῖον τοῦτο τέλος, οὐκ ἀνθρώπων\nἀθανάτῳ ψυχῇ καὶ λογικῇ κρίσει χρωμένων.\nΟὐ μὴν οὐδὲ μακαριότης ψυχῆς κεχωρισμένης\nσώματος· οὐδὲ γὰρ τὴν θατέρου τούτων ἐξ ὦν συνέστηκεν\nἄνθρωπος ἐσκοποῦμεν ζωὴν ἢ τέλος, ἀλλὰ τοῦ συνεστῶτος\nἐξ ἀμφοῖν· τοιοῦτος γὰρ πᾶς ὁ τόνδε τὸν βίον\nλαχὼν ἄνθρωπος, καὶ δεῖ τῆς τούτου ζωῆς εἶναί τι τέλος\nοἰκεῖον.\nΕἰ δὲ τοῦ συναμφοτέρου τὸ τέλος, τοῦτο δὲ\nοὔτε ζώντων αὐτῶν ἔτι κατὰ τόνδε τὸν βίον εὑρεθῆναι δυνατὸν\nδιὰ τὰς πολλάκις ἤδη ῥηθείσας αἰτίας, οὔτε μὴν ἐν\nχωρισμῷ τυγχανούσης τῆς ψυχῆς, τῷ μηδὲ συνεστάναι τὸν\nτοιοῦτον ἄνθρωπον διαλυθέντος ἢ καὶ πάντη σκεδασθέντος\nτοῦ σώματος, κἂν ἡ ψυχὴ διαμένῃ καθ᾿ ἑαυτήν, ἀνάγκη πᾶσα\nκατ᾿ ἄλλην τινὰ τοῦ συναμφοτέρου καὶ τοῦ αὐτοῦ ζώου σύστασιν\nτὸ τῶν ἀνθρώπων φανῆναι τέλος.\nΤούτου\nδ᾿ ἐξ ἀνάγκης ἑπομένου, δεῖ πάντως γενέσθαι τῶν νεκρωθέντων\nἢ καὶ πάντη διαλυθέντων σωμάτων ἀνάστασιν καὶ\nτοὺς αὐτοὺς ἀνθρώπους συστῆναι πάλιν· ἐπειδή γε τὸ μὲν\nτέλος οὐχ ἁπλῶς, οὐδὲ τῶν ἐπιτυχόντων ἀνθρώπων, ὁ τῆς\nφύσεως τίθεται νόμος, ἀλλ᾿ αὐτῶν ἐκείνων τῶν κατὰ τὴν\nπρολαβοῦσαν ζωὴν βεβιωκότων, τοὺς δ᾿ αὐτοὺς ἀνθρώπους\nσυστῆναι πάλιν ἀμήχανον, μὴ τῶν αὐτῶν σωμάτων\nταῖς αὐταῖς ψυχαῖς ἀποδοθέντων.\nΤὸ δ᾿ αὐτὸ σῶμα\nτὴν αὐτὴν ψυχὴν ἀπολαβεῖν ἄλλως μὲν ἀδύνατον, κατὰ\nμόνην δὲ τὴν ἀνάστασιν δυνατόν· ταύτης γὰρ γενομένης\nκαὶ τὸ τῇ φύσει τῶν ἀνθρώπων πρόσφορον ἐπακολουθεῖ\nτέλος.\nΤέλος δὲ ζωῆς ἔμφρονος καὶ λογικῆς κρίσεως\nοὐκ ἂν ἁμάρτοι τις εἰπὼν τὸ τούτοις ἀπερισπάστως συνδιαιωνίζειν\n\n\nοἷς μάλιστα καὶ πρώτως ὁ φυσικὸς συνήρμοσται\nλόγος, τῇ τε θεωρίᾳ τοῦ ὄντος καὶ τῶν ἐκεὶνῳ δεδογμένων\nἀπαύστως ἐπαγάλλεσθαι· κἂν οἱ πολλοὶ τῶν ἀνθρώπων\nἐμπαθέστερον καὶ σφοδρότερον τοῖς τῇδε προσπεπονθότες\nἄστοχοι τούτου διατελῶσιν. Οὐ γὰρ ἀκυροῖ τὴν κοινὴν\nἀποκλήρωσιν τὸ πλῆθος τῶν ἀποπιπτόντων τοῦ προσήκοντος\nαὐτοῖς τέλους, ἰδιαζούσης τῆς ἐπὶ τούτοις ἐξετάσεως\nκαὶ τῆς ἑκάστῳ συμμετρουμένης ὑπὲρ τῶν εὗ ἢ κακῶς βεβιωμένων\nτιμῆς ἢ δίκης.\n"};
