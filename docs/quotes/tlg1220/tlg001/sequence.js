var sequence = {"name":"Batrachomyomachia. Batrachomyomachia","data":"Ἀρχόμενος πρώτης σελίδος χορὸν ἐξ Ἑλικῶνος\nἐλθεῖν εἰς ἐμὸν ἦτορ ἐπεύχομαι εἵνεκ᾿ ἀοιδῆς,\nἣν νέον ἐν δέλτοισιν ἐμοῖς ἐπὶ γούνασι θῆκα,\nδῆριν ἀπειρεσίην, πολεμόκλονον ἔργον Ἄρηος,\nεὐχόμενος μερόπεσσιν ἐς οὔατα πᾶσι βαλέσθαι\nπῶς μύες ἐν βατράχοισιν ἀριστεύσαντες ἔβησαν,\nγηγενέων ἀνδρῶν μιμούμενοι ἔργα Γιγάντων,\nὡς λόγος ἐν θνητοῖσιν ἔην· τοίην δʼ ἔχεν ἀρχήν.\nΜῦς ποτε διψαλέος γαλέης κίνδυνον ἀλύξας,\nπλησίον ἐν λίμνῃ λίχνον προσέθηκε γένειον,\nὕδατι τερπόμενος μελιηδέϊ· τὸν δὲ κατεῖδε\nλιμνόχαρις πολύφημος, ἔπος δʼ ἐφθέγξατο τοῖον·\nΞεῖνε τίς εἶ; πόθεν ἦλθες ἐπʼ ἠϊόνας; τίς ὁ φύσας;\nπάντα δʼ ἀλήθευσον, μὴ ψευδόμενόν σε νοήσω.\nεἰ γάρ σε γνοίην φίλον ἄξιον ἐς δόμον ἄξω·\nδῶρα δέ τοι δώσω ξεινήϊα πολλὰ καὶ ἐσθλά.\nεἰμὶ δʼ ἐγὼ βασιλεὺς Φυσίγναθος, ὃς κατὰ λίμνην\nτιμῶμαι βατράχων ἡγούμενος ἤματα πάντα·\nκαί με πατὴρ Πηλεὺς ἀνεθρέψατο, Ὑδρομεδούσῃ\nμιχθεὶς ἐν φιλότητι παρʼ ὄχθας Ἠριδανοῖο.\nκαὶ σὲ δʼ ὁρῶ καλόν τε καὶ ἄλκιμον ἔξοχον ἄλλων,\nσκηπτοῦχον βασιλῆα καὶ ἐν πολέμοισι μαχητὴν\nἔμμεναι· ἀλλʼ ἄγε θᾶσσον ἑὴν γενεὴν ἀγόρευε.\nΤὸν δʼ αὖ Ψιχάρπαξ ἀπαμείβετο φώνησέν τε·\nτίπτε γένος τοὐμὸν ζητεῖς; δῆλον δʼ ἐν ἅπασιν\nἀνθρώποις τε θεοῖς τε καὶ οὐρανίοις πετεηνοῖς.\nΨιχάρπαξ μὲν ἐγὼ κικλήσκομαι· εἰμὶ δὲ κοῦρος\nΤρωξάρταο πατρὸς μεγαλήτορος· ἡ δέ νυ μήτηρ\nΛειχομύλη, θυγάτηρ Πτερνοτρώκτου βασιλῆος.\nγείνατο δʼ ἐν καλύβῃ με καὶ ἐξεθρέψατο βρωτοῖς,\nσύκοις καὶ καρύοις καὶ ἐδέσμασι παντοδαποῖσιν.\nπῶς δὲ φίλον ποιῇ με, τὸν ἐς φύσιν οὐδὲν ὁμοῖον;\nσοὶ μὲν γὰρ βίος ἐστὶν ἐν ὕδασιν· αὐτὰρ ἔμοιγε\nὅσσα παρʼ ἀνθρώποις τρώγειν ἔθος· οὐδέ με λήθει\nἄρτος τρισκοπάνιστος ἀπʼ εὐκύκλου κανέοιο,\nοὐδὲ πλακοῦς τανύπεπλος ἔχων πολὺ σησαμότυρον,\nοὐ τόμος ἐκ πτέρνης, οὐχ ἥπατα λευκοχίτωνα,\nοὐ τυρὸς νεόπηκτος ἀπὸ γλυκεροῖο γάλακτος,\nοὐ χρηστὸν μελίτωμα, τὸ καὶ μάκαρες ποθέουσιν,\nοὐδʼ ὅσα πρὸς θοίνας μερόπων τεύχουσι μάγειροι,\nκοσμοῦντες χύτρας ἀρτύμασι παντοδαποῖσιν.\nοὐ τρώγω ῥαφάνους, οὐ κράμβας, οὐ κολοκύντας,\nοὐ σεύτλοις χλωροῖς ἐπιβόσκομαι, οὐδὲ σελίνοις·\nταῦτα γὰρ ὑμέτερʼ ἐστὶν ἐδέσματα τῶν κατὰ λίμνην.\nΠρὸς τάδε μειδήσας Φυσίγναθος ἀντίον ηὔδα·\nξεῖνε λίην αὐχεῖς ἐπὶ γαστέρι· ἔστι καὶ ἡμῖν\nπολλὰ μάλʼ ἐν λίμνῃ καὶ ἐπὶ χθονὶ θαύματʼ ἰδέσθαι.\nἀμφίβιον γὰρ ἔδωκε νομὴν βατράχοισι Κρονίων,\nσκιρτῆσαι κατὰ γαῖαν, ἐν ὕδασι σῶμα καλύψαι,\nστοιχείοις διττοῖς μεμερισμένα δώματα ναίειν.\nεἰ δʼ ἐθέλεις καὶ ταῦτα δαήμεναι εὐχερές ἐστι·\nβαῖνέ μοι ἐν νώτοισι, κράτει δέ με μήποτʼ ὀλίσθῃς,\nοὐδέποτε πτολέμοιο κακὴν ἀπέφυγον ἀϋτήν,\nἀλλʼ εὐθὺς μετὰ μῶλον ἰὼν προμάχοισιν ἐμίχθην.\nἄνθρωπον οὐ δέδια καί περ μέγα σῶμα φοροῦντα,\nἀλλʼ ἐπὶ λέκτρον ἰὼν ἄκρον δάκτυλον δάκνω,\nκαὶ πτέρνης λαβόμην, καὶ οὐ πόνος ἵκανεν ἄνδρα,\nνήδυμος οὐκ ἀπέφυγεν ὕπνος δάκνοντος ἐμεῖο.\nἀλλὰ δύω μάλα πάντα τὰ δείδια πᾶσαν ἐπʼ αἶαν,\nκίρκον καὶ γαλέην, οἵ μοι μέγα πένθος ἄγουσιν,\nκαὶ παγίδα στονόεσσαν, ὅπου δολόεις πέλε πότμος·\nπλεῖστον δὴ γαλέην περιδείδια, ἥ τις ἀρίστη,\nἣ καὶ τρωγλοδύνοντα κατὰ τρώγλην ἐρεείνει.\nὅππως γηθόσυνος τὸν ἐμὸν δόμον εἰσαφίκηαι.\nὫς ἄρʼ ἔφη καὶ νῶτʼ ἐδίδου· ὁ δʼ ἔβαινε τάχιστα\nχεῖρας ἔχων τρυφεροῖο κατʼ αὐχένος ἅμματι κούφῳ.\nκαὶ τὸ πρῶτον ἔχαιρεν ὅτʼ ἔβλεπε γείτονας ὅρμους,\nνήξει τερπόμενος Φυσιγνάθου· ἀλλʼ ὅτε δή ῥα\nκύμασι πορφυρέοισιν ἐκλύζετο πολλὰ δακρύων\nἄχρηστον μετάνοιαν ἐμέμφετο, τίλλε δὲ χαίτας,\nκαὶ πόδας ἔσφιγγεν κατὰ γαστέρος, ἐν δέ οἱ ἦτορ\nπάλλετʼ ἀηθείῃ καὶ ἐπὶ χθόνα βούλεθʼ ἱκέσθαι·\nδεινὰ δʼ ὑπεστενάχιζε φόβου κρυόεντος ἀνάγκῃ.\nοὐρὴν μὲν πρῶτʼ ἔπλασʼ ἐφʼ ὕδασιν ἠΰτε κώπην\nσύρων, εὐχόμενος δὲ θεοῖς ἐπὶ γαῖαν ἱκέσθαι\nὕδασι πορφυρέοισιν ἐκλύζετο, πολλὰ δʼ ἐβώστρει·\nκαὶ τοῖον φάτο μῦθον ἀπὸ στόματός τʼ ἀγόρευσεν·\nΟὐχ οὕτω νώτοισιν ἐβάστασε φόρτον ἔρωτος\nταῦρος ὅτʼ Εὐρώπην διὰ κύματος ἦγʼ ἐπὶ Κρήτην\nὡς μῦν ἁπλώσας ἐπινώτιον ἦγεν ἐς οἶκον\nβάτραχος ὑψώσας ὠχρὸν δέμας ὕδατι λευκῷ.\nὝδρος δʼ ἐξαίφνης ἀνεφαίνετο, πικρὸν ὅραμα\nἀμφοτέροις· ὀρθὸν δʼ ὑπὲρ ὕδατος εἶχε τράχηλον.\nτοῦτον ἰδὼν κατέδυ Φυσίγναθος, οὔ τι νοήσας\nοἷον ἑταῖρον ἔμελλεν ἀπολλύμενον καταλείπειν.\nδῦ δὲ βάθος λίμνης καὶ ἀλεύατο κῆρα μέλαιναν.\nκεῖνος δʼ ὡς ἀφέθη, πέσεν ὕπτιος εὐθὺς ἐφʼ ὕδωρ,\nκαὶ χεῖρας ἔσφιγγε καὶ ὀλλύμενος κατέτριζε.\nπολλάκι μὲν κατέδυνεν ὑφʼ ὕδατι, πολλάκι δʼ οὖτε\nλακτίζων ἀνέδυνε· μόρον δʼ οὐκ ἦν ὑπαλύξαι.\nδευόμεναι δὲ τρίχες πλεῖον βάρος εἷλκον ἐπʼ αὐτῷ·\nὕδασι δʼ ὀλλύμενος τοίους ἐφθέγξατο μύθους·\nΟὐ λήσεις δολίως Φυσίγναθε ταῦτα ποιήσας,\nναυηγὸν ῥίψας ἀπὸ σώματος ὡς ἀπὸ πέτρης.\nοὐκ ἄν μου κατὰ γαῖαν ἀμείνων ἦσθα κάκιστε\nπαγκρατίῳ τε πάλῃ τε καὶ εἰς δρόμον· ἀλλὰ πλανήσας\nεἰς ὕδωρ μʼ ἔρριψας. ἔχει θεὸς ἔκδικον ὄμμα.\nὫς εἰπὼν ἀπέπνευσεν ἐν ὕδασι· τὸν δὲ κατεῖδεν\nΛειχοπίναξ ὄχθῃσιν ἐφεζόμενος μαλακῇσιν·\nποινὴν ἀντέκτισίν τʼ ὀρθὴν ὅς κʼ ἀποδώσει\nποινὴν σὺ τίσεις μυῶν στρατῷ οὐδʼ\nκαί ῥα κραιπνότατος μοίρας μυσὶν ἄγγελος ἦλθεν\nδεινὸν δʼ ἐξολόλυξε, δραμὼν δʼ ἤγγειλε μύεσσιν.\nὡς δʼ ἔμαθον τὴν μοῖραν ἔδυ χόλος αἰνὸς ἅπαντας.\nκαὶ τότε κηρύκεσσιν ἑοῖς ἐκέλευσαν ὑπʼ ὄρθρον\nκηρύσσειν ἀγορήνδʼ ἐς δώματα Τρωξάρταο,\nπατρὸς δυστήνου Ψιχάρπαγος, ὃς κατὰ λίμνην\nὕπτιος ἐξήπλωτο νεκρὸν δέμας, οὐδὲ παρʼ ὄχθαις\nἦν ἤδη τλήμων, μέσσῳ δʼ ἐπενήχετο πόντῳ.\nὡς δʼ ἦλθον σπεύδοντες ἅμʼ ἠοῖ, πρῶτος ἀνέστη\nΤρωξάρτης ἐπὶ παιδὶ χολούμενος, εἶπέ τε μῦθον·\nὮ φίλοι εἰ καὶ μοῦνος ἐγὼ κακὰ πολλὰ πέπονθα\nἐκ βατράχων, ἡ πεῖρα κακὴ πάντεσσι τέτυκται.\nεἰμὶ δʼ ἐγὼ δύστηνος ἐπεὶ τρεῖς παῖδας ὄλεσσα.\nκαὶ τὸν μὲν πρῶτόν γε κατέκτανεν ἁρπάξασα\nἔχθιστος γαλέη, τρώγλης ἔκτοσθεν ἑλοῦσα.\nτὸν δʼ ἄλλον πάλιν ἄνδρες ἀπηνέες ἐς μόρον εἷλξαν\nκαινοτέραις τέχναις ξύλινον δόλον ἐξευρόντες,\nὃ τρίτος ἦν ἀγαπητὸς ἐμοὶ καὶ μητέρι κεδνῇ,\nτοῦτον ἀπέπνιξεν Φυσίγναθος ἐς βυθὸν ἄξας.\nἀλλʼ ἄγεθʼ ὁπλίζεσθε καὶ ἐξέλθωμεν ἐπʼ αὐτοὺς\nσώματα κοσμήσαντες ἐν ἔντεσι δαιδαλέοισιν.\nἢν παγίδα καλέουσι, μυῶν ὀλέτειραν ἐοῦσαν.\nΤαῦτʼ εἰπὼν ἀνέπεισε καθοπλίζεσθαι ἅπαντας.\nκαὶ τοὺς μέν ῥʼ ἐκόρυσσεν Ἄρης πολέμοιο μεμηλώς·\nκνημῖδας μὲν πρῶτον ἐφήρμοσαν εἰς δύο μηρούς,\nῥήξαντες κυάμους χλωρούς, εὖ δʼ ἀσκήσαντες,\nοὓς αὐτοὶ διὰ νυκτὸς ἐπιστάντες κατέτρωξαν.\nθώρηκας δʼ εἶχον καλαμοστεφέων ἀπὸ βυρσῶν,\nοὓς γαλέην δείραντες ἐπισταμένως ἐποίησαν.\nἀσπὶς δʼ ἦν λύχνου τὸ μεσόμφαλον· ἡ δέ νυ λόγχη\nεὐμήκης βελόνη, παγχάλκεον ἔργον Ἄρηος·\nἡ δὲ κόρυς τὸ λέπυρον ἐπὶ κροτάφοις ἐρεβίνθου.\nΟὕτω μὲν μύες ἦσαν ἔνοπλοι· ὡς δʼ ἐνόησαν\nβάτραχοι ἐξανέδυσαν ἀφʼ ὕδατος, ἐς δʼ ἕνα χῶρον\nἐλθόντες βουλὴν ξύναγον πολέμοιο κακοῖο.\nσκεπτομένων δʼ αὐτῶν πόθεν ἡ στάσις ἢ τίς ὁ θρύλλος,\nκῆρυξ ἐγγύθεν ἦλθε φέρων ῥάβδον μετὰ χερσίν,\nΤυρογλύφου υἱὸς μεγαλήτορος Ἐμβασίχυτρος,\nἀγγέλλων πολέμοιο κακὴν φάτιν, εἶπέ τε τοῖα·\nὮ βάτραχοι, μύες ὔμμιν ἀπειλήσαντες ἔπεμψαν\nεἰπεῖν ὁπλίζεσθαι ἐπὶ πτόλεμόν τε μάχην τε.\nεἶδον γὰρ καθʼ ὕδωρ Ψιχάρπαγα ὅν περ ἔπεφνεν\nὑμέτερος βασιλεὺς Φυσίγναθος. ἀλλὰ μάχεσθε\nοἵ τινες ἐν βατράχοισιν ἀριστῆες γεγάατε.\nὫς εἰπὼν ἀπέφηνε· λόγος δʼ εἰς οὔατα πάντων\nεἰσελθὼν ἐτάραξε φρένας βατράχων ἀγερώχων·\nμεμφομένων δʼ αὐτῶν Φυσίγναθος εἶπεν ἀναστάς·\nὮ φίλοι οὐκ ἔκτεινον ἐγὼ μῦν, οὐδὲ κατεῖδον\nὀλλύμενον· πάντως δʼ ἐπνίγη παίζων παρὰ λίμνην,\nνήξεις τὰς βατράχων μιμούμενος· οἱ δὲ κάκιστοι\nνῦν ἐμὲ μέμφονται τὸν ἀναίτιον· ἀλλʼ ἄγε βουλὴν\nζητήσωμεν ὅπως δολίους μύας ἐξολέσωμεν.\nτοιγὰρ ἐγὼν ἐρέω ὥς μοι δοκεῖ εἶναι ἄριστα.\nσώματα κοσμήσαντες ἐν ὅπλοις στῶμεν ἅπαντες\nἄκροις πὰρ χείλεσσιν, ὅπου κατάκρημνος ὁ χῶρος·\nἡνίκα δʼ ὁρμηθέντες ἐφʼ ἡμέας ἐξέλθωσι,\nδραξάμενοι κορύθων, ὅς τις σχεδὸν ἀντίος ἔλθῃ,\nἐς λίμνην αὐτοὺς σὺν ἐκείναις εὐθὺ βάλωμεν.\nοὕτω γὰρ πνίξαντες ἐν ὕδασι τοὺς ἀκολύμβους\nστήσομεν εὐθύμως τὸ μυοκτόνον ὧδε τρόπαιον.\nὫς εἰπὼν ἀνέπεισε καθοπλίζεσθαι ἅπαντας.\nφύλλοις μὲν μαλαχῶν κνήμας ἑὰς ἀμφεκάλυψαν,\nθώρηκας δʼ εἶχον καλῶν χλοερῶν ἀπὸ σεύτλων,\nφύλλα δὲ τῶν κραμβῶν εἰς ἀσπίδας εὖ ἤσκησαν,\nἔγχος δʼ ὀξύσχοινος ἑκάστῳ μακρὸς ἀρήρει,\nκαί ῥα κέρα κοχλιῶν λεπτῶν ἐκάλυπτε κάρηνα.\nφραξάμενοι δʼ ἔστησαν ἐπʼ ὄχθαις ὑψηλαῖσι\nσείοντες λόγχας, θυμοῦ δʼ ἔμπλητο ἕκαστος.\nΖεὺς δὲ θεοὺς καλέσας εἰς οὐρανὸν ἀστερόεντα,\nκαὶ πολέμου πληθὺν δείξας κρατερούς τε μαχητάς,\nπολλοὺς καὶ μεγάλους ἠδʼ ἔγχεα μακρὰ φέροντας,\nοἷος Κενταύρων στρατὸς ἔρχεται ἠὲ Γιγάντων,\nἡδὺ γελῶν ἐρέεινε· τίνες βατράχοισιν ἀρωγοὶ\nἢ μυσὶν ἀθανάτων; καὶ Ἀθηναίην προσέειπεν·\nὮ θύγατερ μυσὶν ἦ ῥα βοηθήσουσα πορεύσῃ;\nκαὶ γὰρ σοῦ κατὰ νηὸν ἀεὶ σκιρτῶσιν ἅπαντες\nκνίσῃ τερπόμενοι καὶ ἐδέσμασι παντοδαποῖσιν.\nὫς ἄρʼ ἔφη Κρονίδης· τὸν δὲ προσέειπεν Ἀθήνη·\nὦ πάτερ οὐκ ἄν πώ ποτʼ ἐγὼ μυσὶ τειρομένοισιν\nἐλθοίμην ἐπαρωγός, ἐπεὶ κακὰ πολλὰ μʼ ἔοργαν\nστέμματα βλάπτοντες καὶ λύχνους εἵνεκ᾿ ἐλαίου.\nτοῦτο δέ μοι λίην ἔδακε φρένας οἷον ἔρεξαν.\nπέπλον μου κατέτρωξαν ὃν ἐξύφηνα καμοῦσα\nἐκ ῥοδάνης λεπτῆς καὶ στήμονα μακρὸν ἔνησα,\nὡς βατράχων στρατὸς ἔβρεμεν εὖτε γιγάντων\nκαὶ μῦες κενταύρων μεγαλαύχων ἦσαν ὁμοῖοι\nτρώγλας τʼ ἐμποίησαν· ὁ δʼ ἠπητής μοι ἐπέστη\nκαὶ πράσσει με τόκον· τὸ δὲ ῥίγιον ἀθανάτοισιν.\nχρησαμένη γὰρ ἔνησα καὶ οὐκ ἔχω ἀνταποδοῦναι.\nἀλλʼ οὐδʼ ὣς βατράχοισιν ἀρηγέμεναι βουλήσω.\nεἰσὶ γὰρ οὐδʼ αὐτοὶ φρένας ἔμπεδοι, ἀλλά με πρῴην\nἐκ πολέμου ἀνιοῦσαν ἐπεὶ λίην ἐκοπώθην,\nὕπνου δευομένην οὐκ εἴασαν θορυβοῦντες\nοὐδʼ ὀλίγον καταμῦσαι· ἐγὼ δʼ ἄϋπνος κατεκείμην·\nτὴν κεφαλὴν ἀλγοῦσαν, ἕως ἐβόησεν ἀλέκτωρ.\nἀλλʼ ἄγε παυσώμεσθα θεοὶ τούτοισιν ἀρήγειν,\nμή κέ τις ὑμείων τρωθῇ βέλει ὀξυόεντι·\nεἰσὶ γὰρ ἀγχέμαχοι, εἰ καὶ θεὸς ἀντίον ἔλθοι·\nπάντες δʼ οὐρανόθεν τερπώμεθα δῆριν ὁρῶντες.\nὫς ἄρʼ ἔφη· καὶ τῇ γε θεοὶ ἐπεπείθοντʼ ἄλλοι,\nπάντες δʼ αὖτʼ εἰσῆλθον ἀολλέες εἰς ἕνα χῶρον.\nκαὶ τότε κώνωπες μεγάλας σάλπιγγας ἔχοντες\nδεινὸν ἐσάλπιγξαν πολέμου κτύπον· οὐρανόθεν δὲ\nΖεὺς Κρονίδης βρόντησε, τέρας πολέμοιο κακοῖο.\nΠρῶτος δʼ Ὑψιβόας Λειχήνορα οὔτασε δουρὶ\nἑσταότʼ ἐν προμάχοις κατὰ γαστέρα ἐς μέσον ἧπαρ·\nκὰδ δʼ ἔπεσεν πρηνής, ἁπαλὰς δʼ ἐκόνισεν ἐθείρας.\nδούπησεν δὲ πεσών, ἀράβησε δὲ τεύχεʼ ἐπʼ αὐτῷ.\nΤρωγλοδύτης δὲ μετʼ αὐτὸν ἀκόντισε Πηλείωνος,\nπῆξεν δʼ ἐν στέρνῳ στιβαρὸν δόρυ· τὸν δὲ πεσόντα\nεἷλε μέλας θάνατος, ψυχὴ δʼ ἐκ σώματος ἔπτη.\nΣευτλαῖον δʼ ἂρ ἔπεφνε βαλὼν κέαρ Ἐμβασίχυτρος,\nἈρτοφάγος δὲ Πολύφωνον κατὰ γαστέρα τύψε·\nἤριπε δὲ πρηνής, ψυχὴ δὲ μελέων ἐξέπτη.\nΛιμνόχαρις δʼ ὡς εἶδεν ἀπολλύμενον Πολύφωνον,\nΤρωγλοδύτην ἁπαλοῖο διʼ αὐχένος τρῶσεν ἐπιφθὰς\nπέτρῳ μυλοειδέϊ· τὸν δὲ σκότος ὄσσε κάλυψε·\nὨκιμίδην δ᾿ ἄχος εἷλε καὶ ἤλασεν ὀξέϊ σχοίνῳ\nοὐδʼ ἐξέσπασεν ἔγχος ἐναντίον· ὡς δʼ ἐνόησε\nΛειχήνωρ δʼ αὐτοῖο τιτύσκετο δουρὶ φαεινῷ\nκαὶ βάλεν, οὐδʼ ἀφάμαρτε καθʼ ἧπαρ· ὡς δʼ ἐνόησε\nΚοστοφάγον φεύγοντα βαθείαις ἔμπεσεν ὄχθαις.\nἀλλʼ οὐδʼ ὣς ἀπέληγε μάχης ἀλλʼ ἤλασεν αὐτόν·\nκάππεσε δ᾿, οὐκ ἀνένευσεν, ἐβάπτετο δʼ αἵματι λίμνη\nπορφυρέῳ, αὐτὸς δὲ παρʼ ἠιόν᾿ ἐξετανύσθη,\nχορδῇσιν λιπαρῇσί τʼ ἐπορνύμενος λαγόνεσσιν.\nΤυροφάγον δʼ αὐτῇσιν ἐπʼ ὄχθαις ἐξενάριξεν.\nΠτερνογλύφον δὲ ἰδὼν Καλαμίνθιος ἐς φόβον ἦλθεν,\nἥλατο δʼ ἐς λίμνην φεύγων τὴν ἀσπίδα ῥίψας.\nΛιτραῖον δʼ ἀρʼ ἔπεφνεν ἀμύμων Βορβοροκοίτης,\nχερμαδίῳ πλήξας κατὰ βρέγματος· ἐγκέφαλος δὲ\nἐκ ῥινῶν ἔσταξε, παλάσσετο δʼ αἵματι γαῖα.\nΛειχοπίναξ δʼ ἔκτεινεν ἀμύμονα Βορβοροκοίτην,\nἔγχει ἐπαΐξας· τὸν δὲ σκότος ὄσσε κάλυψεν.\nΠρασσαῖος δὲ ἰδὼν ποδὸς εἵλκυσε νεκρὸν ἐόντα,\nἐν λίμνῃ δʼ ἀπέπνιξε κρατήσας χειρὶ τένοντα.\nΨιχάρπαξ δʼ ἤμυνʼ ἑτάρου περὶ τεθνειῶτος\nκαὶ βάλε Πρασσαῖον κατὰ νηδύος ἐς μέσον ἧπαρ,\nπῖπτε δέ οἱ πρόσθεν, ψυχὴ δʼ Ἀϊδόσδε βεβήκει.\nΚραμβοβάτης δὲ ἰδῶν πηλοῦ δράκα ῥίψεν ἐπʼ αὐτόν,\nκαὶ τὸ μέτωπον ἔχρισε καὶ ἐξετύφλου παρὰ μικρόν.\nὠργίσθη δʼ ἄρʼ ἐκεῖνος, ἑλὼν δʼ ἄρα χειρὶ παχείῃ\nκείμενον ἐν δαπέδῳ λίθον ὄβριμον, ἄχθος ἀρούρης,\nὙδρόχαρις δʼ ἔπεφνεν Πτερνοφάγον βασιλῆα,\nτῷ βάλε Κραμβοβάτην ὑπὸ γούνατα· πᾶσα δʼ ἐκλάσθη\nκνήμη δεξιτερή, πέσε δʼ ὕπτιος ἐν κονίῃσι.\nΚραυγασίδης δʼ ἤμυνε καὶ αὖθις βαῖνεν ἐπʼ αὐτόν,\nτύψε δέ οἱ μέσσην κατὰ γαστέρα· πᾶς δέ οἱ εἴσω\nὀξύσχοινος ἔδυνε, χαμαὶ δʼ ἔκχυντο ἅπαντα\nἔγκατʼ ἐφελκομένῳ ὑπὸ δούρατι χειρὶ παχείῃ·\nΤρωγλοδύτης δʼ ὡς εἶδεν ἐπʼ ὄχθῃσιν ποταμοῖο,\nσκάζων ἐκ πολέμου ἀνεχάζετο, τείρετο δʼ αἰνῶς·\nἥλατο δʼ ἐς τάφρους, ὅππως φύγῃ αἰπὺν ὄλεθρον.\nΤρωξάρτης δʼ ἔβαλεν Φυσίγναθον ἐς ποδὸς ἄκρον.\nΠρασσαῖος δʼ ὡς εἶδεν ἔθʼ ἡμίπνουν προπεσόντα,\nἦλθε διὰ προμάχων καὶ ἀκόντισεν ὀξύσχοινον·\nοὐδʼ ἔρρηξε σάκος, σχέτο δʼ αὐτοῦ δουρὸς ἀκωκή·\nοὐδʼ ἔβαλε τρυφάλειαν ἀμύμονα καὶ τετράχυτρον\nδῖος Ὀριγανίων, μιμούμενος αὐτὸν Ἄρηα,\nὃς μόνος ἐν βατράχοισιν ἀρίστευεν καθʼ ὅμιλον·\nὥρμησεν δʼ ἄρʼ ἐπ᾿ αὐτόν· ὁ δʼ ὡς ἴδεν οὐχ ὑπέμεινεν.\nἔσχατος δʼ ἐκ λίμνης ἀνεδύσετο, τείρετο δʼ αἰνῶς\nἥρωας κρατερούς, ἀλλʼ ἔδυνε βένθεσι λίμνης\nἮν δέ τις ἐν μυσὶ παῖς Μεριδάρπαξ ἔξοχος ἄλλων,\nΚναίσωνος φίλος υἱὸς ἀμύμονος ἀρτεπιβούλου·\nοἴκαδʼ ἴεν, πολέμου δὲ μετασχεῖν παῖδʼ ἐκέλευεν·\nοὗτος ἀναρπάξαι βατράχων γενεὴν ἐπαπείλει·\nἀγχοῦ δʼ ἕστηκεν μενεαίνων ἶφι μάχεσθαι\nκαὶ ῥήξας καρύοιο μέσην ῥάχιν εἰς δύο μοίρας\nφράγδην ἀμφοτέροισι κενώμασι χεῖρας ἔθηκεν·\nοἱ δὲ τάχος δείσαντες ἔβαν πάντες κατὰ λίμνην·\nκαί νύ κεν ἐξετέλεσσεν ἐπεὶ μέγα οἱ σθένος ἦεν,\nεἰ μὴ ἄρʼ ὀξὺ νόησε πατὴρ ἀνδρῶν τε θεῶν τε.\nκαὶ τότʼ ἀπολλυμένους βατράχους ᾤκτειρε Κρονίων,\nκινήσας δὲ κάρη τοίην ἐφθέγξατο φωνήν·\nὪ πόποι ἦ μέγα θαῦμα τόδʼ ὀφθαλμοῖσιν ὁρῶμαι·\nμεριδάρπαξ ὄρχαμος μιμούμενος αὐτὸν ἄρηα\nὃs μόνος ἐν μύεσσιν ἀρίστευεν καθʼ ὅμιλον\nαὐτὸς δʼ ἑστήκει γαυρούμενος κατὰ λίμνην\nοὐ μικρόν με πλήσσει μεριδάρπαξ ὃς κατὰ λίμνην\nἍρπαξ ἐν βατράχοισιν ἀμείβεται· ἀλλὰ τάχιστα\nΠαλλάδα πέμψωμεν πολεμόκλονον ἢ καὶ Ἄρηα,\nοἵ μιν ἐπισχήσουσι μάχης κρατερόν περ ἐόντα.\nὫς ἄρʼ ἔφη Κρονίδης· Ἄρης δʼ ἀπαμείβετο μύθῳ·\nοὔτʼ ἄρʼ Ἀθηναίης Κρονίδη σθένος οὔτε Ἄρηος\nἰσχύει βατράχοισιν ἀμυνέμεν αἰπὺν ὄλεθρον.\nἀλλʼ ἄγε πάντες ἴωμεν ἀρηγόνες· ἢ τὸ σὸν ὅπλον\nκινείσθω· οὕτω γὰρ ἁλώσεται ὅς τις ἄριστος,\nὥς ποτε καὶ Καπανῆα κατέκτανες ὄβριμον ἄνδρα\nκαὶ μέγαν Ἐγκελάδοντα καὶ ἄγρια φῦλα Γιγάντων.\nὫς ἄρʼ ἔφη· Κρονίδης δὲ βαλὼν ἀργῆτα κεραυνὸν\nπρῶτα μὲν ἐβρόντησα, μέγαν δʼ ἐλέλιξεν Ὄλυμπον.\nπάντας μέν ῥʼ ἐφόβησε βαλὼν βατράχους τε μύας τε·\nἀλλʼ οὐδʼ ὣς ἀπέληγε μυῶν στρατός, ἀλλʼ ἔτι μᾶλλον\nἔλπετο πορθήσειν βατράχων γένος αἰχμητάων,\nκινείσθω τιτανοκτόνον ὀβριμοεργόν\nΤιτᾶνας πέφνες ἄριστους ἔξοχα πάντων\nαὐτὰρ ἔπειτα κεραυνὸν δειμαλέον διὸς ὅπλον\nἧκʼ ἐπιδινήσας· ὁ δʼ ἄρʼ ἔπτατο χειρὸς ἄνακτος\nεἰ μὴ ἀπʼ Οὐλύμπου βατράχους ἐλέησε Κρονίων,\nὅς ῥα τότʼ ἐν βατράχοισιν ἀρωγοὺς εὐθὺς ἔπεμψεν.\nἮλθον δʼ ἐξαίφνης νωτάκμονες, ἀγκυλοχεῖλαι,\nλοξοβάται, στρεβλοί, ψαλιδόστομοι, ὀστρακόδερμοι,\nὀστοφυεῖς, πλατύνωτοι, ἀποστίλβοντες ἐν ὤμοις,\nβλαισοί, χειλοτένοντες, ἀπὸ στέρνων ἐσορῶντες,\nὀκτάποδες, δικάρηνοι, ἀχειρέες, οἱ δὲ καλεῦνται\nκαρκίνοι, οἵ ῥα μυῶν οὐρὰς στομάτεσσιν ἔκοπτον\nἠδὲ πόδας καὶ χεῖρας· ἀνεγνάμπτοντο δὲ λόγχαι.\nτοὺς δὴ ὑπέδεισαν δειλοὶ μύες οὐδʼ ἔτʼ ἔμειναν,\nἐς δὲ φυγὴν ἐτράποντο· ἐδύετο δʼ ἥλιος ἤδη,\nκαὶ πολέμου τελετὴ μονοήμερος ἐξετελέσθη.\n"};
