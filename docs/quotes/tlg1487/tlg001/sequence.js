var sequence = {"name":"Maximus, Astrologus. Περὶ καταρχῶν","data":"Εἰ δʼ ἄγε μοι κούρη Πιμπληιὰς ἔννεπε Μοῦσα\nΜήνην ἠερόφοιτον, ὅπως ἄνδρεσσιν ἕκαστα\nσημαίνει σκολιωπὸν ἐπιστείχουσα κέλευθον.\nI. Περὶ γενέσεως.ἢν δʼ ἴσχῃ Κρονίωνα Σεληναίη ἅμα δίῃ\nἐν γενέθλῃ, παράδος μιν ἐπʼ ἠγάθεον Φαέθοντα\n* * *\nII. Περὶ κτήσεως δούλων.\nIII. Περὶ πλοῦ καὶ ἐμπορίας.\nIV. Περὶ ὁδοιπορίας.εἰ δὲ Νεμειήταο μέσην κατὰ μοῖραν ὁδεύοι\nδευτέρῃ εἰν ἠοῖ, ἀγανωτέρη ἔσσεται οἶμος\n\n\n\nἤματι, νυκτὶ δὲ δίῃ ἀπειρέσια τρύχουσα,\nμαψίδιοί τε πέλοιντο πόνοι τῆμόσδε βροτοῖσι\nγαίῃ ἐν ἀλλοδαπῇ· τῷ καὶ πεφυλαγμένος εἴης,\nμή σε λάθῃ κούρης Θειαντίδος ὠκέα κύκλα\nλοίγιον εἰς ὁρμὴν εἱλεύμενα θηρὸς ἐν αἴγλῃ.\nεἰ δὲ κόρην αὐγῇσι περισκέπτοις ἐπιλάμποι\nἈστραίην, δηρὸν μὲν ὁμιλήσεις ξένῃ αἴῃ,\nἀβλαβέως δʼ οἶκόν τε φίλους τʼ εἰσόψεαι αὖτις.\nεἰ δέ κʼ ὀπωρινοῖς ἐνὶ γλήνεσιν αὐγάζοιτο\nΧηλάων, αἵτʼ ἠελίῳ ἀτάλαντα φέρουσιν,\n\n\n\nἦ μὲν ἐπὶ πρήξει τε καὶ ἔργοις ἰθυδίκοισιν\nοὔτε τι χάρμα φέρει περιώσιον οὔτε τι πῆμα·\nεἰ δέ τʼ ἐπὶ σκολιοῖσι καὶ οὐκ εὐήρεσιν ἔργοις\nτημόσδ’ ἐντύνηται ὁδὸν πολυπαίπαλος ἀνήρ,\nἦ τε παλιμποίνοισιν ὅγʼ ἐγκύρσειε δίκῃσιν.\nεἰ δὲ πέλοι Τιτηνὶς ἐν ἄστρασιν ἠερίοισι\nΣκορπίου αἰθερίοιο, φέροιό κεν ἐσθλὸν ὄνειαρ\nεἰδώλῳ ἐνὶ τῷδε Σεληναίην ἐσαθρήσας.\nεἰ δέ κεν οἰκείηνδε λιλαίεαι ἀπονέεσθαι,\nκαὶ δʼ ἂν ἐπίκρυφον οἶμον ἐπιφραδέως ἀνέλοιο,\nδεικήλῳ δʼ ἐνὶ τῷδε φάοι πανδῖα Σελήνη,\nκερδαλέον κʼ ἀνύσαιο θοῶς ἐρικυδὲς ὄνειαρ.\nεἰ δʼ ἄρα τοξευτῆρος ἐλαφροῦ φαίδιμον ἄστρον\nΤιτηνὶς φαιδρῇσιν ἐπαυγάζοι ἀμαρυγαῖς,\n\n\n\nγαῖαν ἐς ἀλλοδαπὴν δʼ ἐθέλοις τῆμόσδε νέεσθαι,\nἡ τʼ ἂν ἔτι προτέρω δολιχὴν τελέσειας ἀταρπὸν\nδηθύνων, καὶ δηρὸν ἀπέσσεαι· ἀσπασίως δὲ\nπολλῶν ἠελίων ἀνύσας περιμήκεα κύκλα\nσοὺς ἑτάρους κτῆσίν τε καὶ ἀγλαὸν ὄψεαι οἶκον.\nἐς δὲ πάτρην νόστησον ἰδὼν ἐριῶπα Σελήνην\nΤοξευτῆρι θέουσαν ὁμοῦ· τῆμος γὰρ ἅπασαν\nεὐφροσύνην ἕξεις ἐσιδὼν πατρώιον οὖδας.\nμὴ μὲν ὁδοιπορίης μιμνήσκεο φάεʼ ἀθρήσας\nΜήνης Αἰγοκερῆος ἐν ἄστρασιν οἰχνεύοντα·\nἦ γάρ σοι δολιχός τε πόρος καὶ ἄπρηκτα κέλευθα\nἐσσεῖται, καὶ δʼ ἄν κε κατηφείῃσιν ἔχοιο.\nπάτρην δʼ εἰσανιόντι μετʼ Αἰγοκερῆος ἐοῦσα\nὑψίκερως Μήνη πρηῢν καὶ ἀπήμονα νόστον\nσημαίνει· σὺ δὲ μή τι νόῳ νοσφίζεο τῶνδε.\nὙδροχόου δʼ ἠὼ πρώτην πεφυλαγμένος ἔσσο·\nεἰ δέ γε δεύτερον ἦμαρ ἄγοι, πρηεῖά κεν εἴη\nκαὶ πρῆξίν κε φέρῃσιν ἀπήμονα κερδαλέην τε.\nἸχθύσι δʼ εἰαρινοῖσιν ἐπὶ στρατιὴν πόλεμόν τε\n\n\n\nστειχέμεναι, καὶ δʼ ἄν κε φέροι γριπεῦσιν ὄνειαρ,\nἠδὲ καὶ ὅσσοι φῶτες ἀνὰ δρυμὰ βησσήεντα\nστείχοντες ταχινῇσι κυνηλασίῃσι μέλονται.\nχρὴ δὲ καὶ εἰς ἑτέρους σε περιφραδέως ἐσαθρῆσαι\nἀστέρας, ἢν κεραῆς ταυρώπιδος ἀργέτιν αἴγλην\nδέρκωνται τετράγωνον ἐπιστείχοντες ἀταρπόν,\nἠὲ τρίπλευρον ἔχωσι Σεληναίης ἀμαρυγήν,\nἢ διάμετρα φέρωσιν ἐπʼ ἀγλαὰ φάεα Μήνης.\nεἰ μὲν γὰρ κακοεργοὶ ἐπʼ ἀκτῖνας τανύσαιντο,\nδείδιθʼ ὁδοιπλανίην, ἐσθλοῖς δʼ ὁρόων σὺ Σελήνην\nβαίνουσαν κατὰ μέτρον ἐυσταθέων εἰδώλων,\nθαρσήσας ξείνης ἐπὶ ἤθεα καλὰ πόληος\nστειχέμεναι, καὶ δʼ ἄν τοι ἀτάρβητος πέλοι οἶμος.\nV. Περὶ γάμου.Εἰ δὲ γάμου λελίησαι ἐπαυρέμεν ἱμερόεντος,\n\n\n\nἐς θαλάμους δʼ ἀγαγέσθαι ἐνηέα βούλεαι εὖνιν,\nσκέπτεσθαι κεραὴν ἑλικόδρομον. ἢν μὲν ἔῃσι\nΤοξευτῆρα κατʼ αὐτὸν ἢ Ἰχθύας ὑγροκελεύθους,\nἠὲ καὶ Ὑδροχόου περὶ τείρεσιν αὐγάζηται,\nὄλβιον ἐκτελέσεις γάμον ἠνεκές, οὔτινα λώβην\nοὐδέ τʼ ἐπεσβολίην δυερὴν οἴκοισι φέροντα,\nοὐ μὴν νείκεα λυγρά, τὰ καὶ πινυτήν περ ἐοῦσαν\nἀνέρι καὶ ποθέοντι θοῶς ἤχθρηνεν ἄκοιτιν·\nἔσται δʼ ἠπιόμυθος, ἐχέφρων. ἀγλαοεργός,\nἥντε κεν ἤμασι τοῖσδε πορών περικαλλέα ἕδνα\nκουριδίην οἰκοισιν ἑοῖς ἐσάγηται ἄνασσαν\n\n\n\nἀνήρ, εἰ μονίην στυγέοι καὶ ἐλεύθερον ἦμαρ.\nἢν δʼ ἄρα νυκτιφαὴς ἐπέχῃ κλυτοῦ Ἀρνειοῖο\nἀστέρας, ἢ Ταύροιο κατʼ εὐκεράοιο πολεύῃ,\nμὴ σύγε μοι μνώοιο πολυκτεάνων ὑμεναίων·\nτεύξει γὰρ φαέθουσα Σεληναίη κλυτόπωλος\nτῆμος καὶ φιλίην μινυανθέα καὶ ταχύβουλον\nἀστασίην, μίσει δʼ ἐρατῆς καὶ ἀκηράτου εὐνῆς\nκουρίδιόν τε λέχος προλιπεῖν πόσιός τε λαθέσθαι\nτεύξει ὁμοφροσύνην· τῷ σε φράζεσθαι ἄνωγα,\nὁππότʼ ἐνὶ Κριοῖο παλιστρέπτοιο κελεύθῳ\nαἴγλῃ ἐρευθομένην ἐσίδῃς χρυσάμπυκα Μήνην.\nεἰ δὲ κόραις Ἄτλαντος ὁμὴν ἀνύῃσι κέλευθον,\nἢ καὶ μαινομένῃσιν ἐφʼ Τάσιν ἰνδάλληται,\nαἵτε κατʼ εὐκραίρητος ἐρυγμήλοιο φέρονται\nΣιδονίου Ταύροιο, καὶ ἐς δόμον ἀρτύνοιο\nἕδνοις βρίθουσαν χλιδανὴν ἑλικώπιδα νύμφην,\nἦ τʼ ἂν γείτοσι χάρμα δυσηλεγέεσσιν ἄγοιο\n\n\n\nξυνὴν ὀθνείοισιν ἔχων δυσπέμφελον εὐνήν·\nοὐ γάρ κεν στέρξειεν ἑνὸς λέχος ἤμασι τοῖσδε\nγημαμένη, οὐδʼ εἰ νόον αἰνετὸν Ἰκαριώνης\nἠὲ καὶ Εὐάδνης Καπανηίδος ἐντύναιτο\nἠὲ καὶ Ἀρσίππης ἐρικυδέος, ἠὲ καὶ αὐτῆς\nΛαοδάμης, ἥτʼ αἰὲν ἐπʼ ἀνέρι πορσύνουσα\n* * * * * * * *\nπάντα γὰρ ἤθεα καλὰ διασκίδνησι γυναικῶν\n\n\n\nΤαύρῳ ἐπεμβεβαυῖα Θεαντὶς χρυσοέθειρα.\nεἰ δὲ Θεραπναίοισιν ἐπορνυμένη Διδύμοισι\nδεύτερον ἦμαρ ἄγῃσι, γάμου μεμνημένος εἶναι·\nοἰκοσόον γὰρ ἄκοιτιν ἐνὶ μεγάροισι κομίζοις.\nμὴ μὲν ἔοι φλογερῷ ἐνὶ Καρκίνῳ· ἡ γὰρ ἂν ὦκα\nἐκπροφύγοι μεγάρων ἄλοχος πόσιν ἐχθήρασα,\nἄσπετʼ ἐπεσβολέουσα καὶ ἄκριτα ποιφύσσουσα.\nεἰ δὲ τύχοι γλήνεσσι Νεμειήταο Λέοντος\nΘειαντὶς κούρη φορέουσʼ ἐριλαμπέτιν αἴγλην,\nἦ τʼ ἂν ὑπερφίαλόν τε δυσόργητόν τε γυναῖκα\nτέτμοι ἀνήρ, ἀτενεῖ δὲ νόῳ κεχαρημένη εἴη.\nοὐδέ κεν εὐπειθῆ μιν ἔχοι πόσις, οὔτʼ ἐπέεσσιν\nοὔτʼ ἔργοις, ἀλλʼ ἄν κε πανήμερον ὀρσολοπεύοι\nμύθῳ ὀνειδείῳ καί τε πληγῇσιν ἰάπτοι·\n\n\n\nμαφίδιοι μῦθοι, κενὰ δʼ ἔργματα τῇδε πέλοιντο.\nπολλάκι καὶ χείρεσσιν ἑὸν λωβήσετʼ ἀκοίτην\nδρασσομένη χαίτης, ἢ καὶ ῥεθέεσσιν ἐφεῖσα\nἀτηρὰς παλάμας, ἢ ἐπιρρήσσουσα χιτῶνας.\nἢν δέ γε δῖα θεὰ Ὑπεριονὶς ἐν σταχύεσσιν\nἈστραίης κούρης εὐώπιδος αὐγάζηται,\nχήρην μοι τῆμόσδε συνάορον ἐντύναιο,\nπαρθενικὴν δʼ ἀλέασθαι, ἐπεὶ μογεροῦ βιότοιο\nαὐτή τʼ ἠδὲ πόσις κεχολώσεται ἤματα πάντα.\nἢν δέ νυ Χηλάων ἐνὶ τείρεσιν αὐγάζηται,\nκουριδίην μὲν ἀεικὲς ἑὸν ποτὶ δῶμʼ ἀγαγέσθαι,\nὠνητὴ δʼ ἂν ἔοι πολὺ φιλτέρη, εὖτε πέληται\nπαλλακίς· ὧδε γὰρ ἄστρον ἀναγκαίῃ ὑπὸ λυγρῇ\nλέκτρον ἀεικέλιον γαμίων πάρος ἤγαγε θεσμῶν.\nεἰ δὲ πέλοι πανδῖα χαλαζήεντα κατʼ αὐτὸν\nΣκορπίον ἀλγινόεντα, τότʼ ἐν πρώτῃ γαμέοιο\nἠοῖ παρθενικήν, καί κεν φρένας ἠπίη εἴη,\n\n\n\nἀρτίφρων, ἀγανῇσι πεποιθυῖα πραπίδεσσιν·\nεἰ δʼ ἐς δεύτερον ἦμαρ ἢ ἐς τρίτον ἰθύσειεν,\nἦ τʼ ἂν καὶ δμώεσσι δυηπαθέεσσι μιγείη.\nἢν δὲ πελάζηται Μήνη κλυτῷ Αἰγοκερῆι,\nπρωτογάμῳ μὲν ἄγει λύπας καὶ πήματα λυγρά·\nεἰ δʼ ἄρα δεύτερον ἴσχοι ἀνὴρ λέχος, ἔσσετʼ ἄμεινον,\nχήρην ὀπάσει παντερπέα τῷδε δάμαρτα.\nμὴ μὲν δὴ συνόδοισι Σεληναίης ἀγάγοιο\nεὐνέτιν ἐν μεγάροισιν, ἢ ἐν διχομήνιδι πλείῃ·\nοὐ γάρ κεν γάμος εἴη ὀφέλλιμος ἤμασι τούτοις.\nσκέπτεο δʼ εἴ κ᾿ ἐσθλοῖσι οὺν ἄστρασι δινεύηται,\nἢ Φαέθοντι κλυτῷ ἢ Ἑωσφόρῳ αἰγλήεντι\nἠὲ καὶ εὐπέπλου Μαίης ἐρικυδέι παιδί\nτεύξει γὰρ βιότῳ τε μέγα κλέος εὐφροσύνην τε\nἤθεσι, μειλιχίην τε χάριν τʼ εὐεργέα δώσει.\nVI. Περὶ νόσων.Νῦν δʼ ἄγε μοι, κούρη Λιβηθριάς, ἔννεπε Μοῦσα,\nὅσσα φέρει νούσοισιν ἀκήματα δῖα Σελήνη,\nὅσσα τε λυγρὰ πέλονται ἐν εἰδώλοισι θεούσης\nδώδεκα, τοῖς ἔνι τέρμα πολυτλήτου βιότοιο.\nεἰ μέν γʼ εἰαρινοῖσιν ἐν ἄστρασιν Ἀρνειοῖο\nπασιφαὴς εἱλοῖτο βροτοῖς πανδῖα Σελήνη,\nὁππότε τις νούσῳ ἀρημένος ἀλγινοέσσῃ\nἀργαλέην ἴσχῃσι μεληδόνα, μή νύ τι πῆμα\n\n\n\n\nδειδέχθαι· Παιών γὰρ ἐναίσιμος ἀνθρώποισιν,\nεἴ κεν ἔοις, ἢν τοῦδε κατʼ εἰδώλοιο φέρηται\nεὐδερκὴς κερόεσσα Σεληναίη κλυτόπωλος,\nἔμπλην ἀργαλέων ὀδυνάων ὀξειάων,\nαἵτε κάρηνον ἔχουσιν ὀιζυροῖο βροτοῖο·\nαἵδε γὰρ οὔτι ταχεῖαν ἐπαυρίσκονται ἀρωγήν.\nεἰ δὲ γυνὴ βαρύθῃσιν ἐπʼ ὠδίνεσσι μογεῦσα,\nἡμιτελῆ γυίων ἀποσείσεται ἀκλέα παῖδα,\nπρὶν φάος ἠελίοιο φίλοις ὤπεσσιν ἀθρῆσαι.\nἤματι μὲν πρώτῳ μάλʼ ἀεικελίῃ ὑπὸ νούσῳ\n\n\n\nμοχθήσει, καί τʼ ἐγγὺς ἀδευκέος ἔσσετʼ ὀλέθρου·\nεἰ δὲ φάος κεν ἔχοι Κριῷ ἔπι δεύτερον ἤδη,\nσώζεται ἐκ καμάτοιο φυγοῦσʼ ἐριώδυνον ἄτην.\nἢν δὲ κατʼ εὐκεράοιο Βοὸς μετανισσομένη που\nἰνδαλθῇ κερόεσσα, τότʼ αὖ μέγα θαρσαλέος τοι\nαὐδήσω πτοιητὸν ἐπʼ ἀνέρι πορσύνουσαν\nἦτορ καὶ πραπίδων ἑτερήρεα δύσφορον ὁρμὴν\nπλαζομένοιο νόοιο, πότμον γε μὲν οὔτι φέρουσαν\nνοῦσον, ἔχειν δʼ ὠκεῖαν ἀκεσφορίην ἐρατεινήν.\nεἰ δέ τι δειρῆς ἐντὸς ἔχοις ὀλοφώιον ἄλγος,\nᾗχί τε σύριγγες σφάγιαι βροτὸν ἀμφὶς ἔχουσι,\nφράζεσθαί σʼ ἐπέοικε συνάγχης λοίγιον ἄχθος.\nμὴ μὲν δὴ πρώτῳ ἐνὶ ἤματι τῷδε λεχωὶς\nἀμβλώοι, ῥιγηλὸν ὀπαζομένη κακὸν οἶτον·\n\n\n\nδευτέρῃ εἰν ἠοῖ δὲ πέλει ἐλαφρώτερον ἄλγος,\nεἰ τόκος ἐκ μελέων ἀνεμώλιος ἀίξῃσι.\nμὴ μὲν δὴ Διδύμοισιν ἐπιθρώσκουσα Σελήνη\nἰξύος ἄλγος ἄγοι, μηδʼ ὤμοισιν κακότητα\nἢ πάρεσιν μελέεσσι φέροι· δύστλητα γὰρ ἔσται\nκήδεα, καὶ δʼ ἂν ἀκεσφορίην ἀνεμώλιον ἔλποι.\nἢν δέ τις ἄλλη νοῦσος ἐπιρρέπῃ, εἰ μὲν ἐν ἠοῖ\nπρώτῃ κλινοπετῆ τεύχοι βροτόν, ἐς χρόνον ἄξει\nἴησιν, δηρὸν δʼ ἂν ἐνὶ λεχέεσσι κλιθείη,\nτηκόμενος δυερῇσι πανημαδὸν ἐλπωρῇσιν·\nεἰ δʼ ἀρχὴ καμάτοιο πέλοι ἐνὶ δευτέρῃ ἠοῖ,\nἦ τʼ ἂν ὅγʼ ὠκείῃσιν ὑπʼ ἀρτεμίῃσιν ἔχοιτο,\nἤματʼ ἐπὶ τρία μοῦνον ἐνὶ λέκτροισι μογήσας.\nἢν δὲ γυνὴ τῆμόσδε φέρουσ᾿ ὑπομήτριον υἷα\nἀμβλώσῃ, ξυνήν κεν ἐς Ἄιδα παιδὶ κέλευθον\nστέλλοιτʼ, εἰ μή τίς μιν ἐρύσσεται ἤπιος ἀστὴρ\nἀγλαοφεγγέα δῖαν ἐσαθρήσας κερόεσσαν.\nπρηΰτατος δὲ πέλει κάματος βροτῷ αὐδήεντι,\nεἴ κεν συμφορέηται ἀγαυὴ Θειαντίνη\n\n\n\nΚαρκίνῳ αἰγλήεντι, θοὴν δὲ φέρει ἐπαρωγήν.\nμοῦνον μὴ στέρνοισιν ἔχοι ὀλοφώιον ἄλγος·\nδυσπονέως γάρ μιν Παιήονος ἔργα σαώσοι.\nμηδὲ ποδὸς πληγή μιν ἐπισπέρχοι ὀδύνῃσι\nτῆμος, δὴ γὰρ ἂν οὔτι μετʼ ἀρτιπόδεσσι λέγοιτο.\nἀμβλώσει δʼ οὔ πέρ τι φέρει κακόν, οὐδέ τι λοιγόν.\nκούφως δʼ αἱμορύτοισιν ἐπʼ ὠδίνεσσι πονοῖτο\nἡμιτελὲς ῥίψασα γυνὴ ἀνεμώλιον ἄχθος.\nναὶ μὴν ἠυγένειον ἐπιστείχουσα Λέοντα\nεἴη τοι πρηεῖα καὶ ἤπιος· οὔτι γὰρ ἐσθλὸν\nἄρξασθαι τῆμόσδε δυσηλεγέος καμάτοιο·\nοὐ γάρ κεν προφύγοισθα κακὸν φλογερῶν ὀδυνάων,\nεἰ μὴ γαστέρος ὦκα βάλοις ἄπο λύματα πάντα.\nοὐ μὲν δὴ κυέουσαν, ὅτʼ ἀμβλώσειε, γυναῖκα\nῥεῖά κεν οὐδʼ αὐτὴ Παιηονὶς ἰήσαιτο\nἨπιόνη χείρεσσιν ἀκεσφορίην ἐπάγουσα.\nεἰ δʼ ἄρα συμφορέοιτο Δίκῃ πανδῖα Σελήνη,\nδηρὸν ἀμυδρὴ νοῦσος ἐφημερίοις κε πέλοιτο\nἀνθρώποις· πότμον δʼ ὑπαλεύεται, ὅς κεν ἐν ἠοῖ\nἄρξηται κείνῃ μογέειν εὐήρεα γυῖα.\nμοῦνον μὴ στομάχοιο κακηπελίῃ βαρύθοιτο\nἢ πλευρῆς· οὐ γάρ τι φέρει λαιψήρʼ ὑγίειαν.\nμηδέ τις αἵματος ἀνδρὶ ῥοὴ τῆμόσδε πέλοιτο,\nμηδέ τε θηλυτέρῃσιν ἐφανδάνοι ἀμβλώεσθαι\nτηνίκα, λοιγὸν ἄγει γὰρ ἀνάρσιον· εἰ δὲ τύχῃσιν\nὠδῖνα ζωοῖσιν ἐπὶ βρεφέεσσι λύεσθαι,\nἦ τʼ ἂν ἐλαφρίσσαιτο πόνον στυγερῶν ὀδυνάων\nἈστραίη κούρη σταχυηφόρος ἠπιόδωρος.\nδείδιθι Χηλάων ἐνὶ τείρεσι χρυσοέθειραν\nΜήνην, μηδέ τε νούσῳ ὑπʼ ἀργαλέῃ μεμογηκώς\nκλινοπετὴς γίνοιο· φέρει δʼ ὀλοφώιον ἄστρον\nδοιῶν μοιράων ἑτέρην βροτῷ ἀλγινόεντι,\nλαιψηρὴν ὑγίειαν ἢ αἰνότλητον ἀνίην,\n\n\n\nεἴ κεν δηθύνῃσι πόνος, καὶ ἀδευκέα πότμον,\nκαί τε γυναιξὶν ὄλεθρον, ὅτʼ ἂν βρέφος ἐκπροθόρῃσι\nψυχολιπὲς μελέων· τὰ δέ σε φρεσὶ πευκαλίμῃσι\nφράζεσθαι ἐπέοικεν, ἵνʼ ἄλγεα δεινὰ φύγῃσθα.\nὀκταπόδην δʼ ἐπὶ θῆρα φανεῖσʼ εὐῶπις ἄνασσα\nΣκορπίον, ἐν πρώτῃ μὲν ἐναίσιμος ἠριγενείῃ·\nεἰ δέ γε δεύτερον ἦμαρ ἄγοι, κίνδυνον ἰάψει.\nΤοξευτῆρι δʼ ἐλαφρῷ ὁμοδρομέουσα Σελήνη\nμειότερον θήσει κάματον βροτῷ, ὦκα δὲ καλὴν\nἀρτεμίην ὀπάσειε φίλην εὐήρεσι γυίοις.\nαὕτως δʼ Αἰγοκερῆα διαστείχουσα φερίστη,\nὠκείην γυίοισιν ἄγουσ᾿ ἐπιτάρροθον ἀλκήν.\nμὴ μὲν ἔοι τῆμόσδε περὶ πλευρῇσι μογῆσαι\nἀνέρι, μηδέ τε λῦμαρ ἐν ἰσχίῳ ἐμπελάσειε·\nδηρὸν γὰρ βροτὸν ἄνδρα κακηπελίη δαμάσειεν.\nεἰ δὲ γυνὴ μογερῶν γυίων βρέφος ἠλιτόμηνον\nἔνδοθεν ἐκπροβάλῃσιν ὑφʼ αἱματόεντι μιασμῷ,\nἤματι μὲν προτέρῳ παῦρον πόνον ἐγγυαλίξει,\nἔμπης δʼ ἠελίου κεχαρήσεται ἀκτίνεσσι,\nδηρὸν ὁρῶσα φάος τερψιμβρότου ἠελίοιο·\nδευτέρῃ εἰν ἠοῖ δὲ κακώτερον ἄλγος ὀπάσσει.\nὙδροχόον δʼ ἐφέπουσα φαεσφόρος αἰγλήεσσα\nἄλλας μὲν νούσους ἰήσεται· εἰ δέ κε κρείσσων\nχρειὼ ἀναγκαίη σε βιήσεται αἰνὰ παθόντα\nἀργαλέου ὑδέροιο, τότʼ αὖ κακότητα φράσασθαι\nδύστλητον· τοίην γὰρ ἐπὶ στυγερὴν ἄγει ἄτην.\nἠοῖ δὲ πρώτῃ χαλεπὴ πέλει, εὖτε γυναικὶ\nἄμβλωσις γίνηται ὀιζυροῖο τόκοιο·\nεἰ δʼ ἄρα δεύτερον ἦμαρ ἄγοι φαεσίμβροτος αἴγλη,\nμειότερον τελέσειε πόνον λῆξίν τʼ ὀδυνάων.\nἸχθύσι δʼ εἰαρινοῖσι παλίγκοτα πήματα φεύγει\nῥηιδίως, εἴ πέρ τε νόσῳ δέμας ἀλγυνθείη·\nεἰ δέ τε νειαίρης γαστρὸς λύσις ἀντήσειεν\nἢ νεύρων, τάτε φωτὶ ποδῶν ὑποέκλασεν ἄρθρα,\nοὐκ ἂν ῥηιδίως μιν ἀπήμονα πορσύνειας.\nχρὴ δέ σʼ ἐπίφρονα μῆτιν ἐνὶ στέρνοισιν ἔχοντα\nἴδμεναι, οὕνεκα δῖα Σεληναίη κλυτόπωλος,\nεἰ μὲν συμφορέηται ἐνηέσιν ἄστρασι καλοῖς,\nεὐδερκεῖ Φαέθοντι ἢ εὐσκόπῳ Ἑρμάωνι\nἠὲ Πάφου μεδεούσῃ ἀγαυῇ Κυπρογενείῃ,\n\n\n\nκουφότερον τελέει πόνον ἀνέρι, καὶ λύσιν ἄλγους\nὦκα φέρει, πρὶν ἀιστῶσαι εὐήρεα γυῖα·\nεἰ δέ τε λοίγιον ἄστρον ὁμοδρομέοι κεροέσσῃ,\nἢ Φαίνων δύστλητος ἢ Ἄρης ἐγρεκύδοιμος,\nπλειότερον κάματον τελέει καὶ ἀεικέα νοῦσον.\nθηλυτέρῃσι δὲ πάντα κακώτερα φαίνεται ἄστρα,\nὅσσα διαστείχῃσιν ἀγαυὴ Θειαντίνη·\nκαὶ γὰρ Ζηνὶ συνοῦσα καὶ αὐτῇ Κυπρογενείῃ\nἀμβλώσεις χαλεπάς τε δυσηλεγέας τε τίθησιν.\nἀλλὰ σύ μοι μούνην πανδερκέα βούλεο Μήνην\nἔμμεναι, εὖτε γυναικὶ πέλει ἀμβλώσιμον ἦμαρ.\nVII. Περὶ τομῆς καὶ χειρουργίας.Νῦν δʼ ἄγε μοι κατάλεξον, ἐύθρονε πότνια Μοῦσα,\nπῶς κεν ἄνευ λοιγοῖο τομεὺς ἐπὶ φωτὶ σίδηρος\n\n\n\nἀρτεμίην τεύξειεν, ὑπʼ ἰητῆρος ἀγαυοῦ\nσώματι δυσπαθέοντι λύσιν καμάτοιο τιτύσκων.\nεἰ μὲν ἀπʼ Ὡκεανοῖο νέον προφάῃσιν ἀγαυὴ\nΠληιὰς εἰαρόεσσ᾿, ἢ καὶ πανδῖα Σελήνη\nΤαύρῳ ἐνιδρομέουσα κατʼ οὐρανὸν ἰνδάλληται,\nἠὲ καὶ ὑγροφόροιο κατʼ Αἰγοκερῆος ὁδεύοι,\nφείδεό μοι χάλυβος, μηδʼ ἐς χέρα τῆμος ἵκοιτο\nἀκμὴ παμφαίνοντος ἐυσμήκτοιο σιδήρου,\nμηδὲ τάμοι χρόα φωτός, ἐπεὶ μογεροῖσιν ἰάψει\nὦκα πόνοις, μηδʼ αὖτις ἀναβλήδην γε τάμοιο.\nαὔτως δʼ ἢν φορέηται ἐπʼ ἄστρασιν Ἰκαριώνης\nπαρθένου, ἡσυχίην ἀγέμεν, καὶ λώιον εἴη.\nμὴ μὲν δὴ κελάδοντος ἀπʼ Ὠκεανοῖο φέροιτο\nἈστραίη κούρη σταχυηφόρος· ἦ γὰρ ἀνίας\nτεύξει τεμνομένοισι καὶ ἄλγεα δακρυόεντα.\nὥς δʼ αὕτως τροπικοῖσιν ἐν εἰδώλοις ἀλέασθαι\nπανδῖον στείχουσαν, ἐπεὶ πολὺ βέλτερον ἔσται\nἀτρεμίην ἐχέμεν, μηδʼ ἐν συνόδοισιν ἐούσης\nθηγαλέῳ γε τάμοιο δέμας μορόεντι σιδήρῳ.\nαὕτως δʼ οὖ διχόμηνον ἀλεύεσθαι ἐπέοικε.\nφράζεσθαι δʼ, εἴ κεν στυγερῷ Πυρόεντι συνείη,\nμὴ θαμάκις χρειώ σε τομῆς ἐπὶ φωτὶ λάβῃσιν.\nὣς δʼ αὕτως τοῖς ἐστιν Ἄρης ἐνὶ δεικήλοισιν\nὡρονομῶν, πολλῇ μὲν ἐφημερίους κακότητι\nβλάψει, εἴ κεν ἀκμὴν χαλυβηίδα σώματος ἄγχι\nδέξωνται, καὶ δʼ ἄν κε καὶ αἵματος ἄσχετον ὁρμὴν\n\n\n\nτεύξειεν βλύζοντος ἄδην στυγερῇ ὑπʼ ἀκωκῇ.\nεἰ δὲ Κρόνῳ συνίῃσι φαεσφόρος ἀργέτα Μήνη,\nκαί τε τομὴν ἐπάγῃσιν ἀνὴρ Παιῶνι μεμηλώς,\nδηρὸν μοχθήσειε, τέλος δʼ ἀναδέξεται αἰνόν,\nκαί τε δυσαχθέα νοῦσον ἐπʼ ἀνέρι τῷδʼ ὀπάσειεν.\nεἰ δέ τʼ ἄνευ καμάτοιο καὶ αἰνοτλήτου ἀνίης\nβούλεαι ἐντύνασθαι ἀοσσητῆρα σίδηρον,\nΜήνην αὐγάζοιο σὺν αἰγιόχῳ Κρονίωνι\nἠὲ Διωναίῃ, καί τʼ εἰ φάος ἐλλιπὲς εἴη\nλῆγον ἀπὸ διχομήνου ἐπʼ εἰκάδι καὶ δʼ ἔτι πρόσσω\nπλὴν συνόδου· λῷον γὰρ ἀκεσφορίην ἀνύσαιο,\nἢν ἀλέῃ συνόδοισι μεμηλότα φάεα Μήνης.\nὣς δʼ αὔτως συνιόντες ἀπʼ Ὠκεανοῖο ῥοάων\nΦωσφόρος ἢ Φαέθων τελέουσʼ εὐήρεα τμῆσιν.\nαὕτως δʼ, εἰ φλέβα κεῖραι ὑφʼ αἵματι πεπληθυῖαν\nἱμείρεις, ταύτῃσιν ἐφημοσύναις πεπίθοιο.\nVIII. Περὶ δραπετῶν.Εἰ δʼ ἄρα καὶ δμώων ὀλοφώια ἔργα πύθοιο,\n\n\n\nοἵτε γʼ ἑοὺς λείποντες ἐνὶ μεγάροισιν ἄνακτας\nγαῖαν ἐς ὀθνείην ποσὶ καρπαλίμοις ἀλάληνται,\nδρῆσται ἀταρτηροί, φιλίην λείποντες ἐδητύν,\nοὔτε τραπέζης μνῆστιν ἐφεστίου, οὐ Κρονίωνος\nἙρκείου σέβας ἁγνὸν ἐνὶ πραπίδεσσι σέβοντες·\nἀλλὰ σὺ καὶ τοίων μερόπων ἐπιφράζεο μοῖραν.\nἢν μὲν ἔῃ πανδῖα μετʼ εὐπόκου Ἀρνειοῖο,\nὦκά μιν εἰσανάγοιο· τάχʼ ἂν δὲ καὶ αὐτὸς ἵκοιτο\nδεσπόσυνον ποτὶ δῶμʼ ὑποδείελος, ἠύτε τις φώρ,\nπαλλόμενος κραδίην ὑπὸ δείματι, καὶ δέ κεν ὦπας\nταρβαλέοις δακρύοισι πεφυρμένος ἰνδάλλοιτο.\nἢν δέ γε Ταῦρον ἔχῃσι παλίμφοιτος κερόεσσα,\nἀνέρος ἀφνειοῦ ἐνὶ δώμασιν ἠλασκάζων\nδμὼς ὀλοὸς κρύπτοιτο· μόλις δὲ καὶ εἰς ἑὸν οἶκον\nσπουδῇ ἀναγκαίῃ μιν ἄναξ ὑποδέξεται αὖτις,\nὀτλήσας μάλα πολλὰ καὶ ἐν πραπίδεσσι μογήσας.\nἢν δʼ ἐν Ἀμυκλαίοισιν ἴδῃς κεραῶπα Σελήνην\nἠιθέοις, ταχέως μιν ἑὸν δόμον εἰσανάγοιο·\nἢ δʼ ἄρʼ ἀλεύηται πέντʼ ἤματα κρυπταδίῃ τε\n\n\n\nλανθάνῃ, ἦ τʼ ἄν μιν τρίτατον μετὰ μῆνα δέχοιο.\nεἰ δέ γε Καρκίνον οἶκον ἑὸν βασίλεια Σελήνη\nοἰχνεύοι, τέτμοις κεν ἐν ἱερῷ ἄίσει δμῶα,\nἠὲ καὶ ἐν τεμένει κρυφίην ποιεύμενον αὖλιν,\nδευτέρῃ εἰν ἠοῖ· θεόθεν δʼ ἱκέτην ἀνάγοιο\nὀρθῇσιν χαίτῃσι πεφρικότα βαμβαίνοντα.\nἤν δὲ Νεμειήταο πέλῃ κατὰ μέτρα Λέοντος,\nεἰ μὲν ἐπὶ πρώτῃ ἠοῖ δρόμον ἐντύνειε,\nλήσεται, οὐδέ μιν αὖτις ἐφʼ ἑστίῃ οἷο ἄνακτος\nἀθρήσαις θεράποντα φυγόπτολιν· εἰ δέ γʼ ἐν ἠοῖ\nδευτατίῃ αἴροιτο φυγήν, οὐ πάντα τελέσσει\nδρησμοσύνης· εὕροις δʼ ἂν ἐνὶ μεγάροισί μιν ἀνδρὸς\nἀφνειοῦ, γαίοντος ἀγηνορίῃσι νόοιο·\n\n\n\nδίζεο δʼ ἐν χώρῃ μιν ἢ εἰν ἐριθηλέι κήπῳ.\nεἰ δὲ Σεληναίης ἐνὶ Παρθένῳ οἰχνευούσης\nλείποι οἶκον ἄνακτος, ἕλοις κέ μιν ἐν πολέεσσιν\nἤμασι· δηθύνει γὰρ ἀπόκρυφος, εἴ κʼ ἐνὶ τῷδε\nδεικήλῳ Μήνης εὐφεγγέος αἰθροπολεύσης\nφύξιμον ἦμαρ ἕλῃσι, καὶ ἐν θαλεροῖσι πετήλοις\nπεπτηὼς ἀλέηται ἑὸν δηναιὸν ἄνακτα.\nΧηλῇσιν δʼ εἴ κεν σὺ Σεληναίην ἐσαθρήσαις,\nθαρσαλέος δρήστην προτιόσσεο· δὴ γὰρ ἄνεισιν\nαὐτόματος, σκήψει δὲ καὶ αἱμυλίοισι λόγοισι\nπρηυνέει θυμὸν δυσπέμφελον οἷο ἄνακτος.\nἢν δὲ Σκορπιόεν δέμας ἴσχῃ δῖα Σελήνη,\nἦ τʼ ἂν ἔοι θεράπων ἐν ἀνακτόρῳ ἢ τεμένεσσι\nκρυπτόμενος· καὶ δʼ ἄν κεν ἑκών οἶκόνδε νέοιτο.\nεἰ δʼ ἄρα Τοξευτῆρα διοιχνεύοι κερόεσσα,\nἢν μὲν ἐνὶ πρώτοις πέντʼ ἤμασιν αἰσυλοεργὸν\nδμῶ᾿ ἀνάγῃ, δοίη κε δίκην δρησμοῖο ταχεῖαν·\nἢν δʼ ἄρ᾿ ὑπερβάλλῃ πέντʼ ἤματα, δηρὸν ἂν αὔτως\nπλάζοιτʼ, οὐδέ μιν ὦκα κιχήσεαι, ἀλλὰ χρόνοιο\nπολλοῦ μεσσάτιον τελέει δρόμον ἠλασκάζων.\nἢν δʼ ἄρʼ ἐν Αἰγόκερῳ φεύγῃ δμώς, οἷο ἄνακτος\nἐν ξείνῃ ληφθεὶς ἄγεται ποτὶ δώματα θᾶσσον.\nὙδροχόῳ δʼ εἴ κεν κεραὴν εὐῶπιν ἀθρήσαις\nνισσομένην, ὅτε δρῆστιν ἐπεντύνῃσι κέλευθον\nλαιδρὸς ἀνήρ, τότʼ ἄνακτος ἑοῦ πάτρην ἀπολείπων\nἐν πόλει ὀθνείῃ βίον ἄρνυται, οὐδʼ ἐπὶ δηρὸν\nλήσεται, ἀλλά μιν ὦκα τέτμοις ἐπὶ φωτὶ κυροῦντα,\nὃς δήμου θεράπων κοινὸς πέλει, ἠὲ φερόπλῳ\n\n\n\nἀνέρι, τῷ στρατιαί τε βοηδρομίαι τε μέλονται.\nεἰ δʼ ἄρʼ ἐν εἰαρινοῖσι φαεινομένη φορέηται\nἸχθύσιν, ἠοῖ μὲν προτέρῃ κίνδυνον ἰάψει\nδρήστῃ ἀταρτηρῷ, τάχα δʼ ἂν καὶ ὀλέθριον ἦμαρ,\nαἶψα δʼ ἄρα φίφεϊ τμηθεὶς ἀμφήκεϊ δειρὴν\n* * * * * * * *\nδευτέρῃ εἰν ἠοῖ δὲ φυγὼν σῶός κε πέλοιτο,\nκαί κεν ἄνακτος ἵκοιτο δόμον περίαλλα πεπονθώς.\nχρή δὲ περίφρονα μῆτιν ἐνὶ φρεσὶν αἶψα τίθεσθαι·\nεἰ μὲν γὰρ μούνην σὺ Σεληναίην ὁρόῳο,\nοὔτι φέρει δρησμὸν βροτῷ ἀνέρι, μαψιδίην δὲ\nοἴσει ἄλην τῇ καὶ τῇ ἀλυσκάζοντι κέλευθον\nἀγχόθι δεσποσύνων μεγάρων καὶ ὁμήθεος οἴκου.\nεἰ δὲ τύχοι πανδῖα σὺν ἀστέρι δινεύουσα,\nὅντε πλάνητα λέγουσιν ἐπὶ χθονὶ φῦλʼ ἀνθρώπων,\nἦ τʼ ἂν προσσοτέρω θεράπων ὁδὸν ἐντύνοιτο,\nφεύγων νείκεʼ ἄνακτος ὁμοκλήν τʼ ἀλγινόεσσαν.\nἀλλʼ ἢν μὲν Φαίνοντι συνῇ κερόεσσα Σελήνη\nφλογερῷ Πυρόεντι, φυγὴν ἀνεμώλιον ἴσχει\nδοῦλος ἀνὴρ κενεῇσιν ἐπʼ ἐλπωρῇσι γεγηθώς·\nἦ γὰρ ἂν ἐς δόμον αἶψα λυγρῇ πεπεδημένος ἄτῃ\n\n\n\nβαίη ἀναγκαίῃ βεβιημένος ἀλγινοέσσῃ.\nεἰ δὲ Ζηνὸς ἄνακτος ἢ ἁγνῆς Ἀφρογενείης\nἴχνια βαίνῃσιν Θειαντιὰς ἀγλαόφοιτος,\nἦ τʼ ἂν κρυπταδίην εὐήρεα φύξιν ἕλοιτο\nὀτρηρὸς θεράπων ποσὶ καρπαλίμοισι πιθήσας.\nμὴ μὲν ἀταρτηρῇσιν ἐνὶ φρεσὶ μητίσαιτο\nδεσπότεω φερέμεν κειμήλιον· ἦ γὰρ ἂν εἴη\nδιχθαδίη ἄτη καὶ κτήματος οἰχομένοιο\nκαὶ δμωὸς προφυγόντος ἀμειλίχου. ἀλλά σʼ ἄνωγα\nμιμνέμεν εἰν οἴκοισι φέρειν τʼ εὐήρεϊ θυμῷ\nφωρίδιον βλάβος αἰνόν, ἐπεὶ μετὰ ποσσὶ διώκων\nοὔ κε κίχοις, οὐδʼ εἰ μὲν ἔχοις πόδας Εὐφήμοιο\nΕὐρωπηιάδαο, τὸν ἐν πολυηχέι πόντῳ\nὦκα θέειν ἐνέπουσιν ὁδῷ πεφορημένον ὑγρῇ, —\nοὐδ᾿ εἴ σοι πτερύγεσσιν ἐπήρεα νῶτα γένοιτο,\nοἷά γʼ ἐνὶ μελέεσσι Βορήιοι υἷες ἔχεσκον,\nοὓς ὑποκυσαμένη ῥαδινὴ τέκεν Ὠρείθυια,\nὁππότε μιν χορὸν ἁγνὸν ἐπʼ Ἰλισσοἱο ῥοῇσιν\nἱσταμένην Βορέης ἀνερείψατο, τῆλε δὲ γαίης\n\n\n\nἈτθίδος ἐν νεφέεσσι μεταχρονίην φορέεσκε,\nμέσφʼ ὅτʼ ἐπὶ Θρῄκης χιονώδεας ἷξεν ἐναύλους, —\nοὐδ’ εἴ κʼ Ἰφίκλοιο θοώτερος αὐγάζοιο,\nὅστε καὶ ἀνθερίκοισιν ἐπέτρεχεν, οὐδέ τι καρπὸν\nσίνετʼ ἀήσυρα γυῖα φέρων ἐπὶ λήιον ἄκρον.\nεἰ δέ τʼ ἔοι κερόεσσα σὺν εὐσκόπῳ Ἑρμάωνι,\nοὔ κε φύγοι θεράπων ὀλοφώιος, ἀλλὰ τάχιστα\nεὕροις, εἰ καὶ γοῦνα θοώτερα καὶ πόδας ἴσχοι\nκουφοτέρους Λᾴδαο καὶ ὠκυδρόμοιο Φαΰλλου.\nμὴ μὲν δὴ συνόδοισιν ἐπιστείχουσα Σελήνη\nἢ καὶ πλησιφαὴς εἴη δρησμοῖο τυχόντος·\nἦ γὰρ ἂν ἠλασκάζοι ἐπὶ ξείνης τότε γαίης,\nἢ δεσμοῖσιν ἔχοιτο παρʼ ὀθνείοισι βροτοῖσιν.\nεἰ δὲ Κρόνῳ κρυόεντι συνείη δῖα Σελήνη,\nκαί τε δμὼς προφύγῃσιν ἔχων κλωπήιον ἄχθος,\nἄλλοις φώρεσι κέρδος ἀποίσεται· οὐ γὰρ ὄνησιν\nἁρπακτοῖς κτεάτεσσι φέρει τηλεσκόπος ἀστήρ,\n\n\n\nἀλλʼ ἐπάγει θεράποντι δολόφρονι πολλάκις ἄνδρα\nλαιδρότερον Φαίνων, καὶ φὼρ ἐπὶ φωρὶ κυρήσει.\nIX. Περὶ παίδων διδασκαλίας.Εἰ δὲ τέχνης ἐθέλεις δεδαηκότας ἐντύνασθαι\nἢ σοφίης υἱῆας ἢ ὀτρηροὺς θεράποντας,\nχρυσοφαὴς εἴη τοι ἐπʼ Ἀρνειοῖο Σελήνη,\nἠὲ καὶ ὠκυπόροισιν ἐπʼ Ἰχθύσι καλὰ φαείνοι,\nἢ κούρης ἐπέχοι φιαρὸν δέμας Ἰκαριώνης,\nἠὲ καὶ αἰπυτάτῳ ἐνὶ Καρκίνῳ ἰνδάλλοιτό,\nΖηνὸς μητιέταο κεχαρμένη ἀκτίνεσσιν,\nἢ Παφίης αἴγλῃσιν ἐρευθομένη τετραγώνοις\nἠὲ τριπλεύροισιν — καί τʼ ἂν πολὺ λώιον εἴη —\nἠὲ κατʼ ἰθὺν ἴῃσιν ἐφʼ ἑβδομάτοιο βεβῶσα\nδεικήλου, καὶ γὰρ τὸ πέλει τέχνῃσιν ὄνειαρ.\nμὴ μὲν δὴ σύνοδον τούτοις ἐνὶ τείρεσι θείη,\nἢ διχόμηνον ἄγοι σέλας ἔκφατον, εὖτέ σε χρειὼ\nτέχνην ἢ σοφίην δεδαήμεναι ὀτρύνῃσιν·\n\n\n\n\nοὐ γὰρ ἂν ἐκτελέσειας, ἃ βούλεαι, οὐδέ τινʼ ἐσθλὴν\nπαιδὶ δαημοσύνην διχομηνιὰς ἐντύνειεν,\nοὐδέ τι λειψιφαής· ἀνεμώλια δʼ ἔργα τίθησιν.\nX. Περὶ γεωργίας.Εἰ δὲ γεωπονίης σε φιλομβρότου ἵμερος αἱρεῖ,\nκαί τʼ ἐπὶ χρυσείης γενεῆς ἐντύνεαι ἔργα\nγαῖαν ἐπὶ ζείδωρον ἄγων εὐκαμπὲς ἄροτρον,\nἢ γύροις ἔνι κλῆμα Μεθυμναίου λελίησαι\nκατθέμεναι, καὶ λαρὸν ὀπώρης εἶδαρ ἑλέσθαι\nἱμείρεις, σκαπάνῃ τε λαχαινέμεν ἄμβροτον αἶαν.\nαὐτίκα τοι καὶ πᾶσαν ἐτητυμίην καταλέξω,\nὅππως ἂν πανδῖα Σεληναίη πεπίθοιτο,\n\n\n\n\nὄμπνιά σοι Δήμητρος ἀερσινόοιό τε Βάκχου\nδῶρʼ ἀναπεμπέμεναι καὶ ἐπητανὸν ὄλβον ὀπάζειν.\nεἰ μὲν γὰρ στείχῃσιν ἐπʼ Ἀρνειοῖο θοοῖο,\nπάντα φέρει κλυτὰ ἔργα φυτευέμεν ἠδὲ βαλέσθαι\nσπέρματα καὶ σηκοὺς εὐερκέας ἀμφιπένεσθαι·\nκαὶ δʼ ἂν ἀεργηλὸν χῶρον τότε καλὰ τάμοιο\nβουσί τε καὶ σμινύῃσιν, ἔοι δέ κε κάρπιμος ὦκα.\nὣς δʼ αὕτως Ταύρῳ κεραῷ πονέεσθαι ἕκαστα,\nὅσσα τε γειοπόνων ἐρικυδέα φαίνεται ἔργα.\nμὴ μὲν δὴ τῆμόσδ᾿ ἐθέλειν ἐρίβωλον ἄρουραν\nἄρνυσθαι μισθῷ ἐπὶ λατρίῳ· οὐ γὰρ ἄμεινον,\nοὐδὲ φέροι κεν ὄνειαρ ἐπʼ ἀλλοτρίῳ μογέοντι.\nεἰ δὲ Θεραπναίοισιν ἐν ἄστρασι δινεύηται\nκούρων εὐεάνου Αἰτωλίδος, ἦ τʼ ἂν ἐμοῖσι\n\n\n\nμύθοισιν πεπίθοιο, καὶ ἀρξάμενος πονέεσθαι\nἀμφὶ γεωπονίῃ τε φυτείῃ θʼ ἱμεροέσσῃ\nζηλωτὸς πολλοῖς κε πέλοις ἐπὶ κέρδεϊ τῷδε.\nκήπους δʼ εὐθαλέας τεύξεις καὶ γῦρον ὀρύξεις,\nγαῖαν ἀεργηλήν τε προμηθείως ἀνύσαιο\nεὐεργόν, Μήνης ἐνὶ Καρκίνῳ αἰθροπολεύσης.\nεἰ φλογερῷ δὲ Λέοντι φάος πολυδερκὲς ἐφείη\nἠερόφοιτος ἄνασσα, τότε σπόρον ὁπλίσσαιο\nκριθῶν ἢ πυρῶν, καί τʼ ἂν πολύχοια γένοιτο.\nἄλλο δὲ μή τι βάλοιο κατʼ αὔλακος· οὐ γὰρ ἄμεινον.\nἈστραίη κούρη δὲ πέλει πρὸς ἅπαντα φερίστη\nσπέρματα, καὶ δὲ φυτοῖσιν ἐναίσιμος, ἔν τε βόθροισι\nβάλλειν ἔρνεα πάντα, τάτε δρυὸς ἄκρα λέγονται.\n\n\n\nοἴνας δʼ ἐξαλέασθαι, ἐπεὶ στυγέει περίαλλα\nκαρίου κούρη ἑλίνους καὶ ἀδευκέας οἴνας,\nμνωομένη, ὅσα λυγρὰ Διωνύσοιο ἕκητι\nἈκταῖοι μήσαντο μέθῃ δεδμημένοι αἰνῇ\nἸκάριον, καί μιν στυφελαῖς κορύναις ἐδάιξαν\nσφαλλόμενοι δώροισι χοροιμανέος Βάκχοιο.\nἀλλὰ σὺ Χηλάων ἐνὶ τείρεσιν αἰθροπολεῦσαν\nεἰσορόων κερόεσσαν ἐπιφραδέως πονέεσθαι\nἀμφὶ γεωτομίῃ· σὺ δέ κʼ ἐν νειοῖσι βάλοιο\nσπέρματα θαρσαλέως, θεῖναί τʼ ἐνὶ κλήματα γύροις,\nπάντα τε δένδρεα καλά, τάτʼ εἴαρι τηλεθάοντα\n\n\n\nτέρχνεσιν ἀργεννοῖσι φίλην δείκνυσιν ὀπώρην.\nἢν δὲ Σκορπιόεν δέμας αἴθριον ἐκπεράῃσιν\nαἴγλαις ἀργεννῇσι κλυτὴ πανδῖα Σελήνη,\nσπέρματα δάσσασθαι νειοῖς ἔνι· καὶ δέ κεν εἴη\nτῆμος ἐνιβληθέντα κατʼ αὐλακόεσσαν ἄρουραν\nὄμπνια Δηοῦς δῶρα καὶ ἐμπλήσειεν ἀλωήν.\nκαὶ δέ κʼ ἀεργηλὴν γαῖαν τῆμόσδε τάμοιο.\nεἰ δʼ ἄρα Τοξευτῆρι φάοι ταυρῶπις ἄνασσα,\nμὴ σύγε πυροῖσιν βαλέειν χθόνα βωτιάνειραν,\nμηδὲ θέμεν κρῖ λευκὸν ἐν αὔλακι, μηδέ τινʼ ἄλλα\nχέδροπα· πάντα γὰρ αἶψ᾿ ἁλιώσεται, οὐδέ τι ποίη\nβλωθρὴ ὑπερτείλασα πυκάσσεται οἴνοπα βῶλον.\nἀλλὰ σύ μοι τῆμόσδε βάλοις περιμήκεα σηκὸν\nἄρνασιν ἠδ᾿ ἐρίφοισι, βοῶν τʼ εὐερκέα μάνδρην\nπορσύναις, πονέοις δὲ καὶ ὠκυπόδεσσιν ἐφʼ ἵπποις,\nφορβήν τʼ ἐντύναιο νεογλαγέας περὶ πώλους.\nαὕτως δʼ Αἰγοκερῆα διαστείχουσα Σελήνη\nμήλοισιν σύμπασιν ἐναίσιμος ἠδὲ φερίστη,\nεἴ κεν ἄγοις ἑτέρην χώρην ἐριαχθέα ποίμνην\n\n\n\nἠδʼ ἀγέλας, καὶ δʼ ἄν κε καὶ αἰπόλια πλατέʼ αἰγῶν\nὦκα θέοι, νομὸν ἄλλον ἐπιστείβοντα πόδεσσιν.\nὙδροχόῳ δʼ ὁρόων εὐώπιδος ἀργέτιν αἴγλην\nΜήνης εὖ μὲν ἄροτρα καὶ αὔλακα πορσύνειας,\nεὖ δὲ καὶ ἐν γύροις ὑποδέξεαι ἔρνεα καλά,\nεὖ δʼ ἐν ἀεργηλοῖσιν ὕνιν πήξειας ἀρούραις.\nαὕτως δʼ εἰαρινοῖσιν ἐν Ἰχθύσιν ἐστὶ φερίστη\nγειοπόνοις Θειαντίς, ὅτʼ ὄμπνια ἔργα πένωνται\nΔηοῦς εὐωδῖνος ἐυστεφέος τʼ Ἰοβάκχου.\nσκέπτεσθαι δʼἐπέοικε καὶ ἀστέρας ἠνεκὲς ἄλλους.\nἢν μὲν γὰρ Φαέθων τε καὶ ἁγνὴ Κυπρογένεια\nΜήνῃ συμφορέωντʼ ἠδ᾿ εὔπτερος Ἀργειφόντης,\nπάντα τάδʼ ἀλδήεντα καὶ αὔξιμα τοῖσδε πιφαύσκοις\n\n\n\nπολλήν τʼ εὐεστώ φερέμεν καὶ θέσφατον ὄλβον.\nεἰ δὲ Κρόνος κρυόεις Ἄρης τʼ ὀλοφώιος εἶεν\nἀμφὶ Σεληναίῃ, μινύθουσʼ ἐρικυδέα ἔργα\nἠδ’ ἅλιον φαίνουσι γεωπονίην μερόπεσσι.\nτοιγὰρ ὅρα δείκηλα κατʼ οὐρανὸν ἀγλαὰ πρῶτον,\nοἷς κούρη Θειαντὶς ἐναίσιμα ἔργα προφαίνει,\nαὖτις δʼ ἀστέρα καλὸν ἐρισθενέος Κρονίωνος\nἢ Παφίης ἢ φαιδρὸν ἐύσκοπον Ἑρμάωνα·\nξυνὴν γὰρ τούτοισι, διοιχνεύουσα κέλευθον\nἀρχὴν καὶ τέλος ἐσθλὸν ἄγει μερόπων ἐπὶ ἔργοις.\nXI. Περὶ τῶν ἐν δεσμοῖς.Εἰ δʼ ἄρα καὶ δεσμοῖσιν ἀεικέσιν ὀχμάζοιτο\nδειλὸς ἀνήρ, Κριῷ μὲν ἔχων ἐριώπιδα Μήνην\nδηναιὴν εὕροι κε λύσιν δυερῶν ὀδυνάων.\nὣς δὲ καὶ ἐν θερινοῖσιν ὁρωμένη εἰδώλοισιν,\n\n\n\nἢ Διδύμοις ἢ αἰπυτάτῳ ἐνὶ Καρκίνῳ οὖσα,\nἠὲ Νεμειήταο κατʼ ἀργαλέοιο Λέοντος,\nπουλὺν ἐπὶ χρόνον οἴσει ἀπείρατα δεσμὰ βροτοῖσιν.\nεἰ δέ κεν αἰθερίῳ ἐν Σκορπίῳ ἠδέ τʼ ἐλαφρῷ\nΤοξευτῇ, Ταύρῳ τε καὶ ἐν Ζυγῷ αἰγλήεντι,\nἠδὲ καὶ Ἀστραίου σταχυηφόρῳ ἀμφὶ θυγατρὶ\nδινεύῃσι, ταχεῖαν ἄγει λύσιν ἡμερίοισιν,\nἔκ τε πόνων ἀνέπαυσε καὶ ἅψεα κούφισεν ἀνδρός.\nμὴ μὲν ἁλιπλάγκτοισιν ἐν Ἰχθύσιν αὐγάζοιτο·\nἦ γὰρ ἀναπλήσειεν ἀεικέλιον βροτὸς ἄλγος,\nκαὶ δὲ μόλις δεσμοῖο δυσηχέος ἄσπετον ἄχθος\nἐκπροφύγοι· πολλοὶ δὲ καὶ ἐς βιότοιο τελευτὴν\nεἰλλάδας ἀργαλέας γυίων ἐφόρησαν ὕπερθεν.\nἢν δὲ σὺν ἀστέρι Μήνη ἐνηέι καλὰ φαείνῃ\nΖηνὸς ἢ Ἑρμείο ἢ εὐεάνου Ἀφροδίτης,\nἦ τʼ ἂν κουφότερός τε πόνος παῦρός τε γένοιτο.\nεἰ δὲ Κρόνῳ κρυερῷ ἢ Ἄρεϊ συμφορέηται,\nπολλάκις ἀργαλέοιο βίῃ δεσμοῖο πονηθεὶς\nμέσφα πότμου φρουρεῖται ἀεὶ ἀδάμαντι συναπτῷ.\nXII. Περὶ κλοπῆς.Εἰ δέ τι κλεμμάδιον μεγάρων κειμήλιον ἔρροι,\nἢν μὲν ἐν Ἀρνειῷ κεραὴ τροχάῃσι Σελήνη,\nσώεται ἂ ἐς δῶμα καὶ ἐς χέρας εἶσιν ἄνακτος.\nΤαύρῳ δʼ ἐμβεβαυῖα παλίμφοιτος κερόεσσα\nπέμπει πρὸς σθεναρὸν κτῆμα βροτόν, οὐδέ κε ῥεῖα\nαὐτὸ κίχοις, οὐδʼ αὐτὸς ὀνήσεται ἠλίθιος φώρ,\nκέρδεος ἁρπαλέοιο δίκην ἰθεῖαν ὑποσχών·\nφράζεο δʼ ἐς δεκάτην τόδε μοι Ταύροιο κέλευθον.\n\n\n\n\nαἰ δʼ ἄλλαι καλαὶ καὶ ἀπήμονες ἀνέρι μοῖραι,\nοὐδέ τʼ ἀνιηρὴν ἐπάγουσ᾿ ἀλιτήμονι θωήν,\nἢν μὴ Ἄρει ξυνοῖο δρόμου τετύχῃσι Σελήνη.\nεἰ δέ κε δεικήλοις Διδύμων περάῃσιν ἄνασσα,\nτέτμοις μέν, παῦρον δὲ νόῳ νοσφίζεο πῆμα.\nΚαρκίνον αὖ ἐφέπουσα φαεσφόρος, εἰ μὲν ὄλοιτο\nἄργυρος αἰγλήεις, ἀνάγει πάλιν ἐς τεὸν οἶκον,\nχρυσόν τʼ εὐλαμπῆ· κτῆσις δʼ ἁλιώσεται ἄλλη,\nἥτις ἂν ἐκ μεγάρων συλήσιος οἰχνεύσειεν.\nεἰ δὲ Λέοντος ἔχῃσι μένος πολυωπέτις αἴγλη\nΜήνης ἠυκόμοιο, τότʼ οὐ μάλα θαρσαλέος τοι\nαὐδήσω παλίνορσον ἑλεῖν κτέαρ. εἰ δέ τε κούρην\n\n\n\nἈστραίην διίῃσι κερασφόρος ἀργέτα Μήνη,\nδηθύνει κλόπιον, χρόνιον δʼ ἀναφαίνεται αὖτις·\nδήεις τʼ, εἰ Χηλῇσιν ὁμοδρομέοι κερόεσσα,\nεὕροις τʼ, εἰ καὶ ἐπʼ ὀκταπόδῃ βεβαυῖα τύχῃσι\nΣκορπίῳ. ἢν δέ γε Τοξότεω δέμας αἰνὸν ἔχῃσιν,\nὄλλυται, ἕρμαιον δὲ πέλει φώρεσσιν ἀνιγροῖς.\nΑἰγόκερω δʼ εἴ κεν κλυτὰ τείρεα παμφαίνῃσιν\nαἴγλῃσιν φιαρῇσι παλιστρέπτοιο Σελήνης,\nἦ τʼ ἂν δηναιὴ πέλοι εὕρεσις. εἰ δέ κεν ἄστρον\nὙδροχόου διίῃσιν ἀγαυὴ Θειαντίνη,\nἐν δοιῇ σῶσίς τοι ἀπολλυμένου κτεάνοιο.\nὣς δὲ καὶ εἰαρινοῖσιν ἐν Ἰχθύσιν αἰθροπολεύσης\nεὐκεράου Μήνης, μόλις οἴσεαι, ὅττι κακὸς φὼρ\nἐν παλάμαις κεν ἕλῃ· θαμέως δέ κεν ἀμφὶ κλοπείου\n\n\n\nεἰσαΐοις, τὰ δὲ πολλὰ πέλοντʼ ἀνεμώλιοι αὔτως\nμῦθοι ἐπαγγελίῃσι κεναῖς θέλγοντες ἀκουάς.\nεἰ δὲ Σεληναίη ξυνὴν τρίβον ἐγκονέῃσιν\nἄστροις ἀργαλέοις, δήεις κτέαρ. ἢν δὲ φερίστοις,\nΖηνὶ κελαινεφέι * * *\n* * * κλόπιον κτέαρ ὄλλυται αὔτως.\n* * * * * *\nοὔτι λίην· φώρεσσι δʼ ἐναίσιμα γίνεται ἐσθλὰ\n\n\n\nτείρεα Κυπρογένεια καὶ αἰγλήεις Διὸς ἀστὴρ\nἠδὲ καὶ ὠκυδρόμοιο φερεπτέρου Ἑρμάωνος.\n"};
