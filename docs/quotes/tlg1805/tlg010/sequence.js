var sequence = {"name":"Vitae Homeri. Sudae vita","data":"1093. 17 Bernh.\nὍμηρος ὁ ποιητὴς ἦν υἱὸς Μέλητος τοῦ ἐν Σμύρνῃ ποταμοῦ καὶ Κριθηίδος νύμφης ὥς φησι Καστρίκιος ὁ Νικαεύς, ὡς δʼ ἄλλοι φασὶν Ἀπόλλωνος καὶ Καλλιόπης τῆς Μοῦσης, ὡς δὲ Χάραξ φησιν ὁ ἱστορικὸς (F. H. G. iii. 641 fr. 20) Μαίονος ἢ Μητίου καὶ Εὐμήτιδος μητρός, κατὰ δʼ ἄλλους ἦν υἱὸς Τηλεμάχου τοῦ υἱοῦ Ὀδυσσέως καὶ Πολυκάστης τῆς Νέστορος. ἔστι δʼ ἡ τοῦ γένους τάξις κατὰ τὸν ἱστορικὸν Χάρακα αὕτη. Αἰθούσης Θρᾴσσης Λίνος, τοῦ δὲ Πίερος, τοῦ δʼ Οἴαγρος, τοῦ δʼ Ὀρφεύς, τοῦ δὲ Δρής, τοῦ δʼ Εὐκλέης, τοῦ δʼ Ἰδμονίδης, τοῦ δὲ Φιλοτέρπης, τοῦ δʼ Εὔφημος, τοῦ δʼ Ἐπιφράδης, τοῦ δὲ Μελάνωπος, τοῦ δʼ Ἀπελλῆς, τοῦ δὲ Μαίων, ὃς ἦλθεν ἅμα ταῖς Ἀμαζόσιν ἐν Σμύρνῃ καὶ γήμας Εὔμητιν τὴν Εὐέπους τοῦ Μνησιγένους ἐποίησεν Ὅμηρον. ὁμοίως δὲ καὶ κατὰ τὴν πατρίδα ἀμφίβολος διὰ τὸ ἀπιστηθῆναι ὅλως εἶναι θνητὸν τῷ μεγέθει τῆς φύσεως. οἱ μὲν γὰρ ἔφασαν γενέσθαι Σμυρναῖον, οἱ δὲ Χῖον, οἱ δὲ Κολοφώνιον, οἱ δʼ Ἰήτην, οἱ δὲ Κυμαῖον, οἱ δʼ ἐκ Τροίας ἀπὸ χωρίου Κεγχρεῶν, οἱ δὲ Λυδόν, οἱ δʼ Ἀθηναῖον, οἱ δʼ Ἰθακήσιον, οἱ δὲ Κύπριον, οἱ δὲ Σαλαμίνιον, οἱ δὲ Κνώσσιον, οἱ δὲ Μυκηναῖον, οἱ δʼ Αἰγύπτιον, οἱ δὲ Θετταλόν, οἱ δʼ Ἰταλιώτην, οἱ δὲ Λευκανόν, οἱ δὲ Γρύνιον, οἱ δὲ Ῥωμαῖον, οἱ δὲ Ῥόδιον. καὶ προσηγορεύετο μὲν κυρίως Μελησιγένης· καὶ γὰρ ἐτέχθη παρὰ τῷ Μέλητι ποταμῷ κατὰ τοὺς Σμυρναῖον αὐτὸν γενεαλογοῦντας. ἐκλήθη δʼ Ὅμηρος διὰ τὸ πολέμου ἐνισταμένου Σμυρναίοις πρὸς Κολοφωνίους ὅμηρον δοθῆναι, ἢ τὸ βουλευομένων Σμυρναίων δαιμονίᾳ τινι ἐνεργείᾳ φθέγξασθαι καὶ συμβουλεῦσαι ἐκκλησιάζουσι περὶ τοῦ πολέμου. γέγονε δὲ πρὸ τοῦ τεθῆναι τὴν πρώτην ὀλυμπιάδα πρὸ ἐνιαυτῶν νζʼ. Πορφύριος δʼ ἐν τῇ φιλοσόφῳ ἱστορίᾳ (fr. ii. p. 5 Nauck) πρὸ ρλβʼ φησιν. ἐτέθη δʼ αὕτη μετὰ τὴν Τροίας ἅλωσιν ἐνιαυτοῖς ὕστερον υζʼ. τινὲς δὲ μετὰ ρξʼ μόνους ἐνιαυτοὺς τῆς Ἰλίου ἁλώσεως τετέχθαι ἱστοροῦσιν Ὅμηρον· ὁ δὲ ῥηθεὶς Πορφύριος μετὰ σοέ. γήμας δʼ ἐν Χίῳ Ἀρησιφόνην τὴν Γνώτορος τοῦ Κυμαίου θυγατέρα ἔσχεν υἱεῖς δύο καὶ θυγατέρα μίαν, ἣν ἔγημε Στασῖνος ὁ Κύπριος. οἱ δʼ υἱεῖς Ἐρίφων καὶ Θεόλαος. ποιήματα δ' αὐτοῦ ἀναμφίλεκτα οὐδὲ κατὰ τὸ συνεχὲς ὥσπερ σύγκειται, ἀλλʼ αὐτὸς μὲν ἑκάστην ῥαψῳδίαν γράψας καὶ ἐπιδειξάμενος τῷ περινοστεῖν τὰς πόλεις τροφῆς ἕνεκεν ἀπέλιπεν. ὕστερον δὲ συνετέθη καὶ συνετάχθη ὑπὸ πολλῶν καὶ μάλιστα ὑπὸ Πεισιστράτου τοῦ τῶν Ἀθηναίων τυράννου. ἀναφέρεται δʼ εἰς αὐτὸν καὶ ἄλλα τινα ποιήματα· Ἀμαζονία, Ἰλιὰς μικρά, Νόστοι, Ἐπικιχλίδες, Ἠθιέπακτος ἤτοι Ἴαμβοι, Μυοβατραχομαχία, Ἀραχνομαχία, Γερανομαχία, Κεραμίς, Ἀμφιαράου ἐξέλασις, παίγνια, Σικελίας ἅλωσις, Ἐπιθαλάμια, κύκλος, ὕμνοι, Κύπρια. γηραιὸς δὲ τελευτήσας ἐν τῇ νήσῳ τῇ Ἴῳ τέθαπται, τυφλὸς ἐκ παίδων γεγονώς, τὸ δʼ ἀληθὲς ὅτι οὐχ ἡττήθη ἐπιθυμίας ἣ παρὰ τῶν ὀφθαλμῶν ἄρχεται καὶ παρὰ τοῦτο ἱστορήθη τυφλός. ἐπιγέγραπται δʼ ἐν τῷ τάφῳ αὐτοῦ τόδε τὸ ἐλεγεῖον, ὃ ὑπὸ τῶν Ἰητῶν ἐποιήθη χρόνῳ πολλῷ ὥς φησι Καλλίμαχος·\nἐνθάδε τὴν ἱερὰν κεφαλὴν κατὰ γαῖα καλύπτει\nἀνδρῶν ἡρώων κοσμήτορα θεῖον Ὅμηρον.\nφησὶ δὲ Διοσκουρίδης (F. H. G. ii. 193) ἐν τοῖς παρ' Ὁμήρῳ νόμοις ὅτι ὁ ποιητὴς ὁρῶν τὴν σωφροσύνην οἰκειοτάτην ἀρετὴν οὖσαν καὶ πρώτην τοῖς νέοις, ἔτι δὲ ἁρμόττουσαν καὶ καλῶν χορηγὸν οὖσαν, βουλόμενος πάλιν ἐμφῦσαι αὐτὴν ἀπʼ ἀρχῆς καὶ ἐφεξῆς, ἵνα τὴν σχολὴν καὶ τὸν ζῆλον ἐν τοῖς καλοῖς ἔργοις ἀναλίσκωσι, καὶ ὦσιν εὐεργετικοὶ καὶ κοινοὶ πρὸς ἀλλήλους, εὐτελῆ κατεσκεύασε πᾶσι τὸν βίον καὶ αὐτάρκη, λογιζόμενος τὰς ἐπιθυμίας καὶ τὰς ἡδονὰς ἰσχυροτάτας γίνεσθαι καὶ πρώτας, ἔτι τε καὶ ἐμφύτους οὔσας περὶ ἐδωδὴν καὶ πόσιν· τοὺς δὲ διαμεμενηκότας ἐν ταῖς εὐτελείαις εὐτάκτους καὶ περὶ τὸν ἄλλον βίον γινομένους ἐγκρατεῖς. ἐφʼ ᾧ καὶ ἁπλῆν ἀποδέδωκε τὴν δίαιταν πᾶσι καὶ τὴν αὐτὴν ὁμοίως βασιλεῦσί τε καὶ ἰδιώταις λέγων\nπαρὰ δὲ ξεστὴν ἐτάνυσσε τράπεζαν·\nσῖτον δʼ αἰδοίη ταμίη παρέθηκε φέρουσα,\nδαιτρὸς δὲ κρειῶν πίνακας παρέθηκεν ἀείρας,\nκαὶ τούτων ὀπτῶν καὶ ὡς ἐπιτοπολὺ βοείων. παρὰ δὲ ταῦτα οὔτε ἐν ἑορταῖς οὔτε ἐν γάμοις οὔτʼ ἐν ἄλλῃ συνόδῳ παρατίθησιν οὐδέν· καίτοι πολλάκις τὸν Ἀγαμέμνονα ποιήσας δειπνίζοντα τοὺς ἀρίστους, Μενέλαόν τε τοὺς Ἑρμιόνης γάμους ποιοῦντα καὶ τοῦ υἱοῦ καὶ τῆς θυγατρός· καὶ τοῦ Τηλεμάχου πρὸς αὐτὸν παραγενομένου\nνῶτα βοὸς παρέθηκεν ἀείρας\nὄπτʼ ἐν χερσὶν ἑλὼν τά ῥά οἱ γέρα πάρθεσαν αὐτῷ.\nοὐ γὰρ θρῖα καὶ κάνδυλον καὶ ἄμητας μελίπηκτά τε τοῖς βασιλεῦσιν ἐξαίρετα παρατίθησιν Ὅμηρος, ἀλλὰ ἀφʼ ὧν εὖ ἕξειν ἔμελλον τὸ σῶμα καὶ τὴν ψυχήν. καὶ Αἴαντα μετὰ τὴν μονομαχίαν νώτοισι γέραιρεν ὁ Ἀγαμέμνων, καὶ τῷ Νέστορι γηραιῷ ὄντι κρέας ὀπτὸν βοὸς δίδωσι καὶ Ἀλκίνῳ δὲ τρυφερὸν ᾑρημένῳ βίον, σπουδάζων ἡμᾶς ἀποστῆσαι τῶν ἀτάκτων ἐπιθυμιῶν. καὶ Νέστορα δὲ ποιεῖ παρὰ τῇ θαλάσσῃ τῷ Ποσειδῶνι κεχαρισμένην τινα θυσίαν ἐπιτελοῦντα καὶ πολλοὺς ἔχοντα, τάδε παρακελευόμενον·\nἀλλʼ ἄγʼ ὁ μὲν πεδίονδʼ ἐπὶ βοῦν ἴτω\nκαὶ τὰ ἑξῆς· καὶ Ἀλκίνους δὲ τοὺς τρυφερωτάτους ἑστιῶν Φαίακας καὶ τὸν Ὀδυσσέα ξενίζων ἐπιδεικνύμενος αὐτῷ τὴν τοῦ κήπου κατασκευὴν καὶ τῆς οἰκίας καὶ τὸν αὑτοῦ βίον, τοιαύτας παρατίθεται τραπέζας. καὶ τοὺς μνηστῆρας ὑβριστὰς ὄντας καὶ πρὸς ἡδονὰς ἀνειμένους, οὔτε ἰχθύας ἐσθίοντας ποιεῖ οὔτε ὄρνιθας οὔτε μελίπηκτα, περιελὼν παντὶ σθένει τὰς μαγειρικὰς μαγγανείας. ὅτι Ὅμηρος πηρὸς ὢν τὰς ὄψεις περιενόστει καὶ ἀφίκετο εἰς Γλαῦκον ποιμένα. ὁ δὲ πρὸς τὸν ἴδιον δεσπότην αὐτὸν ἤγαγεν. ὁ δὲ ἰδὼν αὐτὸν δεξιὸν καὶ πολλῶν ἔμπειρον πείθει αὐτὸν αὐτόθι μένειν καὶ τῶν παίδων ἐπιμέλειαν ποιεῖσθαι. ὁ δὲ ἔπρασσε ταῦτα καὶ τοὺς Κέρκωπας καὶ τὴν Μυοβατραχομαχίαν καὶ Ψαρομαχίαν καὶ Ἑπταπάκτιον καὶ Ἐπικιχλίδας καὶ ἄλλα ὅσα παίγνιά ἐστιν Ὁμήρου ἐποιήσε παρὰ τῷ Χίῳ ἐν Βολισσῷ. εἶτα ἀφίκετο εἰς Σάμον, καὶ εὗρε γυναῖκα Κουροτρόφῳ θύουσαν, καὶ λέγει τὰ ἔπη τάδε·\nκλῦθί μοι εὐχομένῳ Κουροτρόφε, δὸς δὲ γυναῖκα\nτήνδε νέων ἀπανήνασθαι φιλότητα καὶ εὐνήν,\nἡ δʼ ἐπιτερπέσθω πολιοκροτάφοισι γέρουσιν,\nὧν οὐραὶ μὲν ἀπήμβλυνται θυμὸς δὲ μενοινᾷ.\nἐπεὶ δὲ ἧκεν εἰς τὴν φρήτραν ἔνθα ἐδαίνυντο, πῦρ ἀνέκαυσαν. ὁ δʼ Ὅμηρος εἶπεν·\nἀνδρὸς μὲν παῖδες στέφανος, πύργοι δὲ πόληος,\nἵπποι δʼ ἐν πεδίῳ κόσμος, νῆες δὲ θαλάσσης,\nχρήματα δʼ αὔξει οἶκον· ἀτὰρ γεραροὶ βασιλῆες\nἥμενοι εἰν ἀγορῇ κόσμος τʼ ἄλλοισιν ὁρᾶσθαι,\nαἰθομένου δὲ πυρὸς γεραρώτερος οἶκος ἰδέσθαι.\nὁ αὐτὸς Ὅμηρος μέλλων πλεῖν καὶ τῶν ναυτῶν δεξαμένων αὐτὸν ἐμβὰς εἰς τὴν ναῦν ἔφη τὰ ἔπη ταῦτα·\nκλῦθι Ποσείδαον μεγαλοσθενές, ἐννοσίγαιε\nεὐρυχόρου μεδέων ἠδὲ ξανθοῦ Ἑλικῶνος,\nδὸς δʼ οὖρον καλὸν καὶ ἀπήμονα νόστον ἀρέσθαι\nναύταις οἳ νηὸς πομποὶ ἠδʼ ἀρχοὶ ἔασιν.\n\nδὸς δʼ ἐς ὑπώρειαν ὑψικρήμνοιο Μίμαντος\nαἰδοίων μʼ ἐλθόντα βροτῶν ὁσίων τε κυρῆσαι\nφῶτά τε τισαίμην ὃς ἐμὸν νόον ἠπεροπεύσας\nὠδύσατο Ζῆνα ξένιον ξενίην τε τράπεζαν.\nὁ αὐτὸς ἐπιτυχών τισι μέλλουσι πλεῖν εἰς Χίον ἐδεῖτο αὐτῶν ἀναλαβεῖν αὐτόν. οἱ δὲ οὐκ ἐδέξαντο αὐτόν, καὶ λέγει τὰ ἔπη ταῦτα·\nναῦται ποντοπόροι στυγερῇ ἐναλίγκιοι αἴσῃ\nπτωκάσιν αἰθυίῃσιν ἰὸν δύσζηλον ἔχοντες,\nαἰδεῖσθε ξενίοιο Διὸς σέβας ὑψιμέδοντος·\nδεινὴ γὰρ μετόπισθεν ὄπις ξενίου Διὸς ὅς κʼ ἀλίτηται.\nτῷ αὐτῷ ἀναπαυομένῳ τὴν νύκτα ὑπὸ πίτυν ἐπιπίπτει καρπός, ὃν μετεξέτεροι στρόβιλον, οἱ δὲ κῶνον καλοῦσι. καὶ λέγει τάδε·\nἄλλη τίς σου πεύκη ἀμείνονα καρπὸν ἀνήσοι\nἼδης ἐν κορυφῇσι πολυπτύχου ἠνεμοέσσης·\nἔνθα σίδηρος ἄριστος ἐπιχθονίοισι βροτοῖσιν\nἔσσεται εὖτ’ ἄν μιν Κεβρήνιοι ἄνδρες ἔχωσιν.\nὁ αὐτὸς δειπνῶν μετὰ Γλαύκου καὶ τῶν κυνῶν ἑστώτων καὶ ὑλακτούντων καὶ δειπνησάντων λέγει τάδε·\nΓλαῦκε βροτῶν ἐπιόπτα ἔπος τί σοι ἐν φρεσὶ θήσω·\nπρῶτον μὲν κυσὶ δεῖπνον ἐπʼ αὐλείῃσι θύρῃσι\n\nδοῦναι· τὼς γὰρ ἄμεινον· ὁ γὰρ καὶ πρόσθεν ἀκούει\nἀνδρὸς ἐπερχομένου καὶ ἐς ἕρκεα θηρὸς ἰόντος.\nταῦτα ἀκούσας ὁ Γλαῦκος ἐθαύμασε. τὸν αὐτὸν ἰδόντες κεραμέες κάμινον ἐγκαίοντες κεράμου λεπτοῦ, προσεκαλέσαντο αὐτόν, πεπυσμένοι ὅτι σοφὸς εἴη· καὶ ἐκέλευον σφίσι ἀεῖσαι, φάμενοι δώσειν αὐτῷ τοῦ κεράμου. ὁ δ' Ὅμηρος ᾄδει αὐτοῖς τὰ ἔπη ταῦτα, ἃ καλεῖται κάμινος·\nεἰ μὲν δώσετε μισθὸν ἀοιδῆς ὦ κεραμῆες\nδεῦρʼ ἄγʼ Ἀθηναίη καὶ ὑπέρσχεθε χεῖρα καμίνου·\nεὖ δὲ μαρανθεῖεν κότυλοι καὶ πάντα μάλευρα\nφρυχθῆναί τε καλῶς καὶ τιμῇ ὄνειαρ ἑλέσθαι.\nπολλὰ μὲν εἰν ἀγορῇ πωλεύμενα, πολλὰ δʼ ἀγυιαῖς,\nπολλὰ δὲ κερδῆναι· ἡμῖν δὲ δὴ ὥς σφιν ἀεῖσαι.\nἢν δʼ ἐπʼ ἀναιδείην στρεφθέντες ψεύδεʼ ἄρησθε\nσυγκαλέω δὴ ἔπειτα καμίνων δηλητῆρας\nσυντρίψαι, Σμάραγόν τε καὶ Ἄσβεστον ἠδὲ Σαβάκτην\nὨμόδαμόν θ' ὃς τῇδε τέχνῃ κακὰ πολλὰ πορίζοι.\nστεῖλαι πυραίθουσαν καὶ δώματα· σὺν δὲ κάμινος\nπᾶσα κυκηθείη κεραμέων μέγα κωκυσάντων.\nὡς γνάθος ἱππείη βρύκει βρύκοι δὲ κάμινος,\nπάντʼ ἔντοσθʼ αὐτῆς κεραμήια λεπτὰ ποιοῦσα.\n\nδεῦρο καὶ Ἠελίου θύγατερ πολυφάρμακε Κίρκη\nἄγρια φάρμακα βάλλε, κάκου δʼ αὐτούς τε καὶ ἔργα.\nδεῦρο δὲ καὶ Χείρων ἀγέτω πολλοὺς Κενταύρους\nοἵ θʼ Ἡρακλῆος χεῖρας φύγον οἵ τʼ ἀπόλοντο.\nτύπτοιεν τάδε ἔργα κακῶς, πίπτοι δὲ κάμινος.\nαὐτοὶ δʼ οἰμώζοντες ὁρῴατο ἔργα πονηρά·\nγηθήσω δʼ ὁρόων αὐτῶν κακοδαίμονα τέχνην.\nὃς δέ χʼ ὑπερκύψῃ περὶ τούτου πᾶν τὸ πρόσωπον\nφλεχθῇ ὅπως πάντες ἐπίστωνται αἴσιμα ῥέζειν.\nὁ αὐτὸς παραχειμάζων ἐν τῇ Σάμῳ καὶ προσπορευόμενος πρὸς τὰς οἰκίας τῶν ἐπιφανεστάτων ἐλάμβανέ τι ἀείδων τὰ ἔπεα ταῦτα ἃ καλεῖται Εἰρεσιώνη. ὡδήγουν δʼ αὐτὸν καὶ συμπαρῆσαν ἀεὶ τῶν παίδων τινὲς τῶν ἐγχωρίων·\nδῶμα προσετραπόμεσθʼ ἀνδρὸς μέγα δυναμένοιο,\nὃς μέγα μὲν ἀϋτεῖ μέγα δὲ βρέμει ὄλβιος αἰεί·\nαὐτὰρ ἀνακλίνεσθε θύραι, πλοῦτος γὰρ ἔπεισι\nπολλός, σὺν πλούτῳ δὲ καὶ εὐφροσύνη τεθαλυῖα,\nεἰρήνη τʼ ἀγαθή· ὅσα δʼ ἄγγεα μεστὰ μὲν εἴη,\nκυρκαίη δʼ αἰεὶ κατὰ δόρπου ἕρπεο μάζα.\nνῦν μὲν κριθαίην εὐώπιδα σησαμόεσσαν,\nτοῦ παιδὸς δὲ γυνὴ κατὰ δίφρακα βήσεται ὑμνεῖν.\nἡμίονοι δʼ ἄξουσι κραταίποδες ἐς τόδε δῶμα,\n\nαὐτὴ δʼ ὕφαινʼ ἱστὸν ἐπὶ λέκτρα βεβηκυῖα\nνευμαί τοι νεῦμαι ἐνιαύσιος ἔστε χελιδὼν\nἑστήκῃ προθύροις ψιλὴ πόδας· ἀλλὰ φέρʼ αἶψα\nπέρσαι τῷ Ἀπόλλωνος γυιάτιδος\nκαὶ\nεἰ μέν τι δώσεις, εἰ δὲ μὴ οὐχ ἑστήξομεν,\nοὐ γὰρ συνοικήσοντες ἐνθάδʼ ἤλθομεν.\nᾔδετο ταῦτα ἐπὶ πολὺν χρόνον παρὰ τῶν παίδων ἐν τῇ Σάμῳ. ἀπήρχετο δʼ εἰς Ἴον, καὶ κατὰ τὴν ὁδὸν ἤρξατο μαλακῶς ἔχειν. καὶ ἐξελθὼν ἐκ τοῦ πλοίου ἀνεπαύετο ἐπὶ τῆς κυματωγῆς ἐπὶ πλείους ἡμέρας. κατέπλωσαν δὲ παῖδες ἁλιεῖς, καὶ ἐκβαίνοντες ἐκ τοῦ ἀκατίου προσελθόντες πρὸς αὐτὸν εἶπον ἄγετε ὦ ξένοι ἐπακούσατε ἡμέων ἢν ἄρα δύνησθε ἀναγνῶναι ἅσσ’ ἂν ὑμῖν εἴπωμεν. καί τις τῶν παρεόντων ἐκέλευε λέγειν. οἱ δʼ εἶπον· ἡμεῖς ἅσσ’ ἂν ἕλωμεν κατελίπομεν· ἃ δὲ μὴ εἵλομεν φέρομεν. οἱ δέ φασι μέτρῳ εἰπεῖν αὐτούς·\nἅσσ’ ἕλομεν λιπόμεσθα· ἃ δʼ οὐχ ἕλομεν φερόμεσθα.\nοὐ δυναμένων δὲ τῶν παρόντων γνῶναι τὰ λεχθέντα, διηγήσαντο οἱ παῖδες ὅτι ἁλιεύοντες οὐδὲν ἐδύναντο ἑλεῖν, καθήμενοι δὲ ἐν τῇ γῇ ἐφθειρίζοντο. καὶ ὅσους μὲν ἔλαβον τῶν φθειρῶν, ἀνεῖλον· ὅσους δὲ μὴ ἠδύναντο, εἰς οἶκον ἀπεφέροντο. ὁ δʼ Ὅμηρος ἀκούσας ταῦτα ἔλεγε τὰ ἔπη ταῦτα·\nτοίων γὰρ πατέρων ἐξ αἵματος ἐκγεγάασθε\nοὔτε βαθυκλήρων οὔτʼ ἄσπετα μῆλα νεμόντων.\nἐκ δὲ τῆς ἀσθενείας ταύτης συνέβη τὸν Ὅμηρον τελευτῆσαι ἐν τῇ Ἴῳ, οὐ παρὰ τὸ μὴ γνῶναι τὸ παρὰ τῶν παίδων λεχθὲν κάθαπερ οἴονταί τινες, ἀλλὰ τῇ μαλακίᾳ. καὶ ἐτάφη ἐν τῇ Ἴῳ ἐπʼ ἀκτῆς καὶ ἐπέγραψαν οἱ Ἰῆται ἐπίγραμμα·\nἐνθάδε τὴν ἱερὰν κεφαλὴν κατὰ γαῖα καλύπτει\nἀνδρῶν ἡρώων κοσμήτορα θεῖον Ὅμηρον.\nἡ δὲ ποίησις ἐκπέπτωκε καὶ ἐθαυμάζετο ὑπὸ πολλῶν.\n"};
