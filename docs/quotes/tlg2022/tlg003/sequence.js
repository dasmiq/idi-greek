var sequence = {"name":"Gregory of Nazianzus. Christus Patiens [Dub.] (Fort. Auctore Constantino Manasse)","data":"Ἐπείδ’ ἀκούσας εὐσεβῶς ποιημάτων\nποιητικῶς νῦν εὐσεβῆ κλύειν θέλεις,\nπρόφρων ἄκουε· νῦν τε κατ’ Εὐριπίδην\nτὸ κοσμοσωτήριον ἐξερῶ πάθος,\nὅθεν μαθήσῃ πλεῖστα μυστικῶν λόγων,\nὡς ἐκ στόματος μητροπαρθένου κόρης\nμύστου πεφιλμένου τε τῷ Διδασκάλῳ.\nΠρώτην γὰρ αὐτὴν νῦν παραστήσει λόγος\nμητροπρεπῶς θρηνοῦσαν ἐν καιρῷ πάθους\nπότμου τε τὴν πρόφασιν ἀρχῆς ἀπ’ ἄκρης\nστένουσαν, ὡς φανεῖσαν ὄντως αἰτίαν\nτοῦ μητέρ’ αὐτὴν τοῦ Λόγου χρηματίσαι\nκαὶ νῦν ἰδεῖν πάσχοντα τοῦτον ἀδίκως·\nεἰ μὴ γὰρ ἐσφάλημεν ἀπροσεξίᾳ,\nοὐκ ἂν κατεκρίθημεν ἀρχῆθεν μόρον·\nκἂν μὴ διεφθάρημεν ἑρπετοῦ δόλῳ,\nμηδ’ ἡ φθορά τ’ εἰσῆλθε θηρὸς ἀπάτῃ,\nκαὶ πότμον ὑπέστημεν ἐνδίκῳ κρίσει,\nὡς μὴ τὸ κακὸν ἀδιάφθορον μένῃ,\nοὐκ ἦν βροτωθῆναί τε καὶ τλῆσαι μόρον\nτὸν ζωοποιὸν Δεσπότην, Θεὸν Λόγον,\nἀφθαρτίσοντα τὸ φθαρὲν φιλαγάθως\nκαὶ ζωοποιήσοντα τὸ βροτῶν γένος·\nμένοντος αὐτοῦ δ’ ἀκενώτου τοῦ Λόγου\nἥδ’ οὐκ ἂν ἐκπέφηνε μήτηρ Δεσπότου\nκαὶ τόνδε νῦν ὁρῶσα πάσχοντ’ ἀδίκως\nθρηνοῦσ’ ἀνηλάλαζε τετρυχωμένη.\nΠρόσωπα γοῦν δράματός εἰσί μοι τάδε·\nμήτηρ πάναγνος, παρθένος μύστης, κόραι\nαἱ συμπαροῦσαι μητρὶ τῇ τοῦ Δεσπότου.\nΕἴθ᾿ ὤφελ’ ἐν λειμῶνι μηδ’ ἕρπειν ὄφις,\nμηδ’ ἐν νάπαισι τοῦδ’ ὑφεδρεύειν δράκων\nἀγκυλομήτης· οὐ γὰρ ἂν πλευρᾶς φῦμα,\nμήτηρ γένους δύστηνος ἠπατημένη,\nτόλμημα τολμᾶν παντάτολμον ἀνέτλη,\nἔρνους ἔρωτι θυμὸν ἐκπεπληγμένη,\nθεώσεως πεισθεῖσα τυχεῖν αὐτόθεν,\nοὐδ’ ἂν φαγεῖν πείσασα καρποῦ τὸν πόσιν\nτοῦ μηδὲ συμφέροντος αὐτίκα σφίσι\nλειμῶνος ἐξῴκιστο τοῦ πανολβίου,\nλύμην κατακριθεῖσα καὶ λυγρὸν μόρον,\nμήτηρ τέκνων τ’ ἤκουσεν ἐκ δυσκοιτίας\nμογοστοκοῦσ’ ὠδῖσί τ’ ἐμπαρειμένη\nἱδρῶτ’ ἂν ᾤκει τήνδε γῆν ὀλεθρίαν\nσὺν ἀνδρὶ καὶ τέκνοισιν ἀρᾶς ὑστάτης,\nἅπερ τεκεῖν ὥριστο λύπαις καὶ στόνοις,\nδιαδοχάς τε παραπέμπειν τῷ βίῳ\nδιαλλαγάς τ’ ἐντεῦθεν εὑρεῖν ἐξόχους,\nοὐδ’ ἂν γένος τ’ ὄλωλεν ἀνθρώπων ἅπαν,\nκαὶ τὸν Δυνατὸν ἀλθανεῖν ἔπεισέ πως\nἀγαθότητι δαπέδῳ κατιέναι\nκαινῶς βροτωθῆναί τε καὶ τλῆσαι πάθος,\nοὐδ’ ἂν ἐγὼ πέφυκα μήτηρ παρθένος\nκαὶ νῦν ἔκλυον Υἱὸν ἕλκεσθαι κρίσει,\nοὐράνιον, γήϊνον, ἀκραιφνῆ γοναῖς,\nἰδεῖν τ’ ἔφριττον τόνδε καθυβρισμένον,\nἄτερ δαλῶν φέρουσα, φεῦ, δεινὴν φλόγα,\nἣ σφόδρα μαιμάσσει με καὶ δονεῖ κέαρ\nκαὶ καρδίαν δίεισιν ὡς ῥόπτρον μέγα,\nὡς νητρεκῶς ἤυσε Συμεὼν γέρων,\nτηλεσκόποις ὄμμασι πάντως προβλέπων.\nἨ που μεγέστη γίνεται σωτηρία,\nὅταν γυνὴ πρὸς ἄνδρα μὴ διχοστατῇ,\nτὰ πάντα συμφέρουσα τῷδ’, ὥσπερ θέμις,\nμηδὲ πρὸς ἄλλου πάρφασίν τινα κλύῃ,\nἀλλ’ ἐστι συμφρονοῦσα γνησίῳ πόσει.\nΝῦν δ’ ἐχθρὰ πάντα, καὶ νοσεῖ τὰ καίρια,\nαὐτῆς προδούσης ἄνδρα καὶ κράτους κλέος.\nΦιλεῖ γὰρ ὕβρις ἡ πάλαι τίκτειν νέαν·\nἐκ δακρύων δάκρυα καταλείβεται,\nὧν οὔτε μέτρον οὔτ’ ἀριθμός ἐστί τις·\nκακῷ κακὸν γὰρ εἰς ἅμιλλαν ἔρχεται.\nὍθεν πότνια φύσις ἠτιμωμένη\nστένει κλάουσα συμφορὰς πεφυρμένας\nδιαδοχάς τε τῶν ἀφερτάτων πόνων,\nτὸν πάντα συντήκουσα δακρύοις χρόνον,\nἐπεὶ πρὸς ἐχθροῖς ᾔσθετ’ ἠδικημένη\nκαὶ μητρὸς αὐτῆς πρωτοπήμονος βλάβῃ\nπατρός θ’ ὑποκλίναντος οὖας μητέρι,\nὧν πάντες ἐσμὲν οἱ κατὰ χθόν’ ἔκγονοι.\nβοᾷ μὲν ὅρκους, ἀνακαλεῖ δεξιὰς,\nπίστιν μεγίστην, καὶ Θεὸν μαρτύρεται·\nἔγνω γὰρ ἡ τάλαινα συμφορῶν ὕπο,\nοἱον πατρῴαν μὴ λιπεῖν ἐσθλὸν χθόνα·\nστυγεῖ δὲ κόσμον οὐδ’ ὁρῶσ’ εὐφραίνεται.\nΕἰς τοῦτο γὰρ νῦν ἐκβέβηκ’ ἀλγηδόνος,\nὥσθ’ ἵμερός μ’ ὑπῆλθε γῇ τε καὶ πόλῳ\nλέξαι μολοῦσαν δεῦρο φύσεως βλάβας.\nΟὔπω γὰρ ἡ τάλαινα παύεται γόων,\nτίκτουσα μὴ τίκτουσα, φεύγουσ’ αὖ τόκους.\nΔύστην’· ἐμαυτὴν γὰρ λέγω, λέγουσα σὲ,\nτίκτουσαν οὐ τίκτουσαν, ὡς ὑπὲρ λόγον.\nτόκον γὰρ ἔγνων ἄτοκον, τί γὰρ φράσω;\nπόνους φυγοῦσα καὶ φθορὰν νῦν καὶ πάλαι.\nΟὐκ οἶδα τέρψιν οὐδ’ ἐπίψογον φάτιν\nτινὸς πρὸς ἀνδρὸς μᾶλλον ἢ χαλκοῦ βαφάς·\nοὐ γὰρ κορείης ἅμμα διέφθειρέ τις.\nΚαὶ παῖδα πῶς ἔτικτον; ὦ θάμβος μέγα·\nὑβρισμένον δὲ τανῦν πῶς οἴσω βλέπειν;\nπόνους φυγοῦσα πῶς ὀδυνῶμαι κέαρ;\nἈνηλάλαξα πῶς πάλαι χαρᾶς ὕπο,\nὅτ’ ἦλθεν εὐάγγελος ἀγγέλων τόκον,\nφράζων ἄλυξιν δυσμενῶν βροτῶν γένει\nκαὶ γηθόσυνον χάρμα μοι φέρων μέγα;\nλόγοις δὲ τοῦδ’ εὔπλαγκτος οὐκ ἐφαινόμην\nπεισθεῖσα τῷ φέροντι θέσκελον φάτιν\nοὐχὶ σφάγιον μηνύουσαν μ’ ἐκτεκεῖν,\nἀλλ’ ὡς ἄνακτα γῆς τε καὶ παντὸς πόλου.\nὍμως δ’ ἔθυον καὶ γυναικείῳ νόμῳ\nψυχῆς ἔπεμπον ἀλαλαγμὸν ἐκ μέσης,\nλάσκουσ’, ἀνευφημοῦσα τὴν ἀγγελίαν,\nθυηφάγον φέρουσά τ’ εὐώδη φλόγα,\nοἵαν θύειν φράζουσιν οἱ θεοπρόποι,\nζῆλον ζάπυρον, πνεῦμα συντετριμμένον,\nἔρωτά τ’ ἀκάθεκτον, ἔνθερμον λίαν,\nἃ θυσίαν οἴδαμεν εὐφημουμένην.\nΚαὶ πῶς στροβεῖ μου σπλάγχνα νῦν δριμὺ βέλος;\nκἀγὼ μὲν ἦν πρόθυμος ἔννυχος δραμεῖν\nἰδεῖν τε Παιδὸς ἣν κακωσύνην πάθοι,\nαὗται δ’ ἔπεισάν μ’ ἡμέρας μίμνειν φάος.\nΔέσποινα, νῦν πύκαζε σὸν δέμας τάχει.\nἌνδρες τρέχουσιν ἐμφανεῖς ἔξω πύλης.\nΤί δ’ ἐστί; μῶν τι δυσμενῶν ἀγγέλλεται\nλόχος κρυφαῖος ἑστάναι κατ’ εὐφρόνην;\nἜννυχος ὄχλος ἐν θορύβῳ συρρέει,\nστρατὸν πολύν τε πᾶσαν ἀν’ ὄρφναν βλέπω\nλαμπτῆρας εἰσφέροντα καὶ πολλὰ ξίφη.\nΚαὶ μὴν πρὸς ἡμᾶς νῦν τις ἐν σπουδῇ ποδὸς\nστείχει, νέον τι πρᾶγμ’ ἔχων ἴσως φράσαι.\nἼδω, τί λέξει καὶ τίν’ ἀγγελεῖ λόγον. —\nΠότνια, πότνα, σεμνοτάτη παρθένε·\nαἰ αἰ, αἰ αἰ·\nΠολλὴ μὲν ἐν βροτοῖσι κοὐκ ἀνώνυμος\nἁγνὴ κέκλησαι, τῆσδε γῆς ὅσοι πέδον\nναίουσι, λαμπρὸν φῶς ὁρῶντες ἡλίου·\nτανῦν δὲ τάλαιν’ ἡ πάλαι μακαρία.\nΤί δ’ ἐστίν; ἦ πω τὶς μ’ ἀποκτεῖναι θέλει;\nΟὒκ, ἀλλὰ Παῖς θνήσκει σὸς ὑπ’ ἀλαστόρων.\nοἴμοι, τί λέξεις; ὥς μ’ ἀπώλεσας, γύναι.\nὩς οὐκέτ’ ὄντος Υἱέος φρόντιζε δή.\nὨ δεινὰ λέξασ’, οὐχὶ συγκλείσεις στόμα\nκαὶ πᾶν μεθήσεις ἀπρεπὲς ῥῆμ’ ἐκφέρειν;\nΤὸν ὄντ’ ἀεὶ γὰρ μηκέτ’ εἶναι πῶς λέγεις;\nΕὔφημος ἴσθι, κἄν τί σοι χρεία λέγειν,\nλέγ’, ὡς προσήκει, μηδ’ ἀτιμάσῃς Θεὸν.\nΓονὰς γὰρ ἀπὸ χρυσέας ἔβλαστε μοι·\nκαινὸν δὲ πίτνειν αἷμ’ ὑπ’ ἀνέρων Θεοῦ·\nθανεῖν τὸν ἀθάνατον οὐκ ἔχει λόγον.\nἜτικτον αὐτὸν, οἶδα δ’, ὡς ἐγεινάμην.\nὨ τλῆμον, οὐκ οἶσθ’, οἷ κακῶν ἐλήλυθας,\nκαὶ τούσδε κινεῖς κἀναμοχλεύεις λόγους.\nἨοῦς φανείσης Υἱέος γ’ ὄψει μόρον,\nὡς πάννυχον κρίνουσιν οἱ μιαιφόνοι.\nΚαίτοι δέδορκ’ ἐνθάδε τῶν Παιδὸς τινὰ\nστείχονθ’ ὀπαδῶν, πνεῦμά τ’ ἠρεθισμένον,\nσπουδῇ πρὸς ἡμᾶς τόνδ’ ἰθύνοντα δρόμον·\nδείκνυσι δ’, ὥς τι καινὸν ἀγγείλῃ παρών.\nΤί δήποτ’ ἄρα σημᾶναι νέον θέλει;\nἼδω, τί λέξαι πνευστιῶν οὗτος θέλει.\nὈττοτοτοί·\nΚαλλίστα, πότνα , σεμνοτάτη Μαρία,\nαἲ αἲ αἲ αἲ\nἀπωλόμεσθ’ οὐ δυσμενῶν τάχ’ ὑπό του.\nΤίνα θροεῖς αὐδάν; τίνα βοᾷς λόγον;\nἌγ’ εἰπὲ, τίς φοβεῖ σε φήμ’ αὖθις νέα;\nἜκλυες, ὤ· ἄιες, ὤ· ἤκουσας, ὃς\nὃς Παῖδα σὸν προὔδωκε τοῖς μιαιφόνοις;\nΠρὸς τοῦ τόδ’ ἄλλο καινὸν ἀγγελεῖς κακόν;\nΤίς ἐστι; μῶν τις τῶν φιλεῖν ἠλπισμένων;\nἈργυροδέκτης, δύστροπος μύστης, λέγει,\nἀργυροφύλαξ, ἀργυροτρώκτης πλέον.\nοἶμοι, τόδ’ οἷον ἄλλο πρὸς κακῷ κακὸν,\nεἰ τοῖς φιλεῖν δοκοῦσι κατειργάσμεθα·\nἨ που τετόλμηκ’ ἔργον ἄτολμον τάλας;\nΤί δ’ ἐγκαλῶν προὔδωκε παντευεργέτην;\nἢ τίς λαβὴ δράματος ἦν τῷ μαινόλῃ;\nἌκουε τοῦδ’, ὅς σοι τρανῶς πάντ’ ἀγγελεῖ.\nἌκουε, τλῆμον, ἡ τὸ πρὶν πανολβία,\nἄκουσον, οὕς σοι δυστυχεῖς φέρω λόγους.\nΑἲ αἱ· διοιχόμεσθα· δῆλος εἶ λόγῳ·\nκακῶν γὰρ ἥκεις, ὡς ἔοικεν, ἄγγελος.\nκακῶν μὲν, ἀληθῶν δ’ ὅμως· τί γὰρ φράσω;\nἘπεὶ τὸ πάσχα καινὸν, ὡς ἔφη, φάγοι,\nμύσταις ἄριστον παραθεὶς, δεῖπνον μέγα,\nδείξας δ’ ἐν αἰνιγμοῖσι τὸν λογοπράτην,\nἔπειτα νίψας τῶν μαθητῶν τοὺς πόδας\nἔξεισιν, ὡς εἴθιστ᾿, ἐλαιῶν εἰς ὄρος,\nεἰπών τε μύσταις πάνθ᾿, ἅπερ τανῦν πάθοι,\nκαταρτίσας πάντας τε μυσταγωγίαις\nπολλοῖς ξὺν ἄλλοις καὶ τάδ’ εἶπε πρὸς Θεὸν·\nΠάτερ, μέγιστον νῦν πάρασχέ μοι κλέος·\nτὸ παρὰ σοὶ γὰρ μὴ λιπὼν ποτὲ κλέος\nεἰς μεῖζον ἥξω, δυσμενῆ κτανὼν βροτῶν·\nἔθνη τε διδοῖς πάντ’ ἔχοντι πρὸς σέθεν·\nλαβὼν δὲ πάντας, χὠς ἀριστεῖον σφέων\nὑπερκρεμασθεὶς, αὐγε σαῖν χεροῖν νέμω.\nΚυδρούμενος δὲ τοῖς ἀριστεύμασί μου\nκάλει φίλους εἰς δαῖτα. Μακάριος εἶ,\nμακάριος τοιάδε διειργασμένος.“\nὍδ᾿ αὗθις ἀφίησιν ὡς βροτῶν ὄπα\nδηλῶν κλεϊσμὸν αἰθεροδρόμῳ βοῇ·\n„Καὶ πρὶν κλείσας νῦν ελεΐσω σε πλέον.“\nἘπεὶ δὲ μύσταις ταῦτ’ ἐνηχήθη ξένως,\nἥκει πρὸς αὐτοῖς ἐν τόπῳ τοῦ χειμάρου\nπρὸς κῆπον, ᾗχι πολλάκις συνήγετο,\nὃν οὐδ’ ὁ πράτης ἀγνοῶν νύκτωρ μέσον\nἔφθασεν ὄχλον τῶν μιαιφόνων ἐγὼν,\nξιφηφοροῦντας καὶ φονῶντας ἐν θράσει·\nὃς δὲ προσιὼν ὡς φίλος Διδασκάλῳ\n„Ῥαββὶ,“ προσειπὼν, „χαῖρ᾿,“ ἐφίλει δυστρόπως.\nΦεῦ, φεῦ, τί χεῖρον τοῦδε τολμήσειε τις;\nΤί γοῦν πρὸς αὐτὸν ἀντέφησε Παῖς ἐμός;\nΟὐκ εἶπεν οὐδὲν πλήν· Ἑταῖρ’, ἐφ’ ᾧ πάρει;“\nἌφαρ δ’ ἔβαλλον χεῖρας οἱ μιαιφόνοι·\nἄμμες δ’ ἀφέντες ἄλλος ἄλλῃ φεύγομεν.\nΠέτρος δ’ ὁ κλεινὸς καὶ λόγοις ἀπείπατο,\nμόνος δ’ ἐπιστήθιος εἵπετ’ ἀτρέμας.\nἜδοξα δ’ αὐτὸς ὑπό του πεπυθέναι\nσιγῇ λέγοντος ὡς πρὸς αὐτὸν ἠρέμα\nτὸν δύστροπον πράτην γε τοῦ Διδασκάλου·\nΤῆς ἀσεβείας· ὦ τάλ’, οὐ φοβῇ Θεὸν;\nοὐ θεσμὸν αἰδῇ τῶν βροτῶν τῆς οὐσίας\nἈδάμ τε τὸν σπείραντα γηγενῆ στάχυν\nκαὶ πατριάρχας ἐκλελεγμένου γένους;\nΜύστης φανεὶς σὺ συμμαθητάς αἰσχύνεις\nτὸν μυσταγωγὸν, φεῦ, προδοὺς ἀργυρίου,\nπρούδωκας αὐτὸν εἰς φόνον μιαιφόνοις.\nΟὐκ εἶπεν; οὐ σῆς προὐνοήσατο φρενὸς\nσκοπεῖν, ἐφ’ οἷσι νῦν ἑκὼν ἀλγύνεται;\nΣὺ δ’ οὐκ ἀνέσχου· τοιγαροῦν γνοίης τάχει,\nεὖ δ’ ἴσθι, πατρὸς δ’ εὐσεβὲς θάλπει γένος.\nΕἰ μὴ γὰρ ὅρκοις Ἀβραὰμ ἐπεσχέθη,\nοὐκ ἄν ποτ’ ἔσχε μὴ τάδ’ ὑπεξιέναι\nκἀντεῦθεν ὑμῖν ἀποδοῦναι τὴν δίκην.\nΔοκεῖς γὰρ αὐτὸν τάδ’ ὑποστῆναι πάθη,\nεἰ μή τι κερδαίνοντα κἀντεῦθεν μέγα;\nΝῦν δ’ ἐκ χθονὸς μὲν, ἔστ’ ἂν ἔρχηται πάλιν,\nκαινῶς ἄνεισι, σίγα δ’ ἕξεται κρίσιν\nἐρῶν καθ’ ὑμῶν Πατρὶ σὴν ἁμαρτίαν\nλαοῦ τε τοῦδε μαινόλου τολμηρίαν,\nὡς καὶ προεῖπε Δαυΐδου γλώσσῃ πάλαι\nοὐκ ἀγνοοῦντι καὶ πρὸ τῆς τολμηρίας,\nπλήσει τε πᾶσαν γαῖαν εὐδόξων λόγων\nἔργων τε κλεινῶν, μυρίων, θαυμασίων,\nὄψεσθε δ’ ἐν Πατρός μολοῦντ’ αὖθις κλέει,\nκρίσιν φέροντα ζῶσι καὶ τεθνηκόσι\nκαὶ πᾶσι παρέχοντα τὰ κατ’ ἀξίαν.\nΠῶς γοῦν προσόψει σύ τε καὶ μιαιφόνοι,\nἢ ποίαν οὐκ ἐκτίσετ’ ἔνδικον τίσιν,.\nΠλὴν καὶ πρὸ τοῦδε τίσετ’ ἔνδικον τίσιν,\nεἰ μὴ χέρας νίψεσθε τὰς μιαιφόνους,\nἃς, ἢν θέλητε κἂν τανῦν ξυνιέναι,\nαὐτὸς ῥυτοῖς νασμοῖσιν ἀπομόρξεται.\nἪ σῆς γε τόλμης νῦν μάθῃς γεγευμένος,\nσὺν σοὶ δὲ καὶ πᾶς τῶν ἀλαστόρων ὄχλος.\nΝῦν δ’ εἰ μένειν δεῖ, μίμν’ ἐφ’ ἡμέραν μίαν,\nεἰ μή τι πάθῃς, ὧν φόβος πολὺς κρατεῖ,\nκἀγὼ προφήτης τῶν λόγων γενήσομαι.\nἈλλ’ ἐκποδὼν ἄπιθι καὶ σαυτοῦ πέρι\nφρόντιζε· ταὐτοῦ δ’ αὐτὸς εὖ γε θήσεται,\nσὺ δ’, ὥσπερ εἰκὸς, κατθανῇ κακὸς κακῶς,\nπρῶτα κρεμαστοῖς ἐν βρόχοις ἠρτημένος,\nπήδημ’ ἐς ᾄδην κραιπνὸν ὁρμήσας τάχος,\nλύπῃ παχνωθεὶς, ὡς προδοὺς ἀργυρίου,\nκαὶ νᾶμα πυρὸς παμφάγου σε δέξεται.\nΟὐ γὰρ θέλεις νῦν ἐκφυγεῖν τιμωρίαν,\nκαὶ τῶνδε τεύξῃ, προὐνέπω δέ σοι τάδε·\nΟὔ σ’ ἡ ’πιοῦσα λαμπὰς ὄψεται Θεοῦ,\nοὐ νεκρεγέρτου νεκρέγερσιν κατίδῃς.\nἘς γὰρ τοσοῦτον μωρίας ἀφικάνεις,\nὥστ’ ἐξὸν αὖθις δείν’ ἑλεῖν βουλεύματα\nκαὶ πάντ’ ἀφέντα προσπεσεῖν Διδασκάλῳ\nκἀκ τῶν βλεφάρων θερμὰ χύσαι δάκρυα\nβρόχον κρεμαστὸν ἐξανάψεις ἀγχόνης,\nψυχὴν ἀφεῖναι τοῖς βροχώμασι τρέχων.\nὍμως δὲ κἀν τοῖσδ’ οὐκ ἀπειρηκὼς, σέ πως\nσώσει, τὸ σόν γε προσκοπούμενος κέαρ·\nοὐ γὰρ δύναιτ’ ἂν ἀγαθός που μὴ μένειν.\nἈλλ’ οὔ σε μὴ θέλοντα κερδᾶναι θέλει·\nοὐ γὰρ νόμον τίθησιν ἐν βροτοῖς βίαν·\nἥκιστα τοῦδε λῆμ’ ἔφυ τυραννικόν·\nῥαγεὶς γὰρ αἰσχρῶς πάγκακον ῥήξεις κέαρ.\nΑλλ’ οὔτι ταύτῃ ταῦτα, μὴ σύ που δόκει·\nἔτ’ εἰς ἀγῶνας σύ τε καὶ μιαιφόνοι,\nκαὶ πᾶσι συνδράσασιν οὐ σμικροὶ πόνοι.\nΑἴσθοιτο δ’ αὐτῶν δῆμος ὑβριστὴς ἅπας\nἤτοι θανόντες ἢ φάος δεδορκότες,\nοὓς νᾶμα πυρὸς αὖθις ὑποδέξεται.\nὈρθῶς λέλεκται μῦθος ἀψευδὴς ὅδε,\nἄκου’, Ἰούδα, σῶν κακῶν κατάστασιν.\nΚαίτοι προκόψω γ’ οὐδὲν ἢ σκῆψιν μόνην·\nοὐ γὰρ Θεὸς σε σωφρονεῖν ἀναγκάσει·\nἐν τῇ προαιρέσει δὲ καὶ γνώμῃ βροτῶν\nτὸ σωφρονεῖν ἔνεστιν εἰς τὰ πάντ’ ἀεί.“\nΤαῦτ’ εἶπεν οὐκ οἶδ’ ἄγγελός τις ἢ βροτὸς\nπρὸς αὐτὸν, ὡς εἴρηκα, τὸν λογοπράτην.\nὨ γαῖα μῆτερ ἡλίου τ’ ἀναπτυχαί·\nοἵων λόγων ἄρρητον εἰσήκουσ’ ὄπα·\nΤάχ’ ἐξ ὀπαδοῦ δρᾶμα, Παῖ, κατηρτύθη,\nὃν πολλάκις ἔδειξας αἰνιγμῷ φίλοις·\nοὐ γίρ σ’ ἔλαθε, τῶνδ’ ὃς αἴτιος κακῶν.\nὮ παγκάκιστε, τοῦτο γάρ σ’ εἰπεῖν ἔχω,\nσὺ ταῦτ’ ἔδρασας, σὸν προδοὺς εὐεργέτην ·\nσὰ ταῦτα, δαῖμον · τίς γὰρ ἂν ἄλλος ποτὲ\nἔδρασεν ἢ ’βούλευσε δυσμενὴς ἀνήρ ;\nὌλοιθ’ ὁ δράσας· ἡ δίκη δ’ ἐπίσταται,\nαἰσχρός τε μύστης ἀξίαν τίσει δίκην.\nἈργυραμοιβὲ, ποῦ συνῄδη σῷ δόλῳ ;\n̓Αρ’ εἰσέτι ζῇς δεινὰ ταῦτ’ εἰργασμένος\nοὐδ’ ὑπὸ γῆς τάρταρα σὸν κρύπτεις δέμας;\nΔεῖ γὰρ τανῦν ἢ γῆς σε κρυβῆναι κάτω\nἢ πυρὸς ἐν ῥιπαῖσιν αἰθέρος θανεῖν.\nὮ μῖσος, ὦ μέγιστον, ἔχθιστον κακόν·\nτὴν Δεσπότην προδοῦσαν ἐξαυδῶ κάραν,)\nἔτλης προσελθεῖν ὡς φίλος Διδασκάλῳ·\nἦλθες πρὸς αὐτὸν, ἦλθες ἔχθιστος γεγὼς\nκαὶ Πατρὶ καὐτῷ παντί τ’ ἀνθρώπων γένει.\nΠῶς πῶς προσεῖπας, πῶς κατησπάσω προδούς;\nΓλώσσῃ προσηύδας, καρδίᾳ μίασμ’ ἔχων.\nΚαὶ ταῦτα δράσας ἥλιόν τε προσβλέπειν\nκαὶ γαῖαν, ὦ κάκιστε, τολμᾷς εἰσέτι;\nΤαῦτ’ οὔτι θάρσους ἐστὶν οὐδ’ εὐτολμίας\nεὐεργέτην προδόντα τολμᾶν προσβλέπειν,\nἀλλ’ ἡ μεγίστη τῶν ἐν ἀνθρώποις νόσων\nπασῶν, ἀναίδει’. Εὖ δ’ ἐπεμνήσθην σέθεν,\nκαίτοι πρὸς οὐδὲν κέρδος, αἰσχύνην δέ σου,\nκαὶ μὴ παρόντος, κἂν θάνῃς, κἂν φῶς βλέπῃς·\nἐγώ τε γὰρ λέξασα κουφισθήσομαι\nψυχὴν τἀληθῆ, σύ τε κοὐ κλύων μάθῃς·\nμάθῃς γὰρ εὑρὼν τὴν κατ’ ἀξίαν τίσιν.\nἘκ τῶν δὲ πρώτων πρῶτον ἄρξομαι λέγειν.\nἌκου’, Ἰούδα, τὰ πρὸς αὐτοῦ καλά σοι·\nΕἵλκυσεν ἐκ σκότους σε τῆς ἀγνωσίας,\nἔσωσέ σ’, ὑπέδειξε φῶς σωτηρίας,\nδέδωκέ σοι χάρισμα πολλῶν θαυμάτων,\nμύσταις ἔφησε καὶ σὲ συνεδριάσαι\nκρῖναί τε φυλὰς Ἰσραὴλ παντὸς γένους.\nἜθηκεν ἀργύρια πάντα χερσί σου,\nἔκοψε σου πρόφασιν ἀναργυρίας.\nἜκλεπτες ἀεὶ, μὴ δόκει λεληθέναι,\nὅδ’, ἅτε πανάγαθος, οὐκ ἤλεγχε σε\nλόγοισιν, οὐδὲ πρὸς σέθεν κακούμενος,\nεἰδώς σε σαφῶς καὶ πρὸ τῆς τολμηρίας,\nἔνιψε καὶ σοὺς δυσμενεστάτους πόδας\nἄρτου τρύφος τ’ ἔδωκε μυστικωτάτου.\nΚαὶ ταῦθ’ ὑπ’ αὐτοῦ, παγκάκιστ’ ἀνδρῶν, παθὼν\nπρούδωκας αὐτὸν, δῶρα δ’ ἐκτήσω φόνου\nπολλῶν προσόντων. Εἰ γὰρ ἦσθ’ ἀνάργυρος,\nλαβὴν ἂν εἶχες τῶνδ’ ἐρασθῆναι τάχα,\nνῦν δ’ οὐκ ἔχεις πρόφασιν, οὐκ ἔχεις λόγον\nχείλη διᾶραι καὶ κατειπεῖν αἰτίαν.\nΟὐ γὰρ τοσοῦτον σὺ δυνήσῃ πώποτε,\nοὐδ’ εἰ γένος πᾶν δαιμόνων σοι συνδράμῃ\nκαὶ γῆν ἅπασαν ῥημάτων πλήσει κακῶν,\nἐπεί μιν ἐσθλὸν ἐπίσταται κτίσις,\nκαὶ πάντες ἐγνώρισαν ἐκ τῶν πραγμάτων.\nἈλλ’ ἦγξεν ἀγχόνη σε φιλαργυρίας,\nἣ ῥίζα πάντων τῶν κακῶν πέφυκέ πως,\nφρούδη δὲ πίστις, ἣ πρὶν ἀπόλωλε σοι.\nτοιόσδε φανεὶς φῶς ὁρᾶν τολμᾷς, τάλα;\nἢ τὸν πρὶν οὐκ ἄρχειν Θεὸν δοκεῖς ἔτι\nἢ ζυγὰ δίκης ἐν κενοῖς κεῖσθαι τανῦν;\nὮ κακὸν ἔρνος, οὔποτ᾿ ῥίζης βροτῶν,\nπικρῶν δὲ ῥιζῶν φημί σ’ ἐκπεφυκέναι,\nἀλάστορος μὲν πρῶτον, εἶτα δὲ φθόνου,\nφθόνου πότμου θ’, ὅσα τε γῆ τρέφει κακά·\nοὐ γὰρ ἐρῶ ποτ’ ἐκ Θεοῦ φῦναί σ’ ἐγὼ,\nεἰδυῖα καίπερ, ὡς τὸ πᾶν προαίρεσις·\nΘεὸς γὰρ οὐκ ἄκοντα σαώζει βίᾳ.\nΩ δύστροπ’, ὦ κάκιστε καὶ μιαιφόνε,\nοἷον πέπραχας πεπρακὼς εὐεργέτην.\nΑὐτός σ’, ἵν ἐλπὶς Παιδὸς εἶναι Πατέρα,\nπρόρριζον ἐκτρίψειεν οὐτάσας πυρί.\nἜρρ’, αἰσχροποιέ, φιλίας διαφθορεῦ·\nἀπέπτυσ’, οὐδ’ ἀπόντι σοι δεῖ συλλαλεῖν·\nτὸν γὰρ δόλιον καὶ Θεὸς βδελύσσεται.\nὨ Παῖ, τί δὴ χρυσοῦ μὲν, ὃς κίβδηλος ᾖ,\nτεκμήρι’ ἀνθρώποισιν ὤπασας σαφῆ,\nἀνδρῶν δ’ ὅτῳ χρὴ τὸν κακὸν διειδέναι,\nοὐδεὶς χαρακτὴρ ἐμπέφυκε σώματος,\nἀλλ’ αὐτὸς εἰδὼς ἀγνοεῖν πάντας θέλεις;\nὌλοιτ᾿ ὄλοιτο πανδίκως κακεργάτης·\nἔρρ’ ἔρρε, παγκάκιστε καὶ μιαιφόνε,\nὄλοι’· ἐγὼ δὲ ζῶντα Παῖδ’ ἐπόψομαι,\nκἂν νῦν στένουσα πολλὰ καὶ πεπληγμένη\nκέντροις ἀνίας ἡ παντλάμων δακρύω·\nγυνὴ γάρ εἰμι κἀπὶ δακρύοις ἔφυν.\nΑἲ αἲ αἴ·\nσίγα, σίγα, Παῖδ’ οὐκέτ᾿ ὄψει ζῶντα σόν.\nοἴμοι, τί θρηνεῖς; τίς δὲ δράματος λαβὴ;\nΟὐκ οἶδ’· ἔοικε δ’ οὐ μακρὰν ὅδ’ ἄγγελος\nλέξειν τἀκεῖθεν σοῦ φίλου Παιδὸς πέρι.\nἜδοξε θανεῖν Παῖδα σὸν τῇδ’ ἡμέρᾳ\nγραμματέων ψήφῳ τε καὶ πρεσβυτέρων.\nοἴμοι, προσῆλθεν ἐλπὶς, ἣν φοβουμένη\nπάλαι τὸ μέλλον ἐξετηκόμην γόοις\nἈτὰρ τίς ἀγὼν, τίνες Ἑβραίων λόγοι\nκαθεῖλον αὐτὸν κἀπεκύρωσαν θανεῖν;\nΓυναῖκες, αἱ τῆσδ’ ἐγγὺς ἐστὲ συμφορᾶς.\nγυναῖκες, οὐκ ἀνάσχετ’, οὐκ ἀνέξομαι·\nῥίψω, μεθήσω σῶμ’, ἀπαλλαγήσομαι\nβίου θανοῦσα· χαίρετ’, οὐκέτ᾿ εἴμ᾿ ἐγώ.\nΣὺ δ’ εἰπὲ, τίνι κέκριται τρόπῳ θανεῖν\nΠαῖδ’ ; ἆρα λευσίμῳ χερὶ ψῆφος θανεῖν\nἢ δὴ σιδήρῳ πνεῦμ’ ἀπορρῆξαι κρίσις;\nἘτύγχανον μὲν ἀγρόθεν πυλῶν ἔσω\nβαίνων, πυθέσθαι δ’ ἤθελον τοῦ δὴ πέρι·\nσῷ γὰρ ἀεί ποτ᾿ εἶχον εὔνοιαν τέκνῳ,\nβλέπων νιν, οἷ’ ἔρεξε θαυμέστ’ ἐν βροτοῖς,\nκἀμοῦ δὲ διήνοιξεν ὀμμάτων κόρας·\nὁρῶ δ’ ὄχλον δραμόντα καὶ φθάσαντ᾿ ἄκραν,\nἀστῶν δὲ δή τιν’ ἠρόμην ἄθροισμ’ ἰδών·\nΤί καινὸν ἄστει; μῶν τὶ δυσμενῶν πάρα\nἄγγελμ’ ἀνεπτέρωκεν Ἑβραίων πόλιν; “\nὌδ᾿ εἶπ᾿· „Ἰησοῦν κεῖνον οὐχ ὁρᾷς πέλας\nἐστῶτ’, ἀγῶνα θανάτου δραμούμενον;“\nὁρῶ δ’ ἄελπτον φάσμ’, ὃ μή ποτ᾿ ὤφελον,\nτὸν μὲν κατηφῆ καὶ σιγῶνθ’ ἑστηκότα,\nτοὺς δ’ ὥστε κύνας αἵματος διψαλέους\nκύκλῳ περιτρέχοντας, ἐγκεχηνότας.\nἘπεὶ δὲ πλήρης ἦν Ἰουδαίων ὄχλος,\nδείλαιος ἀγὸς διχόμυθ’ ἐφθέγγετο,\nλόγους ἑλίσσων ἄλλοτ᾿ ἄλλους ἐν φόβῳ ,\nτέλος δ’ ἔφη, σὸν Υἱὸν ἐκπαγλούμενος,\nὡς ἀκέραιον, ἀνεπίπληκτον βλέπων\nκαὶ ξυνετῶς χωροῦντα πρὸς πάντας λόγους,\nτοὺς δ᾿ οὐκ ἐπαινῶν ὡς φονῶντας ἀνόμως,\nκαθ’ οὗπερ οὐχ εἵρισκεν αἰτίαν φόνου,\nἔλεξε γοῦν, ἔλεξε· Τίς χρῄζει λέγειν,\nὡς ἄρ’ Ἰησοῦν κατθανεῖν, ἢ μὴ χρεών;\nκαὶ τόνδ’ ἀφεῖναι μᾶλλον ἢ μιαιφόνον,\nὧν εἶχον ἐν δεσμοῖσι λῃστήρων ἕνα.\nἘπερρόθησαν δ’, ὡς θανεῖν σταυρῷ δέον,\nλῃστῆρα δ’ ἀφεῖναί τε τὸν κακεργάτην.\nὉ δ’ ἡγεμὼν ἔφησε τοῖσδ’ ἐναντία,\nἀλλ’ οὐκ ἔπειθ’ ὅμιλον εὖ δοκῶν λέγειν·\nἄλλος γὰρ αὖθις εἶπε τῷδ’ ἐναντία,\nκραυγῇ πίσυνος κἀμαθεῖ τολμηρίᾳ·\nὃς δ’ οὐκ ἐπῄνει· κἀπὶ τῷδ’ ἀνίσταται\nὄχλου θόρυβος ἀθυρογλώσσου μέγας,\nὃς δὴ κέκραγε Παῖδα σὸν θανεῖν θέμις.\nκεῖνος δὲ νικᾷ κακὸς ἐν πλήθει λέγων,\nὃς εἶπε δεῖν σὸν Παῖδα θανεῖν ἐν ξύλω.\nἬδη δ’ ἕως πέφηνεν, ἐκρέει κνέφας,\nκαὶ δή νιν ἑλκύσουσιν ἔξω τῆς πύλης\nψυχῆς ἀγῶνα τὸν προκείμενον πέρι\nδραμούμενον, καθ’ ὃν θανεῖν ἐστὶ κρίσις\nἐν ἡμέρᾳ γὰρ τῇδε λείψει τὸν βίον.\nΑἲ αἴ· κακῶν ἀρχηχὸν ἐκφαίνεις\nναὶ ναὶ κακῶν πέλαγος ἡ τάλαιν’ ὁρῶ\nτοσοῦτον, ὥστε μήποτ᾿ ἐκνεῦσαι πάλιν\nμηδ’ ἐκπερᾶσαι κῦμα τῆσδε ξυμφορᾶς.\nΦεῦ τῆς Ἑβραίων, πη προβήσεται, φρενός·\nΤί τέρμα τόλμης καὶ θράσους γενήσεται,\nεἰ καὶ Θεοῦ τολμῶσι τεκταίνειν φόνον;\nκαὐτοῦ μὲν οὔ μοι φροντίς· οὐ γάρ που μόρος\nκατακρατήσει θανατοῦντος τὸν μόρον·\nἔτικτον αὐτὸν, οἶδα δ’ ὡς ἐγεινάμην\nστερρὰς φυγοῦσα τῶν τόκων ἀλγηδόνας·\nαὐτοὺς δὲ πενθῶ συμφορᾷ κεχρημένους·\nἔσται γὰρ, ἔσται ποινάτωρ δίκη φόνου,\nὃν δυσσεβεῖς τολμῶσιν ἀνόμως φθόνῳ.\nΑἲ αἰ\nΟὐ νῦν τὸ πρῶτον, ἀλλὰ πολλάκις φθόνος\nἔβλαψε πολλοὺς, οὐ τόσον δ’, ὅσον φίλους\nαὐτοῦ τανῦν βλάψειεν, Ἑβραίων ὄχλον.\nΤί τούσδε κινεῖς, ἀναμοχλεύεις λόγους;\nὈλωλέ σοι Παῖς, καὶ κινεῖς πολλοὺς\nὮ δεινὰ λέξασ’, οὐχὶ συγκλείσεις στόμα,.\nΣωτῆρα κόσμου σὺ δοκεῖς ὀλωλέναι;\nβραχὺ προβᾶσα Παιδὸς ὄψει σου πάθη\nψυχῆς ἀγῶνα τὸν προκείμενον πέρι\nτρέχοντος, ᾡ ξῶντ᾿ ἢ θανόντα νῦν ἴδῃς.\nΟἴμοι, τί λεύσω; Χερσὶ τῶν ἀλαστόρων,\nθεηγενές μοι Τέκνον, ἕλκῃ καὶ φέρεις,\nἐις δεσμά ἦλθες καὶ θέλων ἄγῃ σφίσιν,\nὁ δεσμολύτης τοῦ γένους τῶν δεσμίων.\nἚ ἒ ἔ·\nΤαῦτ᾿ ξυνῳδὰ τοῖς πρὶν ἀγγέλου λόγοις\nοὐδ’ ἐλπίσι ξύμφωνα ταῖς ἐμαῖς, Τέκνον.\nἈλλὰ ξυνῳδὰ τοῖς προηγορευμένοις,\nοἷς εἶπε παθεῖν χερσὶ τῶν ἀλαστόρων.\nΑἲ αἰ, τὶ δράσω; καρδία γὰρ οἴχεται.\nΠη τίη πορεύῃ, Τέκνον; ὡς ἀπωλόμην·\nἝχητι τίνος τὸν ταχὺν τελεῖς δρόμον;\nΜὴ γάμος αὖθις ἐν Κανᾶ, κἀκεῖ τρέχεις,\nἵν᾿ ἐξ ὕδατος οἰνοποιήσῃς ξένως;\nἘφέψομαί σοι, Τέκνον, ἢ μενῶ σ’ ἔτι;\nΔὸς δὸς λόγον μοι, τοῦ Θεοῦ Πατρός Λόγε,\nμὴ δὴ παρέλθῃς σίγα δούλην μητέρα·\nνῦν γὰρ στόματος φιλίου χρῄζω σέθεν\nφωνῆς ἀκοῦσαι καὶ προσειπεῖν, ὦ Τέκνον.\nΔός μοι, πρὸς αὐτοῦ Πατρός, ὦ Τέκνον, σέθεν,\nσοῦ θεσπεσίου χρωτὸς ἅψασθαι χεροῖν\nψαῦσαι ποδῶν τε καὶ περιπτύξασθαί σε.\nΦεῦ φεῦ, τί δράσω; καρδία μου δίκεται.\nὨ δεῦτε, φίλαι, δεῦτε, λίπωμεν φόβον,\nπροσέλθατ᾿, ἀσπάσασθε καὶ προσείπατε,\nλάζεσθε χειρὸς δεξιᾶς. Τάλαιν’ ἐγὼ.\nὡς ἀρτίδακρύς εἰμι καὶ φόβου πλέα.\nΑἲ αἴ· πανώλης ἡ τάλαιν’ ἀπόλλυμαι.\nΓυναῖκες, ὄψιν στυγνὰν ὡς εἶδον τέκνου,\nποθῶ τεθνάναι, ζῆν δ’ ἔτ᾿ οὐδαμῶς φέρω.\nοἴμοι, τί δράσω; πῶς λάθω λαῶν χέρας;\nἐχθροὶ γὰρ ἐξίασι πάντα δὴ κάλων,\nκοὐκ ἔστιν ἄτης εὐπρόσοιστος ἔκβασις.\nΤί γοῦν τί δράσω; πῶς φύγω τόσους βρόχους;\nΟὐκ οἶδ’, ἀδελφὴ φιλτάτη· δέδοικα γὰρ,\nκἀμοὶ κατ᾿ ὄσσων θερμὸν ὡρμήθη δάκρυ.\nὀπισθόπους δ’ ἔξιθι καὶ σιγῇ βᾶθι.\nἝρπ᾿ εἰς τὰ δεινά· νῦν ἀγὼν εὐψυχίας·\nἡμεῖς δ’ ἐφεψόμεσθα δειλαίᾳ βάσει·\nὄχλος γὰρ αὐτὸν μαινόλης περιτρέχει,\nκοὐ δεῖ πελάζειν ἐγγὺς ἐνθυμουμένοις.\nβαρεῖα γὰρ φρὴν, οὐδ’ ἀνέξεται βλέπειν\nὅμιλος ἐχθρὸς, δυσμενὴς, μιαιφόνος\nὁρμήν τε δεινὸς στυγερᾶς γνώμης ῥοπῇ,\nἄγριον ἦθος, βαρβάρου φύσις φρενός.\nΔέδοικα δ’ αὐτὸν, μή τι βουλεύσας νέον\nδριμυτέραν σοι συμφορὰν συσκευάσῃ·\nκαὶ κάρτα τόνδ’ ὁρῶσα δειμαίνω πλέον,\nμὴ θηκτὸν ὤσῃ φάσγανον δι’ ἥπατος,\nκἄπειτα μείζω συμφορὰν δέξῃ νέαν,\nἔγκατα Παιδὸς εἰ λεωφόρος\nἈλλ’ ἐκκλίνασαι βραχὺ τῶν ἀλαστόρων\nἐπισκοπῶμεν δρᾶμα τῶν μιαιφόνων.\nἼωμεν οὖν, ἴωμεν, ᾗχί που νάπος.\nΝικᾶτ’, ἐπειδὴ ταῦτα πάσαις ἁνδάνει·\nκαὶ λοιπὸν ἀπίωμεν, ἔνθ᾿ ὑμῖν δοκεῖ.\nἘντεῦθεν ἀθρεῖν ὡς ἐξ ἀπόπτου δέον.\nΔειλαί᾿ ἐγὼ δύστηνος, ὡς Παῖδ’ οὐχ ὁρῶ\nπάσχοντα δεινὰ, μέχρι καὶ τύμβος λάβῃ.\nὄχλους δ’ ἔφυγον, ἳνα μή τι καὶ πάθω.\nΤί μοι δ’ ἔτι ζῆν κέρδος ἐστὶν ἐν βίῳ;\nΑἴθ᾿ πότμῳ καταλύσαιμ᾿ ἂν τάχει,\nεἰ μὴ μεγάλως καταγηράσκειν ἔχω,\nὡς ἐλπίς ἐστι Παιδὸς ἀνισταμένου\nἔθνη τε συνάγοντος ἐνδίκῳ κρίσει,\nὃν συγγενεῖς κτείνουσιν Ἑβραῖοι φθόνῳ,\nναὶ συγγενεῖς μου τλήμονος μητρὸς λέγω,\nοὐ Πατρός αὐτοῦ τοῦ βροτωθέντος Λόγου,\nὃν ἀσπόρως ἔτικτον, οἶδ’, ὑπὲρ λόγον\nστερρᾶς τ᾿ ἔφυγον ἐν τόκοις ἀλγηδόνας.\nΠέποιθα γὰρ, πέποιθα, κἂν πολλὰ στένω,\nπάσχοντα μὴ φέρουσα τοῦτον νῦν βλέπειν.\nἜτικτον αὐτὸν, οἶδα δ’, ὡς ἐγεινάμην,\nἀλλ’ εἴμ᾿ ἄκομψος ἐκφέρειν μυστήρια·\nὅμως δ’ ἀνάγκη συμφορᾶς ἀφιγμένης\nγλῶσσάν μ’ ἀφεῖναι. Πρῶτα δ’ ἄρξομαι λέγειν,\nὅθεν μ’ ὑπῆλθε πρῶτον οἷα μητέρα,\nφέρουσαν ἁγνὸν ἐς τόδ’ ἡμέρας δέμας.\nΟὐκ οἶδα τέρψιν ἢ λόγῳ κλύειν φέρω\nγραφῇ τε λεύσειν· οὐδὲ ταῦτα γὰρ σκοπεῖν\nἐγὼ πρόθυμος, παρθένον ψυχὴν δ’ ἔχω.\nὌμνυμι τὸν σύμπαντα σαφῶς εἰδότα\nμηδ’ ἂν θελῆσαι μηδ’ ἂν ἔννοιαν λαβεῖν·\nἢ κατολοίμην ἀκλεὴς, ἀνώνυμος,\nκαὶ μήτε πόντος μήτε γῆ μήτ᾿ αὖ πόλος\nτὸ σῶμά μου δέξαιτο καὶ ψυχὴν χέρες\nπάσχοντος Υἱοῦ γ’, ὡς κατ᾿ εὐχήν ἐστί μοι,\nἐλπὶς τρέφει τε κοὐ καταισχυνεῖ δέ με.\nΤαῦτ᾿ οἶδα· νῦν γὰρ οὐ θέμις πέρα λέγειν\nθρηνοῦσαν, ὡς δεῖ· δακρύων γὰρ ἄξια\nπέπονθα πόλλ’, οὐκ οἶδα δ’, εἰ τι προσπάθω.\nΠρῶτον δ’ ὅμως μοι τἀγάθ’ ἐξᾷσαι δέον·\nτοῖς γὰρ κακοῖσι πλείον᾿ οἶκτον ἐμβαλῶ.\nἬμην ἄνανδρος καὶ μένουσα παρθένος·\nἃ γὰρ γυναικὶ σώφρον’ ἔσθ᾿ εὑρημένα,\nταῦτ᾿ ἐξεμόχθουν τοῦ Θεοῦ πολλὴν χάριν\nμετροῦντος ἀεὶ καὶ νέμοντος ἀφθόνως.\nΠρῶτον μὲν οὐν γε, κἂν προσῇ, κἂν μὴ προσῇ\nψόγος γυναιξὶν, αὐτὸ τοῦτ᾿ ἐφέλκεται\nκακῶς ἀκούειν, εἴ τις οὐκ ἔνδον μένει,\nοὗπερ πόθον παρεῖσ’ ἔμιμνον ἐν δόμοις\nεἴσω μελάθρων, κομψὰ θηλειῶν δ’ ἔπη\nοὐκ εἰσεφρούμην· τὸν δὲ νοῦν διδάσκαλον\nαὐτῆς ἔχουσα χρηστὸν ἐξήρκουν ἐμοὶ,\nτὸ σωφρονεῖν ἐν πᾶσιν εἰδυῖ’, ὡς καλὸν\nκαὶ δόξαν ἐσθλὴν πανταχοῦ κομίζεται,\nγλώσσης τε σιγὴν πᾶσιν ὄμμα θ’ ἥσυχον\nπαρεῖχον, ᾔδειν δ’, οἷς μ᾿ ἐχρῆν νικᾶν κόρας,\nκαὶ τίσι νίκην ὧν ἐχρῆν παριέναι.\nἈκήρατον δέ μ’ ἐκ Θεοῦ λαβὼν ἀνὴρ\nαὖθις τὸ παρθένειον ἅμμ’ ἀκήρατον\nτηροῦσαν ἀπέδωκεν· οὐδ’ ἔστιν λόγος,\nτὰ πράγματ᾿ αῦτὰ καὶ γὰρ ἀπήλεγξέ με.\nΟὕτως δ’ ἔχουσα τῷ Θεῷ μνηστεύομαι,\nκἀντεῦθεν Υἱὸν, πῶς ἐρεῖς; ἐγεινάμην,\nὅπως γυνὴ οὔ τις κομπάσει τεκεῖν ποτέ.\nκαλλίστα, πότνα, σεμνότατα παρθένε,\nἄνανδρον ἠδ’ ἄνυμφον ἴδμεν μητέρα\nμόνην σε πασῶν τῶν κατὰ γῆν μητέρων.\nΜαιευσάσης χεὶρ κλῆρον οὐ δεδεγμένη\nκατηγόρησε πιστὰ σοῦ θείου τόκου,\nΘεὸν τε, φὴς, ἔκλυες ἀγγέλου τεκεῖν,\nἔργα θ’, ἅπερ δέδρακεν, οὐ θνητοῦ γένους,\nκαὶ θάμβος ἐστὶν, εἰ πάθῃ θνητῶν πάθος.\nΘαυμαστὸν εἶπας, εἰ τόδ’ εὐδοκεῖ Πατὴρ\nὡς διὰ τούτου τοὺς βροτοὺς ἀγάθ’ ἔχειν.\nΟὐκ ἄλλο γὰρ φάρμακον ἐν θνητοῖς μόρου,\nφθορᾶς ὃ παύσει τοὺς ταλαιπώρους κακῶν.\nΚἀγὼ διδάξω σ’, ὡς καλῶς ἔχει τόδε·\nὁ γὰρ διδάσκων γνῶσιν ἄνθρωπον Λόγος\nἐμοὶ κατεσκήσωσε καὶ χάριν νέμει.\nἘπεὶ βροτὸν πέπλακεν ἐκ γῆς ὁ Πλάσας,\nλείμακί τ᾿ ἐντέθεικε φυτῶν ἐργάτην\nἐντεῦθεν εἰς ὄλυμπον ἀνάγειν θέλων,\nδράκων δέ νιν ἔσπευσε γυναικὸς πλάνῃ\nλειμῶνος ἐκβαλεῖν τε καὶ ῥέψαι πόλου,\nὅδ’ ἀντεμηχανήσατ᾿, οἷα δὴ Θεὸς,\nγυναικὸς ἐκφῦναι τε καὶ Θεὸς μένων\nβροτὸς γενέσθαι καὶ βροτῶν ἀναιρέτην\nσφαγεὶς κατασκάψαι τε καὶ ῥίψαι ποσίν.\nΟὕτως σὺ πείθου καὶ Θεὸν πρὸς γῆν δέχου\nἐλθόντ’ ἀγαγεῖν πρὸς πόλον βροτῶν γένος\nκαὶ σπένδε καὶ κλέϊζε καὶ τόνδ’ εὐλόγει.\nΑὐ γάρ νιν ὄψει πρὸς χθόν’ ὡς ἐκ παστάδος\nθρώσκοντα τύμβου κᾆτ᾿ ᾆτ᾿ ἀνιόντ᾿ εἰς\nὡς αὐτὸς εἶπε καὶ πρὸ τοῦ θεοπρόποι.\nἘλπὶς δέ μοι ξύνεστιν ἀσφαλεστάτη·\nἐμοὶ γὰρ ὑπὲρ πάντας, οἷσι λείπεται,\nξύνεστιν ἐλπὶς, οὐδὲ κλέπτομαι φρένας,\nἕξειν τι κεδνόν· ἡδὺ δ’ ἐστὶ καὶ δοκεῖν\nὅταν δὲ μᾶλλον ἐλπὶς ἀσφαλὴς μένῃ,\nτὸ χάρμα ποῖον· Ἀλλὰ νικῶμαι πόνοις\nκαὶ προβλέ‘πω μὲν ταῦθ’, ὅπως ἔσται τάχει,\nλύπη δὲ κρείσσων τῶν ἐμῶν ἐλπισμάτων.\nΠάγκλυτε, παγκαλλίστα κούρη, παρθένε,\nἔμβρυον, ὡς φὴς, τὸν Θεὸν πλουτήσασα,\nσὺ ταῦτ᾿ ἐπέγνως· καὶ τὰ λοιπὰ νῦν σκόπει·\nσοφωτέραν γὰρ ἴδμεν οὖσάν σε βροτῶν\nκαὶ ταῦθ’ ὁρῶσαν καὶ συνιέναι τέλος·\nὡς φρικτὰ πάντα καὶ βροτησίῳ γένει\nπλὴν τῆς τεκούσης δυσμαθῆ συνιέναι.\nὮ δυστάλαινα τῶν ἐμῶν ἀλγημάτων·\nὡς οἶδα μὲν πόλλ’, οἶδα δ’ οὐχ, ὅπως φράσω·\nὡς θάμβος ἐστὶ τοῦτον ᾐωρημένον\nἰδεῖν με καὶ θανόντα κἂν ἑκουσίως.\nἸώ μοι, ἰώ· αἰ αἴ·\nΤί γοῦν, τί δράσεις, ὦ παθοῦσ’ αμήχανα;\nΟὐκ οἶδα πλὴν ἒν, κατθανεῖν, εἰ μὴ τάχει\nτῶν νῦν παρόντων πημάτων ἄκος λάβω,\nὡς ἐστὶν ἐλπὶς λίαν ἀσφαλεστάτη·\nμίαν μόνην μεῖναί με δεῖ τὴν αὔριον,\nὡς ξυμπερανθῇ φροντὶς, ἥ με νῦν τρύχει.\nἈλλ’, ὦ φίλ’ Υἱὲ, μή μ’ ἔρημόν σου λίπῃς.\nΘρηνοῦσα πολλὰ τρανὸν οὐδὲν δεικνύεις·\nπη γάρ μ’ ἀπαγγελεῖς ἀκούειν δείματα\nπείθεις τε πολλὰ δειματοῦσθαι τοῖς λόγοις,\nπη δὲ θρασύνεις, κοὐδὲν ἄρα καθαρῶς.\nΟὐ μακρὰν ἔσται τέρμα τῶν ἠλπισμένων.\nΑὐτὴ μὲν οὔπω ναὸς εἰσέβην σκάφος,\nγραφῇ δ’ ἰδοῦσα καὶ κλύουσ’ ἐπίσταμαι·\nναύταις γὰρ ἢν μέτριος ᾖ χειμὼν φέρειν,\nπροθυμίαν ἔχουσι σωθῆναι πόνων,\nὁ μὲν παρ’ οἴαχ”, ὁ δ’ ἐπὶ λαίφεσι βεβὼς,\nὁ δ’ ἄντλον εἵργων ναός· ἢν δ’ ὑπερβάλῃ\nπολὺς ταραχθεὶς πόντος, ἐνδόντες φορᾷ\nπαρῆκαν αὐτοὺς κυμάτων δρομήμασιν.\nΟὕτως δὲ κἀγὼ δείν’ ὁρῶσα πήματα\nἄφθογγός εἰμι καὶ παρεῖσ’ ἐῶ στόμα·\nνικᾷ γὰρ, ὡς οὐκ ἐκ Θεοῦ, δεινὸς κλύδων.\nΣὲ δ’ ἐλπὶς ἀσφαλεστάτη δ’ εἴθε τρέφοι,\nδέσποινα παγκοίρανε, μῆτερ Κοιράνου.\nἈλλ’ ἐκ λόγου γὰρ ἄλλος ἐκβαίνει λόγος,\nτίν’ ὧδε δ’ αὖ δέδορκ’ ἰθύνοντα δρόμον;\nἊ ἄ· τίνα στείχοντ᾿ νῦν ἐνθάδε\nστυγνοπρόσωπον, δακρύων πεπλησμένον;\nΔέσποινα κούρη, Δεσπότου μῆτερ Λόγου,\nμή με στυγήσῃς· οὐχ ἑκὼν, ἑκὼν δ’ ὅμως\nλύπρ’ ἀγγελῶ σοι πρὸς παλαιοῖς καὶ νέα.\nτέ δ᾿ ἐστίν; ὥς μοι φροιμίων ἄρχῃ κακῶν.\nΔέσποινα κούρη, πῶς ἐρῶ; πῶς σοι φράσω,.\nσοὶ γὰρ μερίμνης ἄξιον φέρω λόγον\nσφοδρᾶς τ᾿ ἀνίας καὶ πικρῶν ἀλγηδόνων.\nὮ πότνα κούρη, σεμνότατα παρθένε,\nὥς σε στενάζω λυγρὸς ὢν μύστης, ὅμως\nτῷ Μυσταγωγῷ πιστὸς, κἂν πάσχονθ’ ὁρῶ.\nΤί δ’ ἐστίν; ‘Eβραίων τί μηνύεις νέον;\nΠαῖς νῦν σὸς οὐκέτ᾿ ἔστιν, ὡς εἰπεῖν ἔπος·\nδέδορκε μέντοι φῶς ἐπὶ σμικρᾶς ῥοπῆς.\nΠῶς φής; τί τοῦτ᾿ ἔλεξας; οἶδας δ’ αὖ πόθεν;\nἌγ’, εἰπέ μοι, φράσον, τίνι θνήσκειν μόρῳ\nΧριστὸν τανῦν φὴς, Παῖδ’ ἀθανάτου Πατρός;\nὡς ἐλπὶς ἦν καὶ τόνδ’ ἀθάνατον μένειν\nῥύστην τ᾿ ἔσεσθαι παντὸς Ἰσραὴλ γένους.\nἘπεὶ πόλιν γε τῆσδε Σαλομὼν χθονὸς\nλιπόντες ἀφίκανον ἐς στρωτοὺς λίθους\nἄνακτ᾿ ἐμὸν σύροντες ἀλάστωρ ὄχλος,\nαὐτίχ᾿ ὅμιλος οὐρανοδρόμῳ ξύλῳ\nἀνῆγον, ἦγον, ἦγον εἰς ἄκρον τέλος,\nὀρθὸς δ’ ἐς ὀρθὸν αἰθέρ’ ἐστηρίζετο.\nἘς κλῶνα δ’ ἐγκάρσιον ἄλλον εὐθέως\nἔτεινον, ἐξέτεινον, ἥλωσαν χέρας,\nπόδας δὲ καθήλωσαν ἐν πηκτῷ ξύλῳ.\nὩς δ’ ἔσχον οὕτως Δεσπότην ἠρτημένον,\nἄλλοι μὲν αὐτὸν καλάμῳ κραταιβόλῳ\nἔβαλλον, ἀντίπυργον εἰσβάντες πέτραν,\nἄλλοι δ’ ὑσώπῳ σπόγγον ὄξους ἔμπλεον,\nχολῇ κεκραμένου δ’ ἀνῆγον ἐς στόμα,\nοἵδ’ ὠσὶν ἠχὴν οὐ σαφῶς δεδεγμένοι,\nοὔτ᾿ εἶδον, οἷ’ ἔρεξε θαύματ’ ἐν βροτοῖς,\nἄλλως διῆγον καὶ διήνεγκαν Κᾶρας\nκαὶ στέρν’ ἔτυπτον ἀμαθῶς ἀγνωσίᾳ.\nἘγὼ δὲ πόρρω, Δεσπότῃ γὰρ εἱπόμην,)\nπρῶτον μὲν εἰς χλοηρὸν ἷζον που νάπος\nτά τ᾿ ἐκ ποδῶν σιγηλὰ καὶ γλώσσης ἄπο\nἔσωζον, ὡς ὁρῶν νιν, οὐχ ὁρώμενος\nὄχλῳ κακεργάτῃ τε καὶ μιαιφόνῳ·\nσέ τ᾿ αὐ δακρυχέουσαν ἑστῶσαν ἰδὼν\nἤλυθον εἰπεῖν οὐ καλῶς πεπραγμένα.\nἸώ μοι, ἰώ·\nΑἲ αἲ, τί δράσω; καρδία γὰρ οἴχεται.\nΠῶς πῶς δ’ ἔτι ζώ καὶ φέρω ταῦτα κλύειν;\nἰδεῖν δὲ ταῦτα πῶς ποτ᾿ οἴσω παντλάμων;\nἼτ’, ὦ γυναῖκες, τῆς Γαλιλαίας τέκνα,\nπροσείπατ᾿ καὶ προπέμψατε χθονός.\nὨ δεῦτε, φίλαι, δεῦτε, λίπωμεν δέος.\nΣὺ γὰρ φύγῃς τὸν δῆμον, ὡς τί μὴ πάθῃς;\nΚἀγὼ δὲ τόνδε λοιπὸν εἰς τί καὶ τρέσω;\nἼωμεν οὖν, ἴωμεν, ἀπέστω φόβος·\nτί γὰρ ἔτι ζῆν κέρδος ἡμῖν ἐνθάδε;\nἈλλ’ ἀπίωμεν, ὡς ἴδω Παιδὸς πάθη.\nἸώ μοι, ἰώ·\nΓυναῖκες, ὄψιν φαιδρὰν οὐχ ὁρῶ τέκνου·\nχροιὰν γὰρ ἠλλάξατο καὶ κάλλος ξένον.\nΓυναῖκες, ὄμμα στυγνὸν ὡς εἶδον τέκνου,\nποθῶ τεθνάναι, ζῆν δ’ ἔτ᾿ οὐδαμῶς στέγω.\nχωρεῖτε χωρεῖτ’, οὐκέτι τὸ ζῆν φέρω.\nὨ κοινὸν ὠφέλημα θνητοῖσιν φανεὶς,\nΤέκνον ποθεινὸν, τοῦ δίκην πάσχεις τάδε;\nποινὰς δὲ ποίων ἀμπλακημάτων τίνεις;\nἁγνὰς γὰρ, ἁγνὰς χεῖρας αἱμάτων φέρεις\nἁγνά τε χείλη καὶ μέλος πᾶν καὶ στόμα,\nψυχὴν πάναγνον ἄδολον τε καρδίαν.\nΚαὶ πῶς ὁρῶ λῃσταῖς σε συνηρτημένον;\nοὐδ’ ἐξ ἐπακτοῦ τινὸς ἐχθρῶν πημονῆς,\nφίλος δ’ ἀπόλλυσ’ οὐκ ἄκονθ’ ἑκουσίως\nμύστης, ὃν ὑπέδειξας ἄρτῳ σοῖς φίλοις\nφειδεύμενος τάλανος, ὡς φύγῃ κακὸν,\nκἂν οὐ συνῆκεν ἐμπαγεὶς βροχώμασι.\nΤίνος δ’ ἕκητι γῆς ἀποστέλλει Πατὴρ,\nτί σ’ ὧδ’ ἀτίμως ἠθέλησε τεθνάναι,.\nΔύστηνος, οἷον οἷον ἔργον νῦν βλέπω\nοὐ τλητὸν οὐδὲ λεκτὸν, ἀλλ’ ἀπωλόμην.\nΑἲ αἵ, Τέκνον, σῶν πανταδίκων σφαγμάτων·\nαἰ αἰ μάλ’ αὖθις, ὡς κακῶς διόλλυσαι,\nοὐκ ἐξαμαρτὼν αὐτὸς, ἀλλ’ ἁμαρτίας\nπρώτης γυναικὸς ἐξιώμενος βλάβην\nΟἰδ᾿ οἶδα μὲν τάδ’, οἶδα δ’ οὐχ, ὅπως φράσω.\nκαὶ συνιῶ μὲν, οἷα ταῦτ’ ἔσται τάχει.\nἄλγος δ’ ὕπερθεν τῶν ἐμῶν ἐλπισμάτων.\nστένω τε πυκνὰ συμφορᾷ νικωμένη ,\nδάκρυσί τε βλέφαρα θερμοῖς τέγγεται·\nἀεὶ γάρ ἐστι τῶν γυναικείων φῦλον\nπολύστονον τε καὶ πολύδακρυ πλέον.\nἼδ’, ὦ γυναικῶν ἐξ ἁπασῶν βελτίων,\nὁ παρθένος πάρεστιν υἱός σοι νέος,\nἰδοὺ δὲ καὶ σοὶ, μύστα, μήτηρ παρθένος.\nΤί γοῦν, τί, γύναι, δακρύοις τέγγεις κόρας;\nτί δ’ αὖ κατηφεῖς ὄμμα καὶ δακρυρροεῖς\nκαὶ συγχυθεῖσ’ ἕστηκας, ἡνίκ’ εὐτυχεῖς,\nκοὐκ ἀσμένη τόνδ’ ἐξ ἐμοῦ δέχῃ τρόπον;\nΤαῦτα ξυνῳδὰ τοῖς προηγορευμένοις,\nοἷς αὐτὸς εἶπον καὶ θεοπρόπων στόμα.\nΝῦν καιρὸς ἐχθρὸν γηγενῶν τίσειν δίκην.\nΤί δῆτα λοιπὸν σῷ γ’ ἐπιστένεις Τέκνῳ ;\nΟὐδέν· λαοῦ τοῦδ’ ἐννοουμένη πέρι\nἔγωγ᾿ ἐμαυτῇ πρὸς λόγους ἀφικόμην\nκαὶ τούσδε θρηνῶ συμφορᾷ νικωμένη\nᾤμωξα θ’, οἷον ἔργον ἔστ᾿ εἰργαστέον\nτοὐντεῦθεν αὐτοῖς, οἵ σ’ ἀνήρτησαν, Τέκνον,\nκαραδοκῶ τε πάνθ’, ὅπη προβήσεται.\nλύπη δὲ κρείσσων καὶ βεβαίας ἐλπίδος.\nΤον μὲν γὰρ ἡμῶν δυσμενῆ πεφυκότα\nῥᾷον κτενεῖς σὺ καὶ καταβάλῃς μόρον\nθᾶττόν τ’ ἀνιὼν τοὺς ἀλάστορας τίσεις·\nγυνη δὲ θῆλυ κἀπὶ δακρύοις ἔφυ·\nὅθεν κἀγὼ στένουσα καὶ πεπληγμένη\nκέντροις ἀνίας ἡ τλάμων ὀδύρομαι.\nΕἴμ’ εὐκλεὴς μὲν, ἀλλ’ ὅμως ἀπόλλυμαι\nστερουμένη σῆς θεσπεσίας μοι θέας.\nΩς γὰρ ἄελπτον δρᾶμα προσπεσὸν τόδε\nψυχὴν διέφθαρκ’· οἴχομαι γοῦν, τοῦ βίου\nχάριν μεθεῖσα κατθανεῖν χρῄζω, Τέκνον ·\nκαὶ γὰρ ἔρημος ἄπολις τε τρύχομαι,\nοὐ μητέρ’, οὐκ ἀδελφὸν οὐδὲ συγγενῆ\nμεθορμίσασθαι τῆσδ’ ἔχουσα συμφορᾶς.\nΚἂν μὴ τάχιστ᾿ ἴδω σε, πῶς οἴσω , Τέκνον ;\nἈλλ’, ὦ φίλ’ Υἱὲ, μή μ’ ἔρημόν σου λίπῃς.\nΘάρσησον· εὖ γὰρ τῶνδ’ ἐγὼ θήσω πέρι,\nτὸ σὸν δ’ ἄραρε μᾶλλον· ἐξηγοῦ Θεὸν·\nεὕρημα δ’ οὐκ οἶσθ’ οἷον εὕρηκας τόδε·\nθήσω γὰρ αὖ σοι δῶρ’, ἃ καλλιστεύεται\nἐν οὐρανῷ γαίῃ τε καὶ πάσῃ κτίσει.\nΠολλῶν δ’ ἕκατι τήνδε σοι δώσω χάριν.\nΠέποιθα κοὔτι σοῖς ἀπιστῶ που λόγοις.\nκἀμοὶ τάδ’ ἐστὶ λῷστα, γινώσκω καλῶς·\nἐγώ σ᾿ ἔτικτον, οἶδα δ’, ὡς ἐγεινάμην·\nὑπερτερεῖ δ’ ἄλγημα τῶν ἐγνωσμένων.\nἈλλ’ ἄντομαι σε τοῦδε πρὸς σωτηρίου\nπάθους, φέροντος ἀπάθειαν τῷ γένει,\nμητροπρεπῶς τε σῶν ποδῶν ἐφάπτομαι,\nοἴκτειρον, οἴκτειρόν με τὴν δυστλήμονα\nκαὶ μή μ’ ἔρημον ἐκπεσοῦσαν σοῦ λίπῃς,\nδέξαι δὲ χώρᾳ καὶ δόμοις ἐφέστιον,\nἢν θᾶσσον οὐ βούλοιο σὴν δίκην κρίναι.\nΟὕτως ἔρως σοι πρὸς Πατρός τελεσφόρος\nσκοποῦ γένοιτο, καὶ θανόνθ’ ἑκουσίως\nἴδοιμι νεκρέγερτον ἤματι τρίτῳ,\nὡς αὐτὸς εἶπας πολλάκις πρὸς σοὺς φίλους·\nτὸ πᾶν γὰρ οὕτως ἀσφαλέστερόν τ᾿ ἐμοὶ,\nσύ τ᾿ αὐτὸς ὢν ὄλβιος ὀλβίου Πατρὸς\nγνωσθεὶς ἀνυμνηθῇς γε πάσῃ τῇ κτίσει.\nΜὴ γοῦν διάξω λυπρὸν εἰς μακρὸν βίον,\nὄχλος δ’ ἀλαστόρων γε τίσει τὴν δίκην\nτὸν Δεσπότην κτείνας σε γῆς τε καὶ πόλου.\nΟὑτοι γὰρ, ὡς ἔδρασαν, εὕρωσιν κακὰ,\nἃ τοῖσι δυσσεβοῦσι γίνεται βροτοῖς·\nἀλλ’ οὐ γὰρ αὐτῶν φροντίδ’ ὡς τέκνων ἔχω,\nμή πως πάθωσιν οἱ προσήκοντες σφίσι,\nπατρῷον ἐκπράσσοντες ἀσεβῆ φόνον·\nἀλλ᾿ αὐτὸς, ὦ σπλάγχνον, θεηγενὲς φάος,\nκάτειργε, κατάπαυσον, ἔξελ’ ἐκ φόνου\nἐγκατάλειμμα σπέρματος πεφιλμένου.\nΑἰνῶ, γύναι, τάδ’, οὐδ’ ἐκεῖνα μέμφομαι,\nπολλῶν δ’ ἕκητι τήνδε σοι δοῦναι χάριν\nἐγὼ πρόθυμός εἰμι, κοὐκ ἂν ἐκπέσῃς.\nΣυλλήψομαι γὰρ τοῦδέ σοι πάμπαν σκοποῦ,\nαὐτή τε γνοίης ζημίας ἀντιστροφὴν,\nἀπαλλαγεῖσα τῆσδε τῆς ἀθυμίας.\nὬμοι, φρενὸς σῆς εὐγενοῦς τε κἀγαθῆς·\nὨ Τέκνον, οἵᾳ συμφορᾷ συνεζύγης·\nτὸ δ’ εὐγενές σου τῶν φρενῶν σῶον μένει·\nὅσην ἀεί μοι τὴν προμήθειαν φέρεις·\nΤαῦτ᾿ ἐννοηθεῖσ᾿ ᾐσθόμην ἀβουλίαν\nπολλὴν ἔχουσα καὶ μάτην λυπουμένη\nμάτην θ’ ἑαυτῇ πρὸς λόγους ἀφικόμην.\nΠολυστόνων ἄϊον ἰαχὰν γόων,\nφωνὰν ἔκλυον, ἔκλυον βοὰν στόνων.\nθεοκλυτεῖ δ’, ὡς ἄρα δεινά τις παθών.\nΚαὶ μὴν ὁ κλεινὸς ἄπο δὴ στείχει Πέτρος,\nσκυθρωπὸς, οἰκτρὸς καὶ κατανενυγμένος,\nθεοκλυτεῖ τις δ’ ὡς κακὸν ῥέξας μέγα.\nΤί, Πέτρε, θρηνεῖς; Δείν’ ἔπραξας, ἀλλ’ ὅμως\nἔτ᾿ ἔστι καὶ σοὶ τῶνδε συγγνώμης τυχεῖν.\nὨ Τέκνον, ὠ φίλτατον, ὦ Θεοῦ Λόγε,\nσύγγνωθ’· ἁμαρτεῖν δ’ εἰκὸς ἄνθρωπον, Τέκνον,\nκαὶ Πέτρος ἐξήμαρτε τοὺς ὄχλους τρέσας.\nΣτέγουσα νῦν ἄπιθι, μῆτερ παρθένε·\nλύω δὲ Πέτρῳ σφάλμα χρῃζούσης σέθεν·\nκαὶ γὰρ πάροιθεν σοῖς ἐπειθόμην λόγοις\nσῆς εὐσεβείας κἀγαθῆς φρενὸς χάριν.\nΚαί μοι τὸ μὲν σὸν ἐκποδὼν ἔστω λόγου·\nἕλκει δὲ καὶ δάκρυα πολλήν μου χάριν\nκαὶ πάντα λύει δεσμὸν ἀμπλακημάτων.\nΣοί τ᾿ αὐ παραινῶ· μηδένα βροτῶν στύγει,\nμηδ’ οἱ μ’ ἀπῃώρησαν ἀνόμως ξύλῳ\nὬμοι, φρενὸς σῆς εὐμενεστάτης ἀεί·\nὡς οὐδὲ πάσχων δυσμεναίνεις τῷ γένει\nοὐδὲ προσηλώσασιν ὀργίζῃ ξύλῳ.\nΤίς γὰρ ἂν ἔτλη θυμὸν ὀργῆς σου, Τέκνον;\nἢ τίς ἀγανάκτησιν ὑπέστη σέθεν;\nἌπιθ’ ἄπιθι δυσμενῶν νῦν ἐκ μέσου·\nὧνπερ γὰρ οὕνεκ’ εἰς ἐμοὺς ἧκες λόγους,\nτὰ μὲν πέπρακται, τῶν δ’ ἐγὼ μνησθήσομαι.\nἘνταῦθα μέν σοι τῶνδ’ ἀπαλλάσσω λόγον.\nἌραρεν, ὡς ἔοικεν, ὦ τάλαιν᾿ ἐγώ·\nΑἲ αἴ· τίν’ ἐκφωνεῖς φρικώδη τήνδ’ ὄπα\nγλυκασμὸς ὢν ὅλος δὲ καὶ θυμηδία;\nΤίνος γε διψῶν ἀπεγεύσω πικρίας;\nΑὖθίς τε διψᾶν κάρτα κέκραγες μέγα.\nκραυγῆς ἀκούσασ’ ἐκπέπληγμαι παντλάμων\nἐγώ· τὸ μέντοι πρᾶγμ’, ἐφ’ ᾧ τανῦν στένεις.\nοὐκ οἶδα, βουλοίμην δ’ ἂν ἐκ σέθεν κλύειν.\nΦθέγξαι τι, δεῦρ’ ἄθρησον. Ἰώ μοι κακῶν·\nΤί τί σὸν ὄμμα χρώς τε συντέτηκε νῦν;\nΣιγήσατ’, ὦ γυναῖκες, ἐξειργάσμεθα·\nἐπίσχετ᾿ αὐδήν· Παῖδ’ ἐρωτῆσαι θέλω·\nὁρῶ γὰρ ἤδη τόνδε πλησίον μόρου,\nναὶ ναὶ βλέπω κλίναντα πάντιμον κάραν.\nμικρὰν λιπόντα ῥᾳδίως ὁμιλίαν.\nἜα, τί λεύσω; σὸν δέμας νεκρὸν, Τέκνον,\nἀθρῶ, μεγίστου θαύματος τόδ’ ἄξιον,\nὃς ἀρτίως κέκραγε πρὸς τὸν Πατέρα\nφωνῇ κραταιᾷ γεῖσσα γῆς ταραξάσῃ,\nοὗ πᾶσα μὲν χθὼν φθέγματος πληρουμένη\nφρικῶδες ἀντεφθέγξατ᾿, εἰσορῶσι δὲ\nθέαμα κρεῖσσον ὀμμάτων ἐφαίνετο ,\nὃν ἀρτίως ἔδρακον, ὃς φάος τόδε\nοὔπω χρόνον παλαιὸν εἰσεδέρκετο.\nΤί χρῆμα πάσχεις; τῷ τρόπῳ διόλλυσαι,\nΤέκνον ; πυθέσθαι βούλομαι σέθεν πάρα.\nἩ γὰρ ποθοῦσα καρδία πάντ᾿ εἰδέναι\nκἀν τοῖς κακοῖσι λίχνος οὖσ’ ἁλίσκεται.\nἙ ἒ ἒ ἒ\nΤάδε ξυνῳδὰ τοῖς προηγορευμένοις;\nΑἲ αἴ· τί δράσω; καρδία γὰρ οἴχεται.\nΓυναῖκες, ὄψιν οὐχ ὁρῶ φαιδρὰν τέκνου·\nχροιὰν γὰρ ἠλλάξατο καὶ κάλλος ξένον,\nδεινὸν θέαμα· καὶ φόβος νεκροῦ θίγειν ·\nδιδάσκαλον φέρω γὰρ ἀστέρων πάθος,\nγῆς γεῖσσα σαλευθέντα, ῥαγείσας πέτρας.\nχωρεῖτε χωρεῖτ’ · οὐκέτ᾿ εἰμὶ προσβλέπειν\nοἵα πρὸς αὐτὸν, ἀλλὰ νικῶμαι πόνοις.\nΚαὶ ξυνιῶ μὲν, οἷα ταῦτ᾿ ἔσται τάχει,\nλύπη δὲ κρείσσων καὶ βεβαίας ἐλπίδος.\nΠαῖ Παντáνακτος, πῶς ἐς ᾄδου νῦν δόμους\nοἴχῃ μόρων ἕκητι τῶν πρωτοσπόρων;\nαἴφνης δ’ ἀπέπτης, ὡς μεθεὶς ἑκουσίως\nψυχήν· μόρος γὰρ οὔποτ᾿ ἦν ὑπέρτερος,\nεἰ μὴ μεθῆκας Πατρὶ πνεῦμ᾿ ἑκουσίως.\nἬκουσ’, ἔκλυον σὴν ὄπα πρὸς Πατέρα.\nΤίνος δ’ ἕκατι γῆς σ’ ἀποστέλλει Πατήρ;\nτί σ᾿ ὧδ᾿ ἀτίμως ἠθέλησε τεθνάναι,.\nτί τὴν τεκοῦσαν μητέρ’ ὀρφανὴν σέθεν\nτέθεικας; οἴμοι, συνθάνοιμί σοι, Τέκνον·\nἸδοὺ τέθνηκας, τὶς με δέξεται πόλις;\nτίς γῆν ἄσυλον καὶ δόμους ἐχεγγύους\nξένος παρασχὼν ῥύσεται δέμας τόδε;\nΟὐκ ἔστι. Μείνω σ’ οὖν ἔτι σμικρὸν χρόνου,\nἢν τριττὸν ἦμαρ λαμπροφεγγὲς εἰσίδω,\nὡς αὐτὸς εἶπας νεκρέγερσιν μηνύων,\nκἀγὼ πέποιθα καὶ στέγω ταῖς ἐλπίσι,\nκἂν νῦν νέκυν βλέπουσ’ ἀπῃωρημένον\nστένω ’μὲ μᾶλλον ἢ σὲ τῆς ἀπουσίας·\nἀπώλεσας γὰρ μᾶλλον ἢ κατέφθισο.\nΕἰ γὰρ γενοίμην, Τέκνον, ἀντὶ σοῦ νεκρός ·\nὄλωλα, Τέκνον, οὐδέ μοι χάρις βίου.\nΑἲ αἴ· κατ᾿ ὄσσων κιχάνει μ᾿ ἤδη σκότος·\nὄλωλα καὶ δὴ νερτέρων ποθῶ δόμους·\nτὸ κατὰ γᾶς θέλω. τὸ κατὰ γᾶς κνέφας\nτανῦν μετοικεῖν, σῆς θέας στερουμένη.\nΔύστηνος, οἷον ἔσχον ἄρτ᾿ ἄλγημ᾿ ἐγὼ,\nοὐ τλητὸν οὐδὲ ῥητον, ἀλλ’ ἀπωλόμην.\nΠῶς δ’ ἐξ ἀναύδου καὶ μύσαντός ὄμματα\nἕξω παρηγόρημα, μήτηρ παντλάμων;\nἌλλως σ’ ἄρ’ αὐτὴ, Τέκνον, ἐξεθρεψάμην,\nὃς τὴν τροφὴν ἅπασι δαψιλῶς νέμεις;\nμάτην τ᾿ ἐμόχθουν καὶ κατεξάνθην πόνοις,\nφεύγουσα χεῖρας τῶν φονώντων σοὶ, Τέκνον,\nἀρχῆς ἀπ’ ἄκρης σῶν ξένων γενεθλίων;\nἈλλ’ οὐκ ἐγᾦμαι, κἂν στένω κἂν δακρύω.\nἘγώ σ’ ἔτικτον, οἶδα δ’ ὥς σ’ ἐγεινάμην·\nὅθεν ποθ’ ἡ δύστηνος εἶχον ἐλπίδας\nἐν σοὶ μεγίστας γηροβοσκήσειν τ᾿ ἐμὲ\nκαὶ κατθανοῦσαν χερσὶν εὖ περιστελεῖν,\nζηλωτὸν ἀνθρώποισιν· οὐδ’ ὄλωλε μοι\nἐλπὶς γλυκεῖα σοῦ, Τέκνον, τεθνηκότος.\nὮ φθέγμα γλυκὺ, γλυκὺ χάρμα μοι φέρον,\nὦ φιλτάτη πρόσοψις, ὦ ποθουμένη\nὡραιότης ἄρρητός ὑπὲρ πᾶν γένος.\nεἰκὼν ἄγραφος ἀγράφου μορφώματος,\nπῶς νῦν στυγνάζεις; οὐ φέρω βλέπουσά σε·\nπῶς πῶς σιγᾷς νῦν οὐδ’ ὑπανοίγεις στόμα;\nΔὸς φθέγμα μοι, δὸς, δὸς παρηγόρημά μοι·\nφθέγξαι τι μικρὸν μητρὶ δυστήνῳ, Τέκνον·\nναὶ Τέκνον οἶδα καὶ Θεὸν μου, κἂν φέρῃς\nθάνατον οἰκτρὸν ἀθανατίζοντά με,\nθάνατον ἀθάνατον ἄγοντα κλέος\nκαὶ χάρμα παντὶ τῷ βροτῶν γένει μέγα.\nτέτλαθι, παγκοίρανε, μαιμῶσα κλάειν·\nἑκὼν γὰρ ἔτλη πότμον, οὔκουν ἀέκων,\nὡς παμφάγον νῦν καμβαλὼν οἶτον γένους\nἔκδικος ἔλθῃ , Δεσπότης παντεργάτης,\nλέβητι χρυσέῳ δ’ ἔπέψων μοι δέμας\nσοφῇ προμηθείᾳ με καινίσῃ ξένως.\nλυγρὸν γὰρ ἀπὸ γῆρας εὐφυῶς ξύσας\nἀνθρωπολοιγοῦ παμπαλαιᾶς μοι λύμης\nκοῦρον φίλον θήσειεν ἡβώωντά με’\nὡς νῦν κάκιστον γῆρας ἅπαντας τρύχει,\nναὶ ναὶ τρύχει γῆράς με πημάτων βάρει\nλώβης παλαιᾶς μητρὸς ἠπατημένης·\nἀλλ’ αὐτὸς ἀλύξαι με πημάτων ἔφη\nαὐτὴν πρὸς αὐτὸν μητέρα στρέψαι τ᾿ ἐμὴν\nκαὶ γαῖαν οἶκόν θ’, ὃν προδοῦσ’ ἀφίκετο\nβουλαῖς ἀνάγνοις θηρὸς ἠγριωμένου\nἐς τήνδε γαῖαν, μητέρα στεναγμάτων,\nμετ᾿ ἀνδρὸς, ὃν πρὶν ἥδ’ ἀτιμάσασ’ ἔγνω·\nἔγνω γὰρ ἡ τάλαινα συμφορῶν ὕπο,\nοἷον τὸ λιπεῖν οὖθαρ ἀρούρης πάρος.\nΚαὶ τοῦδ’ ἕκητι πάνθ’ ὑποστῆναι θέλειν\nαὐτὸς προεῖπε καὶ θέλων ἔτλη μόρον,\nἤματι τριτάτῳ δ’ ἀνεγρέσθαι τάφου,\nμύσταις φίλοις φέροντα χάρμα καὶ μέγα.\nΕἰδώς τε ταῦτα πάντα πρὶν σαφῶς ἔφη.\nἬδη δ’ ἔχει ξύμπαντα ταῦτα νῦν τέλος,\nλείπει δὲ γηθόσυνον ἦμαρ καὶ μόνον,\nκαὶ τοῦτο νῦν μενοῦμεν, ἔσται δ’, ὡς ἔφη.\nὉ γὰρ τὰ λυπρὰ νητρεκῆ νῦν γνωρίσας\nκαὶ χάρμα δείξει λαμπρὸν ἤματι τρίτῳ.\nοἶδάς τε σὺ μάλιστα τέρμα δρωμένων·\nθήσει δὲ λύπης ἀντὶ τῆσδε καὶ γόων\nτιμὰς μεγίστας ἀνὰ γῆν σοι καὶ πόλον,\nπλήσει τε πᾶσαν γαῖαν εὐδόξων λόγων,\nναούς τε σοι τεύξουσι τὸ βροτῶν φῦλον.\nΘᾶττον γὰρ ἀντὶ τοῦδε δυσσεβοῖς φόνου\nσεμνὴν ἑορτὴν τῇδε γῇ προσάψεται\nκαὶ γῆν Σολύμων ἱερὸν τεύξει πέδον·\nὧν εἵνεκα χρὴ μὴ μέτρου θρηνεῖν πέρα.\nΜὴ δῆτα γοῦν, δέσποιν’, ἀφέρτατα στένε,\nοὔτ’ ὄμμ’ ἐπαίρουσ’ οὔτ᾿ ἀπαλλάσσουσα γῆς\nπρόσωπον, οὐ βλέφαρα δακρύων ῥοῆς.\nἝως πότε στρέψεις δὲ κάτω τὴν δέρην,\nῥοαῖς καταρδεύουσα τὴν γῆν δακρύων,\nἔκδικον ὄμμα παντεπόπτου Δεσπότου\nεἰδυῖα θᾶττον χάρμα σοι φέρειν μέγα,\nπρὸς ὅν σε τείνειν ὄμμα καὶ μόνον δέον;\nΟἶδας γὰρ, οἶδας· ἕψεται τοῖς φροιμίοις\nκαὶ τέρμα φαιδρὸν, γηθόσυνος ἡμέρα·\nμίαν μόνην μεῖναί σε δεῖ τὴν αὔριον,\nὡς ξυμπερανθῇ φροντὶς, ἣ κἀμὲ τρύχει.\nΥἱὸς σύ μοι πέφηνας ἄλλος, παρθένε·\nαὐτὸς γὰρ εἶπεν Υἱὸς, ὅς μοι καὶ μόνος.\nοἶδάς τε πάντως πάντα, τίς χρειὼ λέγειν;\nὡς ἀσπόρως ἔτικτον, ὠδίνων ἄτερ,\nστερρᾶς τ᾿ ἔφυγον τῶν τόκων ἀλγηδόνας,\nΘεοῦ τε Παῖδα τοῦτον ἀγγείλας ἔφη,\nκαὶ πόλλ’ ἔδρασεν, οἷα καὶ μόνου Θεοῦ.\nΚαὶ πῶς τανῦν οἴσαιμι γυμνὸν καὶ νέκυν\nἐν ἰκρίῳ βλέπουσ’ ἀπῃωρημένον,\nὃς γαῖαν ᾐώρησεν ὑδάτων ὕπερ,\nδι’ ὃν τὸ φάος ἡλίου συνεστάλη,\nκαὶ τῆς σελήνης τ᾿ ἐσκότασε πᾶν σέλας,\nκαὶ ῥῆξιν ἀνέτλησαν αἱ πέτραι φόβῳ,\nμνημεῖά τ᾿ ἠνοίγησαν εἰς δεῖγμα κράτους,\nαὐτοῦ παθόντος ὑπὲρ αὐτῶν Αἰτίου.\nΔέσποινα παγκοίρανε, μῆτερ τοῦ Λόγου,\nαὐτὸς κἀγὼ τέθηπα , μὴ φέρων βλέπειν\nφρικτὸν θέαμα, Δεσπότην τεθνηκότα,\nζωὴν τὸν ἐμπνέοντα τοῖς ζῶσι πνοῇ ,\nστένω τε πυκνὰ καὶ χέω θερμὸν δάκρυ·\nἐλπὶς δ᾿ τρέφει με, καὶ θρηνῶν\nοὐ γὰρ ἀπιστῶ τοῖς λόγοις τοῦ Δεσπότου.\nΗ καλλιφεγγὴς ἡμέρα δὲ τριτάτη\nτὸ τέρμα δείξει τῆς τρεφούσης ἐλπίδος,\nἢ μὴ παρεξέλθοις. καὶ θανεῖν με συμφέρει.\nΤριτάταν ἁμέραν μὲν εἰδυῖα κλύω\nαὖθις φθορᾶς πάναγρον ἀνίσχειν δέμας·\nνῦν δ’ ἐχθρὸν ἦμαρ, ἐχθρὸν εἰσορῶ φάος\nκαὶ δυστάλαιναν τὴν πάλαι μακαρίαν.\nὍθεν τὰ θνητῶν μᾶλλον ἡγοῦμαι σκιὰν,\nκοὐδ’ ἂν τρέσασ’ εἴποιμι τοὺς σοφοὺς βροτῶν\nδοκοῦντας εἶναι καὶ μεριμνητὰς λόγων,\nτούτους μεγίστην ζημίαν ὀφλισκάνειν.\nΘνητῶν γὰρ οὐδείς ἐστιν ὄλβιος φύσει,\nὄλβου δ’ ἐπιρρυέντος εὐκλεέστερος\nἄλλου γένοιτ’ ἄλλος, ὄλβιος δ’ ἂν οὔ.\nΠάντων, ὅσ’ ἔστ’ καὶ γνώμην ἔχει,\nγυναῖκες ἐσμὲν ἀθλιώτατον φυτὸν,\nὅσαι τεκοῦσαι καὶ θανόντ’ εἶδον τέκνα·\nὡς τρὶς θανεῖν θέλοιμ’ ἢ τεκεῖν ἅπαξ\nκαὶ πότμον ἰδεῖν ἐντραφέντος μοι τέκνου.\nἈλλ’ οὐ γὰρ αὐτὸς πρὸς σὲ κἄμ’ ἥκει λόγος,\nὠ παγκοίρανε πότνα, παρθέν’ ὀλβία.\nἨ πολλὰ παντὸς εἶ διάφορος γένους·\nἐγὼ γὰρ ἀνδρὸς τέρψιν εἰσδεξαμένη\nἀνθ’ ἡδονῆς ὠδῖνας ἐν λύπαις τρέφω,\nκαὶ θνητὸν ὡς ἔτικτον, εἰδυῖα στέγω·\nκούφως φέρειν γὰρ συμφορὰς θνητοὺς δέον·\nσὺ δ’ ἀνδρὸς οὐκ ἔγνωκας εὐνὴν, παρθένε,\nΘεὸν τεκεῖν ἔκλυες ἀγγέλου, λέγεις·\nκαὶ νεκρὸν αὐτὸν νῦν ὁρῶσα πῶς φέρεις;\nἘᾶτέ μ’· οὔτι φίλα μοι τὰ μὴ φίλα·\nἤγγειλεν, οἷ’ ἤγγειλεν· οὐ μομφὴν ἔχει\nεὐάγγελος δόξης γε τῆς εὐαγγέλου·\nἢν ἐσφάλην ἐγὼ δὲ τῆς ἀγγελίας,\nοὐκ οἶδ’, ὀχυρὰς ἐμφέρω γὰρ ἐγγύας.\nΘρηνεῖν δὲ δεῖ με’ δακρύων γὰρ ἄξια\nπέπονθα πολλὰ καὶ στένω καὶ δακρύω,\nἔως ἴδοιμι ζῶντα τὸν τανῦν νέκυν.\nΔέσποινα κούρη, χρή σε συγγνώμην ἔχειν.\nεἴ τις ὑφ’ ἥβης σπλάγχνον εὔτονον φέρων\nμάταια βάζει, μὴ δόκει τούτων κλύειν·\nσοφωτέραν γὰρ ἴδμεν οὖσάν σε βροτῶν.\nΑἲ αἴ·\nἜτλην μεγάλων ἄξια θρήνων ἐγώ.\nὨ πένθος οὐ μετρητὸν οὐδ’ οἷόν τ᾿ ἰδεῖν.\nΦόνον ταλαίναις χερσὶν ἐξειργασạένοι,\nτὸν καλλίνικον κλεινὸν ἐξεπράξατε\nεἰς θρῆνον, εἰς δάκρυα· καγκαλὴς ἀγὼν\nἐν αἵμασι στάζουσαν εἰσφέρειν χέρα.\nΦεῦ φεῦ· φρονήσαντες μὲν, οἷ’ ἔδράσατε,\nἀλγήσατ᾿ ἄλγος δεινόν· εἰ δ’ ἔως τέλους\nἐν τῷδ’ ἀεὶ μενεῖτ’, ἐν ᾧ καθέστατε,\nοὐκ εὐτυχοῦντες δόξετ’ οὐχὶ δυστυχεῖν,\nἀλλ’ οὐκ, ἐγᾦμαι, ταῦτ’ ἀνατὶ παρίῃ.\nΤί γὰρ καλόν; τί δ’ ἀσεβῶς τῶνδ’ οὐκ ἔχει;\nὌλοισθ’ ὄλοισθε, στυγεροὶ μιαιφόνοι,\nοἱ Δεσπότην κτανόντες οὐ φροντίζετε,\nπᾶσαν τρέμουσαν εἰσορῶντες τὴν κτίσιν,\nἀλλ’ ἐστὲ θήρᾳ τοῦ φόνου γαυρούμενοι.\nκακῶς πέπρακται πανταχοῦ, τὶς ἀντερεῖ;\nἍπας δ’ ἀληθῶς ὁ βροτῶν λυπρὸς βίος·\nστέργουσι δ’ αὐτὸν συμφοραῖς νικώμενοι.\nΣοὶ δ’ οὐχ ὅμοιον ἄλγος ἀνθρώποις, κόρη,\nκἂν οὐ μόνη σὺ σοῦ δ’ ἀπεζύγης τέκνου.\nΟὐ γὰρ ὅμοιος σὸς τόκος καὶ τοῦ\nὅμως δὲ πάντα τλησικαρδίως φέρειν\nτανῦν προσήκει κάρτα τ’ αὖ πεποιθέναι.\nΑἲ αἰ·\nΔέδορκά τινα τῶν ἀλαστόρων, κόραι,\nοἱ συνέτριψαν τῶν μιαιφόνων σκέλη,\nκατευθύνοντα Παιδὸς εἰς ἧπαρ δόρυ.\nΔέδοικα δ’ αὐτὸν, μή τι βουλεύσῃ νέον\nκαὶ δευτέραν μοι συμφορὰν δράσῃ πάλιν,\nΠαῖδ’ ἢν ἴδοιμι καὶ νέκυν ὑβρισμένον.\nἸώ μοί μοι·\nΘέαμα δεινὸν ὄμμασι βλέπω νέον.\nΚατίδετ᾿ ἴδεθ᾿ αἷμα νυγέντος νεκροῦ,\nὁρᾶθ᾿ ὁρᾶτε, πῶς διπλοῦς κρουνοὺς ῥέει·\nπλευρᾶς γὰρ αἷμα κοὐ πεφυρμένον ποτὸν\nἔβλυσεν εὐθὺς, ὡς ἐνύγη τῷ ξίφει\nἡβῶντος ἀνδρὸς δυσμενῶν ἐξ Αὐσόνων.\nΔιπλοῦς ἔτι βλύζει τε κρουνὸς αὐτόθεν·\nαὐτὸς δ’ ὁ νύξας ἐκπλαγεὶς κέκραγε πως,\nὡς ἔστιν ὄντως Παῖς Θεοῦ νέκυς ὅδε·“\nτρέχει δ’, ὁρᾶτε, καί γε προσπίτνει ξύλω,\nπίπτει τ᾿ ἐπ᾿ οὐδας τῇ θέᾳ νικώμενος\nστῆθός τε παίει καὶ περιπτύσσει πέδον,\nἔνθ’ ἰκρίον πέπηγεν ἐμπεφυρμένον\nῥείθρῳ καταρρέοντι τῆς πλευρᾶς ἔτι,\nἀρύεταί τε χερσὶ κρουνοῦ καὶ κάραν\nἔχρισεν, ὡς ἔοικεν, ὡς ἅγνισμ᾿ ἔχῃ.\nἜοικεν Ἄναξ πολλὰ τῇδ’ ἐν ἡμέρᾳ\nκακὰ ξυνάπτειν ἐνδίκως μιαιφόνοις·\nαὐτούς γε μέντοι, μὴ φίλους, δράσειε τι\nἔκδικον ὄμμα Δεσπότου παντεργάτου.\nἼτω δίκ’, ἴτω φανερῶς ξιφηφόρος\nκαὶ πυρφόρος τάχιστα τοῖς μιαιφόνοις.\nἜστι γὰρ ὄντως θαῦμα φρικτὸν εἰσορᾶν·\nὁ μὲν γὰρ ὦσε κατὰ πλευρᾶς που δόρυ,\nπλευρᾶς νενυγμένης δὲ θαυμαστὸν νᾶμα\nἔσταξεν εὐθὺς αἷμά τ᾿ οὐ πεφυρμένον,\nφρικτὸν θέαμα, καὶ τρόμος μ᾿ ὁρᾶν ἔχει.\nΔιδάσκαλον φέρω γὰρ αὐτὴν τὴν κτίσιν,\nγῆς γεῖσσα σαλευθέντα, ῥαγείσας πέτρας\nτάφους τε νεκρῶν ἄφαρ ἠνεῳγμένους·\nαὐτὸς δ’ ὁ νύξας ἔντρομος πεσὼν θίγει.\nὨ τέκνον, ὠ φίλτατον, ὠ θεῖον κάρα,\nοὕτως ἐφάνης πᾶσι, καὶ τοῖς μὴ φίλοις,\nσφόδρα ποθεινὴ δακρύοισι συμφορά·\nκενοῖς τε καθάρσιον αἷμα τοῦ γένους·\nκαὶ δυσμενεῖς φρίττουσιν, ἀθροῦντες ξένα,\nΘεοῦ τε κεκράγασι τρανῶς σ’ Υἱέα·\nπάντα τρέμουσιν, ἅτε μὴ γνώμην ἔχειν,\nοἱ δ’ ἐγγενεῖς σ’ ἔκτειναν ἀλόγῳ φθόνῳ,\nἐξ ὧν σ’ ἐχρῆν στέφανον ἐς κάραν λαβεῖν,\nοὐχ οἷον ἐμπαίζοντες ἔστεψάν σέ πως·\nοἵδ’ οὐδὲ φροντίζουσι σ’ ἐνθεῖναι τάφῳ.\nΠῶς οὖν ἐγώ σε τοῦ ξύλου καταγάγω:\nποίῳ δὲ τύμβῳ καταθείμην σὸν δέμας;\nοἵοις τε πέπλοις κατακαλύψω νέκυν;\nπῶς καὶ τἀπιχώρια μέλψω σοι μέλη;\nτίνος σε κηδεύσουσιν, ὦ Τέκνον, χέρες;\nοἴμοι, τί δράσω; τίς γένωμαι\nΤί ταῦτ᾿ ἀλύω; πειστέον τοῖς σοῖς λόγοις\nἔργοις θ’, ὅσ’ ὑπέδειξας εἰς μαρτυρίαν,\nὡς ἔστιν ἅπαν σοι θελητὸν δυνατόν.\nΠολλῶν ταμίας ἐστὶν ἀέλπτων Θεὸς,\nπολλά τ᾿ ἀέλπτως πολλάκις κραίνει Θεὸς,\nτὰ δ’ αὖ δοκηθέντ’ οὐκ ἐφεῦρε καὶ τέλος·\nσὺ δ’ ἀδοκήτων αὐτὸς εὕροις μοι πόρον.\nΚαὶ μὴν ὅδ’ Ἰώσηπος ἐν σπουδῇ ποδὸς\nστείχει, νέον τι πρᾶγμ’ ἴσως ἔχων φράσαι.\nἈτὰρ τόδ’ ἄλλο θαῦμα καὶ παρ’ ἐλπίδα,\nμύστην νύχιον τῷδε συντρέχοντα πως,\nσκεύη φέροντα προσφυᾶ τῇ καθόδῳ.\nὨ μάκαρ, ὃς τὰ τοῦ Θεοῦ μυστήρια\nεἰδὼς ἁγιστεύει θ’ ἑαυτοῦ βιοτὰν\nκαὶ θιασεύεται καθαρμοῖσί ψυχὰν\nδέμας τε παντὸς ἀνατινάσσων ῥύπου\nκύκλῳ τε πασῶν ἀρετῶν στέφων κάραν\nἀεὶ θεραπεύειν θοάζει τὸν Θεὸν.\nΤὸ σωφρονεῖν γὰρ καὶ σέβειν τὰ τοῦ Θεοῦ\nκάλλιστον, οἶμαι δ’ αὐτὸ καὶ σοφώτατον\nθνητοῖσιν εἶναι χρῆμα τοῖσι χρωμένοις.\nὨ φίλταθ’, ὡς σὴν γῆρυν ᾐσθόμην κλύων,\nσοφὴν σοφοῦ παρ’ ἀνδρός· ἐκ μακρᾶς ὁδοῦ\nἥκω δ’ ἕτοιμος τήνδ’ ἔχων σκευὴν τάχει,\nὅπως νέκυν θάψαιμι τὸν πεφιλμένον.\nΔεῖ γάρ νιν ὄντα καὶ πάρος σεπτὸν φίλον,\nὅσον καθ’ ἡμᾶς, καὶ νέκυν τοῦτον σέβειν.\nΠῶς χρὴ κατάγειν, πῶς δὲ πρὸς τύμβον φέρειν\nπέπλοις ἐνειλίσαι τε; Νῦν ἡγοῦ σύ μοι\nνέος γέροντι, παρθένος, σὺ γὰρ σοφός·\nὡς οὐ κάμοιμ’ ἂν, εἴθ’ ἕως εἴθ᾿\nἕως νέκυν θήσοιμι καινῷ μου τάφῳ·\nὅσον δέον γὰρ μὴ γένους κοινωνίαν\nἔχοντι μύστῃ, τοῦτον οἰκτείρω κἀγώ.\nὍδ' αὐτὸς ὑμῶν ἀπόνως ἡγήσεται\nκαὶ πᾶσαν εὐμάρειαν ἐν χεροῖν διδοῖ.\nὮ χρῆμα καγκαλὲς Θεοῦ, δέσποιν’\nτί Παῖδα πρὸς σὸν τήνδ’ ἄγουσ’ ἐρημίαν\nἕστηκας, αὐτῷ θρεομένη σαυτῆς λυγρά;\nκαί σοι μόνος πάρεστι μύστης παρθένος,\nλιπὼν ἀδελφὸν ἐν χορῷ μυστηπόλων,\nἄλλοι δ’ ὀπαδοὶ τῶν γόων πεπλησμένοι\nφεύγουσι, πολλῷ τῷ φόβῳ πεφρικότες,\nοὐδ’ εἶδον οὐδὲν τῶν νεωτέρων κακῶν,\nσὺ δ’ οὐ πέφρικας δυσμενῶν ἀβουλίαν.\nἘγὼ δέδοικα, μή τι βουλεύσῃ νέον\nὅμιλος ἐχθρὸς, δυσμενὴς, μιαιφόνος·\nβαρεῖα γὰρ φρὴν οὐδ’ ἀνέξεται κλύειν,\nκἂν νεκρὸν ἢν δοίημεν ἐντίμῳ ταφῇ.\nΟὔπω γὰρ οὐκ ἔληξαν οὐδ’ ἔσχον κόρον\nμιαιφονίας καὶ κακῆς ἀβουλίας;\nΖηλῶ σ’· ἐν ἀρχῇ πῆμα κοὐδέπω μέσοι.\nΤί δ’ ἐστὶν, ὦ γηραιέ; μὴ σίγα, φράσον.\nἬκουσά του λέγοντος, οὐ δοκῶν κλύειν,\nθώκους προσελθὼν, ἔνθα δὴ παλαίτεροι\nθάσσουσι σεμνὰν ἀμφὶ Σαλομὼν στοὰν,\nὡς τόνδε νεκρὸν οὐκ ἐᾷ πρεσβυτέρων\nὄχλος, προσιὼν τῆσδε κοιράνῳ χθονὸς,\nθάπτειν. Ὁ μέντοι μῦθος εἰ σαφὴς ὅδε,\nοὐκ οἶδα, βουλοίμην δ’ ἂν οὐκ εἶναι τάδε.\nἘμοὶ γὰρ αύτὸν ἐξέδωκεν ὡς φίλῳ,\nαὐτὸν δυσωπήσαντι λαβεῖν τὸν νέκυν\nΤὸ πᾶν ὄλωλεν, εἰ κακὸν προσοίσομεν\nνέον παλαιῷ, πρὶν τόδ’ ἐξηντληκέναι,\nὡς αὐτὸς εἶπεν ἤματι τρίτῳ πέρας\nτὰ λυπρὰ λαβεῖν γηθοσύνῃ καρδίας.\nΟὐ τοῦτο Πατὴρ Παῖδ’ ἀνέξεται παθεῖν.\nΠαλαιὰ καινῶν λείπεται κηδευμάτων,\nκοὐκ ἐκεῖνος τοῖσδε φίλος δόγμασιν.\nαὑτούς γε μὴν δράσειεν· οὐ γὰρ παύσεται\nχόλου· σάφ’ εἶπε καὶ κατεμπρῆσαι πόλιν.\nἘχθρούς γε μέντοι, μὴ φίλους, δράσειε τι\nἔκδικον ὄμμα Πατρός ἀμυντήριον.\nΟὐ γὰρ μὰ τὴν δέσποιναν, ἣν ἀεὶ σέβων\nἐξ Υἱέος νῦν εἱλόμην ὡς μητέρα,\nχαίρων τις αὐτῶν τοῦδε διάξει φόνου·\nΘεὸς γὰρ, ὡς ἔγνωμεν ἐκ τῶν θαυμάτων,\nὧν καὐτὸς εἶδες πολλὰ καὶ τανῦν βλέπεις’\nοὐδ’ ἠγνόησας ἡλίου τόσον σκότος,\nἐπείδ’ ἔκλινε καὶ μεθῆχ’ ἑκουσίως\nψυχήν· μόρος γὰρ οὔποτ’ ἦν\nεἰ μὴ κελευσθεὶς ἧκε τῇ καρὸς κλίσει.\nτοὐνθένδε μᾶλλον φρικτὸν ἦν θέαμ᾿ ὁρᾶν·\nγῆς γεῖσσα σαλευθέντα, ῥαγείσας πέτρας,\nτάφους τε νεκρῶν εἶδες ἠνεῳγμένους.\nὩς δ’ αὖ τις ἧκεν ἀνατινάσσων δόρυ,\nνύσσει παραστὰς νειάτην πλευρὰν ξίφει,\nἀκμαῖος ἀνήρ· τῆς τομῆς γὰρ\nπληγὴν βαθεῖαν, ὦλκα τραύματος βλέπων·\nοὗτος μὲν ὦσε κατὰ πλευρᾶς που δόρυ,\nπλευρᾶς νενυγμένης δὲ θαυμαστῶς ὕδωρ\nἔσταξεν εὐθὺς αἷμά τ᾿ οὐ πεφυρμένον·\nδιπλοῦς γὰρ ἐστάλαξε κρουνὸς αὐτόθεν,\nφρικτὸν θέαμα· πᾶσι δ’ ἦν φόβος θίγειν.\nΑύτὸς δ’ ὁ νύξας ἐκπλαγεὶς κέκραγε πως·\n„Ὄντως ὁ παρὼν νεκρὸς ἔστι Παῖς\nτλήμων τε μήτηρ ἐμπαρεστῶσ’ ἰκρἰῳ\nπίπτει στένουσα καί γε προσπιλνᾷ ξύλῳ,\nᾤμωξε δ’ εὐθὺς καὶ περιπτύσσει πόδας\nκαὶ χερσὶν ἠρύσατο δικρούνου ῥοῆς\nκυνοῦσά αὐδᾷ τοιάδ’· „Ὦ θεῖον\nβροτῶν μὲν αὐτὸς καὶ θανὼν κήδῃ σαφῶς\nκενοῖς τε καθάρσιον ἀνθρώπων γένους,\nσὲ δ’ οὐδὲ φροντίζει τις ἐνθεῖναι τάφῳ.“\nΕπεὶ δὲ θρήνων καὶ γόων ἐπαύσατο,\nκρῄζουσ᾿ ἄκραντον ἐξαναστῆναι δέμας,\nπροσείχεθ’ ὥστε κισσὸς ἔρνεσιν δάφνης.\nΧρόνῳ δ’ ἀπαλλαγεῖσα τῶν γόων ἔφη·\n„Τί ταῦτ᾿ ἀλύω; πειστέον Παιδὸς λόγοις\nἔργοις θ’, ὅσ’ ὑπέδειξεν εἰς μαρτυρίαν,\nὡς ἔστιν αὐτῷ πᾶν θελητὸν δυνατόν·\nκαὶ τῶν ἀέλπτων τὸν πόρον δ’ αὐτὸς διδοῖ.“\nΤαῦτ’ εἶπε, καὶ παραυτίχ’ ὡράθης σύ μοι.\nΘαυμάστ᾿ ἔφησας, καὶ τὸ πρᾶγμα δεικνύει.\nἈτὰρ σύ γ’, (οὐ γὰρ καιρὸς εἰδέναι τάδε\nδέσποιναν,) ἡσύχαζε καὶ σίγα λόγον\nκαὶ θᾶττον ὡς μάλιστα τῶνδ’ ἔρημ’ ἄγε,\nκαὶ μὴ πελάζητ’ ἐγγὺς ἐνθυμουμένοις\nμηδὲ προσέλθητ’, ἀλλὰ φυλάσσεσθε που\nἄγριον ἦθος, στυγερᾶς φύσιν φρενός.\nΩ καλλίνικοι, χαίρετ’, ὦ φίλοι δύο,\nὁ Νικόδημος σὺν Ἰωσήπῳ δίῳ,\nεἰς καιρὸν ἥκατ’, εὖγε δ’ εὖ πεπράχατε.\nΠιστοῖς φίλοις γὰρ συμφορὰ τὰ τῶν φίλων\nπίπτοντα κακῶς καὶ φρενῶν ἀνθάπτεται.\nΣπεύσατέ νῦν, σπεύσατέ, καταγάγετε·\nπρὸς τοῦτο γὰρ ἥκοντας ἄμφω νῦν βλέπω ’\nἄνιτ’ ἄνιτε θᾶσσον, ὡς ἄν μοι νέκυν\nκαταγάγητε, δεσποτείας ὠλένας\nὅπως κατασπάσαιμι καὶ σύμπαν μέλος,\nκυνοῦσα σάρκας, ἅσπερ ἐξεθρεψάμην.\nἜξιθ᾿ ἄπιθι, μή σέ τις μιαιφόνων\nκακῶς δράσειεν, οὐδ’ ὁρᾶν ἀνέξεται.\nἩμεῖς δ’ ἄνιμεν, ὡς ὁρᾷς, καὶ τὸν νέκυν\nκαταγάγωμεν χερσὶν ἰδίαις τάχει.\nΝαὶ, φίλε Νικόδημε, σὺ πρῶτος τάχει\nἔμβαινε πηκτάς κλίμακος πρὸς ἐμβάσεις,\nἐκπασσαλεύσων διγλύφου δοκοῦ δέμας\nλέοντος, ὃν γέγηθε θηράσας λαός.\nΣὺ δ’ ἔξιθ’ ὡς τάχιστα καὶ θρηνοῦσα περ·\nὡς ταῦτ᾿ ἄραρε, κοὐκ ἔχεις ἰσχὺν, ὅπως\nταῦτ᾿ ἀνατρέψῃς, κἂν στένῃς κἂν δακρύῃς.\nΔειλαί᾿ δύστηνος, εἰ Παῖδ’ οὐχ ὁρῶ\nκἂν τεθνεῶτα, μέχρι καὶ τύμβος λάβῃ·\nφύγω δὲ δῆμον, ἵνα μή τι καὶ πάθω;\nΠαιδὸς γὰρ ἄνευ τὶς ἔρως μοι τοῦ βίου;\nκλαῦσαι νεκρόν μοι Παῖδα καὶ θάψαι πάρες\nψαῦσαι ποδῶν τε καὶ κατασπάσαι μέλη.\nἌγ’, ὦ τάλαινα χεὶρ ἐμὴ, νεκροῦ λαβοῦ.\nΜὴ μὴ κροσοίσῃς χεῖρα μηδ’ ἅψῃ νεκροῦ,\nμὴ δῆτ’, ἐπεί μιν ταῖνδ’ ἐγὼ θάψω χεροῖν,\nτὸν Νικόδημον εἰσφέρων συνεργάτην,\nμύρων χύσιν φέροντα δαψιλεστάτην,\nὡς μή τις αὐτὸν δυσμενῶν καθυβρίσῃ,\nπέπλους ἀνασπῶν σῶμά τ' ἐκφέρων τάφου.\nὩς γὰρ προσήκει μὴ γένους\nἔχοντι, κἀγὼ τὸν νέκυν τιμῶ φίλον.\nΠῶς δ’ οὖν κομίζειν ἢ τί χρὴ δεδρακότας\nτὸν νεκρὸν ἡμᾶς σῇ χαρίζεσθαι φρενὶ,\nφρόντιζ'· ἐμοῖς δὲ χρωμένη βουλεύμασι\nσιγῇ φέρ᾿· ἔσται γὰρ τὸ πᾶν πανευπρεπές.\nὠμὀν ὠμὸν εἰς σὸν Παῖδα τεθνεῶτ᾿\nεἶναι γὰρ Ἰουδαῖος οὐκ ἀναίνομαι·\nἀτὰρ τοσοῦτον οὐ δυνήσομαί ποτε\nτὸν σὸν πιθέσθαι Παῖδ’ ὅπως οὐκ ἐσθλὸς ἦν,\nοὐδ’ εἰ τὸ σύμπαν τῶν βροτῶν λέγει γένος\nκαὶ τὴν ὀρεινὴν γραμμάτων πλήσειέ τις\nὕλην, ἐπεί μιν ἐσθλὸν ἐπίσταμαι.\nἜκτειν᾿ ὅμως, ἄνασσα, χεῖρας σὺν κόραις,\nδέξαι τε νεκρὸν Παῖδα σὸν πεφιλμένον,\nκαὶ κλαῦσον, ὡς βούλοιο, καὶ ψαῦσαι μελῶν.\nΚάλλιστον εἶπας μῦθον, ἐν δ’ εὐεργέταις\nτολοιπὸν ἤδη καὶ φίλοις ἔσῃ πλέον,\nὡς καλλίνικος, ᾗ κλέος νίκης μέγα.\nΟὐκοῦν, γεραιὲ φίλτατ᾿ λάβε,\nἐναγκάλισαι Παῖδα καὶ προσέλκυσαί.\nλαβοῦ λαβοῦ νῦν καὶ κατόρθωσον δέμας,\nὄρθου κεφαλὴν, πῆχυν ἐνθεὶς αὐχένι\nπλευρὰν πλευρὰν δὲ τοῦδ’ ἀείρατε.\nἜκτειν᾿, ἄνασσα, χεῖρας, αἵ τ' ἄλλαι κόραι,\nδέχνυσθε νεκρὸν, ὃς νεκροῖς ζωὴν διδοῖ,\nκἀγὼ δ’, ὅσον δύναμις, ὑποδέξομαι.\nἌγ’, ὦ τάλαινα χεὶρ ἐμὴ, νεκρὸν λάβε.\nΦεῦ φεῦ· τί λεύσω; ταῖν χεροῖν τί νῦν φέρω;\nτὶς ἐστιν οὗτος, ὃν νέκυν χεροῖν ἔχω;\nπῶς καί νιν ἡ δύστηνος εὐλαβουμένη\nπρὸς στέρνα θῶμαι; τίνα θρηνήσω τρόπον;\nΑὐτὸς δὲ δοίης καὶ προσειπεῖν σ’ ὡς νέκυν\nκαὶ πᾶν κατασπάσαι με σὸν μέλος, Τέκνον.\nΧαῖρ’, ὕστατόν σ’ ὁρῶσα νῦν προσφθέγγομαι,\nὃν μήποτ’ αὐτὴ φύσασ’ ὤφελον νέκυν\nτανῦν ἰδέσθαι φθίμενον σ’ ὑπ’ ἀνόμων.\nΔὸς ἀσπάσασθαι μητρὶ δεξιὰν χέρα.\nὮ φιλτάτη χεὶρ, ἧς ἐγὼ πόλλ’ εἰχόμην\nπροσειχόμην θ’ ὡς κισσὸς ἔρνεσι δρυός·\nὮ φίλον ὄμμα, φίλτατον δἐ μοι\nκαὶ σχῆμα καὶ πρόσωπον εὐγενὲς τέκνου·\nὮ γλυκυτάτη προσβολὴ τῶν\nὮ θέσκελος χρὼς πνεῦμά θ’ ἥδιστον τέκνου·\nὮ θεῖον ὀδμῆς ἆσθμα· καὶ γὰρ ἐν\nοὖσ’ ᾐσθόμην σου κἀνεκουφίσθην κέαρ.\nΤί σ’ ὧδ’ ἀτίμως ἠθέλησας τεθνάναι;\nτί τὴν τεκοῦσαν μητέρ’ ὀρφανὴν σέθεν\nτέθεικας; Οἴμοι, συνθάνοιμί σοι. Τέκνον·\nθανεῖν με κρεῖττον ἢ θανόντα σε βλέπειν\nΠῶς ἐξ ἀναύδου καὶ μύσαντός ὄμματος\nἕξω παρηγόρημα; πῶς δ’ οἴσω μένειν.,\nὮ χρωτὸς ἡδὺ πνεῦμα· μάτην ἄρα\nἔθρεψε, Τέκνον, μαζὸς οὑμὸς σπαργάνοις,.\nμάτην δ’ ἐμόχθουν καὶ κατεξάνθην πόνοις\nἀρχῆς ἄκρης σῶν ξένων γενεθλίων;\nἨ πολλὰ μὲν ζῶν, πολλὰ δ’ εἰς ᾄδου μολὼν,\nΠαγκράτορος Παῖ, τῆς ἐμῆς ἥψω φρενός.\nΕκ τῶνδε πρώτων πρῶτον ἄρξομαι λέγειν.\nὝβρις μὲν, ἥγ’ ἔσφηλε πάντων μητέρα\nκαὶ πατέρα πρώτιστον, ὃς βροτῶν γένος\nἔσπειρε κἀξήμησε κάλλιστον θέρος,\nτεκεῖν μ᾿ ἔθηκε παραδόξως σ’, ὦ Τέκνον,\nεὔδοξον, ὡς ἔδοξε σῷ Γεννήτορι,\nπρὶν ἢ γενέσθαι κἀμὲ καὶ πᾶσαν κτίσιν,\nκἀπείσ᾿ ἐτέχθην, Πατρός, οἶμαι, σοῦ κρίσει\nτρέφειν με πατὴρ οὐ βροτείαν ἐσχάραν\nμήτηρ τ’ ἔδωκεν ἱεροὺς ἀμφὶ δόμους,\nἔνθ’ ἐκτραφεῖσαν χειρὸς ἀγγέλου ξένως\nεἰς καιρὸν ἀνδρὶ σώφρον’ ἐκδέδωκε με\nγερουσία ξύμπασα τηρεῖν ἐννόμως,\nοὐκ ἀθεεὶ καὶ τοῦτο, θείᾳ δὲ κρίσει,\nὡς εὐλόγως ἔλεγχον εἰς καιρὸν φέρω\nκαὶ παιδαγωγὸν Παιδὸς, οὗ γονῆς ξένος.\nΜένω γὰρ αὖθις παρθένος τεκοῦσά σε\nαὐτή θ’ ἑαυτὴν οἶδ’, ὅπως ἁγνὴ μένω,\nσύ τ’ αὐτὸς οἶδας, ὡς τὰ πάντ’ εἰδὼς σαφῶς.\nΣοῦ δ’ ἐξ ἐμοῦ τεχθέντος, ἐκ Πατρός Θεοῦ,\nοὐκ εὐπρεπεῖς ἔθεντο πολλοί μοι λόγους,\nψευδῶς τεκεῖν βάζοντες ἔκ τινος βροτῶν.\nκοὐκ ἤρκεσαν μοι ταῦθ’ ὑβρισθῆναι μόνον,\nἀλλ’ ἔδραμον φεύγουσα κεἰς Αἰγυπτίαν\nἔτλην τε πολλὰ καὶ κατεξάνθην πόνοις.\nΑλλ᾿ εἰδον ἐξαίσια σοὶ πεπραγμένα,\nκαὶ πάντα συμβάλλουσα καὶ θαμβουμένη\nοὐ θνητὸν ᾤμην σ’ οὐδ’ ἐδείμαινον θανεῖν·\nἀλλά σε πατρὸς Ἁβραὰμ συνθήματι\nπρέσβευμά θ᾿ αἵ τε μυρίαι γερουσίαι\nὅρκος θ’, ὃν ὤμοκας πρὶν εἰς σωτηρίαν,\nθανεῖν ἔπεισαν κἀπικουρῆσαι γένει.\nἘντεῦθεν ἔτλης καὶ τόκον τε καὶ πότμον·\nκἀγὼ δὲ μισθὸν τῶν ἀφερτάτων πόνων\nἐν ἀγκάλαις κρατοῦσα νεκρόν σ’, ὦ Τέκνον,\nθρηνῶ γε πικρῶς καὶ στένω καὶ δακρύω,\nθρηνῶ, σοφιστὴν δ’ ἄλλον οὐκ ἐπάξομαι.\nΠέπλοις δ’ Ἰωσήφ εὐπρεπῶς σ’ ἀμφιάσαι\nἕτοιμός ἐστι, πρὸς δὲ καὶ τεῦξαι τάφον\nκαὶ ξυγκενῶσαι μυρίων μύρων χλιδὴν,\nἣν Νικόδημος ἦλθεν εὐψύχως φέρων,\nβαιὸν φιλοφρόνημα νεκροῖσιν φίλοις·\nτί γὰρ τὸ κέρδος ἐκ μύρων τεθνηκόσι;\nΤὰ δ’ ἐν νεκροῖσι φροντιεῖ Πατὴρ σέθεν,\nοὓς πάντας αὐτὸς ὡς σκυλεύματ’ ἐξάγοις\nοὓς οὓς καθεῖρξεν, οὓς συνήρπασε\nκἄδδησεν ἐν δεσμοῖσι πανζόφου στέγης.\nΜυστηρίων δὲ τῶνδ’ ἀπορρήτων φανὰς\nἔδειξε πατὴρ παῖδ’ ἀποσφάξας μόνον,\nἔφη τε μύστης αὐτανέψιος σέθεν.\nμείζων ἁπάντων, ὡς ἔφης, θεηγόρων,\nὃν δῆμος ἐκδέδωκεν Ἑβραίων σφαγῇ,\nσεμνὸν πολίτην κἀπὶ πλείστων ἄνδρ’ ἕνα\nφανέντα φοῖβον, γυμνὸν, ἄσιτον, μόνον,\nτροφῇ δ’ ἀμεμφεῖ πᾶσιν ἦν κεχρημένος,\nἐσθῆτα προστρόπαιον ἐγχλαινούμενος,\nμόνοις δ’ ἀποτρόπαιον, οἷς πέμφιξ χλιδὴ,\nαὐχμῶν, πινώδης, λυπρὸν ἀμπρεύων βίον,\nᾗχι ξυνοικεῖ δαψιλὴς ἐρημία,\nῥείθροισιν ὠκὺς ἔνθ’ Ἰορδάνης ῥέει,\nὡς τῆς ταφῆς ἔδειξε φανὰς αἰσίας\nτρισημερεύσας ἐν βυθῷ θεοπρόπος.\nΚαὶ ταῦτα μανθάνουσα τέρψιν ἐμφέρω,\nκαραδοκοῦσα καὶ ταφῆς ἰδεῖν τέλος.\nΟὕτως ἄρ’ ἔτλης, Τέκνον, ἤδη τὸν μόρον,\nκἀκεῖνα τῶν νῦν δραμάτων αἴτιά σοι,\nσπεύσαντι θανεῖν κάπικουρῆσαι βροτοῖς.\nἈλλ᾿ οὐκ Ἰούδας οὐδ’ ὁ τάλας Πιλάτος\nδιπλῆν δίκην φύγωσιν, ἀλλὰ σφᾶς τίσει\nἔκδικον ὄμμα Πατρός ἀμυντήριον\nπόλιν τε πᾶσαν καὶ στρατὸν μιαιφόνον.\nἜδρας ἔδρασας, μὴ δόκει λεληθέναι,\nΠόντιε, δίκης ὄμμα πανδερκέστατον,\nκἂν χεῖρας ἀπένιζες ὡς ἔξω φόνου,\nὡς χὠ προδοὺς ἔρριψε μισθὸν τοῦ φόνου,\nᾧπερ δέον μὲν ἐν δέρῃ θεῖναι ξίφος,\nδέον δὲ λυγρὸν αὐχέν’ ἐνθεῖναι βρόχοις\nἢ κύμασι γλαυκοῖς ἀφανίσαι δέμας\nῥίψαντι πρὸς θάλασσαν ἰχθύσιν βοράν·\nεἰ μὲν γὰρ ἁπλῶς ἄνδρ’ ἐπώλησας, τάλαν,\nστρέφω γὰρ εἰς σὲ τὸ πρόσωπον τοῦ λόγου,)\nεἰ μέν τιν’ ἐξέδωκας ἄλλον εἰς φόνον,\nνόμῳ πολιτῶν συμφορὰν ὑπέσχες ἄν·\nνῦν δ’, ὅς σε πολλῶν ἠξίωσε χαρίτων\nῥύστης τε παντὸς ἧκε Πατρόθεν γένους,\nπέπρακας, ἐκδέδωκας εἰς φόνον φθόνῳ·\nκαὶ τίσιν οἵαν σ’ οὐχ ὑποστῆναι θέμις;\nἬδη κέκριται παντάδικος ἐνδίκως\nμύστης ὁ παγκάκιστος ἐκδοὺς Δεσπότην·\nὦπτο κρεμαστοῖς ἐν βρόχοις ἠρτημένος,\nβρόχων δὲ θᾶσσον ὑψόθεν χαμαιριφὴς\nπίπτει πρὸς οὖδας μυρίοις οἰμώγμασι·\nκακοῦ γὰρ ἐγγὺς ὢν ὁ τάλας οὐκ ἔγνω.\nΕὖ γ’, εὖ κέκριται, καὶ κατώρθωται δίκη.\nὨ Τέκνον, ὡς ἄρ’ ἔστι σὸς Πατὴρ μέγας,\nὀρθῶς ἀκούσας τῶν ἐμῶν κατευγμάτων.\nΕπαισεν αὐτὸν ῥόπτρον, ὡς προδόντα σε,\nἄπιστον, ἄθεον, παράνομον, ἄδικον·\nκλέπτην γὰρ ὄντα καὶ Θεοῦ ῥάπτην φόνου\nκαὶ μὴ θέλοντ᾿ ἀπιστρέφειν πονηρίας\nοὕτως ἔδει νιν τῷδε κατθανεῖν μόρῳ.\nὌλοιτ᾿ ὄλοιτο πανδίκως κακεργάτης,\nκέρδος μέγιστον τῆς ἐπιστοφῆς φυγών.\nἜστιν Θεὸς τις, ἔστιν ἄλκιμος,\nἔστιν δὲ καὶ πρόνοια καὶ κρίσις Θεοῦ.\nἈπέπιτυσ᾿ οὐδεὶς ἀσεβὴς Θεῷ φίλος.\nΛάζυσθ’ ἄγοντες εἰς καινὸν λοιπὸν τάφον,\nχωρεῖτε, θάπτετ’ Ὀλβίῳ τύμβῳ νεκρόν.\nἜχει γὰρ, οἷα δεῖ γε, νερτέρων πέπλα,\nβαιὸν παρηγόρημα τοῖς τεθνηκόσι.\nΔοκῶ δὲ τοῖς θανοῦσι διαφέρειν βραχὺ,\nεἰ πλουσίων τις τεύξεται κτερισμάτων·\nκενὸς δὲ κόμπος ἐστὶ τῶν ζώντων τάδε.\nκρύψατε γοῦν πρόσωπον ὡς τάχος πέπλοις,\nψαύσατε χερσὶ, θάψετ᾿ τάχει νέκυν,\nτὸν κατθανόντ᾿ Ἄνακτ᾿ Ἰουδαίων ὕπο·\nαἴρειν φοράδην τὸν νεόδμητον χρεών.\nὨ Παῖ παναιτίου Θεοῦ, παντεργάτα,\nτί γὰρ τελεῖται τοῖς βροτοῖς ἄνευ σέθεν;\nτί δ’ οὐ θεόκραντόν γε τῶνδ’ ἔστιν,. Ἰώ·\nἰὼ ἰώ·\nΒασιλεῦ, Βασιλεῦ, πῶς σε δακρύσω;\nΘεέ μου, Θεέ μου, πῶς σε καλέσσω;\nφρενὸς ἐκ φιλίας τί ποτ’ ἄρ’ ᾄσω;\nκεῖσαι γὰρ ὑφάσμασι τοῖσδ᾿ εἱλιγμένος,\nὁ σπαργάνοις πρὶν έντεταργανωμένος.\nΦέρ’, ὦ γεραιὲ, κρᾶτα τοῦ τρισολβίου\nὀρθῶς προσαρμόσωμεν, εὔτονον δὲ πᾶν\nσῶμ’ ἐξακριβώσωμεν, εἰς ὅσον πάρα.\nΩ φίλτατον πρόσωπον, ὠ νέα γένυς,\nἰδοὺ καλύπτρᾳ τῇδε σὴν κρύπτω κάραν·\nτὰ δ’ αἱμόφυρτα καὶ κατηλοκισμένα\nμέλη σὰ καὶ μέρη πέπλοις καινοῖς σκέπω,\nπλευρὰν νυγεῖσαν πᾶσαν ᾑματωμένην.\nΝαὶ πρὸς Θεοῦ, συνέρξατ’· ἐν δέοντι γὰρ,\nὡς ἐγγύς ἐστι νυκτὸς ἤδη καὶ κνέφας.\nὈρθώσατ᾿ ἐκτείναντες ὀλβίαν δέρην·\nμικρὸν τόδ’ οἰκούρημα φίλῳ Δεσπότῃ.\nΚομίζετ᾿ ὡς ἰδοῦσ᾿ ἐν\nποῦ κείσεται Παῖς, κεῖσε θρηνοῦσα μενῶ.\nἕως τρίτον τρίτον λάμψειεν ἦμαρ γλυκύ μοι.\nὨ πένθος οἷον οἷον ἐκράνθη, Τέκνον·\nκοινὸν τόδ᾿ ἄχος πᾶσιν ἡγοῦμαι βροτοῖς,\nκοινὸν τόδ’ ἄχος πάντας ἀέλπτως φθάνει·\nφθάσοι δὲ καὶ πάγκοινον εἴθε χάρμα μοι·\nἝπεσθέ μοι, φέρωμεν ὄλβιον βάρος,\nὃ πόλλ’ ἀνατλὰς μυρίοις αἰτήμασιν\nἔσχον, τόδ’ εὑρὼν Κοιράνου δωρήματι,\nγυμνὸν, τρισύλῳ κείμενον ξύλῳ λαβών.\nΦεῦ φεῦ, πρὸς αὐτοῦ τοῦδε φωτὸς, ἀτρέμας\nχρωτὸς χεροῖν ἅπτεσθε τοῦ Θεοβρότου\nκαὶ πρόσφορ’ αἴρεθ’, ἕλκετ᾿ αὖτε ξύντονα·\nἰδοὺ γὰρ, ὡς ἔοικεν, ἐγγὺς καὶ τάφος.\nὬμοι, γυναῖκες, γῆς Γαλιλαίας τέκνα,\nἤδη τέθειται καὶ καλύπτεται λίθῳ.\nΔεῦτ᾿ κοῦραι, καὶ κατιδοῦσαι νέκυν\nπροσείπατ’ αὐτὸν καὶ προπέμψατε χθονὸς,\nὡς οὔποτ’ ἄλλον τοῦ γένους ῥύστην, ἰώ·\nὄψεσθε, καὶ μὴ ταῦτ᾿ Ἰουδαίοις\nχωρεῖτε χωρεῖτ’· οὐκέτι βλέπειν φέρω\nτάφῳ τεθέντα καὶ καλυφθέντ᾿ πέτρᾳ,\nὅς ἐκ πέτρας ἔβλυσεν ὕδωρ πατράσι\nκαὶ νῦν πέτρας ἔρρηξεν ᾐωρημένος\nνεκρῶν τε τάφους ἠνέῳξε δυνάμει.\nΣτῶμεν δὲ μικρὸν, ὡς προσείπω τὸν νέκυν.\nοἴχῃ, ποθεινὸν Τέκνον, εἰς ᾄδου δόμους,\nκρύπτῃ δὲ κρύψιν, ἣν σὺ κρυβῆναι θέλεις,\nἥκων ἐς ἀΐδαο πανζόφου στέγην,\nᾄδῃ δὲ πικρότατον κέντρον ἐμβάλῃς·\nοἴχῃ νεκρῶν κευθμῶνα καὶ σκότου πύλας,\nθέλων φαειναί καὶ καταυγάσαι γένος\nἈδὰμ ἀναστῆσαί τε πατέρα βροτῶν,\nὧν οὕνεκ’ εἶδος προσλαβὼν θνητὸν φέρεις,\nἥκεις τ᾿ ἐς ᾄδου τὸν βαθύγνοφον σκότον,\nθανὼν πρὸς ἐχθρῶν, μητέρ’ ἀθλίαν λιπών·\nἡ δ’ εὐμένεια τοῦ Πατρός σ’ ἀποκτενεῖ,\nἣ τοῖσιν ἄλλοις γίνεται σωτηρία·\nτό τ’ ἐσθλὸν ὡς εἰς πότμον ἦλθε σοὶ Πατρός\nὄδυρμα πικρὸν γῆ σε, Τέκνον. λαμβάνει,\nἥκοντ’ ἐς ἀΐδαο πανζόφου πύλας,\nᾄδῃ τὸ δριμύτατον ἐμβαλεῖν βέλος·\nκαὶ γὰρ αὐτῷ τῷδε κατέρχῃ μόνος,\nλήψῃ δὲ νεκροὺς, οὐ σὺ ληφθήσῃ νεκροῖς,\nῥύσῃ τε πάντας, ὢν ἐλεύθερος μόνος·\nμόνος γὰρ ἀνὴρ ταῦτα θαρρῶν ἱκάνεις,\nμόνος σὺ φύσεως ὑπερκάμνεις βροτῶν.\nἜσχον δ’ ἀγῶνες, οἵ σ’ ἔμιμνον, νῦν τέλος,\nνίκην τε λοιπὸν κατ᾿ ἐναντίων ἔχεις,\nᾄδην, ὄφιν, θάνατον ἰσχυρῶς τρέπων.\nΣοφὸς σοφὸς. σὺ, καὶ σοφῶς ἔτλης πότμον,\nὡς κοινὸν οἶτον σῷ καταβάλῃς μόρῳ,\nκἀν τῇ χθονὶ στηρίζον ἐνθήσεις κλέος,\nγῆς ἐξανίσχων καὶ φέρων σωτηρίαν,\nεἰς συγγένειαν Πατρός ἀμείψας δέμας.\nΑὖθις γὰρ ἔλθῃς κλεινὸς, ἁρπάσας γένος,\nὦναξ, Ἄναξ ἄφθιτε, σὺ Θεὸς μένων\nμορφῇ τε σῇ συνῆψας ἀνέρος φύσιν·\nκαὶ νῦν ἐς ἀΐδαο κατέρχῃ δόμους,\nσπεύδων φαειναί καὶ καταυγάσαι ζόφον.\nΕὖ δ’, εὖγε λίπῃς τήνδε δυσμενῶν χθόνα,\nεἰς ἥν γε πρῶτον ἧκες, Ἰσραὴλ δόμους,\nὀλωλότα πρόβατα ποιμᾶναι θέλων\nκαὶ συνθεσίας ἐκπερᾶναι πατράσι,\nμορφῇ συνάψας τοῦ Θεοῦ βροτῶν φύσιν.\nΣὲ γὰρ Πατὴρ γεννᾷ μὲν ἀρρεύστως ἀεί·\nἐγὼ δ’ ἔτικτον σ᾿ αὖθις ἁγνεύουσ᾿\nμορφὴν λαβόντα πρὸς Θεοῦ βροτησίαν.\nἈλλ’ ἐγγενεῖς σῆς μητρὸς, οὓς ἥκιστ᾿ ἐχρῆν,\nθαυμαστὰ πολλὰ σφίσιν ἐξειργασμένον,\nἄρρητ’ ἀμυήτοισιν εἰδέναι βροτοῖς,\nσωτῆρά σ’ οὐκ ἔφασκον ἐκφῦναι Θεοῦ,\nἀλλά με νυμφευθεῖσαν ἐκ θνητοῦ τινὸς\nτεκεῖν σ’ ἐλήρουν καὶ γάμους ψευσαμένην\nλέχους ἁμάρτημ’ ἐς Θεὸν μ᾿ ἀναφέρειν·\nκαὶ νῦν κτανεῖν σ’ ἔσπευσαν ἀνόμως φθόνῳ\nἐχθροῦ σοφίσμαθ’, ὧν νιν οὕνεκα κτανὼν\nἄλλων τε πάντων παγκάκων σοφισμάτων\nπαύσεις στροβοῦντα κόσμον ἐν σοφίσμασι,\nκαί μιν σιδηραῖς ἁρμόσας ἐν ἄρκυσι\nστήσεις κακοῦργον τῆς κακουργίας, Τέκνον.\nΣφᾶς δ’ αὖθις αὐτοὺς ἐκ χθονὸς τῆσδ’ ἐκβαλεῖς,\nἄλλοις δὲ δώσεις καὶ πόλιν τε καὶ κράτος,\nὡς συμβόλοις εἴρηκας ἤδη σοῖς φίλοις,\nἐν οἷς χορεύσεις καὶ καταστήσεις τὰ σὰ\nμυστήρι’, ἵν᾿ ᾖς ἐμφανῶς Θεὸς βροτοῖς,\nὡς ἐν πόλῳ ξύμπασιν· ἐς δ’ ἄλλην χθόνα,\nεὖ διαθεὶς τἀνθένδ’, ἀναστήσεις κράτος.\nΔεῖ γὰρ πόλιν τήνδ’ ἐκμαθεῖν, κεἰ μὴ θέλει,\nνῦν οὖσ’ ἀμαθὴς τῶν γε σῶν μυστηρίων,\nἄλλην τε πᾶσαν γηγενῶν παροικίαν,\nἣ θεομαχεῖ τὰ κατὰ σὲ σπονδῶν τ’ ἄπο\nὠθεῖ σ’, ἐν εὐχαῖς δ’ οὐδαμοῦ μνείαν ἔχει·\nοὔπω γὰρ οἱ τάλανες ἔγνωσαν γόνον\nἥκοντα Πατρός ἐκ πόλου πρὸς γῆν κάτω.\nὯν οὕνεκ᾿ αὐτοῖς δεῖξον, ὡς εἶ σὺ Θεὸς·\nδείξεις δὲ πάντως· ἢν δ’ Ἰουδαίων γένος\nὀργῇ σὺν ὅπλοις ἐξάγειν χθονὸς θέλῃς\nἄρδην, ἐλάσεις Αὐσόνων στρατηλατῶν,\nοὓς σφῶν ἀνάσσειν ᾑρετίσαντ᾿ ἀφρόνως,\nσὴν δεσποτείαν ὡς ἀπηγορευκότες,\nἄνακτα τὸν Καίσαρ’ ἀνηγορευκότες.\nΠοινὴν γὰρ ἀθρῶ σοῦ πότμου ζωηφόρου,\nπῦρ ἐγγὺς οἴκων καὶ δόμων ἐρείπια\nτεφρούμεν’ ἤδη, πυρὸς ἄσβεστον φλόγα,\nἀθάνατον Θεοῦ πόλιν πρὸς τήνδ’ ὕβριν.\nΑἰνῶ κρίσιν, ἄβατον ἣ πέδον τόδε\nτίθησι πᾶσι τοῖς φονευταῖς σου, Τέκνον,\nὃς τὰς Λυδῶν πανευκλεεῖς λιπὼν πόλεις\nΦρυγῶν τε, Περσῶν ἡλιοβλήτους πλάκα;\nΒάκτρια τείχη τήν τε δύσχειμον χθόνα\nΜήδων παρελθὼν Ἀρράβων τ᾿ εὐδαίμονα,\nἔθνη τὰ μακρὰν ἐν σκότῳ βεβυσμένα,\nπᾶσάν Ἀσίαν, ἣν παρ’ ἁλμυρὰν ἅλα\nἝλλησι κεῖσθαι φασὶ βαρβάροις θ’ ὁμοῦ,\nπλήρεις ἔχουσαν καλλιπυργώτους πόλεις,\nἐς τήνδε πρῶτον ἦλθες Ἑβραίων χθόνα,\nἥ σ’ ἐς τάφον τίθησιν ἐκ σφαγῆς νέκυν.\nἸὼ, Θεοῦ μέλαθρα καὶ πόλις φίλα,\nὦ καλλίπυργον ἄστυ Δαυΐδου χθονὸς,\nὦ θαλάμευμα τῶν πάλαι θεοπρόπων,\nθεοκτόνων σπήλαιον ὡς νῦν ἀνέφυς·\nΠῶς σε στενάξω; πῶς σε θρηνήσω φόνου;\nἈλλ’, ὦ λιποῦσαι Γαλιλαίας χωρίον,\nἐμὸς θίασος, ἃς συνεμπόρους ἐμοὶ\nἐκεῖθεν ἕλκει μυστίδας μυστηρίων\nὁ νῦν νέκυς, φεῦ, τῷ λάκῳ τεθειμένος,\nἐᾶτε τἀπιχώρι᾿ νεκρῷ μέλη,\nλεπτοῖς δὲ θρήνοις νῦν μιν ἀνυμνήσατε,\nἔπειτ’ Ἄνακτα ζῶντ᾿ ἀνευφημήσετε,\nὡς ἔστιν ἐλπὶς ἀσφαλεστάτη δ’ ἐμοί.\nχωρεῖτε χωρεῖτ’, οὐκέτ᾿ εἰμὶ προσβλέπειν\nοἵα πρὸς αὐτοῦ καὶ τάφον καὶ τὸν λίθον.\nΕἴχωμεν οὖν, εἴκωμεν, ὦ φίλαι κόραι·\nἴτ᾿ ἴτε, κἀπίωμεν ἡσύχῳ βάσει\nεἰς δῶμ’, ἐν ᾧ θηλυγενὲς μένει γένος,\nμήτηρ ὅπου μάλιστα Μάρκου Μαρία,\nμύστην ὅπου θίασον οἶμαι συντρέχειν·\nκἀκεῖ μενοῦμεν γλυκεροῦ φάους δρόμον·\nἢ μᾶλλον ἀπίωμεν εἰς παιδὸς νέου,\nὅν μοι τέθεικεν υἱὸν γἱός μοι μόνος.\nΝαὶ καὶ δίκαιον τοῦτο, κοὐκ ἄλλως λέγεις·\nἐκεῖσε δεῖ, δέσποινα, νῦν ἀπιέναι,\nὥστ᾿ ἆσσον οὔσας τοῦ τάφου πάντα σκοπεῖν,\nπᾶσαν δὲ τὴν αὔριον ἡσύχως ἔχειν\nτῆς ἐντολῆς ἕκητι καὶ μένειν κνέφας,\nκνέφας φαεινὸν τῆς τριτάτης ἡμέρας,\nὡς ἂν ἰοῦσαι λάθρα πληρώσητ’ ἔθος.\nἼωμεν οὖν, ἴωμεν, εἴκωμεν τάφου,\nπρὶν δυσμενῶν τις παριὼν καταλάβῃ.\nΔείξω δὲ χῶρον, ἔνθα νυχεῦσαι δέον.\nΙδού σε, Τέκνον, καταλείπουσαι μόνον\nἄπιμεν, ᾗχι σταθμὰ θηλειῶν γένους,\nπρὸς οἶκον υἱοῦ, τῷ με παρέθου, Τέκνον,\nδέον μένειν πρὸς νάπος ἐγγὺς σοῦ τάφου.\nὨ φίλτατ᾿ ἀνδρῶν, καὶ θανὼν ἐμοὶ δ’ ὅμως\nτῶν φιλτάτων ἀεί γ’ ἀριθμήσῃ πολύ·\nχαῖρ’· ὕστατόν σε νῦν ἐγὼ προσφθέγγομαι.\nΓένεθλον ἐσθλὸν, οὐκ ἐν αἰνιγμοῖς φράσω,\nἀνὴρ ὅδ’ ἐστὶ καὶ Θεὸς Θεοῦ γόνος.\nΣαφῶς γὰρ αὐτὸν τοῖσιν ἐξειργασμένοις\nΘεὸν νομίζω, τοῦ δὲ θανάτου πέρι\nσοφὴν πρόνοιαν αἰτιῶμαι καὶ κρίσιν,\nδι’ ἧς ὁ πότμος τοῦ γένους λυθήσεται.\nΑὐτός θ’ ὁ χαμαίσυρτος ἐχθρὸς τοῦ γένους\nσυντρίβεται νῦν, θανατοῦται, κτείνεται·\nκτανεῖ γὰρ αὐτὸν κἀντιπορθήσει γένος\nὁ τῶν πόλων πάγκλυτος Ἰησοῦς Ἄναξ\nποινάς ἀδελφῶν καὶ πατρὸς πρώτου λάβῃ,\nπαλαιφάτου γέροντος, ὃς βροτῶν γένος\nἔσπειρεν ἐν γῇ, λείμακος ῥιφεὶς ἄπο\nἐξ ἀπάτης δράκοντος αἰολοσκόπου,\nπόλει δὲ θήσει τῇ μακαριωτάτη.\nΚαὶ ταῦθ’ ὁ τοῦδε πότμος ἐξεργάζεται,\nκαὶ τῶνδ’ ἕκητι καὶ βροτὸς πέφηνέ πως,\nφρικτῶν θ’ ὅδ’ ἀνὴρ θαυμάτων ὦπτο πλέως\nἐς τόνδε κόσμον, ὧν σὺ πόλλ’ οὐκ ἀγνοεῖς·\nφανεὶς δ’ ἀνὴρ ἄριστος οἴχεται θανὼν,\nαὖθις δ’ ἀναστὰς καὶ Θεὸς γνωσθήσεται.\nΕἰ δ’ ἐν πόλοις ἦν, ἐσθλὸς ὢν ἐλάνθανε,\nταῖς στρατιαῖς ὑμνούμενος μόναις ἄνω,\nσιγώμενον τε κῦδος εἶχεν ἐν πόλῳ.\nΑἴτια ταῦτα τοῦ τόκου καὶ τοῦ πότμου·\nτὸ πᾶν δ’ ἐρῶ σοι, τῶν βροτῶν σωτηρία.\nΤοιγὰρ τέθνηκεν, ὧν ἐχρῆν ἥκισθ’ ὕπο,\nεἰς δεσμά τ᾿ ἦλθε καὶ λόγους ἐμπαιγμάτων.\nΤοιαῦτα λαὸς ὁ πρὶν ἠγαπημένος\nεὐεργέτην ἔδρασε, θυμωθεὶς φθόνῳ·\nκαὶ ταῦτα μὲν πέπονθεν οὗτος οὐκ ἄκων,\nἃ δ᾿ αὐ παθεῖν δεῖ λαὸν, οὐ κρύψω κακά.\nλίπῃ πόλισμα, βαρβάροις εἰκὼν, ἄκων,\nδοῦλος, μέτοικος. Ἔστι γὰρ τὸ θέσφατον\nεἰς πᾶσαν αἶαν βαρβάρων ἀποτρέχειν,\nαίχμαῖς ἁλωτοὺς, πόλλ’ ἀνατλάντας κακά.\nἈναιρέταις γὰρ πᾶσιν αὐδᾷ παγγενῆ\nλιπεῖν πόλιν τήνδ’, ἀνοσίου μιάσματος\nδίκας τίνοντας τῷδ’, ὃν ἔκτειναν φθόνῳ,\nκαὶ μηκέτ’ ἰδεῖν πατρίδ’· οὐ γὰρ εὐσεβὲς\nμένειν φονευτὰς ἐν τάφοις νεκρουμένων.\nΠόλεις δὲ πολλὰς εἰσαφίκωνται, ζυγὸν\nδούλειον ἀνέλκοντες οἱ δυσδαίμονες,\nαἰχμαῖς ἁλωτοί, χρησμὸς ὡς λέγει Θεοῦ,\nπάντη διασπαρέντες, οὐ νόστον δ’ ἔτι\nοἱ τάλανες σχήσουσιν οὐδ’ ἐπάνοδον,\nἀφ᾿ οὑ τάδ’ ἐκπέρσει γ’ ἀνηρίθμῳ στρατῷ\nἡγούμενος λόγχαισιν Αὐσόνων δράκων.\nΤαῦτ’ οὐχὶ θνητοῦ πατρὸς ἐκγεγὼς ἔφη\nεἰπών τις, ἐκ Θεοῦ δὲ, καθὼς ἄρ’ ὅδε\nὁ νῦν νέκυς εἴρηκε πάντ᾿ δυνάμει,\nοὐδέν τι μαθὼν τῶν θεοπρόπων ἄπο,\nαὐτοὺς δὲ μᾶλλον πάντα διδάξας τάδε.\nΟὗτος δ’ ἃ μέλλει πήματ᾿ ἐκπλήσειν, φράσω,\nἀπεμπολητὴς αἰσχρὸς ἐξ ὀπαόνων.\nΑὐτὸς μὲν εἶπας, ὡς μανεὶς ἄλγους ὕπο\nβρόχοις κρεμαστοῖς ὑπέβαλε τὴν δέρην·\nπεσὼν δ’ ἔπειτα δίχα λακίσει τάλας\nἴδῃ τε δεινὸν ἦμαρ· οὐδὲ παύσεται\nκακῶν ὁ τλήμων οὐδὲ τὸν καταιβάτην\nᾄδην διαβὰς ἥσυχος γενήσεται,\nστένων ἄληκτα καὶ βοῶν σφοδροῖς πόνοις,\nκαὶ νᾶμα πυρὸς τόνδε δ’ ὑποδέξεται.\nὮ φίλος, ὡς εἰς δεινὰ φὴς ἐλθεῖν κακὰ\nπάντας, κἄμ’ αὐτὸν συγγόνους τ᾿ ἄρδην ἐμούς·\nκἀγὼ δ’ ὁ τλήμων βαρβάρους ἀφίξομαι;\nἢ ποῖ τράπωμαι πατρίδος πορθουμένης;\nὮ πάμμεγ’ ἐμπνέουσα βαρβάροις ποτὲ\nπόλις, τὸ κλεινὸν οὔνομ’ ἀφαιρῇ τάχα.\nΧαῖρ’, ὦ μέλαθρον, χαῖρε, πατρῴα πόλις·\nλίπω λίπω σε, δυστυχῶς δοῦλος γεγὼς,\nαἰχμαῖς ἁλωτός· βαρβάρων δ’ ἴδω πέδον,\nεἰ μὴ γέροντ᾿ ὄντα με προφθάσει πότμος,\nὃν εἴθ᾿ ἴδοιμι πατρίδος μένων πέδω·\nσυνῆκα γὰρ, θέσφατον ὡς οὕτως ἔχει.\nΤὸ μὲν σὸν εὐδόκιμον, εὐσεβὲς γέρον·\nὁ δ’ ἐγγενής σοι λαὸς ἐκτίσει δίκην,\nὡς ἀξίαν μὲν λίαν, ἀλγεινὴν δ’ ὅμως·\nαὐτὸς δ’ ἑαυτὸν αἰτιάσθω τῆς δίκης.\nΟὐ γάρ τι λέξει πρὸς πρόφασιν, ὡς τάχα\nοὐκ ἦλθεν, οὐκ ἤμυνεν οὐδ’ ἐπεστράφη,\nεὐεργετῶν πάλαι τε καὶ νῦν εὐτρόπως.\nΤίνας γὰρ οὐκ ἔστειλε κήρυκας πάλαι;\nοἵων δὲ δώρων οὐκ ἔπλησε νιν ξένων,\nὃν ἐξαγαγὼν καὶ πικρᾶς τυραννίδος\nἐθνῶν ἄνακτ᾿ ἔθηκε πανσθένως μέγαν,\nὅτ᾿ ἀμφὶ Βασὰν τήν τ᾿ Ἀμορραίων χθόνα\nἐθνῶν ἀρίστοις ἐμπεσὼν κατὰ στόμα\nἔρρηξε πέλτην, τῷ δὲ δουλώσας στρατὸν\nπαρέσχεν· ὧνπερ λακτίσας πολλὴν χάριν\nπροὔδωκεν αὐτὸν εἰς φόνον μιαιφόνοις·\nὃς ὕστερον μὲν ἦλθεν, εἰς καιρὸν δ’ ὅμως·\nθεοπρόποι γὰρ καὶ νόμος πολλοῖς χρόνοις\nἱδροῦντες, αἰχμάζοντες οὐχ εὗρον πέρας,\nΧριστῷ δὲ φῶς ἒν ἡλίου καταρκέσει\nᾄδου δόμους πέρσαντι θἠτέρᾳ πάλιν\nπρὸς γαῖαν ἐλθεῖν, συντεμόντ᾿ ἄλγη βροτῶν·\nτῶν γὰρ ἕκητι πτωχικὴν λαβὼν στολὴν\nεἴσεισιν ᾅδην· πολλὰ δὴ κεῖθεν σκῦλα\nἄρας φανεῖται νερτέρων ἐπίσκοπος\nκτανών τε φρουροὺς καὶ παραστάτας πυλῶν\nἐκεῖθεν ἔλθῃ πᾶσί τε γνωσθήσεται\nἀρωγὸς, αὐτόριζος ὢν εὐεργέτης,\nὃν ἐγγενὴς ἔκτεινε λαὸς ἐν φθόνῳ.\nΟἱ δ’ οὐδὲν αὐτῷ συγγενεῖς πεφυκότες\nκτηθέντες αὐτῷ τοὶ μὲν ἐν χωστοῖς τάφοις,\nοἵδ’ ἔν τ᾿ ὄρει τε καὶ σπέει καὶ γῆς βάθει\nψυχρὰν ἄησιν δίψιόν τε πῦρ Θεοῦ\nμενοῦσι καρτεροῦντες, οὐκ ἐν δεμνίοις\nοὐδ’ ἐν χιτῶσι τρυφεροῖς ἐγκείμενοι,\nοὐδ’ ἐν ζαχρύσοις δώμασιν κοιμώμενοι,\nτοὶ δ᾿ ἐν μαχαίραις καὶ σπάθῃ τε καὶ ξίφει\nπίπτοντες ἐμφανοῦσι πίστιν ἀσφαλῆ,\nοὐχ ἣν ὁ πράτης καὶ σφαγεῖς εὐεργέτου,\nοὓς ἐκτῖσαι δίκαιόν ἐστι τὴν δίκην.\nΣὲ δ’ ἐξαναστὰς εὐχερῶς ἐκρύσεται,\nὃν εὐπρεπῶς τέθεικας ἐν καινῷ τάφῳ,\nκαὶ μακάρων ἐς αἶαν ἐγκαθιδρύσει,\nσάλπιγγος ἠχῇ νεκρέγερτον δεικνύων.\nΔεῖ γάρ σε τὴν φονῶσαν ἐκλιπεῖν πόλιν\nκαὶ πραέων οἰκεῖν σε δάπεδον, μάκαρ,\nθεὸν φανέντα, φθιτὸν ἀμείψαντα σε\nπάχος βρότειον τ᾿ ἀποβαλόντα φθορᾶς,\nἣν ἐξ ἀπάτης ἔσχες, ὡς θνητὸς γεγώς.\nΤῶνδ’ οὐδὲν ᾔδειν ἐκ λόγων θεοπρόπων,\nΔιδασκάλου δ’ ἔγνωκα τοῖς στέρνοις κλιθείς·\nοὕτως ἔσεσθαι τοὺς Θεῷ φιλουμένους\nἐγὼ συνῆκα Δεσπότου στέρνοις πεσὼν,\nὥστ᾿ ἐξ ἀβύσσου πόλλ’ ἀπαντλήσας σοφά.\nΣοφοῦ παρ’ ἀνδρὸς χρὴ σοφόν τι μανθάνειν.\nΠέποιθας αὐτὸν δ’ αὖθις ἰδεῖν ἐν χθονί;\nΠέποιθα· δείξει τοὐπιὸν σέλας Θεοῦ·\nμίαν μόνην μεῖναί με δεῖ τὴν αὔριον.\nἩμῖν μὲν ὡς μέγας τις ἥκων ἐκ Θεοῦ,\nἁπλῶς τε θανὼν, ὡς βροτὸς τυμβεύεται\nἐν σινδόσιν μύροις τε, μητρὸς ἐκ θνατᾶς\nφανείς· τὸν ἐκ κείνης γὰρ ἦν θανεῖν χρεών.\nΕἰ δ’ ὡς Θεὸς νῦν κυριεύσει καὶ μόρου,\nἔσται τολοιπὸν, ὡς Θεοῦ Παῖς καὶ μόνος,\nἅπασι σεπτὸς τοῖσιν εἰδόσιν Θεὸς·\nπένθος δὲ βαιὸν ὄντι μητρὸς ἐκ θνατᾶς\nκείσθω· τὸν ἐκ κείνης γὰρ ἦν θανεῖν χρέος.\nἩμῖν μὲν οὕτως νῦν τετίμηται φίλος·\nὃς δ’ εἴ τι πράσσειν ὡς Θεὸς θέλων σθένει,\nκαιρὸς πάρεστι· φῶς γὰρ ἡμέρας τρίτης\nοὐ μακράν ἐστι, καὶ τὸ πᾶν φανήσεται.\nΠέποιθα πάβιν ημέραν έλευθέραν\nακτίνα την τρυταίαν ηλίου φέρειν.\nἼδοιμ ἴδοιμι γλυκερόν τ' ἦμαρ τόδε·\nεἴθ' εἴθε, φίλος, θαῦμα τοῦτ ίδοιμ' ἐγώ.\nΝῦν δ' ἀπίωμεν, Νικόδημ' εὐεργάτα·\nστείχωμεν ἡμεῖς, φίλε, κἀξαιτ;μεθα\nὑπέρ τε λαοῦ, καίπερ ὄντος ἀγρίου,\nὑπέρ τε πάτρης τὸν Θεὸν μηδὲν νέον\nδρᾶν, κἄν ἕως πάρεσμεν ἄμφω τῷ βίῳ.\nΚαὶ σὺ δὲ, φίλε παρθένε, ξὺν παρθένῳ\nπρὸς ταῦτα συνάρηξον ἡμῖν τοῖς φίλοις,\nναὶ καὶ σὺ συνάρηγε καὶ θρηνοῦσά περ,\nδέσποινα, μῆτερ τοῦ διφυοῦς, ὡς λόγος\nτοῦ παρθένου πείθει με μύστου σοῦ Τέκνου.\nἌπιθι καὶ δύναμιν ἄγγελε βροτοῖς\nσὺν Νικοδήμῳ νυκτέρῳ μύστῃ πάρος,\nτανῦν δὲ σὺν σοὶ παμφανεστάτῳ φίλῳ.\nχαίροντες ἴτε μήτι που πτοούμενοι.\nὉ βίοτος γὰρ τῆς καλῆς ἡσυχίας\nκαὶ τῆς ἀκραιφνοῦς ἀγάπης καὶ φιλίας\nτό τε φρονεῖν εὐ σωφρονεῖν τ’ ἐν τῷ βίῳ\nτηρεῖ τὰ πάνθ’, ὡς ἀσάλευτα προσμένειν·\nΘεὸς γὰρ οἶδε πάντα καὶ σοφῶς κρίνει.\nΣύ τοί με πείθεις, σοῖς τε πιστεύω λόγοις\nτάξιν τε τηρῶν εἶμ’ ἐλεύθερος φόβου.\nΧώρει· μέλειν γὰρ πάντα οἱ δοκεῖ φίλων,\nαὐτοί τ’ ἐπιγνώσεσθε τοὺς ἐμοὺς λόγους.\nὙμεῖς δ’ ἕπεσθε νῦν, κόραι, σὺν μητρί μου,\nἕπεσθε, Χριστὸν καρδίαις ὡπλισμέναι\nπτοούμεναί τε μηδὲν, ἀλλ’ ἕπεσθέ μοι ·\nδείξω γὰρ οἶκον, ἔνθα νυχεῦσαι δέον.\nΟὐκοῦν ὅδ’ ἐνδέξιος οἶκος· ἐνθάδε\nτανῦν καταυλίσθητε· καὶ γὰρ εὐφρόνης\nοὐ βραχὺ ταρῴχηκεν, ὡς ὁρῶ,\nἐγγὺς δ’ ἕως πάρεστιν, ἐκρέει κνέφας.\nἸώ μοι· ἰώ·\nψυχῆς μελούσης, καρδίας παχνουμένης.\nὕπνος βλεφάροις τοῖς ἐμοῖς πῶς ἐμπέσῃ;\nοἴμοι, Τέκνον μου, σῆς σφαγῆς πανταδίκου·\nὤμοι ταλαίνῃ δραμάτων ἀντιστρόφων·\nοὐ γὰρ συνῳδὰ ταῦτα τοῖς ἠλπισμένοις,\nκἂν συνᾴδωσι τοῖς προηγορευμένοις.\nἜτλην μεγίστας συμφορὰς καὶ πρὶν, Τέκνον,\nἀρχῆς ἀπ’ ἄκρης σῶν ξένων γενεθλίων·\nἀλλ’ εἵπετ᾿ εὐθὺς συμφοραῖς θυμηδία,\nσοῦ συμπαρόντος καὶ λύοντος ἀνίας·\nνῦν δ’ ἄλγος ἀφέρτατον, οἴμοι, πῶς φέρω;\nΤί γοῦν, τί δράσω νῦν παθοῦσ’ ἀμήχανα;\nθέλξει δ’ ἕδραν ὄμματος ὕπνος πῶς ἄρα;\nἌμμες μὲν, ὦ δέσποινα, χαμαιστρωτίᾳ\nἀνεκλίθημεν, σώμασιν παρειμέναι,\nνέαι, παλαιαὶ, παρθένοι τ᾿ ἔτ᾿ ἄζυγες,\nἄλλαι πρὸς ἄλλων ἐρείσασαι Κᾶρας.\nαἵδ’ ἐν παρειαῖς ὑποβαλοῦσαι χέρας,\nκαὶ βαιὸν ἡρπάσαμεν ὕπνου βραχύ τι·\nσὺ δ’ οὐχ ὑπνώσας οὐδ’ ἀνέκλινας δέμας,\nπαννύχιον στένουσα κὠδυνημένη·\nπάσῃ γὰρ ἄγρυπνον εὐφρόνῃ στρέφεις.\nἝως τίνος μείνῃς δὲ προσκαθημένη\nἄυπνος, ὄμμα μηδόλως μύουσα σόν;\nἨὼς, ἰδοὺ, πέφηνε, καὶ λεωφόρον\nπεριτρέχουσι δῆμος ἄνω καὶ κάτω·\nγῆς τ’ ἀναδραμὼν ἥλιος φαεσφόρος\nἀκτῖνας ἐξίησι θερμαίνων χθόνα.\nΥἱὸν τεθέντα νεκρὸν ἰδοῦσαν τάφῳ\nοὐ δεῖ με θρηνεῖν καὶ στένειν καὶ δακρύειν,\nἕως ἴδοιμι ζῶντα πάλιν ἐκ τάφου;\nὕπνος δ’ ἄρα μου πῶς βλεφάροις ἐμπέσῃ;\nΚἀγὼ μελούσῃ καρδίᾳ λήγουσ’ ὕπνου\nκεῖμαι, πεδοστιβὴς γε χαμαιστρωτίᾳ\nκοὔτ᾿ ἔβρισ᾿ οὔτ᾿ ἐκοίμισα, σφοδρῶν γόων\nσῶν, παρθένε, κλύουσα καὶ στεναγμάτων.\nἜγρεσθ᾿ ἔγρεσθε· τί, γυναῖκες, μέλλετε.,\nἔξιτ᾿ , ἄπιτε βαιὸν ὡς πρὸς τὴν πόλιν,\nὅσον προβαίνειν ἐντολὴ δίδωσί πως·\nἴσως τι μαθήσεσθε καὶ νεώτερον.\nΠολλοὶ γὰρ ὑμᾶς ἀγνοοῦσι, κοὐ δέος\nΚαὶ μὴν ὀπαδῶν νῦν τιν’ εἰσορᾶν δοκῶ\nσπουδῇ σκυθρωπὸν ἐνθάδ᾿ ἐφωρμημένον·\nδοκεῖ δὲ καινῶν ἄγγελος μηνυμάτων.\nΠη πη μολὼν εὕροιμ’ Ἰησοῦ μητέρα;\nεἴπατέ μοι, γυναῖκες, εἴπερ ἴστε, μοι\nσημήνατ᾿ · ἆρα τῶνδε δωμάτων ἔσω;\nἭδ᾿ ἐντὸς, ἀθρεῖς, τῶνδε δωμάτων μένει.\nΔέσποινα μῆτερ Μυσταγωγοῦ μοι φίλου,\nκαὶ νῦν μερίμνης ἄξιον φέρω λόγον\nσοὶ καὶ μαθηταῖς καὶ γυναιξὶ σοὶ φίλαις.\nΕἰς καιρὸν ἥκεις, καίπερ ἀγγέλων φόβον.\nΤί δ’ ἐστί; μῶν τις συμφορὰ νεωτέρα;\nΠολλὴ φάλαγξ ἔνοπλος εἰς τάφον μολεῖ,\nτίνος δ’ ἕκητι, συμβαλεῖν σάφ’ οὐκ ἔχω,\nἥκω δ’ ἀκούσας οὐ τορῶς, φήμη δέ τις\nλαοῖσιν ἐμπέπτωκεν, ὡς κατάσκοποι\nἥκουσι τάφου· χὠ μὲν οὐκ ἰδὼν λέγει,\nὅδ’ εἰσιδὼν μολοῦντας οὐκ ἔχει λέγειν,\nὃς δ’ εἰδέναι λέγων τι φράζειν οὐ θέλει.\nΠλὴν εἱς τις εἰπε γραμματεῖς προσιέναι\nκαὶ ταῦτα πεῖσαι κοίρανον τῆσδε χθονὸς\nπέμψαι φύλακας καὶ σφραγίσαι τὸν λίθον,\nὡς μὴ τάχα κλέψωσι μύσται τὸν νέκυν·\nὧν οὕνεκ᾿ ἦλθον πρὸς σὲ ταῦτ᾿ ἀπαγγέλων.\nὨ ῥάπτα κακῶν τῶν ἀφερτάτων ἐμοὶ,\nγραμματέων ὅμιλε καὶ πρεσβυτέρων·\nὠ τῆς φονώσης ἐργάτα τολμηρίας,\nὠ δραματουργὲ τοῦ φόνου τοῦ Δεσπότου,\nὡς συνιεὶς μὲν, οἶα τολμᾷς ἀφρόνως,\nδέξῃ βέλος δριμύ τι κατὰ καρδίας,\nπάνδεινον ἀλγῶν ἄλγος· ἢν δ’ ἄρ᾿ ἐς τέλος\nἐν τοῖσδε μείνῃς, οἷς τανῦν κακῶς μένεις,\nοὐκ εὐπραγῶν δόξεις γε μὴ κακῶς ἔχειν\nἐξ ἀφροσύνης καὶ κακῆς ἀβουλίας·\nγνοίης δ’ ὅμως ἔπειθ’, ὅτ’ οὐ κέρδος τί σοι.\n!Πῶς γὰρ ἔσονται νεχροφῶρες οἱ μόγις\nμιαιφόνους σφῶν χεῖρας ἐκπεφευγότες;\nπροσεγγίσαι πείσει δὲ τὶς σφᾶς τῷ τάφῳ,\nοὕτω τρέσαντας καὶ λίαν πεφρικότας;\nἌπιθ᾿ ἄπιθι καὶ φύλασσε τὸν τάφον,\nναὶ ναὶ, φάλαγξ, ἄπιθι κἀσφαλῶς βλέπε·\nμάρτυς γὰρ ἴσως τῆς ἐγέρσεως ἔσῃ.\nἌμμες δὲ, φίλαι, τῇδε μίμνωμεν πέλιν.\nΝαὶ ναὶ μένωμεν ἡσύχως ἐν οἰκίᾳ\nμηδ’ ἀπίωμεν ἐς τάφον νῦν Δεσπότου,\nἀλλ’ ἰέναι μείνωμεν εὐφρόνης κνέφας.\nΚαὶ μὴν ἰδοὺ, πρόεισιν ὄρφνης τὸ κνέφας.\nΛοιπὸν μένωμεν ἡσύχως ἐκ φυλάκων.\nΠῶς γάρ τις ὄρφνῃ δυσμενῶν ἀνὰ στρατὸν\nἐλθὼν μυρίσει τόνδ’ ἀκινδύνως μολών;\nκατάσκοπον δὲ πρὸς τάφον μολεῖν ἔδει\nτίν’ ἐξ ὀπαδῶν ἄγρυπνον Διδασκάλου·\nναὶ ναὶ προσήκει τίν᾿ ἀπιέναι τάχει·\nκἂν μέν τινα κρυφαῖον οὐ γνοίη δόλον,\nβῶμεν πρὸς ὄρθρον τύμβον ἐς ζωηφόρον·\nδέμας νέκυος τοῦ μυρίσαι κατ᾿ ἔθος\nἐλευσόμεσθα· τήνδ’ ἔχω γνώμην ἐγώ.\nἪν δ’ αὖ τιν’ ἐχθρῶν μηχανὴν\nτῆς καλλιφεγγοῦς ἡμέρας τὴν ἀκτῖνα\nσιγῇ μενοῦμεν, οὐδὲ χρεία μυρίσαι\nτὸν κείμενον νῦν· οὐ γὰρ ὑπὸ γῆς ζόφον\nφθορὰ κατασκήψει τις εἰς δέμας Λόγου,\nοὔτ᾿ οὖν καθέξει ψυχὰν ᾅδης παμφάγος·\nἑκὼν γὰρ ἔτλη πότμον, οὐκ ὄφλημ’ ἔχων,\nἵνα κατειρχθῇ κατ’ ὀφειλὴν εἰς ζόφον.\nἘξ ἀφθίτου γὰρ ἄφθιτον πεφυκότα\nπῶς νιν φθερεῖ ταμίας ᾅδης νερτέρων;\nὃν καὶ λάφυρ’ ἐκεῖθεν ἑλκύσαι δοκῶ,\nὅσους βροτῶν καθεῖρξεν, οὓς ξυνήρπασε\nκἄδδησεν ἐν δεσμοῖσι πανζόφου στέγης.\nΟρθῶς· μολεῖν χρὴ πρῶτον εἰς κατασκοπήν·\nπέμφ’ ὡς τάχιστα· νῦν γὰρ ἀσφαλῶς λέγεις·\nσὺν σοὶ δέ μ’ ὄψει καρτεροῦσαν ἐς τέλος.\nΤίς δῆτα φίλων, αἱ πάρεισιν ἐνθάδε,\nτολμᾷ κατόπτις ἔννυχος τύμβῳ μολεῖν;\nτίς ἂν γένοιτο νῦν ἐμὴ δ’ εὐεργέτις;\nμύσται γὰρ οὐ πάρεισι τοῦ Διδασκάλου,\nφεύγοντες ὁρμὴν ἄλογον μιαιφόνων.\nΟὐ γὰρ ἴσως πνέουσι θυμοῦ καθ’ ὅλων·\nπεριφρονοῦσι καὶ γὰρ ἡμῶν τοῦ γένους,\nμύστας δὲ διώκουσιν ἀλόγῳ θράσει.\nἘγὼ πρὸς ὑμῶν τόνδε κίνδυνον θέλω\nῥίψασα κατόπτις σοροῦ θείου μολεῖν·\nἅπαντ’ ἐκεῖθεν ἐκμαθοῦσα δ’, ὡς ἔχει,\nἥξω πρὸς ὑμᾶς, πρὶν φάος μολεῖν χθόνα·\nἥξω δὲ θᾶττον. Τόνδ’ ὑφίσταμαι πόνον\nἕκητι πολλῶν, ὧν ἀπηλλάγην, κακῶν·\nκἀντεῦθεν ἴσως εὐκλεέστερον δόμα\nαὐτὸς παράσχῃ νεκρὸς, οὐ νεκρὸς δ’ ἐμοὶ.\nΕὕδειν δοκεῖ δὲ καὶ μένειν μ’ ἔτι κνέφας.\nΕὕδωμεν οὖν, εὕδωμεν· οὐ μακρὰν ἔως,\nἣν εἴθ᾿ ἴδοιμι τάχιον γε, Παντάναξ·\nἀτὰρ πρὸς ὄρθρον ἀπίω ταχυδρόμος·\nἴσως κἀδελφαῖς συντρεχούσαις ἐντύχω,\nαἳ προσμένειν εἵλοντο καὶ βλέπειν τάφον·\nπᾶσαι γὰρ ἠπείγοντο συμφώνως ἐμοὶ\nἐννυχίσαι νῦν πρὸς τὸ μυρίσαι νέκυν.\nἌπιθ᾿ ἄπιθι· προδραμοῦσα τί μάθοις,\nἀνδρώαν εἰσφέρουσα τὴν τολμηρίαν;\nἌμμες δ’ ἐφεψόμεσθα σὺν αὐτῇ Κόρῃ\nἄλλαι τε πολλαὶ Γαλιλαίας θρεμμάτων·\nπάσας γὰρ οἶμαι συνδραμεῖν σοι πρὸς τάφον,\nἰδεῖν ποθούσας τέρμα τῶν ἠλπισμένων.\nΜικρὸν δ’ ἐφυπνώσωμεν, ἠὼς οὐκ ἄπο.\nΣφοδρῶς πονεῖν με χρὴ, πονοῦσαν δ’ ἄξιον\nμισθὸν προαθρεῖν· παντὶ γὰρ προκείμενον\nἆθλον πρὸς ἔργῳ τὴν χάριν τίκτει διπλῆν,\nἣν πολλαπλῆν εἴληφα καὶ πάλιν λάβω.\nΝαὶ καὶ δίκαιον τοῦτο, κοὐκ ἄλλως σκοπεῖς,\nσύ τ᾿ εὖ παραινεῖς καὶ σὺ καιρίῳ,. λέγεις,\nλέγεις δὲ μισθὸν καὶ χάριν, ὅσην ἔχεις,\nπρο τῶν λαβοῦσα, καὶ πάλιν λάβοις·\nπλὴν οὐν τί μεῖζον τῶνδ’ ἀπαιτήσεις γέρας;\nδώσει δ’ ὅμως σοὶ δῶρ’, ἃ καλλιστεύεται\nτῶν νῦν ἐν ἀνθρώποισιν, οἶδ’ ἐγὼ, πολὺ,\nμακαρία δ’ ἔπειτα κυρήσασ’ ἔσῃ.\nἸδοὺ, τὸ σόν γε προσκοπουμένη δράμω·\nπρώτη δ’ ἴδοιμι τὴν ἀνάστασιν, κόρη·\nμισθὸν γὰρ αἰτῶ τῶν πόνων λαβεῖν τόδε·\nἀθρεῖς γὰρ, ἀθρεῖς τὴν ἐμὴν προθυμίαν.\nὍρα, κατ᾿ ὄρφναν μὴ φύλαξιν ἐντύχῃς.\nΦυλάξομαί τοι καὶ πόδ’ ἡσύχως βαλῶ.\nἈλλ’ εὐτυχοίην καὶ τύχοιμι δ’, ὧν ἐρᾷς·\nἐρᾷς δὲ πάντως Υἱὸν ἰδέσθαι τάχει,\nὅπερ ποθοῦσα ῥιψοκινδύνως τρέχω.\nΒάθ’ ὡς τάχιστ’, ἐμοὶ δὲ θᾶττον, ὧν ἐρῶ,\nεὐάγγελος γένοιο, τυχεῖν ὡς ἔχω.\nΕἴκω κελευσθεῖσ᾿ οὖσα γάρ μοι δεσπότις\nοὐκ ἂν ἁμάρτοις τοῦδέ γ’, ἀλλὰ πείθομαι.\nἘφέψομαι κἀγὼ δὲ σὺν σοὶ, Μαρία·\nἀλγῶ γὰρ, ἀλγῶ καὶ μένειν σοῦ κατόπιν.\nΟὕτω μέλουσα πῶς ποτ’ οἴσω νῦν τλάμων;\nΚαὶ λοιπὸν ἀπίωμεν, ὦ φίλα κόρα·\nσὲ γὰρ ἔχουσα σύνοδον χαίρω μέγα.\nΑἵδ᾿ ὕπνον οὐ βάλωσιν ὀμμάτων ἄπο.\nἜγρεσθ᾿ ἔγρεσθε· τί, γυναῖκες, μέλλετε;\nγοργωπὸν ἕδραν τῶν βλεφάρων λύσατε.\nΟὐ λεύσετ᾿ μηνάδος αἴγλην παμφαῆ;\nἀὼς πέλας, ἀὼς· ὅδ’ ἀστὴρ ἔγγιος,\nθέλγει δ’ ἕδραν ὄμματος ἅδιστος γ’ ὕπνος·\nἅδιστος ἅδιστος γὰρ ἐν τοῖς βλεφάροις\nἐνδὺς ἔβα παχνουμέναις ταῖς καρδίαις.\nἘγὼ μέλουσα καρδίᾳ παχνουμένη\nἄγρυπνον ὄμμα πᾶσαν ἀν’ ὄρφνην στρέφω.\nἌμμες τάχει στείχωμεν, ὦ φίλα κόρα,\nσφοδρᾷ μελήσει καρδίας δεδηγμένη.\nΣτείχωμεν οὐν τάχιστα τοῦ τύμβου πέλας·\nαἵδ’ ἀποβαλοῦσαι τὸν ὕπνον ὀμμάτων\nἥξουσιν ὡς τάχιον ἡσύχῳ βάσει.\nΝαὶ ναὶ τάχει στείχωμεν· εὖ δ’ εἴη τυχεῖν.\nΠέποιθα πᾶσι δ’ ἡμέραν ἐλευθέραν\nἀκτῖνα τὴν στείχουσαν ἡλίου φέρειν.\nἌπιμεν οὖν, ἄπιμεν· αἱ δὲ κατόπιν\nνῦν ὠσὶν ἠχὴν ἠρέμα δεδεγμέναι,\nοἶμαι, πελείας ὠκύτητ’ οὐχ ἥσσονες\nποδῶν δράμωσι συντόνοις ὁρμήμασιν·\nαὖθις γὰρ ἀφίημι ῥαδινὴν ὄπα,\nσαφῆ κελευσμὸν συντρέχειν πρὸς τὸν τάφον.\nὀρθαὶ δ’ ἰδού γε· θαῦμ’ ἰδεῖν εὐκοσμίας.\nΑἲ αἴ·\nΤέκνον, ποθεινὸν ἦμαρ ἰδοὺ τὸ τρίτον,\nτριταῖον ἤδη φέγγος, ἐλπὶς σοῖς φίλοις.\nΜὴ δὴ παρέλθοι, καὶ θανεῖν με ξυμφέρει.\nὨ Τέκνον, ὡ φίλτατον, ω’\nπότ’ ἄρ’ ἐγώ σ’ ἢ ποῦ σ’ ἡ παντλήμων ἴδω;\nὨ Τέκνον, εἴθε τάχος ἔλθοις μοι φάους·\nἔλθοις νεκρῶν κευθμῶνα καὶ σκότου πύλας\nλιπὼν, ἵν’ ᾄδης χωρὶς ᾤκισται φάους,\nνῦν δ’ εἶδε φῶς μέγιστον ἐν σῇ καθόδῳ.\nἜλθ’ ἐλθὲ, φάνηθι, προλαβὼν ἠοῦς σέλας.\nΘεὸν Θεὸν σ’ ὀλύμπιον τὰ πάντ’ ἔχει.\nΑ ἄ\nΕὐνὰς ἐρήμους τάσδε φυλάκων ὁρῶ.\nΤί δῆτ’ ἂν εἴη; μῶν λόχος βέβηκέ πη;\nἼσως ἐφ’ ἡμῖν μηχανὴν στήσων τινά ·\nθρασὺς γὰρ ὄχλος, νῦν δ’, ἐπεὶ κρατεῖ. θρασύς.\nΤί δῆτ’, ἀδελφὴ, δρῶμεν; οὐ γὰρ εὕρομεν.\nὡς ἠλπίσαμεν, ἐλπίδων δ’ ἡμάρτομεν.\nΠείθου, πάλιν στείχωμεν· εὖ δ’ εἴη τυχεῖν\nτὸν νεκρὸν αὐτὸν καρδίαις ὡπλισμέναις·\nσώζει γὰρ αὐτὸν, ὅστις εὐφρόνως Θεῷ\nἀνατίθησι· καί γε νῦν βαδιστέον.\nἌμμιν δὲ λίθον τίς ἄρ’ ἀποκυλίσει;\nὈττοτοτοτοί·\nἌναξ, Ἄναξ ἄφθιτε, τίς ὅδ’ ὁ κλόνος;\nΠῶς δ’ ἐκκυλισθεὶς ἀθρόως ὦπται λίθος;\nκενὸς δ’ ὁρᾶται καὶ τάφος τοὗ Δεσπότου.\nΟὐκοῦν ἄπειμι καὶ φίλοις μύσταις ἐρῶ\nἄρσιν νέκυος, αὖ δ’ ὑποστρέψω τάχει·\nεὕροιμι δ’ ὧδε σὺν γυναιξί σ’ αὖ, κόρη.\nΕὖγ’ εὖγ’ ἐπανῆκες τάχιστα νῦν, φίλη·\nἐγὼ δὲ λίθον ἠρμένον βλέπουσ’ ἔτι\nθαμβουμένη πέφρικα, πῶς ὧδ’ ἀθρόον\nὤφθη κυλισθείς τῆς θύρας πρὸ τοῦ τάφου.\nἌ ἄ · σίγα σίγα.\nὉ λαμπροπυρσόμορφος οὗτος τίς δ’ ἄρα,\nὃς καθύπερθεν ἕζεται νῦν τοῦ λίθου,\nπανευπρεπὴς, ἐσθῆτι λευκῇ χαρίεις;\nστίλβει γὰρ ὥσπερ ἁπαλὴ χιὼν νέα.\nἸδοὺ δὲ καὶ φύλακες ὡς νεκροὶ κάτω.\nὝμμες δὲ μὴ θροεῖσθε, μηδ’ ἔστω φόβος·\nζητούμενος γὰρ οὐκέτ’ ἐστὶν ἐν τάφῳ,\nἌναξ Ἰησοῦς τῆτες ἐσταυρωμένος·\nὅδ’ οὐκέτ’ ἐστὶν ἐν τάφῳ νεκρὸς μένων,\nἀλλ’ ἐξεγερθεὶς εἰς Γαλιλαίαν τρέχει·\nὡς εἶπε, μύσταις ὀπτάνεσθαι νῖν θέλει.\nΚενὸν δ’ ἰοῦσαι τὸν τόπον κατίδετε.\nἌπιτε γοῦν, ἄπιτε καὶ ταῦτα σφίσιν\nεἴπατε τρανῶς· πάντα γὰρ ἔγωγ’ ἔφην·\nκαὶ πάντα πᾶσιν εἴπατε ξὺν τῷ Πέτρῳ,\nὡς φροῦδος ᾅδης, Χριστὸς ἀνέστη τάφου,\nτάφου δὲ λίθος εὐσθενῶς ἀπηλάθη·\nφρουροί θ’ ἅϊδος θύρετρ’ ἀνεῖσαν φόβῳ\nλελυμένοι, νεκροὶ δὲ πρὸς φάους χθόνα\nσκιρτῶσι, σῶκον ἐκκαλούμενοι Θεὸν·\nτῷ γ’ αὐτόματα δεσμὰ πάντ’ ἀπερράγη.\nὨ καλλιφεγγὲς ἡλίου σέλας τόδε·\nπέφθακεν, ὡς ἤλπιστο, τέρμα φροντίδων.\nΠέπτωκεν ἐχθρὸς, Χριστὸς ἀνέστη τάφου.\nἨοῦς παρούσης τίς ποτ’ ἄρ’ ἡδυτέρα;\nτί δ’ ἂν ἐμοὶ γένοιτο χαριέστερον;\nΠῆ γοῦν τὸν ᾄδην καμβαλὼν βαίνεις, Τέχνον;\nπη πη δ’ ἐγώ σε καὶ πότ’ ἂν ἴδω, Τέκνον;\nἜλθ’ ἐλθὲ καὶ φάνηθι μητρὶ σῇ τάχει.\nὄψει γε θᾶττον, ὡς ἐγᾦμαι, πλειόνων.\nἈλλ’ ἀπίωμεν, ὡς ὁ λευχείμων ἔφη,\nμύσταις φίλοις ἅπασι χάρμα μηνῦσαι.\nΠρῶτον δ’ ἄπειμι πρὸς Πέτρον καὶ παρθένον,\nεὐάγγελον φέρουσα βάξιν τοῖς φίλοις·\nὁ γὰρ φανεὶς εἴρηκεν εἰπεῖν καὶ Πέτρῳ.\nἌπειμι γοῦν κένωσιν εἰπεῖν τοῦ τάφου\nκαὶ τὴν ὅρασιν τοῦ φανέντος καὶ λόγους·\nοὗτοι δ’ ὅμως ἔδραμον ἰδεῖν τὸν τάφον,\nοἶμαι δὲ πάντα σφᾶς θεωρῆσαι καλῶς.\nἈλλ’ ὤ · τίν’ ἀθρῶ; Δεσπότην καινῇ θέᾳ;\nΟὐκ οἶδ’ ἀκριβῶς· εἰκάσαι γε μὴν πάρα·\nμορφῇ γὰρ οὔτι φαῦλον εἰσβαλεῖν τινά —\nΧαίρετε.\nΧαῖρ’, ἐσθλὸς ἐσθλοῦ Παῖ, βασιλεῦ παντάναξ,\nἔσχατον ἐχθρὸν συγκατασκάψας, πότμον.\nἌναξ Ἄναξ ἄφθιτε, σὺ Θεὸς μέγας,\nποδῶν δὲ σῶν ἄμμιν δὸς ἅψασθαι φόβῳ ·\nτοὺς γὰρ ἐπ’ οὐδας νῦν κυνοῦσαι πίτνομεν,\nκαταπλαγεῖσαι τῇ χαρᾷ καὶ τῷ φόβῳ.\nΜὴ δὴ φοβεῖσθε, μηδ’ ὑμῖν ἔστω φόβος.\nἌπιτε δ’, ἀγγείλατ’ ἀδελφοῖς μου τάχει\nἐς Γαλιλαίαν ἀφικέσθαι, καί μέ πως\nἐκεῖσε κατίδωσιν, ὡς ἔφην σφίσιν.\nὨ φαιδρότης ἄρρητός ἡλίου βολῆς,\nὡς ἀνέτειλε χαρίεσσα νῦν ἕως·\nὠ λαμπρότης ἄφατος αὐγῆς ἀκτίνων,\nὠ χάρμα παγκόσμιον, ὦ θυμηδία,\nὠ τέρψις εὐφρόσυνος, ὦ γῆθος μέγα,\nπῶς ἄν τις εἴπῃ, πῶς ἀπαγγείλῃ λόγῳ\nἐμῆς ἀγαλλίαμα τανῦν καρδίας;\nἈλλ’ ἀπίωμεν, ὡς ὁ Δεσπότης ἔφη.\nἘγγὺς ἰδοὺ, δέσποινα, φίλαι σοι κόραι\nἄλλαι τε πᾶσαι Γαλιλαίας θρεμμάτων\nπρὸς τὸν τάφον τρέχουσι μυρίσαι νέκυν,\nτὴν ἐξέγερσιν ἀγνοοῦσαι τοῦδ’ ἔτι.\nΟὐκοῦν σὺν αὐταῖς βῶμεν αὖθις ἐς τάφον·\nοὐ γὰρ κόρος τίς ἐστι θαυμαστὰ βλέπειν.\nἩ γὰρ ποθοῦσα καρδία πάντ’ εἰδέναι\nἐν τοῖς ἀγητοῖς λίχνος οὖσ’ ἁλίσκεται\nἀθρεῖν τε ταῦτα συχνάκις λιχνεύεται.\nἈλλ’ ὤ · τίς ἐστιν εὐπρεπὴς νεανίας,\nὃς λευκοχίτων δεξιοῖς ἵζει τάφου;\nΘάμβος μ’ ἔχει βλέπουσαν ἀστραπὴν θέας.\nΜὴ δὴ θροεῖσθε, μηδ’ ὑμῖν ἔστω φόβος.\nΤὸν Ναζαρηνὸν, οἶδ’, Ἰησοῦν, ὦ κόραι,\nζητεῖθ’ · ὅδ’ ιὐκέτ’ ἐν τάφῳ μένων,\nἀλλ’ ἐξανέστη, καὶ κενὸς τόπος μένει.\nἌπιτε γοῦν, εἴπατε μύσταις καὶ Πέτρῳ\nἐς Γαλιλαίαν σφίσιν ὀφθῆναι τάχει.\nἘγὼ τρέμουσα καὶ φόβῳ κρατουμένη\nπρὸς τὸν Πέτρον νῦν εἶμι καὶ λοιποὺς φίλους,\nεὐάγγελον φέρουσα βάξιν καὶ πάλιν.\nὁ γὰρ φανεὶς ςἴρηκεν εἰπεῖν καὶ Πέτρῳ.\nΆμμες δὲ θάμβει καταπλαγεῖσαι, κόραι ,\nἔκστασιν ἐκστᾶσαί τε τῇ καινῇ θέᾳ\nφεύγωμεν ὡς τάχιστα μνημείου τρόμῳ,\nσιγῇ φέρουσαι πᾶν ὅραμ’ ἄκουσμά τε,\nκαὶ μηδὲν ἐκφέρωμεν ὡς πρὸς μηδένα.\nΜνήμαν ἔχουσαι τῶν λογοπράτου δόλων\nφοβούμεναι τε τῶν βρόχων τὴν ἀγχόνην\nνεκροπρεπές θ’ ὡς μνῆμα τόν γ’ αὐτοῦ τρόπον.\nτὸ μυστικὸν παίξαντος ἐχθρῶν ἐς μέσον,\nφύγωμεν, ἐξέλθωμεν ἐννοιῶν κάτω\nκαὶ δυσμενεῖ μὲν μηδὲν ἐξεγνωσμένων\nεἴποιμεν ἄμμες, πλὴν φίλοις μύσταις μόνοις·\nκακὸν γὰρ οὐδὲν οὐδενὶ, ξυνὸν δέ τι\nπρὸς πανάληθες ἀγαθῶν ἀγγελμάτων·\nκαὶ ψεῦδος οὐδέν· ψεῦδος ἄμμιν δ’ οὐ φίλον,\nνεκροφρόνων φρόνημα φυγούσαις καλῶς\nκαὶ παγκάλην ἔκστασιν ἐκστάσαις φόβῳ,\nᾧ πᾶς κακίας ἐκκλίνει θεοφρόνως.\nΤοιοῦτον οὐδὲν οὐδενὶ φράζειν θέμις\nταῖς ἐξιούσαις, ὡς ἔφην, τῶν μνημάτων\nμηδ’ ἐμφερούσαις μνημόσυνον εἰσέτι\nνεκροπρεποῦς τρόπου γε τοῦ ζῶντος πέρι,\nἰσχημέναις φόβῳ τε καὶ πολλῷ τρόμῳ\nἐπιβλέποντος πρὸς τρέμοντ’ αὐτοῦ λόγους.\nΟὕτως φύγοιμεν ἀπὸ μνημείου, κόραι,\nὡς μηδὲν εἰπεῖν μηδενὶ ξενοτρόπως.\nκακοῦ γὰρ ὑπόστασις οὐκ ἔνεστί τις·\nὅθεν τὸ κακὸν οὐδὲν εἶναι μανθάνω,\nκαὶ τῷδε μηδὲν μυστικὸν θέμις λέγειν ·\nπρὸς δυσμενῆ γὰρ μυστικὸν τίς ἐκρέρει;\nΔοκεῖ δὲ καλῷ δυσμενὲς τοὐναντίον,\nὡς ἡμέρᾳ νὺξ καὶ σκότος πάλιν φάει,\nὡς ἀντίκειται ψεῦδος ἀληθεῖ λόγῳ.\nἈλλ’ ἀπίωμεν θᾶττον ἐς μυστηπόλους,\nεὐαγγέλιον χάρμα δηλοῦσαι φίλοις.\nἈλλ’ ὤ · τίν’ ἀθρῶ νυκτὸς ἥκοντ’ ἐνθάδε;\nΔέσποινα, μῆτερ Παιδὸς, οὐδέπων οὐδέπω\nἄλλην γυναῖκ’ ἔκλυον ἐκτεκεῖν ἐγώ.\nΤίς εἶ σύ; συμφρονῶν; κατ’ εὐφρόνην τε γὰρ\nἀμβλῶπες αὐγαὶ, κοὔ σε γινώσκω τορῶς\nΕὔνους ἀεί σοι καὶ σφαγέντι σου τέκνῳ,\nτῶν θαυμασίων κἀγαθῆς φρενὸς χάριν.\nΝέον τί δ’ ἀγγελεῖς; τί; τάχιστα φράσον.\nΔέσποινα, χαῖρε· τοῦτό σοι πρῶτον λέγω·\nπάγχαρτε, χαῖρε· τοῦδε γὰρ προοίμιον\nκάλλιον οὐδεὶς οἶδε προσφωνεῖν βροτῶν·\nἀλλ’ οὐδὲν ἡσσον φέρω κεδνοὺς λόγους·\nοἵαν γὰρ ἀγγελίαν ἥκω σοι φέρων·\nΥἱὸν φανέντ’ ἄϊδος ἀγγελεῖς νέον;\nἜγνως, λόγου δὲ δὶς τόσου μ’ ἐκούφισας·\nἤλυθε καὶ πάρεστιν, ὡς αἱρεῖ φάτις,\nκἀν γῇ τὸν ᾄδην ἐκφυγὼν πορεύεται.\nΤοιαῦτ’ ἐγὼ γὰρ ἀγγελεῖν ἐλήλυθα.\nἌμμες μὲν ἴδμεν τοῦτο· σὺ δ’ οἶδας πόθεν;\nἄγ’ εἰπὲ, πῶς φής; πῶς λέγεις; οἶδας δὲ πῶς;\nτί τ’ ἄρ’ ἐναργὲς τῶνδ’ ἐρεῖς τεκμήριον;\nΣτρατὸς φυλάκων πᾶσαν ἀν’ ὄρφνην μένων\nκαὶ τάφον ἀθρῶν ἀσφαλεῖ προθυμίᾳ\nνῦν ἐννύχιος ἐν θορύβῳ συρρέων\nπρὸς ἱερεῖς ἔδραμεν ἐν πολλῷ τρόμῳ,\nνέαν δ’ ἔδοξε βάξιν ἐμφαίνειν φόβῳ ·\nνυκτηγοροῦντές τ’ ἦσαν ὡς πεφρικότες.\nΟὐκ εἰς κενὸν δ’ ἄρ’ ἡ φάλαγξ ὑπέτρεμε·\nἐγὼ δ’ ἔμαθον αἰτίαν παρ’ ἐλπίδα,\nνύκτωρ κατ’ ἄστυ τειχέων εἴσω μολών ·\nκαὶ τήνδε μαθὼν ἧκον ἡσύχῳ βάσει,\nστρατοῦ κατόπιν ἀκροώμενος λόγων.\nὍδ’ εἶπεν οὕτως, ἐμφόβῳ τολμηρίᾳ\nλαβραγορῶν ἅπαντα θάμβη τοῦ τάφου·\nεἴρηκεν οὖν, εἴρηκε πρὸς πρεσβυτέρους\nἀρχιερεῖς τε, δραματουργοὺς τοῦ φόνου,\nσυνηγμένους τε καὶ σκοποῦντας τοῦ πέρι·\n„Ὠ τὸν φρικώδη πότμον ἐξειργασμένε\nγραμματέων ὅμιλε καὶ πρεσβυτέρων,\nἥκω φράσαι σοι καὶ πόλει πολλὰ ξένα,\nὡς καινὰ πάντα θαυμάτων δ’ ἐπάξια,\nἅπερ νέκυς δέδειχεν, οὗ νύκτωρ φύλαξ\nἐγὼ τέταγμαι, καὶ νῦν εἰσέτι τρέμω·\nὥστ’ παρῆσθα, τοῦτον, ὃν τάχ’ ὡς νέκυν\nἡμᾶς φυλάττειν ἐξέπεμψας τῷ τάφῳ,\nεὐχαῖσιν ἂν μετῆλθες, εἰσορῶν ξένα.\nΘέλω δ’ ἀκοῦσαι, πότερά σοι παρρησίᾳ\nφράσω τἀκεῖθεν, ἢ λόγον στειλώμεθα.\nταρβῶ γὰρ εἰπεῖν τοὺς λόγους ἐναντίον\nπρὸς τὸν τύραννον, τὸ φρενῶν πτήσσων τάχος\nτό τ’ ὀξύθυμον καὶ τὸ λίαν ἠρμένον.“\nΤαῦθ’ ἡ φάλαγξ ἔφησε πρὸς πρεσβυτέρους,\nοἱ δὲ στραφέντες καθ’ ἑαυτοὺς τοιάδε\nἔλεξαν ἄμφω καὶ προσεῖπον ἀθλίως·\n„Ἤδη τόδ’ ἐγγὺς ὥστε πῦρ ὑφάπτεται\nὕβρισμ’ Ἰησοῦ, νῦν φόβος θ’ ἡμῖν μέγας.\nἈλλ’ οὐ μέλειν δεῖ, δεξιοῦσθαι δὲ στρατόν.“\nΑὖ δὲ στραφέντες πρὸς φάλαγγ’ εἶπον τάδε·\n„Ἄκουε, φάλαγξ, ὡς ἔχω γνώμης ἐγώ ·\nὅσ’ οὐ κατὰ γνώμην ἐρεῖν ἡμῶν ἔχεις,\nκρύφθ’, ὡς ἀθῷος δι’ ἐμοῦ πάντων ἔσῃ,\nἐροῦσ’ ὀπαδοὺς τὸν νέκυν κλέψαι λάθρα·\nδώσω δέ τοι καὶ δῶρ’, ἃ καλλιστεύεται·\nοὐ γὰρ χρεὼν ἄνακτι ταῦτά σε φράσαι,\nἃ πρὸς κλέος ῥέπουσι τοῦ τεθαμμένου,\nἄμμιν δὲ κατήφειαν εἰσφέρουσί που\nὄχλου τε θυμὸν ὑπανάπτουσι σφόδρα\nπάντων τ’ ἀγανάκτησιν εἰς ἡμᾶς ἄγει.“\nἭδ’ ἀντέφησεν ἡ φάλαγξ τῶν φυλάκων·\n„Ἐγὼ μὲν οὐκ ἐρῶ τι τῶν ἐγνωσμένων,\nἐπεὶ δοκεῖ σοι καί με ῥύεσθαι λέγεις,\nπρὸς τὸν τύραννον· σοὶ δ’ ὅμως εἰρήσεται.\nἈνὴρ ὅδ’ ἥσσων οὐδενὸς θεοῦ δοκεῖ,\nἐξ ὡν τε πρὶν πέπραχε καὶ νῦν θαυμάτων,\nὃς ἐξαναστὰς κειμένου λίθου τάφῳ\nκαὶ τῶν σφραγίδων ἐμμενουσῶν εἰσέτι\nἡμῶν τ’ ἀΰπνων ἐγκαθημένων κύκλῳ\nτὰ πάντα κατηύγασεν, ἡμᾶς δὲ τρόμῳ\nὡσεὶ νεκροὺς τέθεικεν ἐξεστηκότας·\nγῆς γεῖσσ’ ἐσαλεύθη γὰρ ἀσχέτῳ κλόνῳ.\nαἴφνης δ’ ὁ λίθος ἐκκεκύλισται τάφου·\nκαὶ τοῦτο δ’, ὡς ἔοικεν, εἰσορᾶν ἔχῃ\nσυνιέναι τε πᾶς θεωρῶν τὸν τάφον·\nἐκ δ’ αἰθέρος φωνή τις, ὡς μὲν εἰκάσαι,\nΘεὸς πατὴρ ἤχησεν ἐν βοῇ ξένῃ·\nταύτῃ θ’ ἅμ’ ἐβρόντησε, καὶ πρὸς τὸν πόλον\nκαὶ γαῖαν ἐστήριξε φῶς σεμνοῦ πυρός·\nσίγησε δ’ αἰθὴρ, σίγα δ’ ὕλιμος νάπη\nγύλλ’ εἴχε, καί ποθ’ οὐκ ἂν ἤκουσας ψόφον.\nΤὸν ἄνδρα γοῦν τόνδ’, ὅστις ἐστὶν, ὦ φίλοι,\nδέχεσθε κἂν νῦν· πάντα γὰρ δοκεῖ μέγας.\nκἀκεῖνο φασὶν αὐτὸν, ὡς ἐγὼ κλύω,\nτὴν παυσίκακον δωτίνην δοῦναι βροτοῖς, βροτοῖς,\nκαὶ τοῦδ’ ἄνευ μηδὲν καλόν τ’ εἶναι ποτὲ\nμήτ’ αὖ γενέσθαι· κἂν ἀληθεύῃ λόγος,\nθύοιμ’ ἂν αὐτῷ μᾶλλον ἢ θυμούμενος\nπρὸς κέντρα λακτίζοιμι, θνητὸς ὢν θεῷ.“\nΣὺ πόλλ’ ὑπνώσας καὶ λαλεῖς ὀνείρατα.\nἜκλεψαν, ὡς ὑπνώσας, μύσται τὸν νέκυν,\nκαὶ τοῦτο πρὸς τύραννον εἰπὲ καὶ μόνον,\nὃ δ’ οὐ καταθύμιον ἡμῖν, σὺ σίγα·\nσιγῶν δὲ τοῦτο δεξιώσεις νῦν λάβῃς·\nἢ γοῦν ἑκόντες ἐπράσατε τὸν νέκυν,\nκέν μὴ σιγήσῃς, τοῦτο τύραννος μάθῃ.\nΠείθῃ μὲν οὐδὲν τῶν ἐμῶν κλύειν λόγων·\nἐγὼ δὲ, καίπερ πρὸς σέθεν κακῶς κλύων,\nοὐ φημὶ χρῆναι κατεπαίρεσθαί σ’ ἔτι,\nἀλλ’ ἡσυχάζειν· οὐ γὰρ ἂν ἀνέξεται.\nὩς δ’ οὐδὲν ἐπράσαμεν, ἡ σφραγὶς τάφου\nἔδειξε σαφῶς, καὶ πρόφασιν οὐκ ἔχεις·\nτηρουμένης γὰρ κειμένου τε τοῦ λίθου,\nὢ θαῦμα φρικτὸν, ἐξανέστη τοῦ τάφου.\nΕα τὰ πολλὰ καὶ δέχου τὰς δωτίνας.\nἘπείπερ οὐ πείθῃ σὺ τοῖς ἐμοῖς λόγοις,\nἔγωγε τοῖς σοῖς, ὡς λέγεις, πεισθήσομαι.\nΣὺ δὲ σκόπει τὸ πῶς με τυράννου ῥύσῃ.\nΜή σοι μέλησις τοῦδέ τις ἔστω πέρι·\nπείσω γὰρ αὐτὸν νῦν φρονεῖν ἀδελφά σοι,\nὡς ἐγγενῆ σοι καὶ χθονὸς τῶν Αὐσόνων.\nἈλλ’ ἀπίωμεν τάχιον· μή σοι δέος.\nἘρεῖς δέ · Μύσται τοῦδε νυκτέρῳ ποδὶ ,\nλαθόντες ὄμμα τοὐμὸν, ἦραν τὸν νέκυν.\nἸώ μοι· ἰὼ, αἴ αἴ·\nΤίς ἐστιν, ὃς θρηνῶν γοῶν τ’ ἔξω στένει;\nΦάλαγξ φυλάκων τοῦ κατακρίτου νεκροῦ,\nἄναξ, πάρεστι καὶ φόβῳ πολλῷ στένει.\nΕἰς καιρὸν ἥκει, καίπερ ἐμφαίνουσα τι·\nτί γὰρ, τί θρηνοῦσ’ ἀλαλάζει καὶ στένει;\nτίνος θ’ ἕκητι τὸν φόβον φέρει; λέγε.\nΑὐτοὶ παρόντες τοὺς λόγους ποιησάτων.\nΜύσται γὰρ, ἄναξ, τοῦδε νυκτέρῳ ποδὶ,\nλαθόντες ὄμμα τοὐμὸν, ἦραν τὸν νέκυν.\nΠῶς, ὦ μέγιστα πήματ’ ἐξειργασμένοι,\nμύσται μολόντες εἰς τάφον γ’ εἰσίεσαν,\nὑμᾶς λαθόντες, καὶ νέκυν ἀφήρπασαν;\nκοὔτ’ εἰσιόντας πρὸς τάφον συνήκατε,\nοὔτ’ ἐξιόντας ; Τῶνδε τίς δώσει δίκην\nπλὴν σοῦ; σὲ γὰρ φύλακά φημ’ εἶναι τάφου·\nὀφλεῖν τ’ ἔθηκας τοῖς βροτοῖς γέλωτά με,\nπρὸς αἰσχύνῃ δὲ καὶ δίκην τίσω φόνου.\nκλέπται σ’ ἔλαθον, ἐγγελῶντες πολλά μοι;\nτίς γὰρ πρόφασις τοῦ νεκρὸν κλέψαι δέμας;\nπῶς δ’ ἂν ἐτόλμων φυλάκων τόσων μέσον,\nοὕς φασι καὶ φῶς λαμπάδων πυρὸς φέρειν,\n(καὶ τῶνδ’ ἄνευ δὲ πανσέληνος νὺξ τρέχει,.\nἐλθεῖν τρέμοντας καὶ κυλῖσαι τὸν λίθον,\nὃν ἀπονητὶ στρατὸς οὐκ ἐθηχ’ ὅσος\nτέθεικέ τε σφραγῖδας ἐκτὸς τοῦ λίθου\nἰλαδὸν ὑμῖν καὶ χορὸς πρεσβυτέρων\nΟὐκ οἶδα μύστας, οὕς νέκυν κλέψαι λέγεις·\nσὺ τοῦτ’ ἔδρασας· οὐδὲν ἂν δεξαίμεθα·\nγνώμην δ’ ἀφαιρῇ τὴν ἐμὴν, κλέπτων λόγους.\nἈλλ’ οὖν μακροῦ σοι καὶ σφοδροῦ δέει λόγου,\nὅτῳ με πείσεις μὴ λέγειν ψευδηγόρως.\nΟὐ γὰρ μένουσι τῆς ἀληθείας λόγοι,\nἀλλὰ τρέπουσι τοὺς λόγους βουλεύματα,\nοὐδ’ ἐμμένουσιν οἱ λόγοι βουλεύμασιν.\nὈρθῶς, ἄναξ, εἴρηκας, ὡς τὸ δρᾶμ’ ἔχει·\nἐγὼ γὰρ ὄμμ’ ἄγρυπνον εἶχον εὐφρόνῃ\nκοὔτ’ ἔβρισ’ οὔτ’ ἐκοίμισ’, οὐ νὴ σὴν ιάραν,\nεἶδόν τε πάντα καὶ δραμὼν ἦλθον λέγων.\nΚἀγὼ μὲν ἦν πρόθυμος ἔννυχος δραμεῖν\nκαὶ σοὶ τὸ πᾶν εἰπεῖν τε καὶ φυγεῖν δίκην·\nἀλλ’ οἱ σοφοί γε καὶ τὸ θεῖον εἰδότες\nμεῖναί μ’ ἔπεισαν ἡμέρας λαμπρὸν φάος·\nοὐ γὰρ φαεννοὶ με ξυνέσχον ἡλίου\nλαμπτῆρες, ἀλλ’ ἔδραμον ἐς σφᾶς αὐτίκα\nκαὶ σφίσιν εἷπον πᾶν ὅραμ’ ἄκουσμά τε·\nοἵδ’ οὐ μένουσι τοῖς ἐμοῖς ὀρθῶς λόγοις.\nΔέδοικα, φάλαγξ, μὴ μάτην ψευδηγορῇς·\nμύσται γὰρ ἢν ἔκλεψαν, οὐκ ἴσμεν τορῶς·\nκαὶ γὰρ ὕποπτόν ἐστι κάρτ’ ἐμῇ φρενί·\nτί γὰρ ἐναργὲς τοῦδ’ ἐρεῖς τεκμήριον;\nἌναξ, ταχύνεις, πρὶν μαθεῖν τὸ δρώμενον.\nὉ κλὼψ ἐν ὄρφνῃ παντὶ πάμμεγα σθένει.\nἈλλ’ ὡς τάχιστα χρὴ παραγγέλλειν στρατῷ,\nὡς ἄν τις αὐτῶν καὶ ταχύπους τυγχάνων\nφάλαγγ’ ὑπερβὰς νυκτὸς ἐν καταστάσει,\nὡς ἐν βρόχοισι δέσμιος λελημμένος,\nπληγαῖς χαραχθεὶς, ἐκμάθῃ τὸ πρακτέον.\nἈἰσχρὸν γὰρ ἡμῖν καὶ πρὸς αἰσχύνῃ κακὸν,\nΘεοῦ διδόντος, ἀνιῶντας ἀπόνως\nλαθεῖν ἐᾶσαι δρᾶμα δράσαντας τόσον.\nΟὐκ οἶδα τοὺς σοὺς οὓς νεκροῦ φῶρας λέγεις,\nοὐκ οἶδ᾿· ὕποπτόν ἐστιν, ὕποπτόν γ’\nΠῶς γὰρ ἂν οἱ φεύγοντες ἔκλεψαν νέκυν,\nὃν ζῶντα κατέλιπον ἐν πολλῷ φόβῳ;\nΟὔτ’ οὐν φάλαγξ ὕπνωσεν ὕπνον ἐς τόσον\nκαὶ τῆς φυλακῆς τοῦ τάφου κατεφρόνει,\nοὔθ’ οἵδε γ’ ἐξήμαρτον ἀτόλμῳ θράσει,\nοὓς κατασεῖσαι καὶ θεραπαίνης ὄπα\nἔκλυον, ὥς μιν ἀπανήνασθαι φόβῳ.\nΟ πάνθ’ ἑδραῖος, νῦν κλονῇ τῇ καρδία\nκαὶ ταῦτα κλύων πάνθ’ ὑποπτεύεις μάτην.\nΕἴθ’ ἦσθ’ ἀνὴρ πρόβουλος, ὡς δράσαι χερί·\nἀλλ’ οὐ γὰρ αὐτὸς πάντα δύνασθαι βροτῶν\nπέφυκεν, ἄλλῳ δ’ ἄλλο δίδοται γέρας,\nσοὶ μὲν μάχεσθαι, τοῖσδε δ’ αὖ κρύπτ’ εἰδέναι·\nὃς νῦν πυρὸς λαμπτῆρας ἐξήρθης κλύων\nκλέψαι τ’ ἀπιστεῖς τοὺς ὀπαδοὺς τὸν πλάνον.\nἉπλοῦς ἐπ’ ἐχθροῖς μῦθος ὁπλίζειν χέρα.\nΣτράτον σὺ κλέψας κἀμὲ πειρᾷ συστρέφειν.\nΣὺ πάντ’ ἔδρασας· καὶ τὰ λοιπὰ σὺ σκόπει.\nΣὺ γοῦν νόμιζε ταῦτ’, ἐπείπερ σοι δοκεῖ,\nπράττειν ἔχοντι καὶ λέγειν μέγα σθένος.\nΤοιαῦτα μαθὼν ἀνόμων τολμήματα,\nτὴν νεχρέγερσιν κατορυσσόντων δόλῳ,\nἔδραμον, ὦ δέσποινα, νῦν σοι μηνῦσαι.\nΜὴ γοῦν ἀπίστει· πάντ’ ἀληθῶς γὰρ κλύεις,\nκαὶ πᾶσαν οἶμαι τὴν πόλιν φάμαν φέρειν.\nκουστωδίας γάρ τινες ἐκφέρουσι που\nκαὶ θαῦμα κηρύττουσιν ἐν μυστηρίοις·\nἥξουσί σοι πολλοὶ δὲ, καὶ τὸ πᾶν μάθῃς·\nθᾶττον γὰρ αὐτὸς ἄγγελος μηνυμάτων\nἔδραμον ἐλθεῖν γηθοσύνῃ καρδίας\nκαί σοι κομίσαι χάρμα καὶ θυμηδίαν.\nΕἰς καιρὸν ἥκεις, καὶ χάρις σοι κείσεται·\nεἰς καιρὸν ἥκεις, καίπερ ἀγγέλων ἄτην\nαὐτῶν γε μᾶλλον ἀνόμων πρεσβυτέρων,\nψευδῆ τε καὶ μάταιά τ’ ἐννοουμένων.\nΠῶς γὰρ ἂν εἶρξε τάφος ἢ σφραγὶς λίθου\nἢ φυλάκων φάλαγξ τις ἀλήπτου Λόγου\nεἰς συγγένειαν Πατρός ἀμειφθὲν δέμας;\nὃ καὶ πρὶν ὦπτο βαῖνον ὑγρὰν ὡς πέδον,\nτὸν αὐτόριζον, αὐτοπλάστην Δεσπότην\nφέρον φέροντα τὸν φέροντα πᾶν κράτει,\nὃς κλεῖθρα παρθένια μηδαμῶς λύσας\nἐξῆλθεν, ἀνέτειλεν ἐνθέω σθένει ·\nοὐ γὰρ κορείης ἅμμα διέλυσε πως.\nἜτικτον αὐτὸν, οἶδα δ’, ὡς ἐγεινάμην.\nΗ φυλάκων φάλαγξ δὲ πῶς ἂν ᾔσθετο\nτὴν ἐξέγερσιν τοῦ λαθόντος ἀγγέλους;\nπῶς ἐκ βροτείων αἱμάτων πλάττει δέμας;\nπῶς σὰρξ πέφηνεν ὢν ἄσαρκος πρὶν Λόγος;\nπῶς καὶ μένων ὅλος δὲ Πατρὶ πρὸς πόλον,\nὅλος τε παντὶ πρός τ’ ἐμὴν ἦν γαστέρα;\nΤαῦτ’ ἐφρύαξαν ἱερεῖς μάτην φθόνῳ.\nἩμεῖς δὲ, φίλαι, νῦν δράμωμεν πρὸς τάφον,\nστείχωμεν ὡς τάχιστα πρὸς τύμβον πάλιν·\nπάντ’ ἐξακριβώσωμεν ἀσφαλῶς ἔτι\nκαὶ πάντα δηλώσωμεν, ὡς ἔχει, φίλοις·\nαὐτοί τε συνδραμόντες ὄψονται μάλα.\nΚαὶ μὴν ὁ Πέτρος σὺν Ἰωάννῃ φίλῳ,\nθᾶττον δραμόντες πρὸς τάφον ζωηφόρον\nκαὶ πάντ’ ἀκριβώσαντες, εἶπον τοῖς φίλοις,\nὡς Μαγδάλ’ εἶπε Μαρία πιστουμένη,\nπρώτη δραμοῦσα, πάντ’ ἀπριβωσαμένη\nκαὶ τὴν κένωσιν μηνύσασα τοῦ τάφου.\nΝαὶ ναὶ πρὸ πασῶν ἥδ’ ἔδραμεν ἐς τάφον,\nἐγώ τε ταύτῃ ξυνέδραμον αὐτίκα,\nκαὶ τὴν κένωσιν εἴδομεν πρὶν τοῦ τάφου,\nἄρσιν τ’ ἔδοξε τήνδε νεκροῦ φιλτάτου\nκαὶ πρὸς τόπον σώματος ἄλλον που θέσιν.\nἈλλ’ εὐθέως ἔγνωμεν, ὡς τὸ πρᾶγμ’ ἔχει,\nκαὶ τοῦτο μύσταις Μαρία δραμοῦσ’ ἔφη·\nΠέτρος δ’ ἀναστὰς ἔδραμε πρὸς τὸν τάφον,\nξυνέδραμ’ αὐτίκα τε μύστης παρθένος\nεἶδόν θ’, ἅτιν’ εἴρηκε Μαρία σφισιν.\nΑὖ δ’ ἄμμες ἐλθεῖν κατόπιν γ’ ἐδράμομεν.\nἘγγὺς δ’ ὅμως πάρεστιν ἥδ̓ ἡ Μαγδάλα,\nφήσειέ τ’ αὐτὴ πᾶν ὅραμα δρᾶμα τε.\nΤί φὴς, κόρη δέσποινα, χάρμα τοῦ γένους;\nἍττα προϊδεῖν καὶ προειπεῖν τοῖς φίλοις\nεἴρηκας αὐτὴ, ταῦτ’ ἀπαγγέλλω κόραις.\nΟὕτως ἔχει, δέσποινα, καθάπερ λέγεις.\nΟἶδας γὰρ, οἶδας τῷ τάφῳ με πρωΐσαι,\nὅσα τ’ ἔφην, ἔκλυες. Οὐ χρή μ’ αὖ λέγειν,\nἅπερ δραμοῦσα πρὸς πανόλβιον τάφον\nσὺν σοὶ τὸ πρῶτον, εἶτα σὺν μύσταις δυοῖν,\nκἀκεῖ δακρυχέουσα, παρισταμένη\nἀνιστόρησα κἀκριβωσάμην τρανῶς·\nλευχειμονοῦντας τ’ εἶδον ἀγγέλους δύο,\nἄνω κάτω τε τοῦ τάφου καθημένους,\nτὸν μὲν κεφαλῇ, τόνδε δ’ αὖ πρὸς τοὺς πόδας·\nκαὶ τούσδ’ ἀπαστράπτοντας ἰδοῦσ’ ἐνθέως\nἔστην καταπλαγεῖσα χαρᾷ καὶ φόβῳ·\nεἶτ’ αὖ δι’ γῆρυν, οὐχ ἣν εἰκάσαι,\nἐδεξάμην γε καὶ μετεστράφην τρόμῳ·\nαὐτίκα δ’ ἀθρῶ Χριστὸν ἐν καινῇ θέᾳ·\nμορφῇ γὰρ οὔτι φαῦλον εἰσβαλεῖν ἔφην,\nπίτνω τε πρὸς γῆν καὶ ποδῶν ἐφηπτόμην·\nὅδ’ ἀπέπεμπε καὶ φίλοις ἔπεμπέ με·\nκαὶ τοῦδ’ ἀκούσασ’, ὧν ἐφιέμην μαθεῖν,\nὡς πρὸς πόλον γ’ ἄνεισι καὶ τὸν Πατέρα·\nοὔπω δ’ ἀναβέβηκεν, ὡς ἔφη, τέως,\nἐν γῇ μένων δὲ πρὸς Γαλιλαίαν φίλους,\nὡς σφίσιν εἶπε, προφθάνειν καὶ προσμένειν·\nμύσταις ἅπαντα ταῦτα τοῖς φίλοις ἔφην.\nΟἵδ’ οὐδὲν ἡγήσαντο τοὺς ἐμοὺς λόγους,\nἀλλ’ ἦλθον αὐτοὶ πρὸς τάφον ταχυδρόμοι\nεἶδόν θ’, ἅπερ γ’ ἔκλυες· οὐ χρή τ’ αὐ λέγειν,\nἅτε ξυνούσης καὶ σέθεν πρὸ βραχέος\nἔκλυον ἱστόρησα τ’, οἶδας παγκάλως.\nΤὰ πρὶν γὰρ ἀκούσασα σὺν φίλαις κόραις\nθάμβει καταπλαγεῖσ’ ἐμοὶ ξυνιέναι\nξὺν δυσὶν ἄλλαις Μαρτίαις φιλουμέυαις\nἔδραμες ἰδεῖν, ἅπερ ἔκλυες πάρος.\nεἶδές τε πάντα καὶ σὸν Υἱὸν, ὡς ἔδει.\nΕγὼ δὲ κλύω καὶ φίλων ἄλλους δύο\nνῦν, ἀπιόντας ὡς πρὸς ἀγρὸν, τόνδ’ ἰδεῖν\nκαὶ πάντα μαθεῖν, ὧν μαθεῖν εἶχον πόθου.\nοἱ καὶ τρέχουσι τοῖς φίλοις εἰρηκέναι·\nκἀκεῖσ’ ἐπελθεῖν θᾶττον ἡμᾶς νῦν δέον·\nἴσως ἴδωμεν αὖτε καὶ τὸν Δεσπότην.\nΙδοὺ γὰρ ἤδη καὶ κνέφας τῆς ἑσπέρας·\nδράμωμεν οὖν, δράμωμεν, ᾗχι τοὺς φίλους\nτὸ νυκτερινὸν συνάγειν οἶμαι κνέφας.\nἸδοὺ κατειλήφαμεν οἶκον Μαρίας,\nὅποι παρεῖναι καὶ φίλους μύστας κλύω,\nἐντὸς πυλῶν μένοντας ἐγκεκλεισμένους,\nπάντως τρέμοντας τοὺς μιαιφόνους ἔτι·\nκαὶ κλεῖθρα πυλῶν ἠσφαλισμένα μένει.\nΠῶς δ’ εἰσίωμεν τῶν θυρῶν κεκλεισμένων;\nἬδη δ’ ἔκλυεν ὑπανοίγει τ’ ἠρέμα\nΜαρία φίλη, συγκαλεῖ τ’ εἰσιέναι.\nἈλλ’ εἰσίωμεν ἡσύχῳ ποδὸς βάσει,\nὡς μὴ θορυβήσωμεν ἐμφόβους φίλους.\nἸδοὺ συνηθροίσθημεν ἕνδεκα φίλοις\nἄλλοις τε πᾶσι τοῖς συνιοῦσι σφίσιν·\nαὖθις δὲ πύλας ἀσφαλίζει Μαρία.\nΟὐκοῦν σίγα κλύωμεν αὐτοῦ Κλεόπα·\nπάρεστι καὶ γὰρ, ὡς ὁρῶ, καὶ πόλλ’ ᾄδει\nτὸν Δεσπότην φῆναί τε καὶ δράσαι σφίσιν,\nὅπως τέ μιν συνῆκαν ἄρτου τῇ κλάσει.\nἌ ἄ· σίγα σίγα·\nἝστηκεν ἰδοὺ Δεσπότης θυρῶν ἔσω·\nὄντως μεγίστου θαύματος τόδ’ ἄξιον.\nΠῶς πῶς πάρεστι τῶν θυρῶν κεκλεισμένων;\nτάχ’ ὡς ἀνέστη καὶ τάφου κεκλεισμένου\nκαὶ πρὶν προῆλθεν ἐκ πυλῶν τῆς παρθένου,\nἄλυτα τηρῶν κλεῖθρα μητρὸς πανάγνου.\nΕἰρήνη ὑμῖν.\nΤί δὴ θροεῖσθε; χεῖρας ἰδοὺ καὶ πόδας\nαὐτήν τε πλευρὰν τὴν ἐμὴν νενυγμένην\nτρανῶς ἰδόντες γνῶτε μ’, ὡς ἐγὼ πάλιν\nεἴμ’ αὐτός· οὐ γὰρ πνεῦμα σάρκα πως ἔχει,\nοὐδ’ ὀστέα ξύνεστι τῷ πνεύματί που,\nκαθάπερ αὐτὸν νῦν ὁρᾶτ’ ἔχοντά με,\nκαὶ ψηλαφήσαντές μ’ ἴδηθ’, ὡς πάντ’ ἔχω.\nΚαθὼς δ’ ὁ Πατὴρ ἐνθάδ’ ἀπέσταλκε με.\nοὕτως ὑμᾶς πρὸς κόσμον ἐκπέμπω κἀγὼ\nκαὶ Πνεῦμ᾿ ἅγιον ἐμπνέω φίλοις ὑμῖν,\nὅπερ λαβόντες παντὶ κηρύξατε με\nσὺν Πατρὶ καὶ Πνεύματι τῷ παναγίῳ.\nἌπιτε γοῦν, ἄπιτε, κήρυκες φίλοι,\nᾄσατ’ ἐπινίκι’ ἀνὰ πᾶσαν χθόνα\nκαὶ βασιλείους ἀμφιδραμόντες δόμους\nἐρεῖτε, Δαυΐδου πόλις πᾶσ’ ὡς ἴδη\nσωτήριον τάχιστ’ ἐκ τάφου.\nἜσεσθέ μοι μάρτυρες ἐν πάσῃ χθονί·\nσώσει δ’ ἑαυτὸν, ὃς λόγον δεδεγμένος\nἀσπάσεται βάπτισμα, ῥύσιον λύθρου·\nὃς δ’ ἀποδιώξειε τοὺς ὑμῶν λόγους,\nὅδ’ ὡς ἄπιστος ἐμπέσῃ κατακρίσει.\nἘφ’ ᾧ δίδωμι Πνεύματος θείου χάριν·\nοὗ δ’ ἂν λύσητε δεσμὸν ἀμπλακημάτων,\nκαὶ δεσμόλυτος εὑρεθήσεται τότε·\nοὗ δ’ ἂν κρατῆτε δεσμὸν αμαρτημάτων,\nδεσμοῖς ἀλύτοις κεκρατημένος μενεῖ.\nτοιῶνδε δεσμῶν ἀλύτων με, παντάναξ,\nὁ δεσμολύτης αὐτὸς ὢν, Σῶτερ, λῦσον,\nοἷς, φεῦ· με κατέδησεν ἀπροσεξία\nἐχθρός θ’ ὁ πλάνος κατεβάρυνε φθόνῳ,\nὁρῶν με τῶν πρὶν ἀλύτων λελυμένον\nτῇ πρὸς σὲ πίστει, δωρεᾷ φιλαγάθῳ.\nΧαῖρ’, ἐσθλὸς ἐσθλοῦ Παῖ, βασιλεῦ παντάναξ,\nτὸν ἀρχέκακον καταπατήσας ὄφιν,\nἔσχατον ἐχθρὸν καμβαλών τε τὸν πότμον,\nοἷς μή μ’ ἐάσῃς κυριευθῆναι πάλιν.\nἌναξ Ἄναξ ἄφθιτε, σὺ Θεὸς μέγας\nκριτής τε πανένδικος ἔρχῃ με κρίνων·\nπῶς γοῦν ἐγώ σε τῷ τότ’ ἀθρήσω, Λόγε;\nὄμμασι θ’ οἵοις ἀτενίσω σὸν θρόνον,\nἐμαυτὸν ἀνάξιον ἐνδείξας τάλας\nπόλου τε καὶ γῆς σῆς τε δημιουργίας;\nὉ δυσμενὴς ἥρπασε, κατήγαγε με\nεἰς βόθρον, εἰς τάρταρον, εἰς χάος μέγα·\nσφοδρῶς διώξας κατέλαβέ μ’ ὁ πλάνος,\nὅλον με κατέπτωσεν εἰς ᾄδου ζόφον.\nἜλεε, Θεέ, νέμε χέρε, φέρε με\nκαὶ μή μ’ ἐάσῃς χάρμα τῷ βροτοκτόνῳ.\nΣόν εἰμι πλάσμα, σύ με παίδευσον, Λόγε.\nκαὶ πλῆξον αὐτὸς φιλαγάθως ἐνθάδε\nκαὶ μὴ γεέννῃ παραπεμφθῆναι λίπῃς.\nῬύσιε, λισσόμεσθά σ’, ἠδικήκαμεν\nκαὶ σῶμα καὶ ψυχή τε καὶ νοῦς ἀθλίως·\nἡμάρτομεν σοι πολλά τ’ ἠνομήσαμεν.\nὌψ’ ἐμάθομεν, ὅτ’ ἐχρῆν, οὐκ εἰδότες,\nκοὐδ’ ἔκτοτ’ ἐδράσαμεν, ἅπερ σοι φίλα.\nΓινώσκομεν σφάλματα, σὺ δὲ παρόρα·\nἴδμεν δέ σ’ ὀργὰν οὐχ ὁμοιοῦσθαι βροτοῖς.\nΟἴκτειρον, ὦ Σῶτερ, με μηδὲ ταῖς ἐμαῖς\nἀμπλακίαισιν ἀπολέσθαι καλλίπῃς.\nΠαῖς γὰρ ἐγὼ σὸς παῖς τε παιδίσκης σέθεν,\nἐμοῦ δ’ ἕκητι πότμον ὑπέστης, Λόγε,\nκαὶ δυσμενεῖ με χάρμα μὴ καταλίπῃς,\nῥάβδῳ δὲ σῇ παίδευε, πλὴν φιλαγάθως.\nΠρέσβιν δέδεξο μητέρα σὴν, ὦ Λόγε,\nσφᾶς δ’, οἷς ἔδωκας δεσμολύτιν σου χάριν.\nΠότνια, πότνα, παμμάκαιρα Παρθένε,\nσὺ μὲν μακάρων δάπεδον ναίεις, πόλον,\nἅπαν πάχος βρότειον ἀλλαξαμένη\nἀφθαρσίας τ’ ἄμφιον ἐστολισμένη\nἀεί τ’ ἀγήρως ὡς Θεὸς δ’ ἐγνωσμένη·\nλόγοις δ’ ἐμοῖς ἄνωθεν εὐμενὴς ἕσο.\nΝαὶ ναὶ, Κόρη πάγκλυτε, τοὺς λόγους δέχου·\nμόνον γάρ ἐστι τοῦτό σοι βροτῶν γέρας,\nὡς τοῦ Λόγου σοι μητρὶ, κἂν ὑπὲρ λόγον.\nὍθεν πεποιθώς σ’ ἐν λόγοις ἀμείβομαι\nκαί σοι στέφανον πλεκτὸν ἐξ ἀκηράτου\nλειμῶνος, ὦ δέσποινα, κοσμήσας φέρω,\nἀνθ’ ὧν με πολλῶν ἠξίωσας χαρίτων\nἀεί τε ῥύῃ συμφορῶν πολυτρόπων,\nἐχθρῶν ὁρατῶν ἀοράτων τε πλέον.\nΤέλος δὲ κάμψαιμ’, ὥσπερ ἠρξάμην, βίου,\nπλουτῶν ἀεί σε προστάτιν παντὸς βίου\nκαὶ πρέσβιν εὐπρόσδεκτον ἐς σὸν Υἱέα\nσὺν εὐαρεστήσασιν αὐτῷ φιλάγνοις.\nΜὴ γοῦν ἐάσῃς ἐκδοθῆναι βασάνοις\nκαὶ χάρμ’ ἔσεσθαι δυσμενεῖ ψυχοφθόρῳ·\nΠρόστηθι καὶ ῥῦσαι δὲ πυρὸς καὶ σκότους,\nπίστει δικαιοῦσά με καὶ χάριτί σου·\nἐν σοὶ γὰρ ὦπται χάρις ἡμῖν ἐκ Θεοῦ,\nκαὶ σοὶ χαριστήριον ὕμνον νῦν πλέκω.\nΧαῖρ’, ὦ Κόρη πάγχαρτε, μῆτερ παρθένε,\nκαλλίστα πασῶν παρθένων, ὑπερτάτη,\nΟὐρανιώνων ταγμάτων ὑπέρτερα,\nδέσποινα, παντάνασσα, χάρμα τοῦ γένους·\nἀεί ποτ᾿ εὖ φρονοῦσα τυγχάνεις γένει\nκἀμοὶ μεγίστη πανταχοῦ σωτηρία.\nΔός μοι, κυρία, τὴν λύσιν τῶν πταισμάτων\nκαὶ μοι πάρασχε ψυχικὴν σωτηρίαν.\nἜχεις ἀληθὲς δρᾶμα κοὐ πεπλασμένον\nπεφυρμένον τε μυθικῶν λήρων κόπρῳ,\nὁ φιλομαθὴς εὐσεβοφρόνων λόγων.\nΕἰ γοῦν θέλεις σὺ, καὶ Λυκόφρονος τρόπῳ\nγλυχόφρονος νῦν ὡς θέμις ἐγνωσμένου\nλέξω τὰ πολλὰ νητρεκῶς, ὧν μ’ ἱστορεῖς.\n"};
