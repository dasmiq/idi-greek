var sequence = {"name":"Nonnus of Panopolis. Dionysiaca","data":"πρῶτον ἔχει Κρονίωνα, φαεσφόρον ἅρπαγα νύμφης,\nκαὶ παλάμαις Τυφῶνος ἀρασσόμενον πόλον ἄστρων.\nεἰπέ, θεά, Κρονίδαο διάκτορον αἴθοπος αὐγῆς,\nνυμφιδίῳ σπινθῆρι μογοστόκον ἄσθμα κεραυνοῦ,\nκαὶ στεροπὴν Σεμέλης θαλαμηπόλον· εἰπὲ δὲ φύτλην\nΒάκχου δισσοτόκοιο, τὸν ἐκ πυρὸς ὑγρὸν ἀείρας\nΖεὺς βρέφος ἡμιτέλεστον ἀμαιεύτοιο τεκούσης,\nφειδομέναις παλάμῃσι τομὴν μηροῖο χαράξας,\nἄρσενι γαστρὶ λόχευσε, πατὴρ καὶ πότνια μήτηρ,\nεὖ εἰδὼς τόκον ἄλλον, ἐπεὶ γονόεντι καρήνῳ,\nἄσπορον ὄγκον ἄπιστον ἔχων ἐγκύμονι κόρσῃ,\nτεύχεσιν ἀστράπτουσαν ἀνηκόντιζεν Ἀθήνην.\nἄξατέ μοι νάρθηκα, τινάξατε κύμβαλα, Μοῦσαι,\nκαὶ παλάμῃ δότε θύρσον ἀειδομένου Διονύσου·\nἀλλὰ χοροῦ ψαύοντα, Φάρῳ παρὰ γείτονι νήσῳ,\nστήσατέ μοι Πρωτῆα πολύτροπον, ὄφρα φανείη\nποικίλον εἶδος ἔχων, ὅτι ποικίλον ὕμνον ἀράσσω·\nεἰ γὰρ ἐφερπύσσειε δράκων κυκλούμενος ὁλκῷ,\nμέλψω θεῖον ἄεθλον, ὅπως κισσώδεϊ θύρσῳ\nφρικτὰ δρακοντοκόμων ἐδαΐζετο φῦλα Γιγάντων·\nεἰ δὲ λέων φρίξειεν ἐπαυχενίην τρίχα σείων,\nΒάκχον ἀνευάξω βλοσυρῆς ἐπὶ πήχεϊ Ῥείης\nμαζὸν ὑποκλέπτοντα λεοντοβότοιο θεαίνης·\nεἰ δὲ θυελλήεντι μετάρσιος ἅλματι ταρσῶν\nπόρδαλις ἀίξῃ πολυδαίδαλον εἶδος ἀμείβων,\nὑμνήσω Διὸς υἷα, πόθεν γένος ἔκτανεν Ἰνδῶν\nπορδαλίων ὀχέεσσι καθιππεύσας ἐλεφάντων·\nεἰ δέμας ἰσάζοιτο τύπῳ συός, υἷα Θυώνης\nἀείσω ποθέοντα συοκτόνον εὔγαμον Αὔρην,\nὀψιγόνου τριτάτοιο Κυβηλίδα μητέρα Βάκχου·\nεἰ δὲ πέλοι μιμηλὸν ὕδωρ, Διόνυσον ἀείσω\nκόλπον ἁλὸς δύνοντα κορυσσομένοιο Λυκούργου·\nεἰ φυτὸν αἰθύσσοιτο νόθον ψιθύρισμα τιταίνων,\nμνήσομαι Ἰκαρίοιο, πόθεν παρὰ θυιάδι ληνῷ\nβότρυς ἁμιλλητῆρι ποδῶν ἐθλίβετο ταρσῷ.\nἌξατέ μοι νάρθηκα, Μιμαλλόνες, ὠμαδίην δὲ\nνεβρίδα ποικιλόνωτον ἐθήμονος ἀντὶ χιτῶνος\nσφίγξατέ μοι στέρνοισι, Μαρωνίδος ἔμπλεον ὀδμῆς\nνεκταρέης, βυθίῃ δὲ παρʼ Εἰδοθέῃ καὶ Ὁμήρῳ\nφωκάων βαρὺ δέρμα φυλασσέσθω Μενελάῳ.\nεὔιά μοι δότε ῥόπτρα καὶ αἰγίδας, ἡδυμελῆ δὲ\nἄλλῳ δίθροον αὐλὸν ὀπάσσατε, μὴ καὶ ὀρίνω\nΦοῖβον ἐμόν· δονάκων γὰρ ἀναίνεται ἔμπνοον ἠχώ,\nἐξ ὅτε Μαρσύαο θεημάχον αὐλὸν ἐλέγξας\nδέρμα παρῃώρησε φυτῷ κολπούμενον αὔραις,\nγυμνώσας ὅλα γυῖα λιπορρίνοιο νομῆος.\nἀλλά, θεά, μαστῆρος ἀλήμονος ἄρχεο Κάδμου.\nΣιδονίης ποτὲ ταῦρος ἐπʼ ᾐόνος ὑψίκερως Ζεὺς\nἱμερόεν μύκημα νόθῳ μιμήσατο λαιμῷ\nκαὶ γλυκὺν εἶχε μύωπα· μετοχμάζων δὲ γυναῖκα,\nκυκλώσας παλάμας περὶ, γαστέρα δίζυγι δεσμῷ,\nβαιὸς Ἔρως κούφιζε, καὶ ἐγγύθεν ὑγροπόρος βοῦς\nκυρτὸν ὑποστορέσας λοφίην ἐπιβήτορι κούρῃ,\nδόχμιος ὀκλάζων, κεχαλασμένα νῶτα τιταίνων,\nΕὐρώπην ἀνάειρε· διεσσυμένοιο δὲ ταύρου\nπλωτὸς ὄνυξ ἐχάραξε βατῆς ἁλὸς ἄψοφον ὕδωρ\nἴχνεσι φειδομένοισιν· ὑπὲρ πόντοιο δὲ κούρη\nδείματι παλλομένη βοέῳ ναυτίλλετο νώτῳ\nἀστεμφὴς ἀδίαντος· ἰδὼν δέ μιν ἦ τάχα φαίης\nἢ Θέτιν ἢ Γαλάτειαν ἢ εὐνέτιν ἐννοσιγαίου\nἢ λοφίῃ Τρίτωνος ἐφεζομένην Ἀφροδίτην·\nκαὶ πλόον εἰλιπόδην ἐπεθάμβεε κυανοχαίτης,\nτρίτων δʼ ἠπεροπῆα Διὸς μυκηθμὸν ἀκούων\nἀντίτυπον Κρονίωνι μέλος μυκήσατο κόχλῳ\nἀείδων ὑμέναιον· ἀειρομένην δὲ γυναῖκα\nθαῦμα φόβῳ κεράσας ἐπεδείκνυε Δωρίδι Νηρεύς,\nξεῖνον ἰδὼν πλωτῆρα κερασφόρον· ἀκροβαφῆ δὲ\nὁλκάδα ταῦρον ἔχουσα βοοστόλος ἔπλεε νύμφη,\nκαὶ διερῆς τρομέουσα μετάρσιον ἅλμα πορείης\nπηδάλιον κέρας ἔσχε, καὶ Ἵμερος ἔπλετο ναύτης.\nκαὶ δολόεις Βορέης γαμίῃ δεδονημένον αὔρῃ\nφᾶρος ὅλον κόλπωσε δυσίμερος, ἀμφοτέρῳ δὲ\nζῆλον ὑποκλέπτων ἐπεσύρισεν ὄμφακι μαζῷ.\nὡς δʼ ὅτε Νηρεΐδων τις, ὑπερκύψασα θαλάσσης,\nἑζομένη δελφῖνι χυτὴν ἀνέκοπτε γαλήνην,\nκαί οἱ ἀειρομένης ἐλελίζετο μυδαλέη χεὶρ\nνηχομένης μίμημα, φέρων δέ μιν ἄβροχον ἅλμης\nἡμιφανὴς πεφόρητο διʼ ὕδατος ὑγρὸς ὁδίτης,\nκυρτώσας ἑὰ νῶτα, διερπύζουσα δὲ πόντου\nδίπτυχος ἄκρα κέλευθα κατέγραφεν ἰχθύος οὐρή·\nὣς ὅ γε νῶτον ἄειρε· τιταινομένοιο δὲ ταύρου\nβουκόλος αὐχένα δοῦλον Ἔρως ἐπεμάστιε κεστῷ,\nκαὶ νομίην ἅτε ῥάβδον ἐπωμίδι τόξον ἀείρων\nΚυπριδίῃ ποίμαινε καλαύροπι νυμφίον Ἥρης\nεἰς νομὸν ὑγρὸν ἄγων Ποσιδήιον· αἰδομένη δὲ\nπαρθενίην πόρφυρε παρηίδα Παλλὰς ἀμήτωρ\nἡνίοχον Κρονίωνος ὀπιπεύουσα γυναῖκα.\nκαὶ Διὸς ὑδατόεντι διεσσυμένου πόρον ὁλκῷ\nοὐ πόθον ἔσβεσε πόντος, ὅτι βρυχίην Ἀφροδίτην\nοὐρανίης ὤδινεν ἀπʼ αὔλακος ἔγκυον ὕδωρ·\nκαὶ βοὸς ἀφλοίσβοιο κυβερνήτειρα πορείης\nκούρη φόρτος ἔην καὶ ναυτίλος. εἰσορόων δὲ\nμιμηλὴν ταχύγουνον ἐχέφρονα νῆα θαλάσσης\nτοῖον ἔπος περίφοιτος Ἀχαιικὸς ἴαχε ναύτης·\nὈφθαλμοί, τί τὸ θαῦμα; πόθεν ποσὶ κύματα τέμνων\nνήχεται ἀτρυγέτοιο διʼ ὕδατος ἀγρονόμος βοῦς;\nμὴ πλωτὴν Κρονίδης τελέει χθόνα; μὴ διὰ πόντου\nὑγρὸς ἁλιβρέκτοιο χαράσσεται ὁλκὸς ἁμάξης;\nπαπταίνω κατὰ κῦμα νόθον πλόον· ἦ ῥα Σελήνη\nἄζυγα ταῦρον ἔχουσα μετʼ αἰθέρα πόντον ὁδεύει,\nἀλλὰ Θέτις βυθίη διερὸν δρόμον ἡνιοχεύει;\nοὐ βοῒ χερσαίῳ τύπον εἴκελον εἰνάλιος βοῦς\nἔλλαχεν—ἰχθυόεν γὰρ ἔχει δέμας—, ἀντὶ δὲ γυμνῆς\nἀλλοφανὴς ἀχάλινον ἐν ὕδασι πεζὸν ὁδίτην\nΝηρεῒς ἑλκεσίπεπλος ἀήθεα ταῦρον ἐλαύνει.\nεἰ πέλε Δημήτηρ σταχυηκόμος, ὑγροπόρῳ δὲ\nγλαυκὰ διασχίζει βοέῳ ποδὶ νῶτα θαλάσσης,\nκαὶ σὺ βυθοῦ μετὰ κῦμα, Ποσειδάων, μετανάστης\nγαίης δίψια νῶτα μετέρχεο πεζὸς ἀροτρεύς,\nνηὶ θαλασσαίῃ Δημήτερος αὔλακα τέμνων,\nχερσαίοις ἀνέμοισι βατὸν πλόον ἐν χθονὶ τεύχων.\nταῦρε, παρεπλάγχθης μετανάστιος· οὐ πέλε Νηρεὺς\nβουκόλος, οὐ Πρωτεὺς ἀρότης, οὐ Γλαῦκος ἁλωεύς,\nοὐχ ἕλος, οὐ λειμῶνες ἐν οἴδμασιν, ἀλλὰ θαλάσσῃ\nἀτρυγέτῳ πλώοντες ἀνήροτα ναύλοχον ὕδωρ\nπηδαλίῳ τέμνουσι καὶ οὐ σχίζουσι σιδήρῳ·\nαὔλακας οὐ σπείρουσιν ὀπάονες ἐννοσιγαίου,\nἀλλὰ φυτὸν πόντοιο πέλει βρύα καὶ σπόρος ὕδωρ,\nναυτίλος ἀγρονόμος, πλόος αὔλακες, ὁλκὰς ἐχέτλη.\nἀλλὰ πόθεν μεθέπεις τινὰ παρθένον; ἦ ῥα καὶ αὐτοὶ\nταῦροι ἐρωμανέοντες ἀφαρπάζουσι γυναῖκας;\nἦ ῥα Ποσειδάων ἀπατήλιος ἥρπασε κούρην\nταυρείην κερόεσσαν ἔχων ποταμηίδα μορφήν;\nμὴ δόλον ἄλλον ὕφηνε πάλιν μετὰ δέμνια Τυροῦς,\nὡς καὶ χθιζὰ τέλεσσεν, ὅθʼ ὑδατόεις παρακοίτης\nχεύμασι μιμηλοῖσι νόθος κελάρυζεν Ἐνιπεύς;\nτοῖον ἔπος περόων Ἑλλήνιος ἔννεπε ναύτης\nθαμβαλέος. βοέους δὲ γάμους μαντεύσατο κούρη,\nκαὶ πλοκάμους τίλλουσα γοήμονα ῥῆξεν ἰωήν·\nΚωφὸν ὕδωρ, ῥηγμῖνες ἀναυδέες, εἴπατε ταύρῳ,\nεἰ βόες εἰσαΐουσιν· ἀμείλιχε, φείδεο κούρης.\nεἴπατέ μοι, ῥηγμῖνες, ἐμῷ φιλόπαιδι τοκῆι\nΕὐρώπην λιπόπατριν ἐφεζομένην τινὶ ταύρῳ\nἅρπαγι καὶ πλωτῆρι καί, ὡς δοκέω, παρακοίτῃ.\nμητέρι βόστρυχα ταῦτα κομίσσατε, κυκλάδες αὖραι.\nναί, λίτομαι, Βορέης, ὡς ἥρπασας Ἀτθίδα νύμφην,\nδέξό με σαῖς πτερύγεσσι μετάρσιον· ἴσχεο, φωνή,\nμὴ Βορέην μετὰ ταῦρον ἐρωμανέοντα νοήσω.\nὣς φαμένη ῥαχίῃσι βοὸς πορθμεύετο κούρη·\nΚάδμος ὅθεν περίφοιτος ἀπὸ χθονὸς εἰς χθόνα βαίνων\nἄστατα νυμφοκόμοιο μετήιεν ἴχνια ταύρου.\nἦλθε καὶ εἰς Ἀρίμων φόνιον σπέος, εὖτε κολῶναι\nφοιτάδες ἀρρήκτοιο πύλας ἤρασσον Ὀλύμπου,\nεὖτε θεοὶ πτερόεντες ἀχείμονος ὑψόθι Νείλου\nὀρνίθων ἀκίχητον ἐμιμήσαντο πορείην\nἠερίῳ ξένον ἴχνος ἐρετμώσαντες ἀήτῃ,\nκαὶ πόλος ἑπτάζωνος ἱμάσσετο· καὶ γὰρ ἐς εὐνὴν\nΠλουτοῦς Ζεὺς Κρονίδης πεφορημένος, ὄφρα φυτεύσῃ\nΤάνταλον οὐρανίων ἀεσίφρονα φῶρα κυπέλλων,\nαἰθέρος ἔντεα θῆκε μυχῷ κεκαλυμμένα πέτρης\nκαὶ στεροπὴν ἔκρυψεν· ὑπωροφίων δὲ κεραυνῶν\nκαπνὸν ἐρευγομένων ἐμελαίνετο λευκὰς ἐρίπνη,\nκαὶ κρυφίῳ σπινθῆρι πυριγλώχινος ὀιστοῦ\nπηγαὶ ἐθερμαίνοντο, χαραδραίων δὲ ῥεέθρων\nΜυγδονὶς ἀφριόωσα φάραγξ ἐπεβόμβεεν ἀτμῷ.\nκαὶ παλάμας τανύσας ὑπὸ νεύματι μητρὸς Ἀρούρης\nὅπλα Διὸς νιφόεντα Κίλιξ ἔκλεψε Τυφωεύς,\nὅπλα πυρός· πετάσας δὲ βαρυσμαράγων στίχα λαιμῶν\nπαντοίην ἀλάλαζεν ὁμοφθόγγων ὄπα θηρῶν·\nσυμφυέες δὲ δράκοντες ἐπερρώοντο προσώπῳ\nπορδαλίων, βλοσυρὰς δὲ κόμας λιχμῶντο λεόντων,\nκαὶ βοέας σπειρηδὸν ἐμιτρώσαντο κεραίας\nοὐραίαις ἑλίκεσσι, τανυγλώσσων δὲ γενείων\nἰὸν ἀκοντιστῆρα συῶν ἐπεμίγνυον ἀφρῷ.\nἔντεα δὲ Κρονίδαο τιθεὶς ὑπὸ φωλάδα πέτρην\nἠλιβάτων ἐτίταινεν ἐς αἰθέρα λήια χειρῶν·\nεὐπαλάμῳ δὲ φάλαγγι περὶ σφυρὸν ἄκρον Ὀλύμπου\nτῇ μὲν ἐπισφίγγων Κυνοσουρίδα, τῇ δὲ πιέζων\nἄξονι κεκλιμένης λοφίην ἀνεσείρασεν Ἄρκτου\nΠαρρασίης, ἑτέρῃ δὲ λαβὼν ἀνέκοψε Βοώτην,\nἄλλῃ Φωσφόρον εἷλκε, μάτην δʼ ὑπὸ κυκλάδι νύσσῃ\nπρώιος αἰθερίης ἐπεσύρισεν ἦχος ἱμάσθλης·\nεἴρυσεν ἠριγένειαν, ἐρυκομένοιο δὲ Ταύρου\nἄχρονος ἡμιτέλεστος ἐλώφεεν ἱππότις Ὥρη·\nκαὶ σκιεροῖς πλοκάμοισιν ἐχιδνοκόμων κεφαλάων\nἀχλύι φέγγος ἔην κεκερασμένον, ἠματίη δὲ\nἠελίῳ σελάγιζε συναντέλλουσα Σελήνη.\nοὐδὲ Γίγας ἀπέληγε· παλιννόστῳ δὲ πορείῃ\nεἰς Νότον ἐκ Βορέαο, λιπὼν πόλον εἰς πόλον ἔστη·\nκαὶ δολιχῇ παλάμῃ δεδραγμένος Ἡνιοχῆος\nνῶτα χαλαζήεντος ἐμάστιεν Αἰγοκερῆος,\nκαὶ διδύμους ἐπὶ πόντον ἀπʼ αἰθέρος Ἰχθύας ἕλκων\nκριὸν ἀνεστυφέλιξε, μεσόμφαλον ἄστρον Ὀλύμπου,\nγείτονος εἰαρινοῖο πυραυγέος ὑψόθι κύκλου\nἀμφιταλαντεύοντος ἰσόζυγον ἦμαρ ὀμίχλῃ.\nὁλκαίοις δὲ πόδεσσιν ἀνῃώρητο Τυφωεὺς\nἀγχινεφής· πετάσας δὲ πολυσπερὲς ἔθνος ἀγοστῶν\nαἰθέρος ἀννεφέλοιο κατέσκεπεν ἄργυφον αἴγλην\nαἰθύσσων ὀφίων σκολιὸν στρατόν· ὧν ὁ μὲν αὐτῶν\nὄρθιος ἀξονίοιο διέτρεχεν ἄντυγα κύκλου,\nοὐρανίου δὲ Δράκοντος ἐπεσκίρτησεν ἀκάνθῃ\nἌρεα συρίζων· ὁ δὲ Κηφέος ἐγγύθι κούρης\nἀστραίαις παλάμῃσιν ἰσόζυγα κύκλον ἑλίξας\nδέσμιον Ἀνδρομέδην ἑτέρῳ σφηκώσατο δεσμῷ\nλοξὸς ὑπὸ σπείρῃσιν· ὁ δὲ γλωχῖνι κεραίης\nἰσοτύπου ταύροιο δράκων κυκλοῦτο κεράστης,\nοἰστρήσας ἑλικηδὸν ὑπὲρ βοέοιο μετώπου\nἀντιτύπους Ὑάδας, κεραῆς ἴνδαλμα Σελήνης,\nοἰγομέναις γενύεσσιν· ὁμοπλεκέων δὲ δρακόντων\nἰοβόλοι τελαμῶνες ἐμιτρώσαντο Βοώτην·\nκαὶ θρασὺς ἄλλος ὄρουσεν, ἰδὼν Ὄφιν ἄλλον Ὀλύμπου,\nπῆχυν ἐχιδνήεντα περισκαίρων Ὀφιούχου,\nκαὶ στεφάνῳ στέφος ἄλλο περιπλέξας Ἀριάδνης,\nαὐχένα κυρτώσας, ἐλελίζετο γαστέρος ὁλκῷ.\nκαὶ Ζεφύρου ζωστῆρα καὶ ἀντιπόρου πτερὸν Εὔρου\nαἰθύσσων πολύπηχυς ἐπεστρωφᾶτο Τυφωεὺς\nνύσσαν ἐς ἀμφοτέρην, μετὰ Φωσφόρον Ἕσπερον ἕλκων\nκαὶ λόφον Ἀτλάντειον. ἐνὶ βρυόεντι δὲ κόλπῳ\nπολλάκι συμμάρψας Ποσιδήιον ἅρμα θαλάσσης\nεἰς χθόνα βυσσόθεν εἷλκεν· ἁλιβρέκτων δὲ κομάων\nαὖ ἐρύσας στατὸν ἵππον ὑποβρυχίης παρὰ φάτνης\nοὐρανίην ἔρριψεν ἐς ἄντυγα πῶλον ἀλήτην\nαἰχμάζων ἐς Ὄλυμπον· ἱμασσομένοιο δὲ δίφρου\nἠελίου χρεμέτιζον ὑπὸ ζυγὰ κυκλάδες ἵπποι·\nπολλάκι δʼ ἀγραύλοιο πεπαυμένον ἱστοβοῆος\nταῦρον ἀπειλητῆρι μεμυκότα πήχεϊ σείων\nἰσοφυὲς μίμημα κατηκόντιζε Σελήνης,\nκαὶ δρόμον ἐστήριξεν· ἀνακρούσας δὲ χαλινῷ\nταύρων λευκὰ λέπαδνα κατερροίζησε θεαίνης,\nλοίγιον ἰοβόλοιο χέων συριγμὸν ἐχίδνης.\nοὐδὲ κορυσσομένῳ Τιτηνιὰς εἴκαθε Μήνη·\nμαρναμένη δὲ Γίγαντος ὁμοκραίροισι καρήνοις\nταυρείης ἐχάραξε φαεσφόρα κύκλα κεραίης·\nκαὶ βόες αἰγλήεντες ἐμυκήσαντο Σελήνης\nχάσμα Τυφαονίοιο τεθηπότες ἀνθερεῶνος.\nἀστραίας δὲ φάλαγγας ἀταρβέες ὥπλισαν Ὧραι.\nκαὶ στίχες οὐρανίων Ἑλίκων νωμήτορι κύκλῳ\nεἰς ἐνοπὴν σελάγιζον· ἐπερροίζησε δὲ πυρσῷ\nαἰθέρα βακχεύων στρατὸς αἰόλος, οἵ τε Βορῆα,\nκαὶ Λιβὸς ἕσπερα νῶτα, καὶ οἳ λάχον ἄντυγας Εὔρου,\nκαὶ Νοτίους ἀγκῶνας· ὁμοζήλῳ δὲ κυδοιμῷ\nἀπλανέων ἀτίνακτος ἀπεπλάγχθη χορὸς ἄστρων,\nἀντιπόρους δʼ ἐκίχησαν ἀλήμονας· ἔβρεμε δʼ ἠχῇ\nοὐρανίῳ κενεῶνι πεπαρμένος ὄρθιος ἄξων\nμεσσοπαγής· ὁρόων δὲ κυνοσσόος ἔθνεα θηρῶν\nὨρίων ξίφος εἷλκε, κορυσσομένου δὲ φορῆος\nφαιδρὰ Ταναγραίης ἀμαρύσσετο νῶτα μαχαίρης·\nκαὶ σέλας αἰθύσσων πυριθαλπέος ἀνθερεῶνος\nδίψιος ἀστερόεντι κύων ἐπεπάφλασε λαιμῷ\nπέμπων θερμὸν ὕλαγμα, καὶ ἠθάδος ἀντὶ λαγωοῦ\nθηρσὶ Τυφαονίῃσιν ἀνήρυγεν ἀτμὸν ὀδόντων.\nκαὶ πόλος ἐσμαράγησεν· ἀμειβομένη δὲ καὶ αὐτὴ\nοὐρανὸν ἑπτάζωνον ἰσηρίθμων ἀπὸ λαιμῶν\nπληιάδων ἀλάλαζε βοὴν ἑπτάστομος ἠχώ,\nκαὶ καναχὴν ἰσόμετρον ἐπεγδούπησαν ἀλῆται.\nσμερδαλέην δὲ Γίγαντος ἰδὼν ὀφιώδεα μορφὴν\nαἰγλήεις Ὀφιοῦχος ἀλεξικάκων ἀπὸ χειρῶν\nγλαυκὰ πυριτρεφέων ἀπεσείσατο νῶτα δρακόντων,\nστικτὸν ἀκοντίζων σκολιὸν βέλος, ἀμφὶ δὲ πυρσῷ\nλαίλαπες ἐρροίζησαν, ἐτοξεύοντο δὲ λοξοὶ\nἠέρα βακχεύοντες ἐχιδνήεντες ὀιστοί·\nκαὶ θρασὺς ἰχθυόεντος ὁμόδρομος Αἰγοκερῆος\nΤοξευτὴρ βέλος ἧκεν· ἁμαξαίῳ δʼ ἐνὶ κύκλῳ\nμεσσοφανὴς διδύμῃσι Δράκων μεμερισμένος Ἄρκτοις\nαἰθερίης ἐλέλιξε σελασφόρον ὁλκὸν ἀκάνθης·\nγείτων δʼ Ἠριγόνης ἐλατὴρ ὁμόφοιτος Ἁμάξης\nπήχεϊ μαρμαίροντι καλαύροπα πάλλε Βοώτης·\nγούνατι δʼ Εἰδώλοιο καὶ ἀγχιπόρῳ παρὰ Κύκνῳ\nφόρμιγξ ἀστερόεσσα Διὸς μαντεύσατο νίκην.\nΚωρυκίου δὲ κάρηνα λαβὼν ἐτίναξε Τυφωεύς,\nκαὶ Κίλικος ποταμοῖο ῥόον ναετῆρα πιέζων\nΤαρσὸν ὁμοῦ καὶ Κύδνον ἑνὶ ξύνωσεν ἀγοστῷ·\nκαὶ κραναοῖς βελέεσσιν ὀιστεύων στίχας ἅλμης\nεἰς σκοπέλους μετένασσε, μετʼ αἰθέρα πόντον ἱμάσσων·\nνισσομένου δὲ Γίγαντος ἁλιβρέκτου ποδὸς ὁλκῷ\nφαίνετο γυμνωθεῖσα διʼ ὕδατος ἄβροχος ὀσφύς,\nκαὶ μεσάτῳ βαρύδουπον ὕδωρ ἐπεβόμβεε μηρῷ·\nνηχόμενοι δὲ δράκοντες, ἁλιγδούπων ἀπὸ λαιμῶν\nἌρεα συρίζοντες, ἐπεστρατόωντο θαλάσσῃ\nἰὸν ἀποπτύοντες· ἐν ἰχθυόεντι δὲ πόντῳ\nἱσταμένου Τυφῶνος ἔσω βρυόεντος ἐναύλου\nβένθεϊ ταρσὰ πέπηκτο, καὶ ἠέρι μίγνυτο γαστὴρ\nθλιβομένη νεφέεσσι· Γιγαντείου δὲ καρήνου\nφρικτὸν ἀερσιλόφων ἀίων βρύχημα λεόντων\nπόντιος ἰλυόεντι λέων ἐκαλύπτετο κόλπῳ·\nπᾶσα δὲ κητώεσσα φάλαγξ ἐστείνετο πόντῳ,\nγηγενέος πλήσαντος ὅλην ἅλα μείζονα γαίης\nἀκλύστοις λαγόνεσσιν· ἐμυκήσαντο δὲ φῶκαι,\nκαὶ βυθίῃ δελφῖνες ἐνεκρύπτοντο θαλάσσῃ·\nκαὶ σκολιαῖς ἑλίκεσσι περίπλοκον ὁλκὸν ὑφαίνων\nπούλυπος αἰολόμητις ἐθήμονι πήγνυτο πέτρῃ,\nκαὶ μελέων ἴνδαλμα χαραδραίη πέλε μορφή.\nοὐδέ τις ἄτρομος ἔσκε· μετερχομένη δὲ καὶ αὐτὴ\nοἰστρομανὴς μύραινα δρακοντείης πόθον εὐνῆς\nποντοπόρων ἔφριξε θεημάχον ἄσθμα δρακόντων.\nπυργώθη δὲ θάλασσα καὶ ὡμίλησεν Ὀλύμπῳ\nἠλιβάτοις πελάγεσσιν· ἀερσιπόρῳ δὲ ῥεέθρῳ\nἠέρος ἄβροχος ὄρνις ἐλούσατο γείτονι πόντῳ.\nκαὶ βυθίου τριόδοντος ἔχων μίμημα Τυφωεὺς\nχειρὸς ἀμετρήτοιο ταμὼν ἐνοσίχθονι παλμῷ\nνῆσον ἁλικρήπιδος ἀποσπάδα πέζαν ἀρούρης\nῥῖψε παλινδίνητον ὅλην σφαιρηδὸν ἑλίξας·\nμαρναμένου δὲ Γίγαντος ἐν ἠέρι γείτονες ἄστρων\nἠέλιον σκιόωντες ἐθωρήχθησαν Ὀλύμπῳ\nἠλιβάτου πρηῶνος ἀκοντιστῆρες ἀγοστοί.\nκαὶ βύθιον μετὰ τέρμα, μετὰ χθονὸς εὔλοχον ἕδρην\nΖεὺς νόθος ὥπλισε χεῖρα πυριγλώχινι κεραυνῷ·\nἔντεα δὲ Κρονίωνος ἀμαιμακέτῃσιν ἀείρων\nχερσὶ διηκοσίῃσι πέλωρ ἐμόγησε Τυφωεὺς\nβριθοσύνῃ· παλάμῃ δὲ μιῇ κούφιζε Κρονίων.\nἀννεφέλου δὲ Γίγαντος ἐπὶ ξηροῖσιν ἀγοστοῖς\nβροντὴ κωφὸν ἔπεμπεν ἀδουπήτου μέλος ἠχοῦς\nἠρέμα βομβήσασα, μόγις δέ οἱ ἠέρος αὐχμῷ\nἀσταγέος νιφετοῖο κατείβετο διψὰς ἐέρση·\nἀστεροπὴ δʼ ἤχλυσε, καὶ εἴκελον αἴθοπι καπνῷ\nμαρμαρυγῇ σελάγιζε κατηφέι λεπταλέον πῦρ·\nκαὶ παλάμας νοέοντες ἀπειρήτοιο φορῆος,\nἄρσενα πυρσὸν ἔχοντες, ἐθηλύνοντο κεραυνοί,\nπυκνὸν ὀλισθήσαντες ἀμετρήτων ἀπὸ χειρῶν\nἅλμασιν αὐτοπόροισιν· ἀπεπλάζοντο δὲ πυρσοὶ\nοὐρανίου ποθέοντες ἐθήμονα χεῖρα φορῆος.\nὡς δʼ ὅτε τις πλήξιππος ἀποπτυστῆρα χαλινοῦ\nξεῖνος ἀνὴρ ἀδίδακτος ἀπειθέα πῶλον ἱμάσσων\nπυκνὰ μάτην μογέεσκεν, ὁ δὲ θρασὺς ἔμφρονι θυμῷ\nχεῖρα νόθην γίνωσκεν ἀήθεος ἡνιοχῆος,\nοἰστρηθεὶς δʼ ἀνέπαλτο, καὶ ὄρθιος ὑψόσε βαίνων,\nστηρίξας ἀτίνακτον ὀπισθιδίου ποδὸς ὁπλήν,\nπροσθιδίους προβλῆτας ἐκούφισε γούνατα πάλλων,\nκαὶ λόφον ᾐώρησεν, ἐπʼ ἀμφοτέρων δέ οἱ ὤμων\nἀμφιλαφὴς δεδόνητο παρήορος αὐχένι χαίτη·\nὣς ὅ γε χερσὶν ἔκαμνεν ἀμοιβαίῃσιν ἀείρων\nμαρμαρυγὴν φύξηλιν ἀλωομένοιο κεραυνοῦ.\nὄφρα μὲν εἰν Ἀρίμοις ἐπεφοίτεε Κάδμος ἀλήτης,\nτόφρα δὲ Δικταίης ὑπὲρ ᾐόνος ὑγροπόρος βοῦς\nἐκ λοφιῆς ἀδίαντον ἑῆς ἀπεθήκατο κούρην.\nκαὶ Κρονίδην ὁρόωσα πόθῳ δεδονημένον Ἥρη\nζηλομανὴς γελόωντι χόλῳ ξυνώσατο φωνήν·\nΦοῖβε, τεῷ γενετῆρι παρίστασο, μή τις ἀροτρεὺς\nΖῆνα λαβὼν ἐρύσειεν ἐς ἐννοσίγαιον ἐχέτλην.\nαἴθε λαβὼν ἐρύσειεν, ὅπως Διὶ τοῦτο βοήσω·\nτέτλαθι διπλόα κέντρα καὶ ἀγρονόμων καὶ Ἐρώτων.\nὡς Νόμιος, κλυτότοξε, τεὸν ποίμαινε τοκῆα,\nμὴ Κρονίδην ζεύξειε βοῶν ἐλάτειρα Σελήνη,\nμὴ λέχος Ἐνδυμίωνος ἰδεῖν σπεύδουσα νομῆος\nΖηνὸς ὑποστίξειεν ἀφειδέι νῶτον ἱμάσθλῃ.\nΖεῦ ἄνα, πόρτις ἐοῦσα κερασφόρος ἤμβροτεν Ἰώ,\nὅττί σε μή ποτε τοῖον ἴδεν πόσιν, ὄφρα λοχεύσῃ\nἰσοφυῆ τινα ταῦρον ὁμοκραίρῳ παρακοίτῃ.\nἙρμείαν πεφύλαξο βοοκλόπον ἠθάδι τέχνῃ,\nμή σε λαβὼν ἅτε ταῦρον ἑὸν κλέψειε τοκῆα,\nκαὶ κιθάρην ὀπάσειε τεῷ πάλιν υἱέι Φοίβῳ\nἅρπαγος ἁρπαμένου κειμήλιον. ἀλλὰ τί ῥέξω;\nὤφελεν ἀγρύπνοισιν ὅλον δέμας ὄμμασι λάμπων\nΑργος ἔτι ζώειν, ἵνα δύσβατον εἰς νομὸν ἕλκων\nπλευρὰ Διὸς πλήξειε καλαύροπι βουκόλος Ἥρης.\nἡ μὲν ἔφη· Κρονίδης δὲ λιπὼν ταυρώπιδα μορφὴν\nεἴκελος ἠιθέῳ περιδέδρομεν ἄζυγα κούρην·\nκαὶ μελέων ἔψαυσεν, ἀπὸ στέρνοιο δὲ νύμφης\nμίτρην πρῶτον ἔλυσε περίτροχον, ὡς ἀέκων δὲ\nοἰδαλέην ἔθλιψεν ἀκαμπέος ἄντυγα μαζοῦ,\nκαὶ κύσε χείλεος ἄκρον, ἀναπτύξας δὲ σιωπῇ\nἁγνὸν ἀνυμφεύτου πεφυλαγμένον ἅμμα κορείης\nὄμφακα Κυπριδίων ἐδρέψατο καρπὸν Ἐρώτων.\nκαὶ διδύμῃ σφριγόωσα γονῇ κυμαίνετο γαστήρ·\nκαὶ ζαθέης ὠδῖνος ἑὴν ἐγκύμονα νύμφην\nκάλλιπεν Ἀστερίωνι, βαθυπλούτῳ παρακοίτῃ,\nΖεὺς πόσις· ἀντέλλων δὲ παρὰ σφυρόν Ἡνιοχῆος\nνυμφίος ἀστερόεις ἀμαρύσσετο Ταῦρος Ὀλύμπου,\nεἰαρινῷ Φαέθοντι φιλόδροσα νῶτα φυλάσσων,\nὀκλαδὸν ἀντέλλων ἐπικάρσιος· ἡμιβαφὴς δὲ\nδεξιὸν Ὠρίωνι πόδα προβλῆτα τιταίνων\nφαίνεται, ἑσπερίην δέ θοώτερος ἄντυγα βαίνων\nσύνδρομον ἀντέλλοντα παρέρχεται Ἡνιοχῆα.\nὣς ὁ μὲν ἐστήρικτο κατʼ οὐρανόν. οὐ δὲ Τυφωεὺς\nμέλλεν ἔτι κρατέειν Διὸς ἔντεα· τοξοφόρῳ γὰρ\nΖεὺς Κρονίδης σὺν Ἔρωτι πόλον δινωτὸν ἐάσας\nφοιταλέῳ μαστῆρι διʼ οὔρεος ἤντετο Κάδμῳ\nπλαζομένῳ, ξυνὴν δὲ πολύτροπον ἤρτυε βουλὴν\nῥαψάμενος Τυφῶνι δυσηλακάτου λίνα Μοίρης.\nκαὶ Διὶ παμμεδέοντι συνέμπορος αἰγίβοτος Πὰν\nδῶκε βόας καὶ μῆλα καὶ εὐκεράων στίχας αἰγῶν·\nπλέξας δʼ ἐκ καλάμων καλύβην, ἑλικώδεϊ δεσμῷ\nπῆξεν ὑπὲρ δαπέδοιο, καὶ ἀγνώστῳ τινὶ μορφῇ\nποιμενίην ἐσθῆτα καθαψάμενος χροῒ Κάδμου\nεἵμασι μιμηλοῖσι νόθον χλαίνωσε νομῆα·\nκαὶ δολίην σύριγγα φέρων εἰδήμονι Κάδμῳ\nδῶκε Τυφαονίοιο κυβερνήτειραν ὀλέθρου.\nψευδαλέον δὲ βοτῆρα καὶ ἡνιοχῆα γενέθλης\nΖεὺς καλέσας πτερόεντα μίαν ξυνώσατο βουλήν·\nΚάδμε πέπον, σύριζε, καὶ οὐρανὸς εὔδιος ἔσται·\nδηθύνεις, καὶ Ὄλυμπος ἱμάσσεται· ἡμετέροις γὰρ\nτεύχεσιν οὐρανίοις κεκορυθμένος ἐστὶ Τυφωεύς\nαἰγὶς ἐμοὶ μούνη περιλείπεται· ἀλλὰ τί ῥέξει\nαἰγὶς ἐμὴ Τυφῶνος ἐριδμαίνουσα κεραυνῷ;\nδείδια, μὴ γελάσειε γέρων Κρόνος, ἀντιβίου δὲ\nἅζομαι αὐχένα γαῦρον ἀγήνορος Ἰαπετοῖο·\nδείδια μυθοτόκον πλέον Ἑλλάδα, μή τις Ἀχαιῶν\nὑέτιον Τυφῶνα καὶ ὑψιμέδοντα καλέσσῃ\nἢ ὕπατον, χραίνων ἐμὸν οὔνομα. γίνεο βούτης\nεἰς μίαν ἠριγένειαν, ἀμερσινόῳ δὲ λιγαίνων\nῥύεο ποιμενίῃ σέο πηκτίδι ποιμένα κόσμου,\nμὴ νεφεληγερέταο Τυφωέος ἦχον ἀκούσω,\nμὴ βροντήν ἑτέροιο νόθου Διός, ἀλλά ἑ παύσω\nμαρνάμενον στεροπῇσι καὶ αἰχμάζοντα κεραυνῷ.\nεἰ δὲ Διὸς λάχες αἷμα καὶ Ἰναχίης γένος Ἰοῦς,\nκερδαλέης σύριγγος ἀλεξικάκῳ σέο μολπῇ\nθέλγε νόον Τυφῶνος. ἐγὼ δέ σοι ἄξια μόχθων\nδώσω διπλόα δῶρα· σὲ γὰρ ῥυτῆρα τελέσσω\nἁρμονίης κόσμοιο καὶ Ἁρμονίης παρακοίτην.\nκαὶ σύ, τελεσσιγόνοιο γάμου πρωτόσπορος ἀρχή,\nτεῖνον, Ἔρως, σέο τόξα, καὶ οὐκέτι κόσμος ἀλήτης.\nεἰ πέλεν ἐκ σέο πάντα, βίου φιλοτήσιε ποιμήν,\nἓν βέλος ἄλλο τάνυσσον, ἵνα ξύμπαντα σαώσῃς·\nὡς πυρόεις, Τυφῶνι κορύσσεο, πυρσοφόροι δὲ\nἐκ σέο νοστήσωσιν ἐμὴν ἐπὶ χεῖρα κεραυνοί.\nπανδαμάτωρ, ἕνα βάλλε τεῷ πυρί, θελγόμενον δὲ\nσὸν βέλος ἀγρεύσειε, τὸν οὐ νίκησε Κρονίων·\nΚαδμείης δʼ ἐχέτω φρενοθελγέος οἶστρον ἀοιδῆς\nὅσσον ἐγὼ πόθον ἔσχου ἐς Εὐρώπης ὑμεναίους.\nὣς εἰπὼν κερόεντι πανείκελος ἔσσυτο ταύρῳ,\nἔνθεν ὄρος πέλε Ταῦρος ἐπώνυμον. ὀξὺ δὲ τείνων\nΚάδμος ὁμοφθόγγων δονάκων ἀπατήλιον ἠχώ,\nκλίνας γείτονι νῶτον ὑπὸ δρυῒ φορβάδος ὕλης·\nκαὶ φορέων ἄγραυλον ἀληθέος εἷμα νομῆος,\nπέμπε Τυφαονίῃσι δολοπλόκον ὕμνον ἀκουαῖς\nοἰδαλέῃ φύσημα παρηίδι λεπτὸν ἰάλλων.\nἔνθα Γίγας φιλάοιδος ἐχιδναίῳ ποδὸς ὁλκῷ\nἄνθορεν εἰσαΐων δόλιον μέλος· ἔνδοθι δʼ ἄντρου\nὅπλα Διὸς φλογόεντα λιπὼν παρὰ μητέρι Γαίῃ\nτερψινόου σύριγγος ἐδίζετο γείτονα μολπὴν\nἑσπόμενος μελέεσσιν· ἰδὼν δέ μιν ἐγγύθι λόχμης\nΚάδμος, ἅτε τρομέων, ὑπὸ ῥωγάδι κεύθετο πέτρῃ.\nἀλλά μιν ὑψικάρηνος ἀλυσκάζοντα νοήσας\nνεύμασιν ἀφθόγγοισι πέλωρ ἐκάλεσσε Τυφωεύς,\nκαὶ δόλον οὐ γίνωσκε λιγύθροον· ἀντιτύπῳ δὲ\nποιμένι δεξιτερὴν μίαν ὤρεγεν, ἄρκυν ὀλέθρου\nἀγνώσσων· μεσάτῳ δὲ δαφοινήεντι προσώπῳ\nἀνδρομέῳ γελόων κενεαυχέα ῥήξατο φωνήν·\nΑἰπόλε, τί τρομέεις με; τί φάεα χειρὶ καλύπτεις;\nκαλὸν ἐμοὶ βροτὸν ἄνδρα μετὰ Κρονίωνα διώκειν,\nκαλὸν ἐμοὶ σύριγγα σὺν ἀστεροπῇσιν ἀείρειν·\nτί ξυνὸν καλάμοισι καὶ αἰθαλόεντι κεραυνῷ;\nπηκτίδα σὴν ἔχε μοῦνος, ἐπεὶ λάχεν ἄλλο Τυφωεὺς\nὄργανον αὐτοβόητον Ὀλύμπιον· ἑζόμενος δὲ\nχερσὶν ἀδουπήτοισιν ἐθήμονος ἄμμορος ἠχοῦς\nπηκτίδος ὑμετέρης ἐπιδεύεται ἀννέφελος Ζεύς·\nσῶν δʼ ὀλίγων δονάκων ἐχέτω κτύπον· οὐτιδανοὺς γὰρ\nοὐ πλεκτοὺς καλάμους καλάμοις στοιχηδὸν ἑλίσσω,\nἀλλὰ κυλινδομένας νεφέλας νεφέλῃσι συνάπτων\nοὐρανίοις πατάγοισιν ὁμόζυγα δοῦπον ἰάλλω.\nστήσω δʼ, ἢν ἐθέλῃς, φιλίην ἔριν· ἀλλά σὺ μέλπων\nπέμπε μέλος δονακῶδες, ἐγὼ βρονταῖον ἀράσσω·\nπνεύματι μὲν σφριγόωσαν ἔχων προβλῆτα παρειὴν\nφυσιάᾳς στομάτεσσιν, ἱμασσόμενοι δὲ Βορῆος\nἄσθματι φυσητῆρος ἐμοὶ βρομέουσι κεραυνοί.\nβουκόλε, μισθὸν ἔχοις σέο πηκτίδος· οὐράνιον γὰρ\nἀντὶ Διὸς σκηπτοῦχος ὅτε θρόνον ἡνιοχεύσω,\nἑσπόμενον μετὰ γαῖαν ἐς αἰθέρα καὶ σὲ κομίσσω\nαὐτῇ ὁμοῦ σύριγγι καί, ἢν ἐθέλῃς, ἅμα ποίμνῃ·\nοὐδὲ τεῆς ἀγέλης νοσφίσσεαι· ἰσοτύπου γὰρ\nστηρίξω σέθεν αἶγας ὑπὲρ ῥάχιν Αἰγοκερῆος\nἢ σχεδὸν Ἡνιοχῆος, ὃς Ὠλενίην ἐν Ὀλύμπῳ\nπήχεϊ μαρμαίροντι σελασφόρον Αἶγα τιταίνει·\nστήσω δʼ ὀμβροτόκοιο παρὰ πλατὺν αὐχένα Ταύρου\nσοὺς βόας ἀστερόεντας ἐπαντέλλοντας Ὀλύμπῳ,\nἢ δροσερὴν παρὰ νύσσαν, ὅπῃ ζωθαλπέι λαιμῷ\nἠνεμόεν μύκημα βόες πέμπουσι Σελήνης.\nοὐδὲ τεῆς καλύβης ὀλίγης χρέος· ἀντὶ δὲ λόχμης\nαἰθερίαις Ἐρίφοισι συναστράπτοι σέο ποίμνη.\nκαὶ φάτνης ἑτέρης τελέσω τύπον, ὄφρα καὶ αὐτὴ\nἰσοφυὴς λάμψειεν Ὄνων παρὰ γείτονι Φάτνῃ.\nἔσσο καὶ ἀστερόεις μετὰ βουκόλον, ἧχι Βοώτης\nφαίνεται, ἀστραίην δὲ καλαύροπα καὶ σὺ τιταίνων\nἔσσο Λυκαονίης ἐλατὴρ Ἀρκτῷος Ἁμάξης.\nοὐρανίου Τυφῶνος ὁμέστιος, ὄλβιε ποιμήν,\nσήμερον ἐν χθονὶ μέλπε, καὶ αὔριον ἐντὸς Ὀλύμπου.\nμολπῆς δʼ ἄξια δῶρα παρʼ ἀστεροφεγγέι κύκλῳ\nστηρίξω σέθεν ὄψιν Ὀλύμπιον, ἡδυμελῆ δὲ\nοὐρανίῃ Φόρμιγγι τεὴν σύριγγα συνάψω.\nσοὶ γάμον, ἢν ἐθέλῃς, δωρήσομαι ἁγνὸν Ἀθήνης·\nεἰ δέ σοι οὐ γλαυκῶπις ἐπεύαδε, δέχνυσο Λητὼ\nἢ Χάριν ἢ Κυθέρειαν ἢ Ἄρτεμιν ἢ γάμον Ἥβης·\nμούνης ἡμετέρης μὴ δίζεο δέμνιον Ἥρης.\nεἰ δʼ ἔλαχες πλήξιππον ἀδελφεὸν ἴδμονα δίφρου,\nἔμπυρον Ἠελίου τετράζυγον ἅρμα δεχέσθω·\nεἰ δὲ Διὸς ποθέεις, ὡς αἰπόλος, αἰγίδα πάλλειν,\nδώσω σοι τόδε δῶρον. ἐγὼ δʼ ἐς Ὄλυμπον ὁδεύσω\nοὐκ ἀλέγων Κρονίωνος ἀτευχέος· οὐτιδανὴ γὰρ\nἔντεσι θῆλυς ἐοῦσα τί μοι ῥέξειεν Ἀθήνη;\nἀλλὰ Τυφαονίην ἀναβάλλεο, βουκόλε, νίκην,\nγνήσιον ὑμνείων με νέον σκηπτοῦχον Ὀλύμπου\nσκῆπτρα Διὸς φορέοντα καὶ ἀστράπτοντα χιτῶνα.\nεἶπε, καὶ Ἀδρήστεια τόσην ἐγράψατο φωνήν.\nἀλλʼ ὅτε δὴ γίνωσκεν ἑκούσιον εἰς λίνον ἄγρης\nνήματι Μοιριδίῳ πεφορημένον υἱὸν ἀρούρης\nτερψινόων δονάκων βεβολημένον ἡδέι κέντρῳ,\nκερδαλέην ἀγέλαστος ἀνήρυγε Κάδμος ἰωήν·\nΒαιὸν ἐμῆς σύριγγος ἐθάμβεες ἦχον ἀκούσας·\nεἰπέ, τί κεν ῥέξειας, ὅταν σέο θῶκον ἀείσω\nἑπτατόνου κιθάρης ἐπινίκιον ὕμνον ἀράσσων;\nκαὶ γὰρ ἐπουρανίοισιν ἐγὼ πλήκτροισιν ἐρίζων\nΦοῖβον ἐμῇ φόρμιγγι παρέδραμον, ἡμετέρας δὲ\nχορδὰς εὐκελάδους Κρονίδης ἀμάθυνε κεραυνῷ\nυἱέι νικηθέντι φέρων χάριν· εἰ δὲ ποθʼ εὕρω\nνεῦρα πάλιν σφριγόωντα, μέλος πλήκτροισι τιταίνων\nθέλξω δένδρεα πάντα καὶ οὔρεα καὶ φρένα θηρῶν·\nκαὶ στέφος αὐτοέλικτον, ὁμόζυγον ἥλικι γαίῃ,\nὠκεανὸν σπεύδοντα παλινδίνητον ἐρύξω\nτὴν αὐτὴν περὶ νύσσαν ἄγειν κυκλούμενον ὕδωρ,\nἀπλανέων δὲ φάλαγγα καὶ ἀντιθέοντας ἀλήτας\nστήσω, καὶ Φαέθοντα καὶ ἱστοβοῆα Σελήνης.\nἀλλὰ θεοὺς καὶ Ζῆνα βαλὼν πυρόεντι βελέμνῳ\nμοῦνον ἔα κλυτότοξον, ὅπως περὶ δεῖπνα τραπέζης\nδαινυμένου Τυφῶνος ἐγὼ καὶ Φοῖβος ἐρίζω,\nτίς τίνα νικήσειε μέγαν Τυφῶνα λιγαίνων.\nΠιερίδας μὴ κτεῖνε χορίτιδας, ὄφρα καὶ αὐταὶ\nΦοίβου κῶμον ἄγοντος ἤ ὑμετέροιο νομῆος\nθῆλυ μέλος πλέξωσιν ὁμόθροον ἄρσενι μολπῇ.\nἔννεπε· καὶ χαροπῇσιν ἐπʼ ὀφρύσι νεῦσε Τυφωεύς,\nκαὶ πλοκάμους ἐδόνησεν· ἐρευγομένων δὲ κομάων\nἰὸν ἐχιδνήεντα περιρραίνοντο κολῶναι.\nκαὶ ταχὺς εἰς ἑὸν ἄντρον ἐπείγετο· κεῖθεν ἀείρας\nνεῦρα Διὸς δολόεντι πόρεν ξεινήια Κάδμῳ,\nνεῦρα, τά περ χθονὶ πῖπτε Τυφαονίῃ ποτὲ χάρμῃ.\nκαὶ δόσιν ἀμβροσίην ἀπατήλιος ᾔνεσε ποιμήν·\nκαὶ τὰ μὲν ἀμφαφάασκε καὶ ἅρμενον οἷά τε χορδὴν\nἐσσομένην φόρμιγγι κατέκρυφε κοιλάδι πέτρῃ,\nΖηνὶ Γιγαντοφόνῳ πεφυλαγμένα· φειδομένῳ δὲ\nλεπταλέον φύσημα μεμυκότι χείλεϊ πέμπων,\nθλιβομένοις δονάκεσσιν ὑποκλέπτων τόνον ἠχοῦς,\nλαρότερον μέλος εἶπε· καὶ οὔατα πολλὰ τιταίνων\nἁρμονίης ἤκουε, καὶ οὐ γίνωσκε Τυφωεύς.\nθελγομένῳ δὲ Γίγαντι νόθος παρεσύρισε ποιμὴν\nἀθανάτων ἅτε φύζαν ἑῇ σύριγγι λιγαίνων,\nκαὶ Διὸς ἐσσομένην ἐμελίζετο γείτονα νίκην\nἑζομένῳ Τυφῶνι μόρον Τυφῶνος ἀείδων·\nκαὶ πλέον οἶστρον ἔγειρε. καὶ ὡς νέος ἡδέι κέντρῳ\nἁβρὸς ἐρωμανέων ἐπιθέλγεται ἥλικι κούρῃ,\nκαὶ πῇ μὲν χαρίεντος ἐς ἄργυφα κύκλα προσώπου,\nπῇ δὲ βαθυσμήριγγος ἀλήμονα βότρυν ἐθείρης\nδέρκεται, ἄλλοτε χεῖρα ῥοδόχροον, ἄλλοτε μίτρῃ\nσφιγγομένην ῥοδόεντος ἴτυν μαζοῖο δοκεύει\nαὐχένα παπταίνων γυμνούμενον, ἀμφὶ δὲ μορφῇ\nθέλγεται ἀλλοπρόσαλλον ἄγων ἀκόρητον ὀπωπήν,\nοὐ δὲ λιπεῖν ἐθέλει ποτὲ παρθένον· ὥς ὅ γε Κάδμῳ\nθελγομένην μελέεσσιν ὅλην φρένα δῶκε Τυφωεύς.\nδεύτερον ἀστερόφοιτον ἔχει Τυφῶνος Ἐνυὼ\nκαὶ στεροπὴν καὶ ἄεθλα Διὸς καὶ κῶμον Ὀλύμπου.\nὥς ὁ μὲν αὐτόθι μίμνε παρὰ σφυρὰ φορβάδος ὕλης\nἀκροπόρῳ σύριγγι μετάτροπα χείλεα σύρων,\nΚάδμος Ἀγηνορίδης νόθος αἰπίλος· ἀπροϊδὴς δὲ\nΖεὺς Κρονίδης ἀκίχητος ὑπὸ σπέος ἄψοφος ἕρπων\nχεῖρας ἑὰς ἐκόρυσσε τὸ δεύτερον ἠθάδι πυρσῷ\nκαὶ νέφος ἔσκεπε Κάδμον ἀθηήτῳ παρὰ πέτρῃ,\nμὴ δόλον ἠπεροπῆα μαθὼν καὶ φῶρα κεραυνοῦ\nλάθριον ὑστερόμητις ἀποκτείνειε Τυφωεὺς\nβουκόλον ἀλλοπρόσαλλον· ὁ δὲ πλέον ἡδέι κέντρῳ\nἤθελεν εἰσαΐειν φρενοθελγέα ῥυθμὸν ἀοιδῆς.\nὡς δʼ ὅτε τις Σειρῆνος ἐπίκλοπον ὕμνον ἀκούων\nεἰς μόρον αὐτοκέλευστον ἀώριος εἵλκετο ναύτης,\nθελγόμενος μελέεσσι, καὶ οὐκέτι κῦμα χαράσσων\nγλαυκὸν ἀκυμάντοισιν ὕδωρ λεύκαινεν ἐρετμοῖς,\nἀλλὰ λιγυφθόγγοιο πεσὼν ἐπὶ δίκτυα Μοίρης\nτέρπετο πηδαλίοιο λελασμένος, ἄστρον ἐάσας\nΠλειάδος ἑπταπόροιο καὶ ἄντυγα κυκλάδος Ἄρκτου·\nὣς ὅ γε κερδαλέης δεδονημένος ἄσθμασι μολπῆς\nπηκτίδος ἡδὺ βέλεμνον ἐδέξατο πομπὸν ὀλέθρου.\nἀλλὰ καλυπτομένου νεφέων σκιοειδέι μίτρῃ\nἔμπνοος εὐκελάδοιο δόναξ σίγησε νομῆος,\nἁρμονίην δʼ ἀνέκοψεν. ἀερσιπότης δὲ Τυφωεὺς\nοἶστρον ἑλὼν πολέμοιο κατέδραμεν εἰς μυχὸν ἄντρου,\nβροντὴν δʼ ἠνεμόφοιτον ἐδίζετο φοιτάδι λύσσῃ\nκαὶ στεροπὴν ἀκίχητον, ἐρευνητῆρι δὲ ταρσῷ\nζαφλεγὲς ἁρπαμένοιο σέλας μάστευε κεραυνοῦ,\nκαὶ κενεὸν σπέος εὗρε. δολοφραδέας δὲ μενοινὰς\nὀψὲ μαθὼν Κρονίδαο καὶ αἰόλα δήνεα Κάδμου\nαἰχμάζων σκοπέλοισιν ἐπεσκίρτησεν Ὀλύμπῳ.\nκαὶ ποδὸς ἀγκύλον ἴχνος ἄγων ὀφιώδεϊ ταρσῷ\nἰὸν ἀκοντιστῆρος ἀπέπτυεν ἀνθερεῶνος·\nὑψιλόφου δὲ Γίγαντος ἐχιδναίῃσιν ἐθείραις\nπίδακας ὀμβρήσαντος ἐκυμαίνοντο χαράδραι·\nκαί οἱ ἐπαΐσσοντι βαθυνομένην χθονὸς ἕδρην\nἀκλινέος δαπέδοιο Κίλιξ ἐλελίζετο πυθμὴν\nποσσὶ δρακοντείοισι, πολυσφαράγῳ δὲ κυδοιμῷ\nταυρείου λοφόεντος ἀρασσομένου κενεῶνος\nγείτονες ὠρχήσαντο φόβῳ Παμφυλίδες ὄχθαι,\nκαὶ χθόνιαι σήραγγες ἐβόμβεον, ἔτρεμον ἄκραι\nἠιόνες, σείοντο μυχοί, καὶ ὀλίσθανον ἀκταὶ\nλυομένης ψαμάθοιο ποδῶν ἐνοσίχθονι παλμῷ.\nοὐ νομός, οὐ τότε θῆρες ἀπήμονες· ὠμοβόροι γὰρ\nἄρκτοι ἐδαιτρεύοντο Τυφαονίοιο προσώπου\nἀρκτῴαις γενύεσσι, λεοντείων δὲ καρήνων\nγλαυκὰ δασυστέρνων ἐλαφύσσετο γυῖα λεόντων\nχάσμασιν ἰσοτύποισιν, ἐχιδνήεντι δὲ λαιμῷ\nψυχρὰ πεδοτρεφέων ἐδαΐζετο νῶτα δρακόντων,\nἠερίους δʼ ὄρνιθας ἐδαίνυτο γείτονι λαιμῷ\nἱπταμένους ἀβάτοιο διʼ αἰθέρος, ἀγχιφανῆ δὲ\nαἰετὸν ἤσθιε μᾶλλον, ἐπεὶ Διὸς ὄρνις ἀκούει·\nἤσθιε βοῦν ἀροτῆρα, καὶ οὐκ ᾤκτειρε δοκεύων\nαἱμοβαφῆ ζυγίῳ κεχαραγμένον αὐχένα δεσμῷ.\nκαὶ ποταμοὺς ἐκόνισσε ἐπιδόρπιον ὕδωρ,\nΝηιάδων δὲ φάλαγγας ἀπεστυφέλιξεν ἐναύλων·\nκαὶ βυθίη στείχουσα βατὸν ῥόον ἅλματι πεζῷ\nἀβρέκτοις μελέεσσιν ἀσάμβαλος ἵστατο Νύμφη\nνηιὰς ὑγροκέλευθος, ἁμιλλητῆρι δὲ ταρσῷ\nκούρης παλλομένης παρὰ διψάδα πέζαν ἐναύλων\nσφίγγετο πηλώεντι πεπηγότα γούνατα δεσμῷ.\nμαινομένου δὲ Γίγαντος ἰδὼν πολύμορφον ὀπωπὴν\nταρβαλέος σύριγγα γέρων ἀπεσείσατο ποιμὴν\nνόσφι φυγών· ὁρόων δὲ πολυσπερὲς ἔθνος ἀγοστῶν\nαἰπόλος ἀστήρικτον ἐπέτρεπεν αὐλὸν ἀέλλαις·\nοὐ σπόρον ἀμφεκάλυψε πέδῳ ταλαεργὸς ἀροτρεὺς\nῥαίνων ἀρτιχάρακτον ὀπισθοβόλῳ χθόνα καρπῷ,\nοὐδὲ Τυφαονίης παλάμης νωμήτορι παλμῷ\nαὔλακα τεμνομένην ἐνοσίχθονι τάμνε σιδήρῳ,\nἀλλὰ βόας μεθέηκε, Γιγαντείῳ δὲ βελέμνῳ\nσχιζομένης κενεῶνες ἐγυμνώθησαν ἀρούρης.\nκαὶ διερὴν φλέβα λῦσεν, ἀνοιγομένου δὲ βερέθρου\nχεύμασι πηγαίοισιν ἀνέβλυε νέρτερος αὐλών,\nἀσκεπέος δαπέδοιο χέων ὑποκόλπιον ὕδωρ·\nκαὶ σκόπελοι ῥίπτοντο· χαραδραίοις δὲ ῥεέθροις\nἠερόθεν πίπτοντες ἐνεκρύπτοντο θαλάσσῃ,\nὕδατα χερσώσαντες· ἀπὸ χθονίων δὲ βελέμνων\nαὐτοπαγῆ ῥιζοῦτο νεηγενέων σφυρὰ νήσων.\nδένδρεα δʼ αὐτόπρεμνα μετωχλίσθησαν ἀρούρης,\nκαὶ δαπέδῳ πέσε καρπὸς ἀώριος, ἀρτιθαλὴς δὲ\nκῆπος ἀιστώθη, ῥοδόεις δʼ ἀμαθύνετο λειμών·\nκαὶ Ζέφυρος δεδόνητο κυλινδομένων κυπαρίσσων\nαὐχμηροῖς πετάλοισι· φιλοθρήνοισι δὲ μολπαῖς\nαἴλινα Φοῖβος ἄειδε δαϊζομένων ὑακίνθων,\nπλέξας πένθιμον ὕμνον, Ἀμυκλαίων δὲ κορύμβων\nκοπτομένῃ πολὺ μᾶλλον ἐπέστενε γείτονι δάφνῃ·\nκεκλιμένην δʼ ὤρθωσεν ἑὴν πίτυν ἀχνύμενος Πάν·\nκαί, Μορίης μνησθεῖσα, φερέπτολιν Ἀτθίδα νύμφην\nτεμνομένῃ Γλαυκῶπις ἐπεστονάχιζεν ἐλαίῃ·\nκαὶ Παφίη δάκρυσε κονιομένης ἀνεμώνης,\nπυκνὰ δὲ μυρομένη καλύκων εὐώδεα χαίτην\nβόστρυχον ἁβρὸν ἔτιλλε κονιομένου ῥοδεῶνος·\nκαὶ στάχυν ἡμιτέλεστον ὀλωλότα μύρετο Δηώ,\nμηκέτι κῶμον ἄγουσα θαλύσιον· Ἁδρυάδες δὲ\nἥλικες ὠδύροντο λιπόσκια δένδρεα Νύμφαι.\nκαί τις ἐυπτόρθοιο διχαζομένοιο κορύμβου\nσύγχρονος ἀκρήδμενος Ἁμαδρυὰς ἄνθορε δάφνης,\nἐκ πίτυος δὲ φυγοῦσα βατῷ ποδὶ παρθένος ἄλλη\nἀγχιφανὴς ἀγόρευε μετήλυδι γείτονι Νύμφῃ·\nΔαφναίη φυγόδεμνος Ἁμαδρυάς, εἷς δρόμος ἔστω\nἀμφοτέραις, μὴ Φοῖβον ἴδης, μὴ Πᾶνα νοήσω.\nὑλοτόμοι, τάδε δένδρα παρέλθετε, μὴ φυτὰ Δάφνης\nτέμνετε δειλαίης τετιημένα· φείδεο, τέκτων,\nὁλκάδα μὴ τελέσῃς πιτυώδεα δούρατα τέμνων,\nμὴ ῥοθίων ψαύσειε θαλασσαίης Ἀφροδίτης.\nναί, δρυτόμος, πυμάτην πόρε μοι χάριν, ἀντὶ κορύμβων\nκόπτέ με σοῖς πελέκεσσι, καὶ ἡμετέρου διὰ μαζοῦ\nπῆξον ἀνυμφεύτοιο σαόφρονα χαλκὸν Ἀθήνης,\nὄφρα θάνω πρὸ γάμοιο καὶ Ἄιδι παρθένος ἔλθω,\nεἰσέτι νῆις Ἔρωτος, ἅ περ Πίτυς, οἷά τε Δάφνη.\nὣς φαμένη πετάλοισι νόθην ποιήσατο μίτρην,\nκαὶ χλοερῷ ζωστῆρι κατέσκεπεν ἄντυγα μαζοῦ\nαἰδομένη, καὶ μηρὸν ἐπεσφηκώσατο μηρῷ·\nἡ δέ μιν εἰσορόωσα κατηφέα ῥήξατο φωνήν·\nΠαρθενίης ἔμφυλον ἔχω φόβον, ὅττι καὶ αὐτὴ\nἐκ Δάφνης γεγαυῖα διώκομαι, οἷά τε Δάφνη.\nπῇ δὲ φύγω; σκοπέλους ὑποδύσομαι; ἀλλὰ κολώνας\nῥιπτομένας ἐς Ὄλυμπον ἐτεφρώσαντο κεραυνοί,\nκαὶ τρομέω σέο Πᾶνα δυσίμερον, ὅς με χαλέψει,\nὡς Πίτυν, ὡς Σύριγγα· διωκομένη δὲ καὶ αὐτὴ\nἄλλη δευτερόφωνος ὀρίδρομος ἔσσομαι Ἠχώ.\nοὐκέτι ταῦτα κόρυμβα μετέρχομαι, ἡμιφανῆ δὲ\nοὔρεα ναιετάω μετὰ δένδρεον, ἧχι καὶ αὐτὴ\nἌρτεμις ἀγρώσσει φιλοπάρθενος· ἀλλὰ Κρονίων\nΚαλλιστοῦς λάχε λέκτρον ἐς Ἄρτεμιν εἶδος ἀμείψας.\nἵξομαι εἰς ἁλὸς οἶδμα· τί μοι γάμος; ἀλλʼ ἐνὶ πόντῳ\nἈστερίην ἐδίωκε γυναιμανέων Ἐνοσίχθων.\nαἴθε λάχον πτερὰ κοῦφα· διʼ ὑψιπόρου δὲ κελεύθου\nἠερίοις ἀνέμοισι συνέμπορον οἶμον ὁδεύσω·\nἀλλὰ τάχα πτερύγων κενεὸς δρόμος, ὅττι Τυφωεὺς\nἠλιβάτοις παλάμῃσιν ἐπιψαύει νεφελάων.\nεἰ δὲ γάμοις ἀδίκοις με βιήσεται, εἶδος ἀμείψω,\nμίξομαι ὀρνίθεσσι, καὶ ἱπταμένη φιλομήλη\nκαὶ ῥόδον ἀγγέλλουσα καὶ ἀνθεμόεσσαν ἐέρσην\nἔσσομαι εἰαρινοῖο φίλη Ζεφύροιο χελιδών,\nφθεγγομένη λάλος ὄρνις ὑπωροφίης μέλος ἠχοῦς,\nὀρχηθμῷ πτερόεντι περισκαίρουσα καλιήν.\nΠρόκνη, πικρὰ παθοῦσα, σὺ μὲν δέο πενθάδι μολπῇ\nυἱέα δακρύσειας, ἐγὼ δʼ ἐμὰ λέκτρα γοήσω.\nΖεῦ ἄνα, μὴ τελέσῃς με χελιδόνα, μή με διώξῃ\nκαὶ Τηρεὺς πτερόεις κεχολωμένος, οἷα Τυφωεύς.\nἀήρ, οὔρεα, πόντος ἀνέμβατος· ἔνδοθι γαίης\nκρύπτομαι· ἀλλὰ Γίγαντος ἐχιδναίων ἀπὸ ταρσῶν\nἰοβόλοι δύνουσιν ὑπὸ χθόνα φωλάδες ὕδραι.\nεἴην ὑγρὸν ὕδωρ ἐπιδήμιον, οἷα Κομαιθὼ\nπατρῴῳ κεράσασα νεόρρυτα χεύματα Κύδνῳ·\nοὐκ ἐθέλω παρὰ μῦθον, ὅτι προχοῇσι συνάψω\nπαρθενικῆς δυσέρωτος ἐμὸν φιλοπάρθενον ὕδωρ.\nπῇ δὲ φύγω; Τυφῶνι μιγήσομαι; ἀλλὰ λοχεύσω\nἀλλοφυῆ πολύμορφον ὁμοίιον υἷα τοκῆι.\nεἴην δένδρεον ἄλλο, καὶ ἐκ δρυὸς εἰς δρύας ἔλθω\nοὔνομα παιδὸς ἔχουσα σαόφρονος· ἀντὶ δὲ Δάφνης\nμὴ Μύρρης ἀθέμιστον ἐπώνυμον ἔρνος ἀκούσω.\nναί, λίτομαι, παρὰ χεῦμα γοήμονος Ἠριδανοῖο\nεἴην Ἡλιάδων καὶ ἐγὼ μία· πυκνὰ δὲ δὲ πέμψω\nἐκ βλεφάρων ἤλεκτρα, φιλοθρήνοις δὲ κορύμβοις\nγείτονος αἰγείροιο περίπλοκα φύλλα πετάσσω\nδάκρυσιν ἀφνειοῖσιν ἐμὴν στενάχουσα κορείην·\nοὐ γὰρ ἐγὼ Φαέθοντα κινύρομαι. ἵλαθι, δάφνη,\nαἰδέομαι φυτὸν ἄλλο μετὰ προτέρης φυτὸν ὕλης.\nἔσσομαι,ὡς Νιόβη, καὶ ἐγὼ λίθος, ὄφρα καὶ αὐτὴν\nλαϊνέην στενάχουσαν ἐποικτείρωσιν ὁδῖται·\nἀλλὰ κακογλώσσοιο τί μοι τύπος; ἵλαθι, Λητώ·\nἐρρέτω αἰνοτόκοιο θεημάχον οὔνομα Νύμφης.\nἡ μὲν ἔφη· φαέθων δὲ πόλον δινωτὸν ἐάσας\nεἰς δύσιν ἔτραπε δίφρον· ἀναθρῴσκουσα δὲ γαίης\nὑψιτενὴς ἅτε κῶνος ἐς ἠέρα σιγαλέη Νὺξ\nοὐρανὸν ἀστερόεντι διεχλαίνωσε χιτῶνι,\nαἰθέρα δαιδάλλουσα· καὶ ἀννεφέλῳ παρὰ Νείλῳ\nἀθάνατοι πλάζοντο, παρʼ ὀφρυόεντι δὲ Ταύρῳ\nΖεὺς Κρονίδης ἀνέμιμνεν ἐγερσιμόθου φάος Ἠοῦς.\nνὺξ μὲν ἔην· φρουραὶ δὲ περὶ στίχες ἦσαν Ὀλύμπου\nἑπτὰ περὶ ζώνῃσι, καὶ οἷά περ ὑψόθι πύργων\nἔννυχον ἦν ἀλάλαγμα, βοὴ δʼ ἑτερόθροος ἄστρων\nἀμφιλαφὴς πεφόρητο, καὶ ἀξονίης κτύπον ἠχοῦς\nἐκ Κρονίης βαλβῖδος ἐδέχνυτο νύσσα Σελήνης·\nκαὶ νεφέων στεφανηδὸν ἐπασσυτέρῃσι καλύπτραις\nοὐρανὸν ἐφράξαντο φυλάκτορες αἰθέρος Ὧραι\nἀμφίπολοι Φαέθοντος· ἀσυλήτων δὲ πυλάων\nἀστέρες Ἀτλάντειον ἐπεκλήισσαν ὀχῆα,\nμὴ λόχος εἰσέλθῃσι πόλον μακάρων ἀπεόντων·\nἀντὶ δὲ συρίγγων ἐνοπῆς καὶ ἐθήμονος αὐλοῦ\nἐννυχίαις πτερύγεσσι μέλος σύριζον ἀῆται.\nαἰθερίῳ δὲ Δράκοντι συνέμπορος Ἀρκάδος Ἄρκτου\nἐννυχίην Τυφῶνος ἐπήλυσιν ὑψόθι λεύσσων\nὄμμασιν ἀγρύπνοισι γέρων ἐφύλασσε Βοώτης,\nἀντολίην ἐδόκευεν Ἑωσφόρος, Ἕσπερος ἀστὴρ\nἑσπερίην, Νοτίας δὲ λιπὼν ἰθύντορι τόξων\nὀμβρηρὰς Βορέαο πύλας περιδέδρομε Κηφεύς.\nκαὶ πυρὰ πάντοθεν ἦεν, ἐπεὶ φλόγες αἴθοπες ἄστρων\nκαὶ νύχιοι λαμπτῆρες ἀκοιμήτοιο Σελήνης\nὡς δαΐδες σελάγιζον, ἀελλήεντι δὲ ῥόμβῳ\nπυκνὰ διαθρῴσκοντες ἀπʼ αἰθέρος ἄκρον Ὀλύμπου\nἀστέρες ἀικτῆρες ἐπέγραφον ἠέρα πυρσῷ\nδεξιτεροὶ Κρονίωνι, κυβιστητῆρι δὲ παλμῷ\nπυκνὰ διαΐσσουσα χαρασσομένων νεφελάων\nἀστεροπὴ σκίρτησεν, ἀμοιβαίῃσι δὲ ῥιπαῖς\nκρύπτετο καὶ σελάγιζε παλίνδρομος ἄστατος αἴγλη,\nκαὶ πλοκάμους πλεκτοῖο πυρὸς βοτρυδὸν ἑλίξας\nφέγγεϊ λαχνήεντι σέλας τρήχυνε κομήτης,\nκαὶ δοκίδες μάρμαιρον ἐπήλυδες, οἷα δὲ μακροὶ\nἠερόθεν τανύοντο δοκοὶ δολιχήρεϊ πυρσῷ\nΖηνὶ συναιχμάζοντες, ὑπʼ ἀκτίνεσσι δὲ λάμπων\nἀντιπόρου Φαέθοντος ἐκάμπτετο σύνδρομος ὄμβρῳ\nἴριδος ἀγκύλα κύκλα πολύχροος ὁλκὸς ὑφαίνων,\nχλωρὰ μελαινομένῳ, ῥοδοειδέι λευκὰ κεράσσας.\nκαὶ Διὶ μουνωθέντι παρήγορος ἵκετο Νίκη\nἠέρος ἄκρα κέλευθα διαγράψασα πεδίλῳ,\nΛητοῦς εἶδος ἔχουσα, καὶ ὁπλίζουσα τοκῆα\nἀντιτύποις στομάτεσσι πολύτροπον ἴαχε φωνήν·\nΖεῦ ἄνα, σῶν τεκέων πρόμος ἵστασο, μηδὲ νοήσω\nμιγνυμένην Τυφῶνι γάμων ἀδίδακτον Ἀθήνην·\nμητέρα μὴ τελέσειας ἀμήτορα, μαρνάμενος δὲ\nἀστεροπὴν κούφιζε σελασφόρον ἔγχος Ὀλύμπου,\nκαὶ νεφέλας συνάγειρε τὸ δεύτερον, ὑέτιε Ζεῦ·\nἤδη γὰρ σταθεροῖο τινάσσεται ἕδρανα κόσμου\nχερσὶ Τυφαονίῃσιν, ὁμοζυγέων δὲ λυθέντων\nστοιχείων πισύρων ἠρνήσατο λήια Δηώ·\nἥβη λεῖπε κύπελλον, Ἄρης δʼ ἀπεσείσατο λόγχην,\nἙρμῆς ῥάβδον ἔθηκε, λύρην δʼ ἔρριψεν Ἀπόλλων,\nκαὶ πτερόεις πεπότητο λιπὼν πτερόεντας ὀιστούς,\nεἶδος ἔχων κύκνοιο, τελεσσιγάμου δὲ θεαίνης\nἄσπορος ἔπλετο κόσμος ἀλωομένης Ἀφροδίτης,\nἁρμονίης δʼ ἀλύτου λύτο πείσματα· νυμφοκόμος γὰρ\nπανδαμάτωρ ἀδάμαστος Ἔρως θρασὺς εἰς φόβον ἔπτη\nτόξα λιπὼν γονόεντα· καὶ ἠθάδα Λῆμνον ἐάσας\nσὸς πυρόεις Ἥφαιστος ἀπειθέα γούνατα σύρων\nἆ βραδὺς ἀστήρικτον ἔχει δρόμον. ἆ μέγα θαῦμα,\nκαὶ μάλα μοι κοτέουσαν ἐποικτείρω σέθεν Ἥρην.\nἦ ῥα τεὸς γενέτης πάλιν ἵξεται εἰς χορὸν ἄστρων;\nμή ποτε τοῦτο γένοιτο· καὶ εἰ Τιτηνὶς ἀκούω,\nοὐκ ἐθέλω Τιτῆνας ἰδεῖν κρατέοντας Ὀλύμπου,\nἀλλὰ σὲ καὶ σέο τέκνα. σὺ δὲ κρατέοντι κεραυνῷ\nἈρτέμιδος προμάχιζε σαόφρονος· ἦ ῥα φυλάσσω\nπαρθενικὴν ἀνάεδνον ἀναγκοίῳ παρακοίτῃ;\nἦ ῥα τόκου ταμίη τόκον ὄψεται; ἦ ῥα τανύσσει\nχεῖρας ἐμοί; ποίην δὲ καλέσσομαι ἰοχεαίρῃ\nἵλαον Εἰλείθυιαν, ὅτʼ Εἰλείθια λοχεύσῃ;\nὣς φαμένης σκιοειδὲς ἑὸν πτερὸν Ὕπνος ἑλίξας\nεὔνασεν ἀμπνείουσαν ὅλην φύσιν· ἀλλὰ Κρονίων\nἦν τότε μοῦνος ἄυπνος· ἐφαπλώσας δὲ Τυφωεὺς\nνωθρὰ βαρυνομέναις ἐπερείσατο νῶτα χαμεύναις\nπλήσας μητέρα γαῖαν· ἀνοιγομένοιο δὲ κόλπου\nχάσματι κοιλαίνοντο σεσηρότι φωλάδες εὐναὶ\nεἰς χθόνα δυομένοισιν ἐχιδναίοισι καρήνοις.\nἠελίου δὲ φανέντος ὁμογλώσσων ἀπὸ λαιμῶν\nεἰς ἐνοπὴν πολύπηχυς ἐπεβρυχᾶτο Τυφωεὺς\nΖῆνα μέγαν καλέων· βλοσυρὴ δέ οἱ ἵκετο φωνή,\nῥιζοπαγὴς ὅθι πέζα παλιμπόρου Ὠκεανοῖο\nτέτραχα τεμνομένην περιβάλλεται ἄντυγα κόσμου,\nζωσαμένη στεφανηδὸν ὅλην χθόνα κυκλάδι μίτρῃ·\nφθεγγομένου δὲ Γίγαντος ἀμειβομένη στίχα φωνῆς\nπαντοίη σμαράγησε καὶ οὐ μία σύνθροος ἠχώ·\nτοῦ δέ κορυσσομένοιο φυῆς πολυειδέι μορφῇ\nὠρυγὴ κελάδησε λύκων, βρύχημα λεόντων,\nἄσθμα συῶν, μύκημα βοῶν, σύριγμα δρακόντων,\nπορδαλίων θρασὺ χάσμα, κορυσσομένων γένυς ἄρκτων,\nλύσσα κυνῶν· μεσάτῃ δὲ Γίγας βροτοειδέι μορφῇ\nΖηνὸς ἀπειλήτειραν ἀπερροίβδησεν ἰωήν·\nΧεῖρες ἐμαί, Διὸς οἶκον ἀράξατε, πυθμένα κόσμου\nσείσατε σὺν μακάρεσσι, καὶ αὐτοέλικτον Ὀλύμπου\nκόψατε θεῖον ὀχῆα, καὶ αἰθερίης ἐπὶ γαίῃ\nκίονος ἑλκομένης φυγέτω δεδονημένος Ἄτλας,\nἄντυγα δʼ ἀστερόφοιτον ἀπορρίψειεν Ὀλύμπου,\nμηκέτι δειμαίνων ἕλικα δρόμον—οὐ γὰρ ἐάσω\nὤμοις θλιβομένοις κυρτούμενον υἱὸν Ἀρούρης\nαἰθέρος ὀχλίζοντα παλινδίνητον ἀνάγκην—,\nἀλλὰ θεοῖς ἑτέροισιν ἀτέρμονα φόρτον ἐάσας\nμαρνάσθω μακάρεσσιν, ἀναρρήξειε δὲ πέτρας\nτρηχαλέοις βελέεσσιν ὀιστεύων πόλον ἄστρων,\nὃν πάρος ἠέρταζεν, ἱμασσόμεναι δὲ κολώναις\nταρβαλέαι φυγέτωσαν ἀνάλκιδες οὐρανὸν Ὧραι,\nδμωίδες Ἠελίοιο περιπλέγδην δὲ λαβοῦσαι\nἠέρι μίξατε γαῖαν, ὕδωρ πυρὶ, πόντον Ὀλύμπῳ.\nκαὶ πισύρων ἀνέμων τελέσω δούλειον ἀνάγκην,\nμαστίζω Βορέην, κλονέω Νότον, Εὖρον ἱμάσσω,\nκαὶ Ζέφυρον πλήξαιμι, καὶ ἤματι νύκτα κεράσσω\nχειρὶ μιῇ· καὶ γνωτὸς ἐμὸς πολυπίδακι λαιμῷ\nὨκεανὸς πρὸς Ὄλυμπον ἄγων ὑψούμενον ὕδωρ,\nπέντε παραλλήλων πεφορημένος ὑψόθι κύκλων,\nἄστρα κατακλύσσειε, καὶ ὕδατι διψὰς ἀλάσθω\nἄρκτος Ἁμαξαίοιο δεδυκότος ἱστοβοῆος.\nταῦροι ἐμοί, δονέοντες ἰσήμερον ἄντυγα κύκλων\nαἰθέρι μυκήσασθε, χαρασσομέναις δὲ κεραίαις\nἰσοτύπου φλογεροῖο κεράατα ῥήξατε Ταύρου·\nκαὶ βόες ὑγρὰ κέλευθα μεταλλάσσωσι Σελήνης\nδειδιότες βαρύδουπον ἐμῶν μύκημα καρήνων·\nκαὶ βλοσυρῶν μέγα χάσμα διαπτύξασα γενείων\nἄρκτος ἀνοιστρήσειε Τυφαονὶς Ἄρκτον Ὀλύμπου·\nαἰθερίῳ δὲ Λέοντι λέων ἐμὸς ἀντιφερίζων\nΖῳδιακῆς ἀέκοντα μεταστήσειε κελεύθου·\nἡμετέρους δὲ δράκοντας Ὄφις φρίξειεν Ἁμάξης\nἀστεροπαῖς ὀλίγαις κεκορυθμένος· ἀλλὰ θαλάσσης\nκύματα λυσσήεντα, λόφοι χθονός, ἄγκεα νήσων\nφάσγανά μοι γεγάασι, καὶ ἀσπίδες εἰσὶ κολῶναι,\nκαὶ σκόπελοι θώρηκες ἀαγέες, ἔγχεα πέτραι,\nκαὶ ποταμοὶ σβεστῆρες ἀκιδνοτάτοιο κεραυνοῦ.\nδεσμοὺς δʼ Ἰαπετοῖο Ποσειδάωνι φυλάσσω,\nἀμφὶ δὲ Καύκασον ἄκρον ἐύπτερος ἄλλος ἀρείων\nαἰετὸς αἱμάξειε παλιμφυὲς ἧπαρ ἀμύσσων\nἩφαίστου πυρόεντος, ἐπεὶ πυρὸς εἵνεκα κάμνει\nἥπατος αὐτοφύτοιο χαρασσομένοιο Προμηθεύς·\nυἱάσι δʼ ἀντικέλευθον ἔχων τύπον Ἰφιμεδείης\nκρύψω ἀλυκτοπέδῃσι περίπλοκον υἱέα Μαίης\nχαλκέῳ ἐν κεράμῳ πεφυλαγμένον, ὄφρά τις εἴπῃ·\nλύσας δεσμὸν Ἄρηος ἐκεύθετο δέσμιος Ἑρμῆς.\nλυσαμένη δʼ ἄψαυστον ἑῆς σφρηγῖδα κορείης\nἌρτεμις Ὠρίωνος ἀναγκαίη δάμαρ ἔστω,\nκαὶ Τιτυῷ πετάσειε παλαίτερα φάρεα Λητώ,\nεἰς γάμον ἑλκομένη βεβιημένον· ἀνδροφόνον δὲ\nῥωγαλέων σακέων γυμνούμενον Ἄρεα δήσας\nκοίρανον ὑσμίνης ληίσσομαι ἀντὶ φονῆος\nμείλιχον, ὀψιγάμῳ δὲ συναπτομένην Ἐφιάλτῃ\nΠαλλάδα ληιδίην νυμφεύσομαι, ὄφρα νοήσω\nἌρεα θητεύοντα καὶ ὠδίνουσαν Ἀθήνην.\nκαὶ μογεροῖς ὤμοισι παλινδίνητον ἀείρων\nοὐρανὸν Ἀτλάντειον ἐλαφρίσσειε Κρονίων\nὄρθιος, ἡμετέρων δὲ γάμων ὑμέναιον ἀκούσῃ\nζῆλον ὑποκλέπτων, ὅτε νυμφίος ἔσσομαι Ἥρης.\nοὐ μὲν ἐγὼ δαΐδων ἐπιδεύομαι· αὐτόματος δὲ\nδαλὸς ἐμῶν θαλάμων στεροπῆς σέλας, ἀντὶ δὲ πεύκης\nαὐτὸς ἐμοὶ Φαέθων ἰδίης φλογὸς ἁψάμενος πῦρ\nνυμφιδίῳ τανύσειε Τυφωέι δούλιον αἴγλην,\nκαὶ γαμίους σπινθῆρας ἐπαιθύσσοντες Ὀλύμπῳ\nἀστέρες ἀστράψειαν ἐμῶν λαμπτῆρες Ἐρώτων,\nἀστέρες ἕσπερα λύχνα· σὺν εὐθαλάμῳ δʼ Ἀφροδίτῃ\nεὐνέτις Ἐνδυμίωνος ἐμὴ θεράπαινα Σελήνη\nδέμνιά μοι στορέσειε· καὶ εἰ χρέος ἐστὶ λοετρῶν,\nλούσομαι ἀστερόεντος ἐν ὕδασιν Ἠριδανοῖο·\nἀλλὰ Διὸς μετὰ λέκτρα Τυφωέι, κυκλάδες Ὧραι,\nπήξατε παστὸν Ἔρωτος· ἀπʼ Ὠκεανοῦ δὲ καὶ αὐταί,\nΛητώ, Ἀθηναίη, Παφίη, Χάρις, Ἄρτεμις, Ἥβη,\nνυμφοκόμῳ Τυφῶνι κομίσσατε σύγγονον ὕδωρ·\nκαὶ γαμίοις πλήκτροισιν ἐμῆς παρὰ δαῖτα τραπέζης\nἀντὶ Διὸς μέλψειε Τυφωέα λάτρις Ἀπόλλων.\nοὐ ξείνου δαπέδοιο φέρω πόθον· ἡμέτερον γὰρ\nοὐρανὸν ἀστερόνωτον ἀδελφεὸν ἡνιοχεύσω,\nαὐρανὸν οἶκον ἔχων μητρώιον, υἱέα γαίης.\nκαὶ Κρόνον ὠμηστῆρα τὸ δεύτερον εἰς φάος ἕλκων\nγνωτὸν ἐμὸν συνάεθλον ἀπὸ χθονίοιο βερέθρου\nλύσω δεσμὰ βίαια, παλιννόστους δὲ τελέσσω\nαἰθερίους Τιτῆνας, ὁμωροφίους δὲ κομίσσω\nγηγενέας Κύκλωπας ἐς οὐρανόν, ἄλλα δὲ τεύξω\nὅπλα πυρός· πολέων γὰρ ἐμοὶ χρέος ἐστὶ κεραυνῶν,\nὅττι διηκοσίῃσι, καὶ οὐ διδύμαις πολεμίζω\nχερσὶν ἐγὼ Κρονίδῃ πανομοίιος· ἀντιτύπους δὲ\nκρείσσονας ὀψιγόνους πολυφεγγέι μείζονι πυρσῷ\nἀστεροπὰς ἑτέρας χαλκεύσομαι, εὐρύτερον δὲ\nὄγδοον οὐρανὸν ἄλλον ὑπέρτερον ὑψόθι τεύξω\nἄστρασι φαιδροτέροισι κεκασμένον· οὐ δύναται γὰρ\nἀγχιφανὴς πόλος οὗτος ὅλον Τυφῶνα καλύψαι.\nκαὶ μετὰ θήλεα τέκνα καὶ ἀρσενόπαιδα γενέθλην\nπουλυτόκου Κρονίδαο πολυσπερὲς ἄλλο φυτεύσω\nαἷμα νέων μακάρων πολυαύχενον· οὐ χορὸν ἄστρων\nλείψω νόσφι γάμων ἀχρήιον, ἀλλὰ συνάψω\nἄρσενι θηλυτέρην, ἵνα δούλια τέκνα λοχεύσῃ\nπαρθενικὴ πτερόεσσα παρευνηθεῖσα Βοώτῃ.\nεἶπεν ὁμοκλήσας· Κρονίδης δʼ ἐγέλασσεν ἀκούων.\nκαὶ μόθος ἀμφοτέροισιν ἐπέβρεμεν· ἦν δὲ κυδοιμοῦ\nπομπὸς Ἔρις Τυφῶνι, Διὸς δʼ ἡγήσατο Νίκη\nεἰς μόθον. οὐ βοέης ἀγέλης χάριν, οὐ περὶ ποίμνης\nἦεν ἀγών, οὐ νεῖκος ἔην ἐπὶ κάλλεϊ νύμφης,\nοὐ κλόνος ἀμφὶ πόληος ὀλίζονος· ἀλλʼ ὑπὲρ αὐτοῦ\nαἰθέρος ἵστατο δῆρις, ἔην δʼ ἐνὶ γούνασι Νίκης\nσκῆπτρα Διὸς καὶ θῶκος ἀέθλια δηιοτῆτος.\nΖεὺς μὲν ἱμασσομένων νεφέων βρονταῖον ἀράσσων\nαἰθέριον μύκημα μέλος σάλπιζεν Ἐνυοῦς,\nκαὶ νεφέλας ἑλικηδὸν ἐπὶ στέρνοιο καθάψας\nεἶχε Γιγαντείων βελέων σκέπας· οὐδὲ Τυφωεὺς\nἄψοφος ἦν· κεφαλαὶ δὲ βοῶν μυκηθμὸν ἱεῖσαι\nαὐτόματοι σάλπιγγες ἐπεσμαράγησαν Ὀλύμπῳ,\nσυμμιγέες δὲ δράκοντες ἐσύρισαν, Ἄρεος αὐλοί.\nκαὶ στίχας ἠλιβάτων μελέων θώρηξε Τυφωεὺς\nφραξάμενος σκοπέλῳ σκόπελον μέγαν, εἰσόκε πυκναὶ\nἀρραγέες στοιχηδὸν ἐπυργώθησαν ἐρίπναι,\nκαὶ πέτρην προθέλυμνον ἐπασσυτέρῃ θέτο πέτρῃ·\nἦν δὲ κορυσσομένης στρατιῆς τύπος· ἀγχιφανὴς γὰρ\nῥωγάδα ῥωγὰς ἔρειδε, λόφος λόφον, αὐχένα δʼ αὐχήν,\nὑψινεφὴς δʼ ἀγκῶνα πολύπτυχον ὤθεεν ἀγκών·\nκαἰ κρανααὶ πήληκες ἔσαν Τυφῶνι κολῶναι\nαἰπυλόφῳ πρηῶνι καλυπτομένων κεφαλάων.\nμαρναμένου δὲ Γίγαντος ἔην πολυδειράδι μορφῇ\nἓν δέμας, ἀλλὰ φάλαγγες ἀπείρονες, αἱ μὲν ἀγοστῶν,\nαἱ δὲ λεοντείων γενύων εὐθηγέες αἰχμαί,\nἄλλαι ἐχιδναίων πλοκάμων ἐπιβήτορες ἄστρων.\nδένδρεα δʼ ἐπτύσσοντο Τυφαονίων ἀπὸ χειρῶν\nσειόμενα Κρονίδαο καταντίον, ἄλλα δὲ γαίης\nἔρνεα καλλιπέτηλα, τά περ βεβριθότι παλμῷ\nΖεὺς ἀέκων ἀμάθυνεν ἑνὶ σπινθῆρι κεραυνοῦ·\nπολλὴ μὲν πτελέη σὺν ὁμήλικι ῥίπτετο πεύκῃ\nκαὶ πλάτανος περίμετρος, ἀκοντίζοντο δὲ λεῦκαι\nἄντα Διός· πολλὴ δὲ λαγὼν ἐρρήγνυτο γαίης.\nπᾶσα δὲ τετράπλευρος ἴτυς στυφελίζετο κόσμου,\nκαὶ πίσυρες Κρονίωνι συναιχμάζοντες ἀῆται\nἠερίην σκοτόεσσαν ἐπυργώσαντο κονίην\nκύματα κυρτώσαντες· ἱμασσομένης δὲ θαλάσσης\nΣικελίη δεδόνητο, Πελωρίδες ἔβρεμον ὄχθαι\nΑἰτναῖοί τε τένοντες, ἐμυκήσαντο δὲ πέτραι\nμάντιες ἐσσομένων Λιλυβηίδες, ἔκτυπε δʼ ἀκτὴ\nἑσπέριον παρὰ χεῦμα Παχυνιάς· ἐγγύθι δʼ ἄρκτου\nἀμφὶ νάπην Θρήισσαν Ἀθωιὰς ἔκλαγε Νύμφη,\nΠιερικῷ δὲ τένοντι Μακηδονὶς ἴαχεν ὕλη·\nἀντολίης δὲ θέμεθλα τινάσσετο, δενδροκόμοι δὲ\nἈσσυρίου Λιβάνοιο θυώδεες ἔκτυπον αὐλαί.\nκαὶ Διὸς ἀκαμάτοιο καταιχμάζοντα κεραυνοῦ\nῥίπτετο πολλὰ βέλεμνα Τυφαονίων ἀπὸ χειρῶν·\nκαὶ τὰ μὲν ἀίσσοντα Σεληναίῳ παρὰ δίφρῳ\nἀσταθέων ἀχάρακτα κατέγραφον ἴχνια ταύρων,\nἄλλα δὲ δινηθέντα διʼ ἠέρος ὀξέι ῥοίζῳ\nἄσθμασιν ἀντιπόροισι μετερρίπιζον ἀῆται·\nκαὶ Διὸς ἀψαύστοιο παραπλαγχθέντα κεραυνοῦ\nπολλὰ Ποσειδάωνος ἐδέξατο τερπομένη χείρ,\nγειοτόμου γλωχῖνος ἀφειδήσασα τριαίνης·\nὑγροβαφῆ δὲ βέλεμνα παρὰ Κρονίης πόρον ἅλμης\nΖηνὶ φέρων ἀνάθημα γέρων ἱδρύσατο Νηρεύς.\nκαὶ βλοσυροὺς δύο παῖδας Ἐνυαλίοιο κορύσσας\nεἶχε Φόβον καὶ Δεῖμον ὀπάονα πατροπάτωρ Ζεὺς\nαἰθέρος ἀσπιστῆρας ὁμήλυδας, ἀστεροπῇ δὲ\nστῆσε Φόβον, καὶ Δεῖμον ἐπεστήριξε κεραυνῷ\nδεῖμα φέρων Τυφῶνι· καὶ ἀσπίδα κούφισε Νίκη\nπρόσθε Διὸς τανύουσα, καὶ ἀντιάχησεν Ἐνυώ,\nἌρης δʼ ἐσμαράγησεν. ἐπαιγίζων δὲ θυέλλαις\nἠερόθεν πεφόρητο μετάρσιος αἰγίοχος Ζεύς,\nἑζόμενος πτερόεντι Χρόνου τετράζυγι δίφρῳ·\nἵπποι δὲ Κρονίωνος ὁμόζυγες ἦσαν ἀῆται.\nκαὶ πῇ μὲν στεροῇσι κορύσσετο, πῇ δὲ κεραυνῷ,\nἄλλοτε δὲ βροντῇσιν ἐπέχραεν, ἄλλοτε δʼ ὄμβρων\nπηγνυμένης προχέων πετρούμενα νῶτα χαλάζης\nὀμβρηροῖς βελέεσσι· Γιγαντείοισι δὲ πυκνοὶ\nκίονες ὑδατόεντες ἐπερρήγνυντο καρήνοις\nὀξυβελεῖς, παλάμαι δὲ Τυφωέος, οἷα μαχαίρῃ,\nἠερίῳ τέμνοντο χαλαζήεντι βελέμνῳ·\nκαὶ παλάμη κεκόνιστο, καὶ οὐ μεθέηκε κολώνης,\nἀλλὰ νιφοβλήτοιο τομῇ πληγεῖσα χαλάζης\nμάρνατο καὶ πίπτουσα, διαΐσσουσα δὲ γαίης\nἅλμασιν αὐτοκύλιστος ἐπάλλετο μαινομένη χείρ,\nοἷα βαλεῖν ἐθέλουσα καὶ εἰσέτι κύκλον Ὀλύμπου.\nκαὶ πρόμος οὐρανίων πυρόεν βέλος ὑψόθι σείων\nδεξιὸν ἐκ λαιοῖο κέρας πολέμοιο νομεύων\nὑψιφανὴς πολέμιζεν· ἐς ὑδροπόρους δὲ χαράδρας\nὦρτο Γίγας πολύπηχυς, ἐπασσυτέρῳ δὲ συνάψας\nαὐτομάτῳ σφήκωσεν ὁμόπλοκα δάκτυλα δεσμῷ\nκοιλαίνων παλάμας πολυχανδέας, ᾗσιν ἀείρων\nμεσσόθι χειμερίων ποταμῶν ὀρεσίδρομον ὕδωρ,\nχερσὶ βαθυνομέναις μεμερισμένα χεύματα πέμπων,\nἀστεροπῇ προέηκε· χαραδραίῳ δὲ ῥεέθρῳ\nβαλλομένη σελάγιζε διʼ ὕδατος αἰθερίη φλὸξ\nλαβροτέρῳ σπινθῆρι, καὶ ἔζεσε δίψιον ὕδωρ\nαἰθαλόεν, διερὴ δὲ δύσις τερσαίνετο μύδρῳ·\nσβέσσαι γὰρ μενέαινε Γίγας θρασὺς αἰθέριον πῦρ,\nνήπιος· οὐδʼ ἐνόησε, πυραυγέες ὅττι κεραυνοὶ\nκαὶ στεροπαὶ γεγάασιν ἀπʼ ὀμβροτόκων νεφελάων.\nκαὶ πάλιν ἰθυτμῆτας ἑλὼν σπήλυγγας ἐναύλων\nστέρνα Διὸς μενέαινε βαλεῖν ἄτρωτα σιδήρῳ,\nκαὶ σκοπιὴ Διὸς ἄντα τιταίνετο· χείλεϊ δʼ ἄκρῳ\nΖεὺς ὀλίγου φύσησε, καὶ ὑψίκρημνον ἐοῦσαν\nλεπταλέον φύσημα παρέτραπε κυκλάδα πέτρην.\nχειρὶ δὲ δινήεντα λόφον νησαῖον ἀράξας\nεἰς ἐνοπὴν πολύδινος ἀνῃώρητο Τυφωεύς,\nκαὶ Διὸς ἀρρήκτοιο κατηκόντιζε προσώπου·\nἀλλʼ ὁ μὲν ἀντικέλευθον ἀλεύατο μάρμαρον αἰχμὴν\nκρᾶτα παρακλίνας, στεροπῆς δʼ ἐτύχησε Τυφωεὺς\nθερμὸν ἀμειβομένης ἕλικα δρόμον, αἶψα δὲ πέτρη\nἀκροφαληριόωσα μελαίνετο μάρτυρι καπνῷ.\nκαὶ τριτάτην προΐαλλεν· ἐπεσσυμένην δὲ Κρονίων\nπεπταμένης παλάμης μεσάτῳ νωμήτορι καρπῷ,\nσφαῖραν ἅτε θρῴσκουσαν, ἀτέρμονι χειρὶ πατάξας\nπέμπε πάλιν Τυφῶνι· μεταστρεφθεῖσα δὲ πολλῇ\nἠερίῃ στροφάλιγγι παλιννόστοιο πορείης\nαὐτομάτη τόξευεν ὀιστευτῆρα κολώνη.\nτέτρατον ἠκόντιζεν ὑπέρτερον· ἁψαμένη δὲ\nαἰγίδος ἀκροτάτων θυσάνων ἐδιχάζετο πέτρη.\nἄλλην δὲ προέηκεν· ἀελλήεσσα δὲ πέτρη\nἡμιδαὴς σελάγιζεν ὀιστευθεῖσα κεραυνῷ.\nοὐ σκοπιαὶ νέφος ὑγρὸν ἀνέσχισαν, ἀλλὰ τυπεῖσαι\nὑδρηλαῖς νεφέλῃσι διερρήγνυντο κολῶναι.\nξυνὴ δʼ ἀμφοτέροισιν ἰσόρροπος ἦεν Ἐνυὼ\nκαὶ Διὶ καὶ Τυφῶνι· πολυφλοίσβῳ δὲ βελέμνῳ\nαἰθέρος ὀρχηστῆρες ἐβακχεύοντο κεραυνοί.\nμάρνατο δὲ Κρονίδης κεκορυθμένος· ἐν δὲ κυδοιμῷ\nβροντὴν μὲν σάκος εἶχε, νέφος δέ οἱ ἔπλετο θώρηξ,\nκαὶ στεροπὴν δόρυ πάλλε, Διιπετέες δὲ κεραυνοὶ\nἠερόθεν πέμποντο πυριγλώχινες ὀιστοί·\nἤδη γὰρ περίφοιτος ἀπὸ χθονίου κενεῶνος\nξηρὸς ἀερσιπότητος ἀνέδραμεν ἀτμὸς ἀρούρης,\nκαὶ νεφέλης ἔντοσθεν ἐελμένος αἴθοπι λαιμῷ\nπνίγετο θερμαίνων νέφος ἔγκυον· ἀμφὶ δὲ καπνῷ\nτριβομένων καναχηδὰ πυριτρεφέων νεφελάων\nθλιβομένη πεφόρητο δυσέκβατος ἐνδόμυχος φλὸξ\nδιζομένη μέσον οἶμον, ἐπεὶ σέλας ὑψόθι βαίνειν\nοὐ θέμις· ἀστεροπὴν γὰρ ἀναθρῴσκουσαν ἐρύκει\nὀμβρηρῇ ῥαθάμιγγι λελουμένος ἴκμιος ἀήρ,\nπυκνώσας νέφος ὑγρὸν ὑπέρτερον· ἀζαλέου δὲ\nνειόθεν οἰγομένοιο διέδραμεν ἁλλόμενον πῦρ.\nὡς λίθος ἀμφὶ λίθῳ φλογερὴν ὠδῖνα λοχεύων\nλάινον ἠκόντιζε πολυθλιβὲς αὐτόγονον πῦρ,\nπυρσογενὴς ὅτε θῆλυς ἀράσσεται ἄρσενι πέτρῳ·\nοὕτω θλιβομένῃσιν ἀνάπτεται οὐρανίη φλὸξ\nλιγνύι καὶ νεφέλῃσιν· ἀπὸ χθονίοιο δὲ καπνοῦ\nλεπταλέου γεγαῶτος ἐμαιώθησαν ἀῆται.\nἄλλην δʼ ἐξ ὑδάτων μετανάστιον ἀτμίδα γαίης\nἠέλιος φλογερῇσι βολαῖς ἀντωπὸν ἀμέλγων\nτινθαλέῳ νοτέουσαν ἀνείρυσεν αἰθέρος ὁλκῷ·\nἡ δὲ παχυνομένη νεφέων ὤδινε καλύπτρην,\nσεισαμένη δὲ πάχιστον ἀραιοτέρῳ δέμας ἀτμῷ,\nἂψ ἀναλυσαμένη μαλακὸν νέφος εἰς χύσιν ὄμβρου,\nὑδρηλὴν προτέρην μετεκίαθεν ἔμφυτον ὕλην.\nτοῖος ἔφυ φλογόεις νεφέων τύπος, οἶσι καὶ αὐτοὶ\nἰσότυποι στεροπῇσι συνωδὶνοντο κεραυνοί.\nΖεὺς δὲ πατὴρ πολέμιζε· κατʼ ἀντιβίοιο δὲ πέμπων\nἠθάδα πυρσὸν ἴαλλεν, ἀκοντιστῆρα λεόντων,\nβάλλων ποικιλόφωνον ἀμετρήτων στίχα λαιμῶν\nοὐρανίῳ πρηστῆρι· Διοβλήτου δὲ βελέμνου\nἓν σέλας ἔφλεγε χεῖρας ἀπείρονας, ἓν σέλας ὤμους\nνηρίθμους ἀμάθυνε καὶ αἰόλα φῦλα δρακόντων,\nκαὶ κεφαλὰς ἐδάιξαν ἀτέρμονας αἰθέρος αἰχμαί,\nκαὶ πλοκάμους Τυφῶνος ἕλιξ ἀμάθυνε κομήτης\nἀντιπόρῳ σπινθῆρι δασύτριχα πυρσὸν ἰάλλων,\nκαὶ κεφαλαὶ σελάγιζον, ἀναπτομένων δὲ κομάων\nβόστρυχα συρίζοντα κατεσφρηγίσσατο σιγὴ\nοὐρανίῳ σπινθῆρι, μαραινομένων δὲ δρακόντων\nἰοβόλοι ῥαθάμιγγες ἐτερσαίνοντο γενείων·\nμαρναμένου δὲ Γίγαντος ἐτεφρώθησαν ὀπωπαὶ\nκαπνῷ λιγνυόεντι, νιφοβλήτων δὲ προσώπων\nχιονέαις λιβάδεσσιν ἐλευκαίνοντο παρειαί.\nκαὶ πισύρων ἀνέμων τετράζυγον εἶχεν ἀνάγκην·\nεἰ γὰρ ἐς ἀντολίην σφαλερὰς ἐλέλιζεν ὀπωπάς,\nὑσμίνην φλογόεσσαν ἐδέχνυτο γείτονος Εὔρου·\nεἰ κλίσιν ἐσκοπίαζε δυσήνεμον Ἀρκάδος Ἄρκτου,\nχειμερίου πρηστῆρος ἀθαλπέι βάλλετο πάχνῃ·\nφεύγων ψυχρὸν ἄλημα νιφοβλήτοιο Βορῆος\nκαὶ διερῷ δεδόνητο καὶ αἰθαλόεντι βελέμνῳ·\nκαὶ δύσιν εἰσορόων βλοσυρῆς ἀντώπιον Ἠοῦς\nἑσπερίην ἔφριξε θυελλήεσσαν Ἐνυώ,\nεἰαρινῆς ἀίων Ζεφυρηίδος ἦχον ἱμάσθλης·\nκαὶ Νότος ἀμφὶ τένοντα μεσημβρινὸν Αἰγοκερῆος\nἄντυγας ἠερίας ἐπεμάστιε, θερμὸς ἀήτης,\nφλογμὸν ἄγων Τυφῶνι πυραυγέι καύματος ἀτμῷ.\nεἰ πάλιν ὄμβρον ἔχευε κατάρρυτον ὑέτιος Ζεύς,\nλυσιπόνοις λιβάδεσσιν ὅλον χρόα λοῦσε Τυφωεὺς\nθερμὰ καταψύχων κεκαφηότα γυῖα κεραυνῷ.\nκαὶ κραναοῖς βελέεσσι χαλαζαίου νιφετοῖο\nπαιδὸς ἱμασσομένου τραφερὴ μαστίζετο μήτηρ·\nδερκομένη δὲ Γίγαντος ἐπὶ χροῒ μάρτυρα Μοίρης\nλάινα πηκτὰ βέλεμνα καὶ ὑδατόεσσαν ἀκωκὴν\nἠέλιον Τιτῆνα κατηφέι λίσσετο φωνῇ,\nἓν φάος αἰτίζουσα θερείτατον, ὄφρά κε πυρσῷ\nθερμοτέρῳ λύσειε Διὸς πετρούμενον ὕδωρ\nνιφομένῳ Τυφῶνι χέων ἐμφύλιον αἴγλην·\nκαί οἱ ἱμασσομένῳ συνετήκετο· καιομένων δὲ\nἠλιβάτων ὁρόωσα πυριστεφὲς ἔθνος ἀγοστῶν\nχειμερίην ἱκέτευε μολεῖν δυσπέμφελον αὔρην\nεἰς μίαν ἠριγένειαν, ἵνα ψυχροῖσιν ἀήταις\nδιψαλέην Τυφῶνος ἀποσβέσσειεν ἀνάγκην.\nἸσοτύπου δὲ τάλαντα μάχης ἔκλινε Κρονίων.\nχειρὶ δὲ δενδρήεσσαν ἀπορρίψασα καλύπτρην\nμήτηρ ἄχνυτο Γαῖα, Τυφαονίων κεφαλάων\nκαπνὸν ὀπιπεύουσα· μαραινομένων δὲ προσώπων\nγηγενέος λύτο γοῦνα· προθεσπίζουσα δὲ νίκην\nβρονταίοις πατάγοισι Διὸς μυκήσατο σάλπιγξ·\nἤριπε δʼ οὐρανίῳ μεθύων φλογόεντι βελέμνῳ,\nὠτειλήν ἀσίδηρον ἔχων πολέμοιο, Τυφωεὺς\nὑψιτενής, καὶ νῶτα βαλὼν ἐπὶ μητέρι Γαίῃ\nκεῖτο, περιστορέσας ὀφιώδεα γυῖα κονίῃ,\nπυρσὸν ἀναβλύζων. Κρονίδης δʼ ἐρέθιζε γελάσσας,\nτοῖον ἔπος προχέων φιλοπαίγμονος ἀνθερεῶνος·\nΚαλὸν ἀοσσητῆρα γέρων Κρόνος εὗρε, Τυφωεῦ·\nχθὼν μόγις υἷα λόχευσε, μέγαν γόνον Ἰαπετοῖο·\nἡδὺς ὁ Τιτήνων τιμήορος· ὡς ὁρόω δέ,\nἀδρανέες γεγάασι τάχα Κρονίδαο κεραυνοί.\nδηθύνεις τέο μέχρις ἀνέμβατον αἰθέρα ναίειν,\nψευδόμενε σκηπτοῦχε; μένει δέ σε θῶκος Ὀλύμπου·\nσκῆπτρα Διὸς καὶ πέπλα θεημάχε δέξο Τυφωεῦ\nἈστραῖον δὲ κόμισσον ἐς οὐρανόν· ἢν δʼ ἐθελήσῃς,\nαἰθέρι νοστήσειε καὶ Εὐρυνόμη καὶ Ὀφίων\nκαὶ Κρόνος ἀμφοτέροισιν ὁμόστολος· ἐρχομένῳ δὲ\nσὺν σοὶ ποικιλόνωτον ἐς ὑψιπόρων ἴτυν ἄστρων\nδεσμὰ φυγὼν δολόμητις ὁμαρτήσειε Προμηθεύς,\nἥπατος ἡβώοντος ἀφειδέα δαιτυμονῆα\nοὐρανίης θρασὺν ὄρνιν ἔχων πομπῆα κελεύθου.\nτί πλέον ἤθελες ἄλλο μετὰ κλόνον ἠὲ νοῆσαι\nΖῆνα καὶ ἐννοσίγαιον ὀπάονα σεῖο θοώκων;\nΖῆνα μὲν ἀδρανέοντα καὶ οὐ σκηπτοῦχον Ὀλύμπου,\nβροντῆς καὶ νεφέων γυμνούμενον, ἀστεροπῆς δὲ\nἀντὶ πυρὸς ζαθέοιο καὶ ἠθάδος ἀντὶ κεραυνοῦ\nδαλὸν ἀερτάζοντα Τυφαονίῳ παρὰ παστῷ,\nληιδίης ἀλόχοιο τεῆς θαλαμηπόλον Ἥρης\nὀφθαλμῷ κοτέοντι τεῶν ζηλήμονα λέκτρων·\nσύζυγα δʼ ἐννοσίγαιον ἀποζευχθέντα θαλάσσης\nὑμετέρῃ μετὰ πόντον ὑποδρήσσοντα τραπέζῃ,\nδιψάδι χειρὶ φέροντα τεὸν δέπας ἀντὶ τριαίνης.\nἌρεα λάτριν ἔχεις, θεράπων τεός ἐστιν Ἀπόλλων·\nπέμπε δὲ Τιτήνεσσι διάκτορον υἱέα Μαίης\nσὸν κράτος ἀγγέλλοντα καὶ οὐρανίην σέθεν αἴγλην·\nἐργατίνην δʼ Ἥφαιστον ἐθήμονι κάλλιπε Λήμνῳ,\nὄφρά κεν ἀσκήσειε νεοζεύκτῳ σέο νύμφῃ\nποικίλον αὐχένος ὁρμὸν ἐύχροον ἤνοπι κόσμῳ,\nἠὲ πεδοστιβέων ἀμαρύγματα φαιδρὰ πεδίλων,\nοἷσι τεὴ παράκοιτις ἀγάλλεται, ἠὲ τελέσσῃ\nχρυσοφαῆ θρόνον ἄλλον Ὀλύμπιον, ὄφρα γελάσσῃ\nκρείσσονα θῶκον ἔχουσα τεὴ χρυσόθρονος Ἥρη·\nκαὶ χθονίους Κύκλωπας ἔχων ναετῆρας Ὀλύμπου\nτεῦξον ἀρειοτέροιο νέον σπινθῆρα κεραυνοῦ.\nἀλλὰ δόλῳ θέλξαντα τεὸν νόον ἐλπίδι νίκης\nχρυσῷ δῆσον Ἔρωτα μετὰ χρυσῆς Ἀφροδίτης·\nχαλκῷ σφίγξον Ἄρηα κυβερνητῆρα σιδήρου.\nἀστεροπαὶ φεύγουσι καὶ οὐ μίμνουσιν Ἐνυώ·\nπῶς στεροπῆς ὀλίγης οὐκ ἔκφυγες ἀπτόλεμον πῦρ;\nἢ πόθεν οὔασι σοῖσιν ἀμετρήτοισιν ἀκούων\nβρονταίην ἐλάχειαν ἐδείδιες ὄμβριον ἠχώ;\nτίς σε τόσον ποίησεν ἀνάλκιδα; πῇ σέθεν αἰχμαί;\nπῇ κεφαλαὶ σκυλάκων; πῇ χάσματα κεῖνα λεόντων\nκαὶ χθόνιον μύκημα βαρυφθόγγων σέο λαιμῶν;\nπῇ δε δρακοντείης δολιχόσκιος ἰὸς ἐθείρης;\nοὐκέτι συρίζεις ὀφιώδεϊ κυκλάδι χαίτῃ;\nπῇ βοέων στομάτων μυκήματα; πῇ σέο χειρῶν\nἠλιβάτου πρηῶνος ἀκοντιστῆρες ἀγοστοί;\nοὐκέτι μαστίζεις ἑλικώδεας ἄντυγας ἄστρων;\nοὐκέτι λευκαίνουσι συῶν προβλῆτες ἀκωκαὶ\nἀφροκόμῳ ῥαθάμιγγι διάβροχον ἀνθερεῶνα;\nπῇ μοι φρικτὰ γένεια σεσηρότα λυσσάδος ἄρκτου;\nεἶξον ἐπουρανίοισι, πεδοτρεφές· ὑμετέρων γὰρ\nχειρὶ μιῇ νίκησα διηκοσίων στίχα χειρῶν.\nἀλλὰ βαθυκρήμνοισι περισφίγγουσα κολώναις\nΣικελίη τρικάρηνος ὅλον Τυφῶνα δεχέσθω\nοἰκτρὰ κονιομένοις ἑκατὸν κομόωντα καρήνοις.\nἔμπης, εἰ νόον ἔσχες ὑπέρβιον, εἰ δὲ καὶ αὐτῷ\nἐλπίσιν ἀπρήκτοισιν ἐπεσκίρτησας Ὀλύμπῳ,\nτεύξω σοι, πανάποτμε, κενήριον, ὑστάτιον δὲ\nσὸν κενεὸν παρὰ τύμβον, ἀτάσθαλε, τοῦτο χαράξω·\nΓηγενέος τόδε σῆμα Τυφωέος, ὅν ποτε πέτροις\nαἰθέρα μαστίζοντα κατέφλεγεν αἰθέριον πῦρ.\nἔννεπε κερτομέων νέκυν ἔμπνοον, υἱὸν Ἀρούρης.\nκαὶ Διὶ παμμεδέοντι χέων ἐπινίκιον ἠχὼ\nλαϊνέῃ σάλπιγγι Κίλιξ μυκήσατο Ταῦρος,\nὑδρηλοῖς δὲ πόδεσσιν ἕλιξ ὠρχήσατο Κύδνος\nΖηνὸς ἀνευάζων διερῷ βρυχήματι νίκην,\nμεσσοφανὴς προχέων ναέτην ῥόον ἥλικι Ταρσῷ.\nγαῖα δὲ πετρήεντα διαρρήξασα χιτῶνα\nἄχνυτο κεκλιμένη, καὶ πενθάδος ἀντὶ μαχαίρης\nκοπτομένην ἀνέμοις ἀπεκείρατο δενδράδα χαίτην,\nβόστρυχον ὑλήεντος ἀποτμήξασα καρήνου\nφυλλοχόῳ ἅτε μηνί, χαραδραίας δὲ παρειὰς\nδρύψατο, καὶ κελαδεινὰ διʼ εὐύδρων κενεώνων\nἔρρεε μυρομένης ποταμήια δάκρυα Γαίης.\nἐκ δὲ Τυφαονίων μελέων στροφάλιγγες ἀέλλης\nκύματα μαστίζουσιν, ἐπεσσύμεναι δὲ καλύψαι\nὁλκάδας ἀκλύστοιο καθιππεύουσι γαλήνης,\nοὐ μούνοις ῥοθίοισιν ἐπήλυδες· ἀλλʼ ἐνὶ γαίῃ\nπολλάκις αἰθύσσουσα θυελλήεσσα κονίη\nὄρθιον ἡβώοντα κατέκλυσε καρπὸν ἀλωῆς.\nκαὶ ταμίη κόσμοιο, παλιγγενέος Φύσις ὕλης,\nῥηγνυμένης κενεῶνα κεχηνότα πῆξεν ἀρούρης,\nνησαίους δὲ τένοντας ἀποτμηγέντας ἐναύλων\nἁρμονίης ἀλύτοιο πάλιν σφρηγίσσατο δεσμῷ.\nοὐκέτι δὲ κλόνος ἦεν ἐν ἄστρασιν· ἠέλιος γὰρ\nχαιτήεντα Λέοντα παρὰ σταχυώδεϊ Κούρῃ\nΖῳδιακῆς ἔστησε παραΐξαντα κελεύθου·\nοὐρανίου δὲ Λέοντος ἐπισκαίροντα προσώπῳ\nκαρκίνον ἀντικέλευθον ἀθαλπέος Αἰγοκερῆος\nἂψ ἀνασειράζουσα διεστήριξε Σελήνη.\nοὐ μὲν ἀοιδοπόλοιο λελασμένος ἔπλετο Κάδμου\nΖεὺς Κρονίδης, καλέσας δὲ τόσην ἐφθέγξατο φωνὴν\nἠερίης σκιοειδὲς ἀποσκεδάσας νέφος ὄρφνης·\nΚάδμε, τεῇ σύριγγι πύλας ἔστεψας Ὀλύμπου·\nσὸν γάμον οὐρανίῃ καὶ ἐγὼ Φόρμιγγι γεραίρω·\nγαμβρὸν ἐγὼ τελέσω σε καὶ Ἄρεϊ καὶ Κυθερείῃ,\nκαὶ χθονίου δείπνοιο θεοὺς ἔχε δαιτυμονῆας.\nἵξομαι εἰς σέο δῶμα· τί φίλτερον ἄλλο νοήσεις\nἢ μακάρων βασιλῆα τεῆς ψαύοντα τραπέζης;\nεἰ δὲ τύχης ἐθέλεις ἑτερότροπα κύματα φεύγειν\nπορθμεύων βιότοιο γαληναίοιο πορείην,\nἌρεα μὲν Διρκαῖον ἀεὶ πεφύλαξο χαλέψαι,\nἌρεα νόσφι λόχου κεχολωμένον· ἐννύχιος δὲ\nοὐρανίοιο Δράκοντος ἐναντίον ὄμμα τιτήνας\nῥέξον ὑπὲρ βωμοῖο λαβὼν εὔοδμον ὀφίτην,\nκικλήσκων Ὀφιοῦχον Ὀλύμπιον, ἐν πυρὶ καίων\nἸλλυρικῆς ἐλάφοιο πολυγλώχινα κεραίην,\nὄφρα φύγῃς, ὅσα πικρὰ τεῷ πεπρωμένα πότμῳ\nΜοιριδίης ἔκλωσεν ἕλιξ ἄτρακτος ἀνάγκης,\nεἰ λίνα Μοιράων ἐπιπείθεται. ἀλλὰ τοκῆος\nμνῆστιν ἔα κοτέοντος Ἀγήνορος, ἀσταθέων δὲ\nἀμφὶ κασιγνήτων μὴ δείδιθι· κεκριμένοι γὰρ\nπάντες ἔτι ζώουσιν, ἐπεὶ Νοτίην χθόνα Κηφεὺς\nνάσσατο Κηφήνων ἐπιήρανος Αἰθιοπήων,\nκαὶ Θάσος εἰς Θάσον ἦλθεν, ἀερσιλόφοιο δὲ Ταύρου\nδύσνιφον ἀμφὶ τένοντα Κίλιξ Κιλίκεσσιν ἀνάσσει,\nΘρηικίην δʼ ἐπὶ πέζαν ἀπόσσυτος ἵκετο Φινεύς·\nτὸν μέν ἐγὼ κομόωντα βαθυπλούτοισι μετάλλοις\nγαμβρὸν ἐς Ὠρείθνιαν ἄγω καὶ Θρῇκα Βορῆα,\nνυμφίον ὀμφήεντα φιλοστεφάνου Κλεοπάτρης.\nκαὶ σὺ κασιγνήτων ἰσοελκέι νήματι Μοίρης\nΚαδμείων βασίλευε καὶ οὔνομα λεῖπε πολίταις·\nπλαγκτοσύνης δʼ ἀπόειπε παλίμπορα κύκλα κελεύθου,\nκαὶ βοὸς ἄστατον ἴχνος ἀναίνεο· Κυπριδίῳ γὰρ\nσύγγονον ὑμετέρην ζυγίῳ νυμφεύσατο θεσμῷ\nἈστερίων Δικταῖος ἄναξ Κορυβαντίδος Ἴδης.\nκαὶ τὰ μὲν αὐτὸς ἐγὼ μαντεύσομαι, ἄλλα δὲ Φοίβῳ\nκαλλείψω· σὺ δέ, Κάδμε, μεσόμφαλον ἄξονα βαίνων\nΔελφίδος αὐδήεντα μετέρχεο τέμπεα Πυθοῦς.\nὣς εἰπὼν ἀπέπεμπεν Ἀγηνορίδην μετανάστην\nΖεὺς Κρονίδης· καὶ κραιπνὸς ἐς αἰθερίων ἴτυν ἄστρων\nχρύσεον ἔτραπε δίφρον, ἐπεμβεβαυῖα δὲ Νίκη\nἤλασεν οὐρανίῃ πατρώιον ἵππον ἱμάσθλῃ.\nκαὶ θεὸς εἰς πόλον ἦλθε τὸ δεύτερον· ἐρχομένῳ δὲ\nοὐρανίας πετάσαντο πύλας ὑψαύχενες Ὧραι,\nαἰθέρα δʼ ἐστέψαντο· παλιννόστῳ δʼ ἐνὶ μορφῇ\nσὺν Διὶ νικήσαντι θεοὶ νόστησαν Ὀλύμπῳ,\nκαὶ πτερόεν μίμημα μετηλλάξαντο προσώπου.\nἁβροχίτων δʼ ἀσίδηρος ἐς οὐρανὸν ἦλθεν Ἀθήνη\nἌρεα Κῶμον ἔχουσα, Μέλος δέ οἱ ἔπλετο Νίκη·\nκαὶ Θέμις ὅπλα Γίγαντος ὀλωλότος ἄφρονι Γαίῃ\nεἰς φόβον ἐσσομένων ἐπεδείκνυε, μητρὶ Γιγάντων,\nὑψιπαγῆ κρεμάσασα παρὰ προθύροισιν Ὀλύμπου.\nἐν τριτάτῳ μάστευε πολύπλανον ὁλκάδα Κάδμου Ἠλέκτρης τε μέλαθρα φιλοξενίην τε τραπέζης.\nλῦτο δʼ ἀγών, ὅτε χεῖμα παρήλυθεν· ἄκρα δὲ φαίνων\nἀννεφέλῳ τελαμῶνι φαεσφόρα νῶτα μαχαίρης\nὨρίων ἀνέτελλε, καὶ οὐκέτι κυκλάδι λίμνῃ\nλούετο παχνήεντα δεδυκότος ἴχνια Ταύρου·\nοὐκέτι δʼ ὀμβροτόκοιο παρὰ κλίμα διψάδος Ἄρκτου\nἴχνεσιν ἀβρέκτοισιν ὁδεύετο μάρμαρον ὕδωρ·\nοὐκέτι Μασσαγέτης μετανάστιον οἶκον ἱμάσσων,\nδουρατέῳ τροχόεντι διαστείβων ῥόον ὁλκῷ,\nὑδρηλὰς ἐχάρασσε πεπηγότος αὔλακας Ἴστρου·\nἤδη γὰρ Ζεφύροιο προάγγελος ἔγκυος Ὥρη\nσχιζομένων καλύκων δροσεροὺς ἐμέθυσσεν ἀήτας,\nκαὶ λιγυρὴ μερόπεσσι συνέστιος εἴαρι κῆρυξ\nὄρθριον ὕπνον ἄμερσε λάλος τρύζουσα χελιδὼν\nἀρτιφανής, καὶ γυμνὸν ἀπʼ εὐόδμοιο καλύπτρης\nεἰαριναῖς ἐγέλασσε λελουμένον ἄνθος ἐέρσαις\nζωογόνοις. Κιλίκων δὲ παρὰ κροκόεντας ἐναύλους\nὑψιλόφου Ταύροιο λιπὼν πρηῶνα κεράστην\nπρώιος ἤιε Κάδμος, ὅτε ζόφον ἔσχισεν Ἠώς.\nκαὶ πλόος ὥριος ἦεν· ἐπειγομένοιο δὲ Κάδμου\nἐκ χθονὸς ὠχλίζοντο χαλινωτήρια νηῶν·\nἱστὸς δʼ ὑψικάρηνος ὑπέρτερον ἠέρα τύπτων\nὄρθιος ἐστήρικτο καὶ ἠρέμα πόντον ἱμάσσων\nἄσθμασιν ἠῴοις ἐπεβόμβεε κοῦφος ἀήτης,\nπομπὸν ἔχων κελάδημα, καὶ ἀλλοπρόσαλλα θυέλλαις\nοἴδματα κυρτώσας διερῆς ἀνέκοψε χορείης\nσιγαλέης δελφῖνα κυβιστητῆρα γαλήνης.\nσυμπλεκέες δὲ κάλωες ἐσύρισαν ὀξέι ῥοίζῳ,\nσπερχομένῳ δʼ ἀνέμῳ πρότονοι μύκον, ἰθυπόρου δὲ\nλαῖφος ἐκολπώθη βεβιημένον ἔγκυον αὔρης·\nσχίζετο δʼ ἄστατον οἶδμα παλιμπετές, ἄφρεε δʼ ὕδωρ\nοἰδαλέον, καὶ νηὸς ἐπειγομένης διὰ πόντου\nκύματι βομβήεντι περὶ τρόπιν ἤπυεν ἠχώ·\nπηδαλίου δὲ κόρυμβα διχαζομένης ἁλὸς ὁλκῷ\nκυρτὰ φαληριόωντα κατέγραφε νῶτα θαλάσσης.\nκαὶ δεκάτης μετὰ νύσσαν ἀχείμονα κυκλάδος Ἠοῦς\nΚάδμος ἀκυμάντοισι Διὸς πεφορημένος αὔραις,\nΤρώιον ὑγρονόμοιο διασχίζων πόρον Ἕλλης,\nἅρπαγος ἐξ ἀνέμοιο μεμυκότι σύρετο πορθμῷ\nεἰς Σάμον ἀντικέλευθον ἐγερσιμόθοιο Καμάνδρου,\nγείτονα Σιθονίης, ὅθι παρθένος εἰσέτι Κάδμῳ\nἉρμονίη πεφύλακτο· καὶ ὁλκάδα θέσπιδι Ῥείῃ\nΘρηικίην πόμπευον ἐς ᾐόνα μάντιες αὖραι.\nκαὶ Σαμίης ὁρόωντες ἀκοιμήτου φλόγα πεύκης\nἀγχίγυοι στείλαντο γεγηθότες ἱστία ναῦται·\nνῆα δὲ πορθμεύσαντες ἀκυμάντου σχεδὸν ὅρμου\nνήνεμον ἀκροτάτοισιν ὕδωρ ἐχάρασσον ἐρετμοῖς,\nκαὶ λιμένος προσέκελσαν ὑπὸ σκέπας· ἀκλινέων δὲ\nτρητὸς ὄνυξ πετραῖος ἐδέξατο πείσματα νηῶν,\nκαὶ διερῆς ψαμάθοιο βαθυνομένου διὰ κόλπου\nὁλκάδος ἀγκυλόδοντες ἐπεσφήκωντο χαλινοὶ\nδυομένου Φαέθοντος· ἐπʼ αἰγιαλοῖο δὲ ναῦται\nἀστορέας ψαμάθοισιν ἐπεστορέσαντο χαμεύνας\nἑσπερίην μετὰ δαῖτα· βαρυνομένοισι δὲ φωτῶν\nὄμμασιν ἄψοφον ἴχνος ἐπήγαγεν Ὕπνος ἀλήτης.\nἀλλʼ ὅτε πορφυρέοιο παρὰ πτερὸν αἴθοπος Εὔρου\nἄκρα χαρασσομένην ὑπὸ ῥωγάδα Τευκρίδος Ἴδης\nὄρθρον ἀποπτύουσα φάνη λιμενοσκόπος Ἠώς,\nἀντιπόρου μέλαν οἶδμα καταυγάζουσα θαλάσσης,\nἉρμονίην τότε Κύπρις ἵνα ζεύξειεν ἀκοίτῃ,\nἄπλοα σιγαλέης ἐτανύσσετο νῶτα γαλήνης.\nἤδη δʼ ἔκλαγεν ὄρνις ἑώιος ἠέρα τέμνων,\nκαὶ στίχες εὐπήληκες ἐρημονόμων Κορυβάντων\nΚνώσσιον ἐκρούσαντο σακεσπάλον ἅλμα χορείης\nἴχνεσι μετρητοῖσιν· ἐρισμαράγου δὲ βοείης\nτυπτομένης ἑλικηδὸν ἁμιλλητῆρι σιδήρῳ\nδίκτυπος αὐλὸς ἔμελπε, καὶ ὀρχηστῆρας ἐπείγων\nσύνθροον ἐσμαράγησε μέλος βητάρμονι παλμῷ.\nκαὶ δρύες ἐψιθύριζον, ἐμυκήσαντο δὲ πέτραι,\nκαὶ νοερῷ σείοντο τινάγματι θυιάδες ὗλαι,\nκαὶ Δρυάδες κελάδησαν· ἐπεσσεύοντο δὲ πυκναὶ\nεἰς χορὸν ἀντιπόρῳ σκιρτήματι κυκλάδες ἄρκτοι,\nβρυχηθμῷ δὲ λέοντες ὁμοζήλων ἀπὸ λαιμῶν\nμυστιπόλων ἀλαλαγμὸν ἐμιμήσαντο Καβείρων\nἔμφρονα λύσσαν ἔχοντα· φιλοσκύλακος δὲ θεαίνης\nμελπομένης Ἑκάτης θιασώδεες ἔβρεμον αὐλοὶ\nἄζυγες, οὓς Κρονίη κεραοξόος εὕρατο τέχνη.\nκαὶ πατάγῳ κελάδοντι φιλοσμαράγων Κορυβάντων\nπρώιος ἔγρετο Κάδμος, ὁμοπλεκέες δὲ καὶ αὐτοὶ\nὀρθρινῆς ἀίοντες ἀσιγήτοιο βοείης\nΣιδόνιοι πλωτῆρες ἐυκροκάλων ἀπὸ λέκτρων\nἀκταίης μεθέηκαν ἁλίκτυπα νῶτα χαμεύνης.\nκαὶ πόλιν ἰχνεύων ἐπλάζετο Κάδμος ὁδίτης\nνῆα λιπὼν ἑτάροισιν ἀπόσσυτος· ἐρχομένῳ δὲ\nεἰς δόμον Ἁρμονίης θαλαμηπόλος ἤντετο Πειθὼ\nθνητῆς εἶδος ἔχουσα, καὶ ἀχθοφόρου διὰ κόλπου,\nοἷα γυνὴ ταλαεργός, ἀφυσσαμένη πόμα πηγῆς\nἀργυρέην εὔκυκλον ἐκούφισε κάλπιν ἀγοστῷ,\nἄγγελος ἐσσομένων, ὅτι νυμφίον ἠθάδι θεσμῷ\nζωογόνοις πρὸ γάμοιο καθικμαίνουσι λοετροῖς.\nκαὶ σχεδὸν ἄστεος ἦεν, ὅθι γλαφυροῖς ἐνὶ βόθροις\nσυμπλεκέων ῥυπόωσαν ἐπασσυτέρων στίχα πέπλων\nποσσὶ πολυσκάρθμοισιν ἐπιστείβουσι γυναῖκες,\nποσσὶν ὁμοζήλοισι. καὶ ἀκροτάτων ἀπὸ ταρσῶν\nκυανέῃ νεφέλῃ κεκαλυμμένον ἄχρι καρήνου\nΚάδμον ἀσημάντοιο διʼ ἄστεος ἤγαγε Πειθὼ\nξεινοδόκου βασιλῆος ἐρευνητῆρα μελάθρου,\nπομπὸς ὁδοῦ Παφίης ὑπὸ νεύμασιν· ἔνθά τις ὄρνις,\nἑζομένη γλαυκωπὸν ὑπὸ σκέπας ἁβρὸν ἐλαίης,\nὀμφαίη στόμα λάβρον ἀναπτύξασα κορώνη\nἠιθέῳ νεμέσιζεν, ἐς Ἁρμονίην ὅτι νύμφην\nἤιε φειδομένῳ γαμίῳ ποδὶ νωθρὸς ὁδίτης,\nκαὶ πτερὰ σεισαμένη φιλοκέρτομον ἴαχε φωνήν·\nΝήπιος ἔπλετο Κάδμος, ἢ ἔπλετο νῆις Ἐρώτων·\nνυμφίον οὐ βραδὺν οἶδεν Ἔρως ταχύς· ἵλαθι, Πειθώ,\nδηθύνει σέο Κάδμος ἐπειγομένης Ἀφροδίτης.\nθερμὸς Ἔρως καλέει σε· τί, νυμφίε, νωθρὸς ὁδεύεις;\nἡδύς, ὃς ἱμερόεντος Ἀδώνιδος ἔπλεο γείτων,\nἡδὺς ὁ Βυβλιάδεσσιν ὁμώλακα πατρίδα ναίων.\nἤλιτον, οὐ ῥόον εἶδες Ἀδώνιδος, οὐ χθόνα Βύβλου\nἔδρακες, ἧχι πέλει Χαρίτων δόμος, ἧχι χορεύει\nἈσσυρίη Κυθέρεια καὶ οὐ φυγόδεμνος Ἀθήνη.\nτερπομένην δὲ γάμοισι τιθηνήτειραν Ἐρώτων\nπειθὼ πομπὸν ἔχεις, οὐκ Ἄρτεμιν· ἴσχεο μόχθων,\nἉρμονίης ἀπόναιο καὶ Εὐρώπην λίπε ταύρῳ·\nσπεῦδε, καὶ Ἠλέκτρη σε δεδέξεται, ἧς ἀπὸ χειρῶν\nναὶ δὴ καὶ γαμίων ἐμβάλλεο φόρτον Ἐρώτων\nἐμπορίην φιλότητος ἐπιτρέψας Ἀφροδίτῃ,\nΚυπριδίην δὲ θύγατρα φυλασσομένην σέο παστῷ\nἄλλην δέχνυσο Κύπριν· ἐπαινήσεις δὲ κορώνην,\nκαὶ γαμίην καλέσεις με θεοπρόπον ὄρνιν Ἐρώτων.\nἤλιτον· ἀλλά με Κύπρις ἐπέπνεεν· ἐκ Παφίης γὰρ\nθεσπίζω σέο λέκτρα, καὶ εἰ πέλον ὄρνις Ἀθήνης.\nὣς φαμένη σφρήγισσε λάλον στόμα μάρτυρι σιγῇ.\nἀλλʼ ὅτε οἱ στείχοντι λεωφόρα κύκλα κελεύθου\nτηλεφανὴς βασιλῆος ἐφαίνετο πανδόκος αὐλὴ\nκίοσιν ὑψωθεῖσα, τανυσσαμένη τότε Κάδμῳ\nδάκτυλον ἀντιτύποιο νοήμονα μάρτυρα φωνῆς\nσιγαλέῳ κήρυκι δόμον σημήνατο Πειθὼ\nποικίλον ἀστράπτοντα· καὶ αἰθέρα δύσατο δαίμων\nἀλλοφανὴς πτερόεντι διαιθύσσουσα πεδίλῳ.\nκαὶ δόμον ἐσκοπίαζεν ἀλήμονι Κάδμος ὀπωπῇ\nἩφαίστου σοφὸν ἔργον, ὃν Ἠλέκτρῃ ποτὲ νύμφῃ\nἐργοπόνος Λήμνοιο Μυριναίῃ κάμε τέχνῃ,\nδαίδαλα πολλὰ φέροντα. νεοσταθέος δὲ μελάθρου\nχάλκεος οὐδὸς ἔην εὐήλατος· ἀμφίθυροι δὲ\nσταθμοὶ ἐμηκύνοντο πολυγλυφέων πυλεώνων,\nκαὶ λόφος ὀμφαλόεντι διεσφαίρωτο καρήνῳ\nμεσσοφανὴς ὀρόφοιο· λιθοστρώτοιο δὲ τοίχου\nνῶτα κατεστήρικτο πεπηγότα λευκάδι γύψῳ\nεἰς μυχὸν ἐξ οὐδοῖο. πέλας δέ τις ὄρχατος αὐλῆς\nἀμφιλαφὴς δροσόεντι φυτῶν ἐβαρύνετο καρπῷ\nτετράγυος πρὸ δόμοιο· καὶ ἄρσενα φύλλα πετάσσας\nθηλυτέρῳ φοίνικι πόθον πιστώσατο φοῖνιξ·\nὄγχνη τʼ ἀγλαόκαρπος ὁμήλικι σύμφυτος ὄγχνῃ\nὄρθριον ἐψιθύριζεν, ἑλισσομένη δὲ κορύμβοις\nγείτονα πιαλέης ἐπεμάστιε θάμνον ἐλαίης·\nεἰαρινοῖς ἀνέμοισιν ἀναινομένῃ παρὰ δάφνῃ\nσείετο μύρσινα φύλλα, καὶ εὐπετάλου κυπαρίσσου\nὄρθριον ἐρρίπιζε κόμην εὔοδμος ἀήτης·\nσυκῆς θʼ ἡδυτόκοιο καὶ ἰκμαλέης ἀπὸ ῥοιῆς\nκαρπὸς ἐρευθιόων ἐπεθήλεεν οἴνοπι καρπῷ\nἀγχιφύτῳ, καὶ μῆλον ἐπήνθεε γείτονι μήλῳ·\nπολλὰ δὲ Φοιβείοισι σοφοῖς ποικίλλετο φύλλοις\nγράμματα δενδρήεντα φιλοκλαύτων ὑακίνθων·\nκαὶ Ζεφύρου πνείοντος ἀεξιφύτου διὰ κήπου\nἄστατον ὄμμα τίταινε πόθων ἀκόρητος Ἀπόλλων,\nκαί, φυτὸν ἡβητῆρος ἰδὼν δεδονημένον αὔραις,\nδίσκου μνῆστιν ἔχων ἐλελίζετο, μή ποτε κούρῳ\nζηλήμων φθονέσειε καὶ ἐν πετάλοισιν ἀήτης,\nεἰ ἐτεόν ποτε κεῖνον ἐπισπαίροντα κονίῃ\nὄμμασιν ἀκλαύτοισιν ἰδὼν δάκρυσεν Ἀπόλλων,\nκαὶ τύπος ἀνθεμόεις μορφώσατο δάκρυα Φοίβου\nαἴλινον αὐτοκέλευστον ἐπιγράψας ὑακίνθῳ.\nὄρχατος ἔπλετο τοῖος ἐύσκιος· ἄγχι δὲ πηγὴ\nδίστομος, ἔνθεν ἔην ναέταις ποτόν, ἔνθεν ἀλωεὺς\nἐξ ἀμάρης ὀχέτευε πολυσχιδὲς ἀγκύλον ὕδωρ\nεἰς φυτὸν ἄλλο μετʼ ἄλλο· ῥόος δέ τις ὡς ἀπὸ Φοίβου\nἁβρὰ μελιζομένης ἐπεβόμβεε πυθμένι δάφνης.\nκαὶ πολὺς εὐποίητος ἐρεισάμενος πόδα πέτρῳ\nχρύσεος ἵστατο κοῦρος, ἐναντία δαιτυμονήων\nλαμπάδος ἑσπερίης τανύων ἐπιδόρπιον αἴγλην·\nπολλαὶ δʼ ἰσοτύπων μελέων τεχνήμονι σιγῇ\nχάσμασι ποιητοῖσι σεσηρότος ἀνθερεῶνος\nψευδαλέων σκυλάκων στίχες ἔμφρονες ἄγχι θυράων\nἕστασαν ἔνθα καὶ ἔνθα, καὶ ἀργυρέῳ κυνὶ γείτων\nχρύσεος οἰδαίνοντι κύων συνυλάκτεε λαιμῷ\nσαίνων ἠθάδα φῶτα· παραστείχοντι δὲ Κάδμῳ\nμιμηλῆς ἀπέπεμπε βοῆς ξεινοσσόον Ἠχώ,\nποιητῆς δʼ ἐλέλιζε φιλοστόργου τύπον οὐρῆς.\nὄφρα μὲν εἰσέτι Κάδμος ἐυστρέπτοιο προσώπου\nὄμματα δινεύων διεμέτρεε κῆπον ἀνάκτων\nκαὶ γλυφίδας καὶ κάλλος ὅλον γραπτοῖο μελάθρου,\nλαϊνέων ὁρόων ἀμαρύγματα φαιδρὰ μετάλλων,\nτόφρα δὲ καλλείψας ἀγορὴν καὶ νείκεα λαῶν,\nφαιδρὸς ἀερσιλόφοιο περὶ ῥάχιν ἥμενος ἵππου,\nἨμαθίων Θρήισσαν ἔχων Σάμον, Ἄρεος ἕδρην,\nμητέρος Ἠλέκτρης Βασιλήιον εἰς δόμον ἔστη,\nὃς τότε μοῦνος ἄνασσε κασιγνήτοιο νομεύων\nἡνία κοιρανίης, ὅτι πάτριον οὖδας ἐάσας\nΔάρδανος ἀντικέλευθον ἐνάσσατο πέζαν ἀρούρης,\nΔαρδανίην εὔπυργον ἐπώνυμον ἄστυ χαράξας,\nἸδαίην ἀροτῆρι διαγράψας κόνιν ὁλκῷ·\nκαὶ ῥόον Ἑπταπόροιο πιὼν καὶ χεύματα Ῥήσου\nγνωτῷ κλῆρον ἔλειπεν ἔχειν καὶ σκῆπτρα Καβείρων.\nΔάρδανος, Ἠμαθίωνος ἀδελφεός, ὃν Διὸς εὐναὶ\nἤροσαν, ὃν κομέεσκε Δίκη τροφός, εὖτε λαβοῦσαι\nσκῆπτρα Διὸς καὶ πέπλα Χρόνου καὶ ῥάβδον Ὀλύμπου\nεἰς δόμον Ἠλέκτρης βασιληίδος ἔδραμον Ὧραι\nκοιρανίης ἀλύτοιο προμάντιες Αὐσονιήων·\nκαὶ βρέφος ἐθρέψαντο, καὶ ἀτρέπτῳ Διὸς ὀμφῇ\nκοῦρος ἀνασταχύων παλιναυξέος ἄνθεμον ἥβης\nἨλέκτρης λίπεν οἶκον, ὅτε τριτάτου χύσις ὄμβρου\nκύμασι πυργωθεῖσα κατέκλυσεν ἕδρανα κόσμου.\nπρώτου γὰρ κελάδοντος ἐπειρήθη νιφετοῖο\nὬγυγος ἠλιβάτοιο διʼ ὕδατος αἰθέρα τέμνων,\nχθὼν ὅτε κεύθετο πᾶσα κατάρρυτος, ἄκρα δὲ πέτρης\nΘεσσαλίδος κεκάλυπτο, καὶ ὑψόθι Πυθιὰς ἄκρη\nἀγχινεφὴς νιφόεντι ῥόῳ κυμαίνετο πέτρη.\nδεύτερος ὄμβρος ἔην, ὅτε κυκλάδος ἄντυγα γαίης\nχεύματι λυσσήεντι κατέκρυφε δύσνιφον ὕδωρ,\nΔευκαλίων ὅτε μοῦνος ὁμόστολος ἥλικι Πύρρῃ\nὀλλυμένων μερόπων ἐνὶ λάρνακι κοιλάδι τέμνων\nχεῦμα παλινδίνητον ἀτεκμάρτου νιφετοῖο\nἠέρος ὑδατόεντος ἕλιξ πορθμεύετο ναύτης.\nκαὶ τρίτατος Διὸς ὄμβρος ὅτε χθονὸς ἔκλυσεν ἕδρην\nκαὶ σκοπέλους ἔκρυψεν, Ἀθωιάδος δὲ καὶ αὐτῆς\nἄβροχα Σιθονίης ἐκαλύπτετο νῶτα κολώνης,\nὑψιπόρου τότε χεῦμα διασχίζων νιφετοῖο\nΔάρδανος ἀρχαίης ἐπεβήσατο γείτονος Ἴδης.\nτοῦ τότε Σιθονίης χιονώδεος ἀρχὸς ἀρούρης\nσύγγονος Ἠμαθίων ἀγορὴν βαρύδουπον ἐάσας\nθάμβεεν ἀνέρος εἶδος, ἐπεί νύ οἱ ἔμφυτος ἥβη\nἠνορέην καὶ κάλλος ἐμίγνυε σύζυγι μορφῇ,\nθάμβεε τηλίκον εἶδος· ἀριφραδέων γὰρ ἀνάκτων\nαὐτόματοι κήρυκες ἀναυδέες εἰσὶν ὀπωπαί.\nκαί μιν ἑλὼν ξείνισσε, σὺν Ἠλέκτρῃ δὲ καμούσῃ\nαἰόλα πιαλέης ἐπεκόσμεε δεῖπνα τραπέζης,\nξεῖνον ὑποσσαίνων φιλίῳ καὶ ἀμεμφέι μύθῳ,\nπολλὰ τιθείς. ὁ δὲ κυφὸν ἐπʼ οὔδεος αὐχένα κάμψας\nἀμφιπόλων ἀπάνευθεν ἀθελγέας εἷλκεν ὀπωπάς,\nκαὶ μόλις εἰλαπίναζε· φιλοξείνοιο δὲ νύμφης\nἑζομένης ἀντωπὸς ὑποκλέπτοντι προσώπῳ\nαἰδομένην ἐτίταινε σαόφρονα χεῖρα τραπέζῃ.\nτοῖσι δὲ δαινυμένοισιν ἐπήτριμος ἄλλος ἐπʼ ἄλλῳ\nἔμπνοος ἐσμαράγησε δόναξ Κορυβαντίδος Ἴδης·\nἐκ δὲ πολυτρήτοιο πόρου σκιρτήματι χειρῶν\nσύνθροον ἐκρούσαντο μέλος μυκήτορος αὐλοῦ\nδάκτυλοι ὀρχηστῆρες ἐπιθλίβοντες ἀοιδήν·\nκαὶ τροχαλοῖς κροτέοντα τινάγμασι σύνθροον ἠχὼ\nκύμβαλα βομβήεντα συνέκτυπε δίζυγι χαλκῷ\nσυμφερτοῖς δονάκεσσιν· ὑπὸ πλήκτρῳ δὲ καὶ αὐτὴ\nὄρθιος ἑπτατόνοιο λύρης ἐλελίζετο χορδή.\nἀλλʼ ὅτε δὴ μετά δαῖτα κορέσσατο Βίστονος αὐλοῦ,\nεἰρομένῃ πελάσας φιλοπευθέι θῶκον ἀνάσσῃ\nΚάδμος ἁλιπλάγκτοιο μεληδόνος οἶστρον ἐάσας,\nφαιδρὸν ἑὸν γένος εἶπε, καὶ ἀενάων στίχα μύθων\nοἰγομένου κρουνηδὸν ἀνήρυγεν ἀνθερεῶνος·\nΝύμφα φίλη, τί με τόσσον ἀνείρεαι αἷμα γενέθλης;\nὠκυμόρων μερόπων γενεὴν φύλλοισιν ἐίσκω·\nφύλλα τὰ μὲν κατέχευαν ἐπὶ χθονὶ θυιάδες αὖραι\nὥρης ἱσταμένης φθινοπωρίδος, ἄλλα δὲ καιρῷ\nεἰαρινῷ κομέουσι τεθηλότα δενδράδες ὗλαι·\nὣς βροτέη γενεὴ μινυώριος ἡ μὲν ὀλέθρῳ\nδάμναται ἱππεύσασα βίου δρόμον, ἡ δʼ ἔτι θάλλει,\nἄλλῃ ὅπως εἴξειεν· ἐπεὶ παλινάγρετος ἕρπων\nεἰς νέον ἐκ πολιοῖο ῥέει μορφούμενος αἰών.\nἀλλʼ ἐρέω περίπυστον ἐμὴν εὔπαιδα γενέθλην·\nἔστι πόλις, κλυτὸν Ἄργος, ἐδέθλιον ἵππιον Ἥρης,\nνήσου Τανταλίδαο μεσόμφαλος· ἔνθα δὲ κούρην\nθηλυτόκοις ἔσπειρε γοναῖς εὐπάρθενον ἀνὴρ\nἼναχος, Ἰναχίης ὀνομάκλυτος ἀστὸς ἀρούρης,\nνηοπόλος, καὶ φρικτὰ πολισσούχοιο θεαίνης\nὄργια βυσσοδόμευε θεηγόρα μύστιδι τέχνῃ\nπρεσβυγενής· καὶ Ζῆνα, θεῶν πρόμον, ὄρχαμον ἄστρων,\nγαμβρὸν ἔχειν ἀπέειπε, σέβας πεφυλαγμένος Ἥρης,\nταυροφυὴς ὅτε πόρτις ἀμειβομένοιο προσώπου\nεἰς ἀγέλην ἄγραυλον ἐλαύνετο σύννομος Ἰώ,\nκαὶ δαμάλης ἄγρυπνον ἐθήκατο βουκόλον Ἥρη\nποικίλον, ἀπλανέεσσι κεκασμένον Ἄργον ὀπωπαῖς,\nΖηνὸς ὀπιπευτῆρα βοοκραίρων ὑμεναίων,\nΖηνὸς ἀθηήτοιο, καὶ εἰς νομὸν ἤιε κούρη\nὀφθαλμοὺς τρομέουσα πολυγλήνοιο νομῆος·\nγυιοβόρῳ δὲ μύωπι χαρασσομένη δέμας Ἰὼ\nἸονίης ἁλὸς οἶδμα κατέγραφε φοιτάδι χηλῇ·\nἦλθε καὶ εἰς Αἴγυπτον, ἐμὸν ῥόου,—ὃν πολιῆται\nΝεῖλον ἐφημίξαντο φερώνυμον, οὕνεκα γαίῃ\nεἰς ἔτος ἐξ ἔτεος πεφορημένος ὑγρὸς ἀκοίτης\nχεύματι πηλώεντι νέην περιβάλλεται ἰλύν,—\nἤλυθεν εἰς Αἴγυπτον, ὅπῃ βοέην μετὰ μορφὴν\nδαιμονίης ἴνδαλμα μεταλλάξασα κεραίης\nἔσκε θεὰ φερέκαρπος· ἀναπτομένοιο δὲ καρποῦ\nΑἰγυπτίης Δήμητρος, ἐμῆς κεραελκέος Ἰοῦς,\nεὐόδμοις ὁμόφοιτος ἐλίσσεται ἀτμὸς ἀήταις.\nἔνθʼ Ἔπαφον Διὶ τίκτεν, ἀκηρασίων ὅτι κόλπων\nἸναχίης δαμάλης ἐπαφήσατο θεῖος ἀκοίτης\nχερσὶν ἐρωμανέεσσι· θεηγενέος δὲ τοκῆος\nἐξ Ἐπάφου Λιβύη· Λιβύης δʼ ἐπὶ παστὸν ὁδεύων\nΜέμφιδος ἄχρις ἵκανε Ποσειδάων μετανάστης,\nπαρθένον ἰχνεύων Ἐπαφηίδα, καὶ τότε κούρη\nδεξαμένη ναετῆρα βυθοῦ χερσαῖον ὁδίτην\nΖῆνα Λίβυν τέκε Βῆλον, ἐμῆς ἀροτῆρα γενέθλης.\nκαὶ Διὸς Ἀσβύσταο νέην ἀντίρροπον ὀμφὴν\nΧαονίῃ βοόωσι πελειάδι διψάδες ἄμμοι\nμαντιπόλοι· πέμπτῳ δὲ πατήρ ἰσόμετρον ἀριθμῷ\nΒῆλος ἐπασσυτέρην γενεὴν σπερμήνατο παίδων,\nΦινέα καὶ Φοίνικα λιπόπτολιν, οἷς ἅμα θάλλων\nἀστὸς ἀμοιβαίων πολίων περίφοιτος Ἀγήνωρ\nἀσταθέος βιότοιο, πατὴρ ἐμός, εἶχε πορείην\nεἰς Θήβην μετὰ Μέμφιν, ἐς Ἀσσυρίην μετὰ Θήβην,\nκαὶ σοφὸς Αἰγυπτίης ναέτης Αἴγυπτος ἀρούρης\nαἰνοτόκος πολύτεκνος, ὃς ἀρσενόπαιδι γενέθλῃ\nἤροσε τοσσατίων μινυώρια πώεα παίδων,\nκαὶ Δαναὸς λιπόπατρις, ὃς ὥπλισεν ἄρσενι φύτλῃ\nθῆλυ γένος τανύων γάμιον ξίφος, ὁππότε παστοὶ\nαἵματι φοινίσσοντο δαϊζομένων ὑμεναίων,\nκαὶ κρυφίοις ξιφέεσσι σιδηροφόρων ἐπὶ λέκτρων\nἄρσενα γυμνὸν Ἄρηα κατεύνασε θῆλυς Ἐνυώ·\nοὐ μὲν Ὑπερμνήστρῃ κακονύμφιον εὔαδεν ἔρυον,\nἀλλὰ παρωσαμένη δυσπένθερα θεσμὰ τοκῆος\nἠερίῃ πατρῷον ἐπέτρεπε μῦθον ἀέλλῃ,\nκαὶ καθαρὴν ἐφύλαξεν ἀναίμονα χεῖρα σιδήρου·\nἔπλετο δʼ ἀμφοτέρων ὅσιος γάμος. ἀρτιθαλῆ δὲ\nγνωτὴν ἡμετέρην θρασὺς ἥρπασε ταῦρος ἀλήτης,\nεἰ ἐτεὸν ταῦρος· ἐγὼ δʼ οὐκ οἶδα πιθέσθαι,\nεἰ βόες ἱμείρουσι γυναικείων ὑμεναίων.\nκαί με κασιγνήτοισιν ὁμήλυδα πέμψεν Ἀγήνωρ\nσύγγονον ἰχνεύοντα καὶ ἄγριον ἅρπαγα νύμφης,\nταῦρον ἀκυμάντοιο νόθον πλωτῆρα θαλάσσης,\nοὗ χάριν ἀστήρικτος ἀλώμενος ἐνθάδε βαίνω.\nτοῖα μὲν εὐσύριγγος ἔσω μυθεῖτο μελάθρου\nΚάδμος ἐυγλώσσοιο χέων ἔπος ἀνθερεῶνος,\nπατρῴης ἐνέπων τεκνοσσόον οἶστρον ἀπειλῆς\nκαὶ Τυρίων ῥοθίων ψευδήμονα ταῦρον ὁδίτην,\nΣιδονίης ἀκίχητον ἀπευθέος ἅρπαγα νύμφης.\nἨλέκτρη δʼ ἀίουσα παρήγορον ἴαχε φωνήν·\nΞεῖνε, κασιγνήτην καὶ πατρίδα καὶ γενετῆρα\nΛηθαίῃ στροφάλιγγι καὶ ἀμνήστῳ πόρε σιγῇ·\nοὕτω γὰρ μερόπων φέρεται βίος ἄλλον ἐπʼ ἄλλῳ\nμόχθον ἔχων, ὅτι πάντες, ὅσους βροτέη τέκε γαστήρ,\nΜοιριδίου κλωστῆρος ἐδουλώθησαν ἀνάγκῃ·\nμάρτυς ἐγώ, βασίλεια καὶ εἰ πέλον, εἴ ποτε κείνων\nπληιάδων γενόμην καὶ ἐγὼ μία, τῶν ποτε μήτηρ\nθηλυτέρας ὠδῖνας ἔσω μαιώσατο κόλπου,\nἑπτάκις Εἰλείθυιαν ἐῇ καλέσασα λοχείῃ\nκέντρον ἐλαφρίζουσαν ἀμοιβαίου τοκετοῖο\nμάρτυς ἐγώ· πατέρων γὰρ ἀπόπροθι δώματα ναίω,\nοὐ Στεροπήν, οὐ Μαῖαν ὁμόστολον, οὐδὲ Κελαινὼ\nσύγγονον ἐγγὺς ἔχουσα συνέστιον· οὐδʼ ἐνὶ κόλπῳ\nγνωτῆς Τηϋγέτης Λακεδαίμονα δίξυγι παλμῷ\nπαιδοκόμῳ πήχυνα γεγηθότα κοῦρον ἀγοστῷ·\nοὐ σχεδὸν Ἀλκυόνης ὁρόω δόμον, οὐδὲ καὶ αὐτῆς\nφθεγγομένης Μερόπης φρενοτερπέα μῦθον ἀκούω.\nπρὸς δʼ ἔτι καὶ τόδε μᾶλλον ὀδύρομαι· ἀρτιθαλὴς γὰρ\nυἱὸς ἐμὸς λιπόπατρις, ὅτε χνόον ἔσχεν ἰούλων,\nΔάρδανος Ἰδαίης μετανάσσατο κόλπον ἀρούρης,\nκαὶ φρυγίῳ Σιμόεντι θαλύσια δῶκε κομάων\nΘυμβραίου ποταμοῖο πιὼν ἀλλότριον ὕδωρ·\nκαὶ Λιβύης παρὰ τέρμα πατὴρ ἐμὸς εἰσέτι κάμνει\nὤμοις θλιβομένοισι, γέρων κυρτούμενος Ἄτλας,\nαἰθέρος ἐπτάμωνον ἀερτάζων κενεῶνα.\nἔμπης τόσσα παθοῦσα παρήγορον ἐλπίδα βόσκω\nΖηνὸς ὑποσχεσίῃσιν, ὅτι γνωτῇσι σὺν ἄλλαις\nἐκ χθονὸς Ἀτλάντειον ἐλεύσομαι εἰς πόλον ἄστρων\nοὐρανὸν οἶκον ἔχουσα, καὶ ἔσσομαι ἕβδομος ἀστήρ.\nκαὶ σὺ τεὰς πρήυνε μεληδόνας· ἀπροϊδὴς δὲ\nεἰς σὲ βιοπλάγκτοιο τύχης στροφάλιγγα κυλίνδων\nφρικτὸς ἀκινήτοιο μίτος σφρηγίσσατο Μοίρης·\nτλῆθι φέρειν λιπόπατρις ἀκαμπέα δεσμὸν ἀνάγκης,\nἐσσομένων προκέλευθον ὑπέρτερον ἐλπίδα βόσκων,\nεἰ γένος ἐρρίζωσε τεὸν πρωτόσπορος Ἰώ,\nεἰ λάχες ἐκ Λιβύης Ποσιδήιον αἷμα γενέθλης·\nμίμνε παρʼ ὀθνείοις, ἅτε Δάρδανος, οἰκία ναίων,\nναιετάων ξένον ἄστυ, πατὴρ τεὸς ὥς περ Ἀγήνωρ,\nὡς Δαναὸς γενετῆρος ἀδελφεός· ὅττι καὶ αὐτὸς\nἄλλος ἀνὴρ φερέοικος ἔχων γένος ἔνθεον Ἰοῦς,\nαἰθέριον βλάστημα Διιπετές, οὔνομα Βύζας,\nαὐτογόνου Νείλοιο πιὼν ἑπτάστομον ὕδωρ\nγείτονα γαῖαν ἔνειμεν, ὅπῃ παρὰ Βόσπορον ἀκτὴν\nἸναχίῃ δαμάλῃ πεπερημένον ἕλκεται ὕδωρ,\nπᾶσι περικτιόνεσσι τιθεὶς φάος, ὁππότε κείνου\nἀκλινέος δόχμωσε μεμηνότος αὐχένα ταύρου.\nεἶπεν Ἀγηνορίδαο κατευνάζουσα μερίμνας.\nΖεὺς δὲ πατὴρ προέηκε τανύπτερον υἱέα Μαίης\nεἰς δόμον Ἠλέκτρης ταχὺν ἄγγελον, ὄφρά κε Κάδμῳ\nἉρμονίην ὀπάσειεν ἐς ἁρμονίην ὑμεναίων,\nπαρθένον οὐρανόθεν μετανάστιον, ἣν Ἀφροδίτης\nλαθριδίῃ φιλότητι γαμοκλόπος ἤροσεν Ἄρης·\nκαὶ βρέφος αἰδομένη κρυφίης αὐτάγγελον εὐνῆς\nμήτηρ οὐκ ἀτίταλλεν, ἀπʼ αἰθερίοιο δέ κόλπου\nπήχεϊ κεκλιμένην ἐπιμάζιον ἤγαγε κούρην\nεἰς δόμον Ἠλέκτρης μαιήιον, ἧς τόκον Ὧραι\nὑγρὸν ἐμαιώσαντο λεχωίδες, ἧς ἔτι πυκνοὶ\nἀργεννὴν σφριγόωντες ἀνέβλυον ἰκμάδα μαζοί·\nδεξαμένη δὲ θύγατρα νόθην ἰσόζυγι θεσμῷ\nσύγχρονον Ἠμαθίωνος ἑνὶ ξυνώσατο μαζῷ\nκούρην ἀρτιλόχευτον, ὁμοστόργῳ δὲ μενοινῇ\nδιχθαδίην θρεπτῆρι γονὴν κούφιζεν ἀγοστῷ.\nὡς δέ τις ἀγροτέρη διδυμητόκος ἔνδοθι λόχμης\nλαχνήεσσα λέαινα γαλαξαίῃσιν ἐέρσαις\nσκύμνοις ἀμφοτέροις διδυμάονας ἥρμοσε μαζοὺς\nκαὶ διδύμοις τεκέεσσι μεριζομένην πόρε θηλήν,\nκαὶ χρόα λιχμάζουσα καὶ ἄτριχον εἰσέτι δειρὴν\nἰσοτύποις κομιδῇσιν ἀνέτρεφεν ἥλικα φύτλην·\nὣς τότε παιδοκόμῳ φιλίῃ μαιώσατο θηλῇ\nἀρτιγόνων μεθέπουσα συνωρίδα δίζυγα τέκνων·\nπολλάκι νήπιον υἷα συνέμπορον ἥλικι κούρῃ\nπίονος ἔνθα καὶ ἔνθα μετάτροπον ἰκμάδι μαζοῦ\nπεπταμένης πήχυνε φιλήτορι χειρὸς ἀγοστῷ·\nγούνασι δʼ ἄρσενα παῖδα συνίδρυε θήλεϊ κούρῃ,\nμηρὸν ἐφαπλώσασα κεχηνότα γείτονι μηρῷ,\nκόλπον ἀνευρύνουσα βαθυνομένοιο χιτῶνος·\nκαὶ τεκέων κλάζουσα μέλος θελκτήριον ὕπνου\nἀμφοτέρους εὕδοντας ἐκοίμισε μαιάδι τέχνῃ,\nπῆχυν ὑποστορέσασα συνήορον αὐχένι παίδων,\nκαί σφισι λέκτρον ἔθηκεν ἐὸν γόνυ, διχθαδίῳ δὲ\nφάρεος ἄκρον ἕλισσε διαιθύσσουσα προσώπῳ,\nτέκνα καταψύχουσα, καὶ ἔσβεσε καύματος ὁρμὴν\nἀντίτυπον φύσημα χέων ποιητὸς ἀήτης.\nὄφρα μὲν ἕζετο Κάδμος ἐχέφρονος ἐγγὺς ἀνάσσης,\nτόφρα λαθὼν πυλαωρὸν ἑῷ ληίστορι ταρσῷ\nἀπροϊδὴς ἀκίχητος ἐς οἰκίον ἤιεν Ἑρμῆς\nεἴκελος ἠιθέῳ· ῥοδέῳ δέ οἱ ἀμφὶ προσώπῳ\nἀσκεπέος κεχάλαστο παρήορος ὁλκὸς ἐθείρης\nἀμφιλαφής, στέψας δὲ νεότριχος ἄκρα παρειῆς\nλεπτὸς ἀεξομένων ἐρυθαίνετο κύλος ἰούλων\nἀρτιφυὴς ἑκάτερθε περίδρομος· οἷα δὲ κῆρυξ\nἠθάδα ῥάβδον ἄειρεν· ἀθηήτῳ δὲ προσώπῳ\nἐκ κεφαλῆς νεφέεσσι κεκασμένος εἰς πόδας ἄκρους\nπιαλέης ἐκίχησε πεπαυμένα δεῖπνα τραπέζης·\nοὐδέ μιν Ἠμαθίων σχεδὸν ἔδρακεν, οὐδὲ καὶ αὐτὴ\nἉρμονίη καὶ Κάδμος ὁμέστιος, οὐ χορὸς ἀνδρῶν\nδούλιος· Ἠλέκτρῃ δὲ θεουδέι φαίνετο μούνῃ\nἙρμῆς ποικιλόμυθος· ἑλὼν δέ μιν εἰς μυχὸν οἴκου\nἀπροϊδὴς ὀάριζε καὶ ἀνδρομέῃ φάτο φωνῇ·\nΜητροκασιυνήτη, Διὸς εὐνέτι, χαῖρε, γυναικῶν\nπασάων μετόπισθε μακαρτάτη, ὅττι Κρονίων\nκοιρανίην κόσμοιο τεοῖς τεκέεσσι φυλάσσει,\nκαὶ χθονὸς ἄστεα πάντα κυβερνήσει σέο φύτλη,\nἕδνα τεῆς φιλότητος, ἐμῇ δʼ ἅμα μητέρι Μαίῃ\nἄστρασιν ἑπταπόροισι συναστράψειας Ὀλύμπῳ\nσύνδρομος Ἠελίοιο, συναντέλλουσα Σελήνῃ.\nεἰμὶ τεῆς, φιλότεκνε, γουῆς ἐμφύλιος Ἑρμῆς,\nἄγγελος ἀθανάτων τανυαίπτερος, οὐρανόθεν δὲ\nξείνιος ὑψιμέδων με τεὸς προέηκεν ἀκοίτης\nἀμφὶ τεοῦ ξείνοιο θεουδέος· ἀλλὰ καὶ αὐτὴ\nπείθεο σῷ Κρονίωνι, καὶ Ἁρμονίην σέο κούρην\nπέμπε μολεῖν ἀνάεδνον ὁμόστολον ἥλικι Κάδμῳ,\nκαὶ Διὶ μακάρεσσι χαρίζεο· τειρομένους γὰρ\nἀθανάτους ὁ ξεῖνος ὅλους ἐσάωσεν ἀείδων·\nοὗτος ἀνὴρ μογέοντι τεῷ χραίσμησεν ἀκοίτῃ,\nοὗτος ἀνὴρ ἐπέτασσεν ἐλεύθερον ἦμαρ Ὀλύμπῳ.\nμή σε τεὴ θέλξειε γόῳ φιλομήτορι κούρη·\nἀλλά μιν εἰς ὑμένσιον ἀλεξικάκῳ πόρε Κάδμῳ\nπειθομένη Κρονίωνι καὶ Ἄρεϊ καὶ Κυθερείῃ.\nἰχνεύων δὲ τέταρτον ὑπὲρ πόντοιο νοήσεις\nἉρμονίην πλώουσαν ὁμόστολον ἥλικι Κάδμῳ.\nὣς εἰπὼν ἐς Ὄλυμπον ἐύρραπις ἤιεν Ἑρμῆς\nαἰθύσσων πτερὰ κοῦφα, τιταινομένων δὲ πεδίλων\nσύνδρομος ἠερίοισιν ἐρέσσετο ταρσὸς ἀήταις.\nοὐδὲ γυνὴ Θρήισσα, κυβερνήτειρα Καβείρων,\nἀλλὰ Διὸς σέβας εἶχε, καὶ Ἄρεος ἄζυγι κούρῃ\nὄρθια δινεύουσα νοήμοι δάκτυλα παλμῷ\nἉρμκονίην ἐκάλεσσε τύπῳ τεχυήμονι φωνῆς·\nἡ δὲ τιταινομένη βλεφάρων ἀντώτιον αἴγλην\nἨλέκτρης ἀγέλαστον ἐδέρκετο κύκλον ὀπωπῆς,\nκαὶ βαθὺν ἀφράστοιο νεόσσυτον ὄγκον ἀνίης\nσιγαλέαι κήρθκε ἐμκαντεύοντο παρειαί.\nπαγθενικὴ δʼ ἀνέπαλτο καὶ ὡμάρτησε τεκούσῃ\nεἰς δόμον αἰπύδμητον· ἀναπτύξασα δὲ μήτηρ\nἑπταμύχου θαλάμοιο πολυσφρήτιστον ὀχῆα\nλάινον οὐδὸν ἄμειψε· φιλοστόργῳ δὲ μενοινῇ\nἄστατα ταρβαλέης ἐλελίζετο γούνατα νύμφης·\nκαὶ παλάμην ῥοδόπηχυν ἑῆς ἀνεκούφινσε κούρης\nδραξαμένη παλάμῃ χιονώδεϊ· καὶ τάχα φαίης\nἥβην χειρὸς ἔχουσαν ἰδεῖν λευκώλενον Ἥρην.\nἀλλʼ ὅτε πορφυρέοισι πέδον στείβουσα πεδίλοις\nλοίσθια μαρμαίροντος ἐδύσατο κύκλα μελάθρου,\nπαρθένον ἀχνυμένην Ἀτλαντιὰς ἵδρθε νύμφη\nεἰς θρόνον εὐποίητον· ἀμοιβαίῳ δὲ καὶ αὐτὴ\nἑζομένη στοιχηδὸν ἐπʼ ἀργυροφεγγέι δίφρῳ\nἀγγελίην Κρονίωνος ἀπειθέι πέφραδε κούρῃ,\nκαί μιν πάντα δίδαξεν, ὅσα βροτοειδέι μορφῇ\nἀλλοφανὴς ἅτε κοῦρος Ὀλύμπιος ἔννεπε κῆρυξ.\nπαρθενικὴ δʼ ἀίουσα πολυπλάγκτους ὑμεναίους\nκαὶ πόσιν ἀστήρικτον, ὑπωρόφιον μετανάστην,\nξεῖνον ἔχειν ἀπέειπε, καὶ ἐκ Διὸς ὅσσα τοκῆος\nξεινοδόκος Κάδμοιο βοοσσόος ἔννεπεν Ἐρμῆς·\nκαὶ πόσιν ἤθελε μᾶλλον ὁμόπτολιν, ὥς κεν ἀλύξῃ\nσυζυγίην φερέοκον ἀδωροδόκων ὑμεναίων·\nκαὶ παλάμῃ κρατέουσα κατηφέι χεῖρα τιθήνης\nδάκρυαι μυδαλέη πολυξμεμφέα ῥήξατο φωνήν·\nΜῆτερ ἐμή, τί παθοῦσα τεὴν ἠρνήσαο κούρην;\nοὕτωι σεῖο θύγατρα νεήλυδι φωτὶ συνάπτεις;\nποῖον ἐμοί ποτε δῶρον ὁ ναυτίλος ἐγγυαλίξει;\nἦ ῥά μοι ἕδνα γάμων πρυμνήσια νηὸς ὀπάσσει;\nοὐκ ἐδάην, φιλότεκνε, τεὴν ὅτι παῖδα φυλάσσεις,\nπαρθενικὴν λιπόπατριν, ἀλήμονας εἰς ὑμεναίους.\nἄλλοι ἐμοὶ μνηστῆρες ἀρείονές εἰσι πολῖται·\nτί χρέος ἦν ἀνάεδνον ἔχειν τινὰ γυμνὸν ἀκοίτην\nἀλλοδαπὸν περίφοιτον, ἀλυσκάζοντα τοκῆα;\nἀλλʼ, ἐρέεις, Κρονίωνι τεῷ χραίσμησεν ἀκοίτῃ·\nπῶς Διὸς οὐ γέρας ἔσχεν Ὀλύμπιον, εἴ περ Ὀλύμπου,\nὡς ἐνέπεις, προμάχιζε, καὶ οὐ Διὸς εὐνετις Ἥρη\nΖηνὸς ἀοσσητῆρι συνήρμοσε παρθένον Ἥβην;\nοὐ χατέει Κάδμονιο τεὸς πόσις ὑψιμέδων Ζεύς·\nἱλήκοι Κρονίδης· ἐψεύσατο θέσκελος Ἑρμῆς\nἀμφὶ Διὸς γενετῆρος· ἐγὼ δʼ οὐκ οἶδα πιθέσθαι,\nεἰ λίπε θοῦρον Ἄρηα, κυβερνπητῆρα κυδοιμοῦ,\nκαὶ βροτόν ἄνδρα κάλεσσεν ἑοῦ συνάεθλον ἀγῶνος\nὁ κρατέων κόσμοιο καὶ αἰθέρος. ἆ μέγα θαῦμα,\nτοσσατίους Τιρῆνας ἐνεκλήισσε βερέθρῳ,\nκαὶ Κάδμου χατέεσκεν, ὅπως ἕνα μοῦνον ὀλέσσῃ.\nοἶδας ἐμῶν πατέρων διδυμάονα σύγγονον εὐνήν·\nΖεὺς προπάτωρ ἐμὸς ἔσχε κασιγνήτης λέχος Ἥρης\nθεσμὸν ἔχων θαλάμων ἐμφύλιον· ἀμφότεροι δὲ\nἌρης καὶ Κυθέρεια, μιῆς ἐπιβήτορες εὐνῆς,\nἉρμονίης γενετῆρες, ἑνὸς γεγάασι τοκῆος,\nδέμνιον ἀμφιέποντες ὁμόγνιον, ὤμοι ἀνάγκης·\nγνωταὶ γνωτὸν ἔχουσιν, ἐγὼ λιπόπατριν ἀκοίτην.\nὣς φαμένης ἀπένεψε γοήμονος ὄμβρον ὀπωπῆς\nμήτηρ ἀσχαλόωσα· διχοστασίῃ δὲ μενοινῆς\nἉρμονίην ᾤκτερπε, Διὸς δʼ ἀλέεινεν ἀπειλήν.\nἀλλὰ περισφίγξασα δέμας φρενοθελγέι κεστῷ\nκερδαλέῳ ζωοτῆρι δολοφράδμων Ἀφροδίτη,\nκαὶ χροῒ δυσαμένη φιλοτήσια φάρεα Πειθοῦς\nἉρμονίης εὔοδμον ἐδύσατο παρθενεῶνα·\nκαὶ τύπον οὐρανίοιο μεταλλάξασα προσώπου\nΠεισινόῃ δέμας ἶσον ἐίσκετο γεῖτονι κούρῃ,\nΚάδμον ἅ περ ποθέουσα, καὶ ὡς κρυθίῃ τινὶ νούσῳ\nλεπταλέον πέμπουσα σέλας χλοάοντι προσώπῳ\nἀμφιπόλους ἔσσευε· παρεδριόωσα δὲ μούνῃ,\nοἷά περ αἰδομένη, δολίην ἀνενείκατο φωνήν·\nὈλβίη, οἷον ἔχεις ἐνὶ δώμασι καλόν ἀλήτην,\nοἷον ἔχεις μνηστῆρα, μακαρτάτη· οἷον ἀκοίτην\nὄψεαι ἱμερόεντα, τὸν οὐ λάχε παρθένος ἄλλη·\nἀτρεκὲς Ἀσσυρίης ἀπὸ πατρίδος αἷμα κομίζει,\nἧχι ῥόος χαρίεντος Ἀδώνιδος· ἱμερόεις γὰρ\nἐκ Λιβάνου νέος οὗτος, ὅπῃ Κυθέρεια χορεύει.\nἤλιτον· οὐ τάχα Κάδμον ἐπιχθονίη τέκε γαστήρ,\nἀλλὰ Διὸς γένος ἔσχεν, ἑὴν δʼ ἐψεύσατο φύτλην.\nοἶδα, πόθεν νέος οὗτος Ὀλύμπιος· εἴ ποτε Μαίῃ\nσύγγονον Ἠλέκτρην Τιτήνιος ἤροσεν Ἄτλας,\nἉρμονίῃ πόσις ἦλθεν ἀνεψιὸς ἄπτερος Ἑρμῆς,\nοὐδὲ μάτην Καδμῖλος ἀείδεται· οὐρανίην γὰρ\nμορφὴν μοῦνον ἄμειψε καὶ εἰσέτι Κάδμος ἀκούει.\nεἰ δὲ πέλει θεὸς ἄλλος ἔχων βροτοειδέα μορφήν,\nἨμαθίων τάχα Φοῖβον ἑῷ ξείνισσε μελάθρῳ.\nπαρθένε πασιμέλουσα, μακαρτέρη ἐσσὶ τεκούσης\nεἰς πόθον, εἰς ὑμέναιον Ὀλύμπιον· ἆ μέγα θαῦμα,\nλάθριος Ἠλέκτρην νυμφεύσατο μητίετα Ζεύς,\nἀμφαδὸν Ἁρμονίην μνηστεύεται αὐτὸς Ἀπόλλων·\nὀλβίη, ἣν ἐπόθησεν ἑκηβόλος· αἴθε καὶ αὐτῆς\nΠεισινόης σπεύσειεν ἔχειν ὑμέναιον Ἀπόλλων·\nοὐ μὲν ἐγώ ποτε Φοῖβον ἀναίνομαι, οἷά τε Δάφνη,\nοὐ νόον Ἁρμονίης μιμήσομαι· ἀλλὰ λιποῦσα\nκλῆρον ἐμὸν καὶ δῶμα καὶ οὓς ποθέω γενετῆρας,\nἵξομαι Ἀπόλλωνι συνέμπορος εἰς ὑμεναίους.\nμέμνημαί ποτε τοῖον ἐγὼ τύπον· ἡμετέρῳ γὰρ\nεἰς δόμον ὀμφήεντα συνεσπομένη γενετῆρι\nΠύθιον εἶδον ἄγαλμα, καὶ ὡς τεὸν εἶδον ἀλήτην,\nὠισάμην Φοίβοιο πάλιν βρέτας ἐνθάδε λεύσσειν.\nἀλλʼ ἐρέεις, ὅτι Φοῖβος ἔχει χρυσαυγέα μίτρην·\nχρύσεος ἔπλετο Κάδμος ὅλον δέμας· ἢν δʼ ἐθελήσῃς,\nδμῶας ἐμοὺς ἔχε πάντας ἀπείρονας, ἀντὶ δὲ κείνου\nχρυσὸν ἐμὸν ξύμπαντα καὶ ἄργυρον ἐγγυαλίξω,\nκαὶ Τυρίης ὀπάσω βασιλήια πέπλα θαλάσσης\nκαὶ δόμον, ἢν ἐθέλῃς, πατρώιον· εἰ θέμις εἰπεῖν,\nδέχνυσο καὶ γενέτην καὶ μητέρα, δέχνυσο πάσας\nἀμφιπόλους, καὶ μοῦνον ἐμοὶ πόρε τοῦτον ἀκοίτην.\nπαρθένε, τί τρομέεις; σὺ μὲν εἴαρι ποντοπορήσεις\nστεινὸν ὕδωρ πλώουσα, σὺν ἱμερόεντι δὲ Κάδμῳ\nὠκεανὸν περίμετρον ἐγὼ κατὰ χεῖμα περήσω.\nμὴ τρομέοις ἁλὸς οἶδμα βαρύβρομον, ὅττι σαώσει\nεἰν ἁλὶ φόρτον Ἔρωτος ἁλὸς θυγάτηρ Ἀφροδίτη.\nπαρθένε, Κάδμον ἔχεις, μὴ δίζεο θῶκον Ὀλύμπου.\nοὐ ποθέω στίλβουσαν Ἐρυθραίην λίθον Ἰνδῶν,\nοὐ φυτὸν Ἑσπερίδων παγχρύσεον, οὐδέ με τέρπει\nἩλιάδων ἤλεκτρον, ὅσον μία νυκτὸς ὀμίχλη,\nτῇ ἔνι Πεισινόην προσπτύξεται οὗτος ἀλήτης.\nεἰ δὲ γένος μεθέπεις ἐξ Ἄρεος, ἐξ Ἀφροδίτης,\nσοὶ γάμον ἄξιον εὗρε γάμων ταμίη σέο μήτηρ.\nοὔ ποτε τηλίκον ἄνθος ἐσέδρακον· αὐτόματον γὰρ\nεἰαρινὸν δώρημα φύσις δωρήσατο Κάδμῳ·\nεἶδον ἐγὼ παλάμην ῥοδοδάκτυλον, εἶδον ὀπωπὴν\nἡδὺ μέλι στάζουσαν· ἐρωτοτόκου δὲ προσώπου\nὡς ῥόδα φοινίσσουσι παρηίδες, ἀκροφαῆ δὲ\nδίχροα χιονέων ἀμαρύσσεται ἴχνια ταρσῶν\nμεσσόθι πορφύροντα, καὶ ὡς κρίνον εἰσὶν ἀγοστοί.\nκαλλείψω πλοκαμῖδας, ὅπως μὴ Φοῖβον ὀρίνω\nχροιῇ ὀνειδίζουσα Θεραπναίης ὑακίνθου.\nεἴ ποτε δινεύων φρενοτερπέα κύκλον ὀπωπῆς\nὀφθαλμοὺς ἐλέλιζεν, ὅλη σελάγιζε Σελήνη\nφέγγεϊ μαρμαίροντι, καὶ εἴ ποτε βόστρυχα σείσας\nαὐχένα γυμνὸν ἔθηκεν, ἐφαίνετο Φωσφόρος ἀστήρ.\nχείλεα σιγήσαιμι· τὸ δὲ στόμα, πορθμὸν Ἐρώτων,\nπειθὼ ναιετάουσα χέει μελιηδέα φωνήν,\nκαὶ Χάριτες μεθέπουσιν ὅλον δέμας· ἄκρα δὲ χειρῶν\nαἰδέομαι κρίνειν, ἵνα μὴ γάλα λευκὸν ἐλέγξω·\nδέχνυσο δειλαίην με συνέστιον· ἠιθέου δὲ\nδεξιτερῆς ψαύουσα καὶ ἀμφαφόωσα χιτῶνα\nκρυπταδίης εὕροιμι παρήγορα φάρμακα νούσου·\nαὐχένα γυμνὸν ἴδοιμι καὶ ἑζομένοιο πιέσσω\nδάκτυλον ὡς ἀέκουσα, καὶ ἡμετέρου διὰ κόλπου\nτεθναίην ὅτε μοῦνον ἀφειδέα χεῖρα χαλάσσας\nἀμφοτέρων θλίψειεν ἐλεύθερον ἄντυγα μαζῶν,\nχείλεσιν ἡμετέρουσι μεμυκότα χείλεα πήξας,\nτέρπων ἀκροτάτοισι φιλήμασιν· ἠίθεον δὲ\nεἰσέτι πηχύνουσα καὶ εἰς Ἀχέροντα περήσω\nαὐτομάτη, γλυκερὸν δὲ πολυκλαύτῳ παρὰ Λήθῃ\nλέξω καὶ φθιμένοισιν ἐμὸν μόρον, ὥς κεν ἐγείρω\nοἶκτον ὁμοῦ καὶ ζῆλον ἀθελγέι Περσεφονείῃ·\nκαὶ Χαρίτων πνείοντα φιλήματα κεῖνα διδάξω\nθηλυτέρας δυσέρωτας, ὅσας κτάνεν ἱμερόεν πῦρ,\nκαὶ νέκυας τελέσω ζηλήμονας, εἰ παρὰ Λήθῃ\nεἰς Παφίην μετὰ πότμον ἔτι φθονέουσι γυναῖκες.\nἕσπομαι, ἢν ἐθέλῃς, καὶ ὁμόστολος, οὐ τρομέω δὲ\nπλαγκτοσύνην ἀδίδακτον. ἀμείλιχε, γίνεο Κάδμου\nκουριδίη παράκοιτις· ἐγὼ θαλαμηπόλος εἴην\nἀμφοτέροις θεράπαινα, καὶ Ἁρμονίῃ καὶ ἀκοίτῃ.\nἀλλὰ πάλιν τρομέω σε, καὶ εἰ κρύπτειν μενεαίνεις,\nμή ποτέ σοι διὰ λέκτρα χόλον καὶ ζῆλον ἐγείρω,\nὅττι, θεά περ ἐοῦσα καὶ αἰθέρος ὄρχαμος, Ἥρη\nΖηνὸς ἐπιχθονίῃσι νόθαις ἀλόχοισι μεγαίρει·\nΕὐρώπῃ κεχόλωτο καὶ ἤκαχεν ἄστατον Ἰώ·\nοὐδὲ θεὰς μεθέηκε· χολωομένης δὲ τεκούσης\nἤλασεν ὠδίνουσαν Ἄρης ἐγκύμονα Λητώ.\nεἰ μὴ ζῆλος ἔχει σε, πόθων ἵνα φάρμακον εὕρω,\nεἰς μίαν ἠριγένειαν ἐμοὶ πόρε τοῦτον ἀκοίτην,\nναί, λίτομαι, καὶ νυκτὸς ἕνα δρόμον· εἰ δὲ μεγαίρεις,\nχειρὶ τεῇ με δάιξον, ὅπως ἄμπαυμα νοήσω\nτηλίκον ἀπρήυντον ἀεὶ κατὰ νύκτα καὶ ἠῶ\nἐνδόμυχον μεθέπουσα περὶ φρένα βοσκόμενον πῦρ.\nεἶπε, καὶ Ἁρμονίην φυγοδέμνιον ἤλασε κεστῷ\nεἰς πλόον οἰστρήσασα πόθῳ πειθήμονα κούρην.\nἡ δὲ μεταστρέψασα νόον διδυμάονι βουλῇ\nξεῖνον ἔχειν μενέαινε καὶ ἤθελε πατρίδα ναίειν,\nκαί τινα μῦθον ἔειπεν ἱμασσομένη νόον οἴστρῳ·\nὬμοι, τίς μετάμειψεν ἐμὴν φρένα; σώζεο, πάτρη,\nχαίροις, Ἠμαθίων καὶ πᾶς δόμος· ἄντρα Καβείρων,\nχαίρετε, καὶ σκοπιαὶ Κορυβαντίδες· οὐκέτι λεύσσω\nμητρῴης Ἑκάτης νυχίην θιασώδεα πεύκην.\nσώζεο, παρθενίη, νυμφεύομαι ἡδέι Κάδμῳ·\nἌρτεμι, μὴ νεμέσα, χαροπῆς ἁλὸς οἶδμα περήσω.\nἀλλʼ ἐρέεις, ὅτι πόντος ἀμείλιχος· οὐκ ἀλεγίζω\nμαινομένου ῥοθίοιο, συνολλυμένους δὲ δεχέσθω\nἉρμονίην καὶ Κάδμον ἐμὸν μητρώιον ὕδωρ.\nἕσπομαι ἡβητῆρι γάμους βοόωσα θεάων·\nεἰ μὲν ἐς ἀντολίην με φέρει πλώουσαν ἀκοίτης,\nἵμερον Ὠρίωνος ἐς Ἠριγένειαν ἐνίψω,\nκαὶ Κεφάλου θαλάμων μιμνήσκομαι· εἰ δέ ποτʼ ἔλθω\nεἰς δύσιν ἀχλυόεσσαν, ἐπʼ Ἐνδυμίωνι καὶ αὐτὴ\nΛατμιὰς ἶσα παθοῦσα παρηγορέει με Σελήνη.\nτοῖα νοοπλανέεσσι μεληδόσιν ἤπυε κούρη\nἄσχετος ἱμερόεντι δαϊζομένη νόον οἴστρῳ·\nκαὶ κινυρῇ ῥαθάμιγγι διαινομένοιο προσώπου\nἨλέκτρης κύσε χεῖρα καὶ ὄμματα καὶ πόδας ἄκρους\nκαὶ κεφαλὴν καὶ στέρνα, καὶ Ἠμαθίωνος ὀπωπὴν\nχείλεσιν αἰδομένοισι, κασιγνήτου περ ἐόντος,\nπάσας δʼ ἀμφιπόλους ἠγκάζετο· μυρομένη δὲ\nτυκτὰ πολυγλυφέων ἠσπάσσατο κύκλα θυράων\nἄπνοα καὶ κλιντῆρα καὶ ἕρκεα παρθενεῶνος·\nπατρῴην δὲ λαβοῦσα κόνιν προσπτύξατο κούρη.\nκαὶ τότε χειρὸς ἔχουσα θεῶν ὑπὸ μάρτυρι πομπῇ\nἉρμονίην ἀνάεδνον ὀφειλομένην φέρε Κάδμῳ\nἨλέκτρη, χυτὸν ὄμβρον ἀποσμήξασα προσώπου.\nΚυπριδίην δὲ θύγατρα λαβὼν ἠῷος ὁδίτης\nγρηὶ σὺν ἀμφιπόλῳ λίπε δώματα, δῶρον ἀνάσσης\nλάτριν ἔχων πομπῆα διʼ ἄστεος ἄχρι θαλάσσης.\nπαρθενικὴν δʼ ὁρόωσα παρʼ ᾐόνας ὑψόθι πόντου\nξείνῳ ἐφεσπομένην, φλογερῇ ζείουσαν ἀνάγκῃ,\nΚύπριδι μεμφομένη φιλοκέρτομος ἴαχε Μήνη·\nΚύπρι, καὶ εἰς σέο τέκνα κορύσσεαι, οὐδὲ καὶ αὐτῆς\nὑμετέρης ὠδῖνος ἐφείσατο κέντρον Ἐρώτων;\nἥν τέκες, οὐκ ἐλέαιρες, ἀμείλιχε; καὶ τίνα κούρην\nοἰκτείρεις ἑτέρην, ὅτε σὸν γένος εἰς πόθον ἕλκεις;\nπλάζεο καὶ σύ, φίλη· Παφίης τέκος εἰπὲ τεκούσῃ·\nκερτομέει Φαέθων σε, καὶ αἰσχύνει με Σελήνη.\nἉρμονίη, λιπόπατρι δυσίμερε, κάλλιπε Μήνῃ\nνυμφίον Ἐνδυμίωνα, καὶ ἄμφεπε Κάδμον ἀλήτην,\nτλῆθι φέρειν πόνον ἶσον, ἐρωτοτόκῳ δὲ μερίμνῃ\nμνώεο καὶ σὺ καμοῦσα ποθοβλήτοιο Σελήνης.\nὣς φαμένης ἑτάρους ὑπὲρ ᾐόνα Κάδμος ἐπείγων\nὁλκάδος ἰθυπόροιο παλίμπορα πείσματα λύσας\nεἰαρινῷ κόλπωσεν ἀχείμονι λαῖφος ἀήτῃ·\nδιχθαδίους δὲ κάλωας ἐφαψάμενός τινι γόμφῳ\nδουροπαγές πόμπευε διʼ οἴδματος ἅρμα θαλάσσης,\nἰσάζων ἑκάτερθε νεὼς πόδας, οἷα δὲ Φοῖνιξ,\nναυτιλίης νοέων πατρώιον ἠθάδα τέχνην,\nπηδαλίῳ παρέμιμνεν· ἐπὶ πρύμνῃ δὲ καὶ αὐτὴν\nἉρμονίην ἄψαυστον ὁμόπλοον ἵδρυε κούρην\nνηὸς ἰδὼν ξείνους ἐπιβήτορας, οὓς τότε ναῦται\nμισθοφόρους ἐδέχοντο. καὶ ἠρέμα σύμπλοος ἀνὴρ\nἀμφοτέρους ὁρόων ἐκεράσσατο θαύματι φωνήν·\nΑὐτὸς Ἔρως πέλεν οὗτος ὁ ναυτίλος· οὐ νέμεσις γὰρ\nυἷα τεκεῖν πλωτῆρα θαλασσαίην Ἀφροδίτην·\nἀλλὰ βέλος καὶ τόξον ἔχει καὶ πυρσὸν ἀείρει\nβαιὸς Ἔρως πτερύγεσσι κεκασμένος· εἰσορόω δὲ\nὁλκάδα Σιδονίην. Δολόεις τάχα φώριος Ἄρης\nἕζεται ἐν πρύμνῃσιν ἔσω Λιβάνοιο κομίζων\nἑσπερίην πλώουσαν ἀπὸ Θρῄκης Ἀφροδίτην.\nἵλαθι, μῆτερ Ἔρωτος, ἀκυμάντῳ δὲ γαλήνῃ\nπέμπέ μοι ἴκμενον οὖρον ἀχείμονι μητρὶ θαλάσσῃ.\nτοῖον ἔπος λαθραῖον ὁμόπλοος ἔννεπεν ἀνὴρ\nλοξὸς ἐς Ἁρμονίην ἀντώπιον ὄμμα τιταίνων.\nκαὶ πλόον ἤνυσε Κάδμος ἐς Ἑλλάδα, Φοιβάδος ὀμφῆς\nοἶστρον ἔχων πραπίδεσσι, Διὸς δέ οἱ αἰὲν ἐπείγων\nἔνθεος ἀπλανέεσσιν ἐπέτρεχε μῦθος ἀκουαῖς.\nἔνθα Πανελλήνεσσι νεώτερα δῶρα τιταίνων\nἀρχεκάκου Δαναοῖο φερέσβιον ἔκρυφε τέχνην,\nὑδροφόρου Δαναοῖο· τί γὰρ πλέον εὗρεν Ἀχαιοῖς,\nεἴ ποτε χαλκείῃσι πεδοσκαφέεσσι μακέλλαις\nχάσματος οὐδαίοιο χυτὸν κενεῶνα κολάψας\nδίψιον Ἄργος ἔπαυσε, κονιομένοις δὲ πολίταις\nὑγρὰ ποδῶν ἐπίβαθρα πόρεν, ξεινήιον ὕδωρ,\nἐκ βυθίων λαγόνων ὀλίγον ῥόον; αὐτὰρ ὁ πάσῃ\nἙλλάδι φωνήεντα καὶ ἔμφρονα δῶρα κομίζων\nγλώσσης ὄργανα τεῦξεν ὁμόθροα, συμφυέος δὲ\nἁρμονίης στοιχηδὸν ἐς ἄζυγα σύζυγα μίξας\nγραπτὸν ἀσιγήτοιο τύπον τορνώσατο σιγῆς,\nπάτρια θεσπεσίης δεδαημένος ὄργια τέχνης,\nΑἰγυπτίης σοφίης μετανάστιος, ἦμος Ἀγήνωρ\nΜέμφιδος ἐνναέτης ἑκατόμπυλον ᾤκισε Θήβην·\nκαί, ζαθέων ἄρρητον ἀμελγόμενος γάλα βίβλων,\nχειρὸς ὀπισθοπόροιο χαράγματα λοξὰ χαράσσων\nἔγραφεν ἀγκύλα κύκλα· καὶ Αἰγυπτίου Διονύσου\nεὔια φοιτητῆρος Ὀσίριδος ὄργια φαίνων\nμύστιδος ἐννυχίας τελετὰς ἐδιδάσκετο τέχνης,\nκαὶ κρυφίῃ μάγον ὕμνον ἀνέκλαγε θυιάδι φωνῇ\nλεπτὸν ἔχων ὀλόλυγμα· λιθοξοάνοιο δὲ νηοῦ\nγλυπτὰ βαθυνομένῳ κεχαραγμένα δαίδαλα τοίχῳ\nκουρίζων δεδάηκε· πολυφράστῳ δὲ μενοινῇ\nμετρήσας φλογόεσσαν ἀνηρίθμων ἴτυν ἄστρων\nκαὶ δρόμον Ἠελίοιο μαθὼν καὶ μέτρον ἀρούρης,\nχειρὸς ἐυστροφάλιγγος ὁμόπλοκα δάκτυλα κάμψας,\nἄστατα κύκλα νόησε παλιννόστοιο Σελήνης,\nπῶς τρισσαῖς ἑλίκεσσι μετάτροπον εἶδος ἀμείβει,\nἀρτιφαής, διχόμηνις, ὅλῳ στίλβουσα προσώπῳ,\nπῶς δὲ συναπτομένη καὶ ἀπόρρυτος ἄρσενι πυρσῷ\nἠελίου γενετῆρος ἀμήτορι τίκτεται αἴγλῃ,\nπατρὸς ὑποκλέπτουσα παλιμφυὲς αὐτόγονον πῦρ.\nτοῖος ἔην· καὶ κραιπνὸς Ἀχαιίδος ἄστεα βαίνων\nναυτιλίην μεθέηκε· σὸν Ἁρμονίῃ δὲ κομίζων\nἑσμὸν ἁλιπλανέων ἑτάρων χερσαῖον ὁδίτην\nἅρμασιν ἱππείοισι καὶ ἀχθοφόροισιν ἁμάξαις\nμαντῴοις ἀδύτοισιν ἐπέστιχεν· ἔνθα κιχήσας\nΔελφὸν ἀσιγήτοιο μεσόμφαλον ἄξονα Πυθοῦς\nμαντοσύνην ἐρέεινε, καὶ ἔμφρονα Πύθιος ἄξων\nκυκλόθεν αὐτοβόητος ἐθέσπισε κοιλάδι φωνῇ·\nΚάδμε, μάτην, περίφοιτε, πολυπλανὲς ἴχνος ἑλίσσεις·\nμαστεύεις τινὰ ταῦρον, ὃν οὐ βοέη τέκε γαστήρ,\nμαστεύεις τινὰ ταῦρον, ὃν οὐ βροτὸς οἶδε κιχῆσαι·\nἈσσυρίην ἀπόειπε, τεῆς δʼ ἡγήτορα πομπῆς\nἄμφεπε βοῦν χθονίην, μὴ δίζεο ταῦρον Ὀλύμπου·\nνυμφίον Εὐρώπης οὐ βουκόλος οἶδεν ἐλαύνειν·\nοὐ νομόν, οὐ λειμῶνα μετέρχεται, οὔ τινι κέντρῳ\nπείθεται, οὐ μάστιγι κελεύεται· οἶδεν ἀείρειν\nΚύπριδος ἁβρὰ λέπαδνα καὶ οὐ ζυγόδεσμον ἀρότρων,\nαὐχένα μοῦνον Ἔρωτι καὶ οὐ Δήμητρι τιταίνει.\nἀλλὰ πόθον Τυρίοιο τεοῦ γενετῆρος ἐάσας\nμίμνε παρʼ ἀλλοδαποῖσι, καὶ Αἰγυπτίης σέο Θήβης\nπατρίδος ἄστυ πόλισσον ἐπώνυμον, ἧχι πεσοῦσα\nεὐνήσει βαρύγουνον ἑὸν πόδα δαιμονίη βοῦς.\nὣς φάμενος τριπόδων ἐπεκοίμισε θυιάδα φωνήν,\nκαὶ ῥία Παρνησσοῖο τινάσσετο Φοιβάδος ἠχοῦς\nγείτονος εἰσαΐοντα, καὶ ὀμφήεντι ῥεέθρῳ\nΚασταλίης πάφλαζε νοήμονος ἔνθεον ὕδωρ.\nεἶπε θεός· καὶ Κάδμος ἐχάζετο καὶ παρὰ νηῷ\nβοῦν ἴδε, νισσομένῃ δὲ συνέστιχεν· ἑσπόμενοι δὲ\nἀνέρες ἀπλάγκτοιο βοὸς βραδυπειθέι χηλῇ\nφειδομένην ἰσόμετρον ἐποιήσαντο πορείην\nὀτρηροὶ θεράποντες· ὅθεν τότε Κάδμος ὁδεύων\nἱερὸν ἔδρακε χῶρον ἐπόψιον, ἧχι νοήσας\nΠύθιος ἐννεάκυκλον ὀρειάδος ὁλκὸν ἀκάνθης\nεὔνασε Κιρραίης θανατηφόρον ἰὸν ἐχίδνης.\nΠαρνησσοῦ δὲ κάρηνα λιπὼν μετανάστιος ἀνὴρ\nΔαυλίδος ἔστιχεν οὖδας ὁμούριον, ἔνθεν ἀκούω\nσιγαλέης λάλον εἷμα δυσηλακάτου Φιλομήλης,\nΤηρεὺς ἣν ἐμίαινεν, ὅτε ζυγίη φύγεν Ἥρη\nσυζυγίην ἀχόρευτον ὀρεσσαύλων ὑμεναίων,\nκούρη δʼ ἀστορέεσσιν ἐπεστενάχιζε χαμεύναις\nεἰνοδίου θαλάμοιο, λιπογλώσσοιο δὲ κούρης\nμυρομένης Θρήισσαν ἀναγκαίην Ἀφροδίτην\nδάκρυσι μιμηλοῖσι λιπόθροος ἔστενεν Ἠχώ,\nπαρθενικὴν φυγόδεμνον ὀδυρομένη Φιλομήλην,\nὁππότε φοινήεντι μεμιγμένον αἵματος ὁλκῷ\nγλώσσης ἀρτιτόμοιο συνέβλυεν αἷμα κορείης·\nκαὶ Τιτυοῦ πόλιν εἶδεν, ὅπῃ θρασὺς υἱὸς Ἀρούρης\nἄλσεα καλλιπέτηλα διαστείχων Πανοπῆος\nἁγνὰ βιαζομένης ἀνεσείρασε φάρεα Λητοῦς·\nκαὶ ποδὸς ἴχνος ἔθηκε Ταναγραίῳ κενεῶνι,\nἐκ δὲ Κορωνείης Ἁλιάρτιον οὖδας ἀμείβων\nΘεσπιέων τε πόληα βαθυκνήμους τε Πλαταιὰς\nἈονίης σχεδὸν ἦλθε πέδον Βοιωτὸν ὁδεύων,\nἧχί ποτʼ Ὠρίωνα, δυσίμερον υἱέα γαίης,\nσκορπίος, ἀστόργοιο βοηθόος ἰοχεαίρης,\nτηλίκον ἐπρήνιξεν, ἀνυμφεύτοιο θεαίνης\nἀκροτάτην ἔτι πέζαν ἀναστείλαντα χιτῶνος,\nὁ βραδὺς ἑρπύζων, χθόνιον τέρας, ἀντιβίου δὲ\nταρσὰ χαλαζήεντι τυχὼν ἐχαράξατο κέντρῳ.\nκαὶ γαίης ἐπέβη Χαιρωνίδος, ἔνθα κονίην\nἀργυφέην τέμνουσα βοὸς λευκαίνετο χηλή,\nκαὶ κραναῆς μεθέπων πολυκαμπέα κύκλα πορείης\nλευκὰ κονιομένων ἀπεσείσατο λύματα ταρσῶν.\nκαὶ βοὸς ὀμφήεσσα χαμευνάδος ὤκλασε χηλὴ\nἄστεος ἐσσομένοιο προάγγελος. ἀλλʼ ὅτε Κάδμῳ\nΠύθιον οὐδαίης ἐτελείετο θέσφατον ἠχοῦς,\nβοῦν ἱερὴν θυόεντι διαστήσας παρὰ βωμῷ\nδίζετο πηγαίων ὑδάτων χύσιν, ὄφρα καθήρῃ\nμαντιπόλους ἕο χεῖρας, ἐπισπείσῃ δὲ θυηλαῖς\nἁγνὸν ὕδωρ· οὔ πω γὰρ ἐν οἰνοφύτοισιν ἀλωαῖς\nἁβρὸς ἀεξομένης ἀνεφαίνετο καρπὸς ὀπώρης.\nκαὶ πόδας ἐστήριξε δρακοντοβότῳ παρὰ Δίρκῃ·\nστῆ δὲ ταφών, ὅθι λοξὰ φανεὶς ὀφιώδεϊ δεσμῷ\nἌρεος αἰολόνωτος ὄφις μιτρώσατο πηγήν,\nκαὶ στρατὸν ἐπτοίησεν, ὅσος πολὺς ἕσπετο Κάδμῳ·\nτὸν μὲν ὑπὸ στέρνοισι δακὼν χαροποῖσι γενείοις,\nτὸν δὲ δαφοινήεντι τυχὼν ἐχάραξεν ὀδόντι,\nἄλλου μαρναμένοιο βιοσσόον ἧπαρ ἀμύξας\nθῆκε νέκυν· ψαφαρὴ δὲ κατʼ αὐχένος ἔρρεε χαίτη\nαὐτομάτη, πλαδαροῖο διειλυαθεῖσα καρήνου·\nἄλλον ἀνεπτοίησε θορὼν ὑπὲρ ἄντυγα κόρσης\nἀνδρομέης, ἑτέρου δὲ διέτρεχεν ἀνθερεῶνος\nἄσχετος, ἰοβόλῳ δὲ βαλὼν ὀφθαλμὸν ἐέρσῃ\nμαρμαρέην ἤχλυσε μεμυκότος ὄμματος αἴγλην·\nἄλλου ταρσὸν ἔμαρψε, χαρασσόμενον δὲ γενείῳ\nεἶχε δακών, καὶ χλωρὸν ἀνήρυγεν ἀφρὸν ὀδόντων\nεἰς δέμας ἠιθέοιο, πελιδναίῳ δὲ σιδήρῳ\nἰσοφυὴς χλοάοντι διεψύχθη δέμας ἰῷ·\nἄλλου φυσιόωντος ὑπὸ πληγῇσι γενείων\nἀσταθέες μήνιγγες ἐκυμαίνοντο καρήνου\nδήγματι φαρμακόεντι, διʼ ἐγκεφάλου δὲ χυθέντος\nμυδαλέῳ μυκτῆρι κατάσσυτος ἔρρεεν ἰχώρ.\nκαὶ ταχὺς ἀμφιέλικτος ἐπὶ κνήμῃσιν ἀνέρπων\nΚάδμον ἀπειλητῆρι δράκων ἐζώσατο δεσμῷ,\nκαὶ δέμας ὀρθώσας μελέων ἐπιβήτορι παλμῷ\nταυρείης περίκυκλον ἐς ὀμφαλὸν ἆλτο βοείης·\nκαὶ σκολιαῖς ἑλίκεσσι πόδας μιτρούμενος ἀνὴρ\nὁλκαίῃ βαρύδεσμος ἐχιδναίῃ κάμε σειρῇ,\nφόρτον ἔχων δασπλῆτα, βαρυνόμενον δὲ φορῆα\nὄρθιον ἑστηῶτα κατέσπασεν εἰς πέδον ἕλκων,\nκαὶ στόμα πικρὸν ἔλυσε, δυσηλεγέος δὲ χανόντος\nφοίνιος ὠμοβόρου πυλεὼν εὐρύνετο λαιμοῦ,\nκαὶ κεφαλὴν δόχθωσε, τινασσομένου δὲ καρήνου\nὑψιτενὴς ἐλέλικτο μέσος κυρτούμενος αὐχήν.\nἀλλʼ ὅτε Κάδμος ἔκαμνε, τότε σχεδὸν ἦλθεν Ἀθήνη\nἐσσομένης δονέουσα προάγγελον αἰγίδα νίκης\nΓοργείῳ κομόωσαν ἐχιδνήεντι καρήνῳ,\nκαί οἱ ἀτυζομένῳ λαοσσόος ἴαχε δαίμων·\nΚάδμε, Γιγαντοφόνοιο Διὸς συνάεθλε κυδοιμοῦ,\nδειμαίνεις ἕνα μοῦνον ἰδὼν ὄφιν; ἐν δὲ κυδοιμοῖς\nσοὶ πίσυνος Τυφῶνα κατεπρήνιξε Κρονίων\nτοσσατίοις κομόωντα δρακοντείοισι καρήνοις.\nπαύεο θηρείων τρομέων συριγμὸν ὀδόντων·\nΠαλλὰς ἐποτρύνει σε, καὶ οὐ φονίῃ παρὰ Δίρκῃ\nῥύσεται ἑρπηστῆρα φυλάκτορα χάλκεος Ἄρης.\nἀλλά, καταφθιμένοιο λαβὼν δασπλῆτας ὀδόντας\nθηρός, ἐχιδνήεντι περισπείρας χθόνα καρπῷ\nκεῖρε Γιγαντείης ὀφιώδεα λήια χάρμης,\nγηγενέων δὲ φάλαγγας ἑνὶ ξύνωσον ὀλέθρῳ\nπέντε λιπὼν ζώοντας· ἐπεσσομένῃσι δὲ Θήβαις\nσπαρτῶν ἀγλαόκαρπος ἀνασταχύοιτο γενέθλη.\nὣς φαμένη θάρσυνε τεθηπότα Κάδμον Ἀθήνη,\nκαὶ βαθὺν ἠνεμόεντι κατέγραφεν ἠέρα ταρσῷ,\nδυσαμένη Διὸς οἶκον. ὁ δὲ τραφερῇ παρὰ βώλῳ\nμάρμαρον εὐρυάλωος ἐύτροχον οὖρον ἀρούρης\nἵστατο κουφίζων κραναὸν βέλος, ἰθυπόρῳ δὲ\nἄκρα δρακοντείοιο καρήατος ἔθλασε πέτρῳ·\nθηγαλέην δὲ μάχαιραν ἐρυσσάμενος παρὰ μηροῦ\nαὐχένα θηρὸς ἔτεμνεν· ἀπαμηθεῖσα δὲ κόρση\nσώματος ἐκτὸς ἔμιμνε, κυλινδομένη δὲ κονίῃ\nἠθάδα κύκλον ἕλισσε παλίλλυτον ἄστατος οὐρή,\nκαὶ δαπέδῳ τετάνυστο δράκων νέκυς. ἀμφὶ δὲ νεκρῷ\nθοῦρος Ἄρης βαρύμηνις ἀνέκραγε· χωομένου δὲ\nΚάδμος ἀμειβομένων μελέων ἑλικώδεϊ μορφῇ\nἀλλοφυὴς ἤμελλε παρʼ Ἰλλυρίδος σφυρὰ γαίης\nξεῖνον ἔχειν ἴνδαλμα δρακοντείοιο προσώπου.\nἀλλὰ τὰ μὲν πέπρωτο μετὰ χρόνον. αὐτὰρ ὁ μέσσῃ\nχαλκείῃ κυνέῃ συνελέξατο καρπὸν ὀλέθρου,\nθηρείων γενύων βλοσυρὸν θέρος· ἐνδαπίης δὲ\nΠαλλάδος ὑβὸν ἄροτρον ἀπʼ ὀργάδος εἰς χθόνα σύρων\nκαὶ χαροπῆς ἀρόσας πολεμητόκον αὔλακα γαίης\nἰοβόλων ἔσπειρε πολύστιχον ὄγμου ὀδόντων.\nκαὶ στάχυς αὐτολόχευτος ἀνηέξητο Γιγάντων,\nὧν ὁ μὲν ὑψικάρηνος ἀνέδραμεν ἄκρα τιταίνων\nστήθεος εὐθώρηκος, ὁ δὲ προθορόντι καρήνῳ\nφρικτὸν ἀνοιγομένης ὑπερέσχεθεν ὦμον ἀρούρης·\nἄλλος ἄνω προύκυψεν ἐς ὀμφαλόν, ὃς δʼ ἐπὶ γαίῃ\nἡμιτελὴς ἀνέτελλε πεδοτρεφὲς ὅπλον ἀείρων·\nἄλλος ὑπερκύπτοντα λόφον προβλῆτα τιταίνων\nοὔ πω στέρνον ἔφαινε, καὶ εἰσέτι μητρὸς ἀνέρπων\nἐκ λαγόνων κατὰ βαιὸν ἀταρβέι μάρνατο Κάδμῳ\nτεύχεσιν αὐτοφύτοις κεκορυθμένος· ἆ μέγα θαῦμα,\nὥπλισεν Εἰλείθυια, τὸν οὐ μαιώσατο μήτηρ·\nκαί τις ἀνηκόντιζεν ὁμόγνιον ἔγχος ἀφάσσων\nἡμιφανής, ὁ δὲ κοῦφος ὅλον δέμας εἰς φάος ἕλκων\nἄκρα ποδῶν ἀτέλεστα πεπηγότα λεῖπεν ἀρούρῃ.\nοὐ μὲν ἐφημοσύνης ἐπελήσατο Κάδμος Ἀθήνης,\nἀλλὰ παλιμφυέων καλάμην ἤμησε Γιγάντων·\nτὸν μὲν ὑπὲρ μαζοῖο βαλὼν ἀνεμώδεϊ λόγχῃ,\nτὸν δὲ κατὰ κληῖδα παρὰ πλατὺν αὐχένα τύψας\nὀστέα λαχνήεντος ἀνέσχισεν ἀνθερεῶνος·\nἄλλον ἀκοντιστῆρι βαλὼν ἐχαράξατο πέτρῳ\nγαστέρος ἄχρι φανέντα· καὶ αἵματος αἰνογιγάντων\nἐκχυμένου ποταμηδὸν Ἄρης ὠλίσθανε λύθρῳ\nφοινίξας ἑὰ γυῖα, παρισταμένης δὲ κυδοιμῷ\nπορφυρέῃ ῥαθάμιγγι χιτὼν ἐρυθαίνετο Νίκης.\nἄλλου μαρναμένοιο παρʼ ἰσχίον ἄορι τύψας\nσυμφυέος διέκερσε σὺν ἰξύι νῶτα βοείης.\nκαὶ φόνος ἄσπετος ἔσκε· δαϊζομένων δὲ Γιγάντων\nλοίγιος αἱμαλέης ἀνεκήκιεν αὐλὸς ἐέρσης\nἄορι θεινομένων. ὁ δὲ Παλλάδος ἔμφρονι βουλῇ\nγηγενέων τινὰ πέτρον ἐπῃώρησε καρήνων·\nοἱ δὲ δαφοινήεντι πόθῳ μεθύοντες Ἐνυοῦς\nἌρεϊ βακχεύθησαν, ὁμογνήτῳ δὲ σιδήρῳ\nἀλλήλων ὀλετῆρες ἐτυμβεύοντο κονίῃ.\nἄλλῳ δʼ ἄλλος ἔριζεν· ἐρευθιόωντι δὲ λύθρῳ\nστικτὰ διαινομένης ἐμελαίνετο νῶτα βοείης\nγηγενέος κταμένοιο· κατουδαίης δὲ μαχαίρης\nγνωτοφόνῳ γλωχῖνι δαΐζετο καρπὸς ἀρούρης.\nπέμπτον ἔτι σκοπίαζε καὶ Ἀκταίωνα νοήσεις,\nτὸν κεμὰς οὐκ ὤδινε, κυνοσπάδα νεβρὸν ἀλήτην.\nἀλλʼ ὅτε δὴ πολέμων ὀφιώδεα λήια κείρων\nΚάδμος ὀδοντοφύτων καλάμην ἤμησε Γιγάντων,\nσπένδων λύθρον Ἄρηι θαλύσια δηιοτῆτος,\nφαιδρύνας ἑὰ γυῖα δρακοντοβότῳ παρὰ Δίρκῃ\nΔελφίδα βοῦν ἱέρευσε θεοδμήτων ἐπὶ βωμῶν,\nΠαλλάδι καλὸν ἄγαλμα. Καταρχομένῳ δὲ θυηλὰς\nδίζυγες ἔνθα καὶ ἔνθα περιρραίνοντο κεραῖαι\nοὐλοχύταις· ὁ δὲ γυμνὸν ἑλὼν παρὰ γείτονι μηρῷ\nφάσγανον Ἀσσυρίοιο παρήορον ἐκ τελαμῶνος\nἀκροτάτην τρίχα τάμνε τανυρρίνοιο καρήνου\nἄορι κωπήεντι· Θεοκλύμενος δὲ κεραίης\nδραξάμενος μόσχοιο παλίντονον εἴρυσε δειρήν,\nαὐχενίους δὲ τένοντας ἀπηλοίησε Θυέστης\nἀμφιτόμῳ βουπλῆγι, καὶ αἱμαλέῳ βοὸς ὁλκῷ\nλάινος Ὀγκαίης ἐρυθαίνετο βωμὸς Ἀθήνης,\nκαὶ βοέου κερόεντος ἀρασσομένοιο μετώπου\nπρηνὴς μόσχος ἔπιπτε· δαϊζομένης δὲ σιδήρῳ\nπλευρὰ διατμήξαντες ἐμιστύλαντο μαχαίρῃ,\nκαὶ βοέην τρηχεῖαν ἐγυμνώσαντο καλύπτρην\nἐκταδίην· ὁ δὲ φαιδρὸν ἐπὶ χθονὶ φᾶρος ἑλίξας\nαὐτὸς ἄναξ πεπόνητο, καὶ εὐφυέων κρέα μηρῶν\nὠμὰ διατμήξας ἐκαλύψατο δίξυγι δημῷ\nμιστύλλων κατὰ βαιόν, ἐπʼ ἀνθρακιῇ δὲ τανύσσας\nσπλάγχνα σιδηρείοισι πεπαρμένα μακρὰ κορύμβοις\nεἴρυσεν, ὀπτήσας ἁπαλῷ πυρί· μεσσοπαγῆ δὲ\nἀκροπόρῳ στοιχηδὸν ἄγων τετορημένα χαλκῷ\nἀνθοκόμου κατέθηκε χαμαιζήλοιο τραπέζης\nδαιτρός, ἐπασσυτέρους ὀβελοὺς ζείοντας ἀείρας.\nκαὶ θυόεις ἐλέλικτο διʼ ἠέρος ἀτμὸς ἀλήτης\nἈσσυρίης λιβάνοιο. τελειομένης δὲ θυηλῆς\nδεῖπνον ἔην, καὶ Κάδμος ἑλὼν ἐπένειμεν ἑκάστῳ\nκεκριμένης ὀρέγων ἰσοελκέα μοῖραν ἐδωδῆς.\nδαιτυμόνων δὲ φάλαγγες ἐπʼ εὐκύκλοιο τραπέζης\nεἰλαπίνης ἀπέθεντο πόθον κεκορηότι θυμῷ.\nοὐδὲ δρακοντοφόνῳ καμάτων τέλος ἔπλετο Κάδμῳ,\nἀλλὰ μεθʼ ἑρπηστῆρα, μετʼ ἄγρια φῦλα Γιγάντων,\nἘκτήνων προμάχοισι καὶ Ἄονι μάρνατο λαῷ\nβάρβαρον ἀμώων στάχυν Ἄρεος, ἀγχιπόροις δὲ\nἔχραε Τεμμίκεσσι· καλεσσαμένῳ δὲ μαχητὰς\nποικίλος ἑσμὸς ἵκανε περικτιόνων ἐπικούρων.\nκαὶ διδύμαις στρατιῇσιν Ἔρις ξύνωσεν Ἐνυῷ\nφύλοπιν ὠδίνουσα· συνερχομένων δὲ κυδοιμῷ\nτόξον ἐκυκλώθη, δόρυ πάλλετο, σείετο πήληξ,\nκαὶ βέλος ἐρροίζησεν, ἐπʼ ὀμφαλόεντι δέ κύκλῳ\nβαλλομένη μυλόεντι λίθῳ σμαράγησε βοείη.\nκαὶ κταμένων ῥέεν αἷμα· πολὺς δʼ ἐπὶ φορβάδι γαίῃ\nἡμιθανής προκάρηνος ἀνὴρ κεκύλιστο κονίῃ.\nκαὶ στρατὸς ἀντιβίων ἱκέτης ἐκλίνετο Κάδμῳ·\nλῦτο δʼ ἀγών. Φονίην δὲ μετὰ στροφάλιγγα κυδοιμοῦ\nΚάδμος ἀπυργώτοιο θεμείλια πήγνυε Θήβης.\nπολλαὶ δʼ ἔνθα καὶ ἔνθα μεριζομένων κενεώνων\nαὔλακες ἐτμήγοντο, πολυσχιδέων δὲ κελεύθων\nἕδρανα καρχαρόδοντι βοῶν κεχάρακτο σιδήρῳ·\nπολλαὶ δʼ ἀντιπόρων ἀνέμων τετράζυγι κόσμῳ\nἔμμοροι ἐν χόρτοισιν ἐμετρήθησαν ἀγυιαί.\nκαὶ πόλις Ἀονίη Τυρίης ποικίλλετο τέχνης\nκάλλεϊ λαϊνέῳ· καὶ ἐποίπνυεν ἄλλος ἐπʼ ἄλλῳ\nγειοτόμῳ γλωχῖνι ταμὼν ἑτερόχροα πέτρην\nἐργατίνης Βοιωτὸν ὑπὸ κλέτας, ἣν παρὰ λόχμῃ\nΤευμησσοῦ δρυόεντος ἐμαιώσαντο κολῶναι,\nἣν Ἑλικὼν βλάστησε καὶ ἣν ὤδινε Κιθαιρών.\nκαὶ νηοὺς ἐτέλεσσε θεῶν καὶ δώματα φωτῶν\nτορνώσας κανόνεσσιν· ἐπʼ ἀρρήκτοις δὲ δομαίοις\nἑπταπόρῳ πυλεῶνι περίδρομον ἄστυ χαράξας\nοὐρανὸν ἑπτάζωνον ἑῇ μιμήσατο τέχνῃ,\nἐσσόμενον ναέταις Ἀμφίονι τεῖχος ἐάσας\nπυργοδόμῳ κιθάρῃ πεφυλαγμένον. οὐρανίοις δὲ\nἑπτὰ πύλας ἀνέθηκεν ἰσηρίθμοισιν ἀλήταις\nἰσοτύπους· πρῶτον μὲν ἐς ἑσπέριον κλίμα πήξας\nὈγκαίην ἐπένειμε πύλην γλαυκώπιδι Μήνῃ\nἐκ βοὸς ὀγκηθμοῖο φερώνυμον, ὅττι καὶ αὐτὴ\nταυροφυὴς κερόεσσα βοῶν ἐλάτειρα Σελήνη\nτριπλόον εἶδος ἔχουσα πέλει Τριτωνὶς Ἀθήνη·\nδεύτερον Ἑρμάωνι διαυγέι γείτονι Μήνης\nδῶκε γέρας πυλεῶνα· διαγράψας δὲ τετάρτην\nἨλέκτρην Φαέθοντος ἐπώνυμον, ὅττι φανέντος\nσύγχροος Ἠλέκτρης ἀμαρύσσεται ὄρθριος αἴγλη,\nἠελίῳ πυρόεντι πύλην ἀντώπιον Ἠοῦς\nμεσσατίην ἀνέθηκεν, ἐπεὶ μέσος ἐστὶ πλανήτων·\nπέμπτην δʼ Ἄρεϊ δῶκε, πόρε τριτάτην Ἀφροδίτῃ,\nἀμφοτέρων ἑκάτερθεν ὅπως Φαέθων μέσος εἴη,\nγείτονα θοῦρον Ἄρηα διατμήγων Ἀφροδίτης·\nἕκτην Ζηνὸς ἄγαλμα φαεινοτέρῳ κάμε κόσμῳ\nὑψιφανῆ· πυμάτην δὲ Κρόνου λάχεν ἕβδομος ἀστήρ.\nτοῖον ἕδος ποίησε· καὶ ἱερὸν ἄστυ πολίσσας\nΑἰγυπτίης ἐκάλεσσεν ὁμώνυμον ἄστεϊ Θήβης,\nποικίλον ἀσκήσας χθόνιον τύπον, ἶσον Ὀλύμπῳ.\nἈονίων δὲ θύγατρες ἀνεκρούσαντο χορείαις\nἉρμονίης ὑμέναιον· ἐπʼ εὐθαλάμῳ δὲ μελάθρῳ\nΘρηικίης φθέγξαντο χορίτιδες οὔνομα νύμφης.\nκαὶ Παφίη νεότευκτον ἐκόσμεε παστάδα Κάδμῳ\nπαιδὸς ἑῆς μέλπουσα θεοκλήτους ὑμεναίους\nμήτηρ ἱμερόεσσα· πατὴρ δʼ ὑπὸ χάρματι κούρης\nγυμνὸς ἄτερ σακέων ὠρχήσατο μείλιχος Ἄρης\nδεξιτερὴν ἀσίδηρον ἐπικλίνων Ἀφροδίτῃ,\nκαὶ γαμίῃ σάλπιγγι μελίζετο θυμὸν ἐρώτων\nἀντίτυπον σύριγγι, σιδηροφόρου δὲ καρήνου\nἠθάδας εὐπολέμοιο λόφους ἀπεσείσατο χαίτης,\nμιτρώσας πλοκαμῖδας ἀναιμάκτοισι κορύμβοις,\nπλέξας κῶμον Ἔρωτι· σὺν ἀθανάτοις δὲ χορεύων\nεἰς γάμον Ἁρμονίης Ἰσμήνιος ἦλθεν Ἀπόλλων\nἑπτατόνῳ κιθάρῃ φιλοτήσιον ὕμνον ἀράσσων·\nκαὶ μέλος ἐκρούσαντο βιοσσόον ἐννέα Μοῦσαι,\nκαὶ παλάμας ἐλέλιζε Πολύμνια, μαῖα χορείης,\nμιμηλὴν δʼ ἐχάραξεν ἀναυδέος εἰκόνα φωνῆς,\nφθεγγομένη παλάμῃσι σοφὸν τύπον ἔμφρονι σιγῇ,\nὄμματα δινεύουσα· πολυστρέπτῳ δὲ πεδίλῳ,\nΖηνὶ χαριζομένη, θαλαμηπόλος ἵστατο Νίκη,\nΚάδμον ἀνευάζουσα, Διὸς πρόμον, ἀμφὶ δὲ παστῷ\nπαρθενίοις στομάτεσσι γαμήλιον ἔπλεκε μολπήν,\nκαὶ ποδὸς ἴχνος ἕλισσεν, ἐπʼ εὐκύκλῳ δὲ χορείῃ\nαἰδομένη πτερὰ πάλλε παρὰ πτερύγεσσιν Ἐρώτων.\nἐκ δὲ πολυσπερέων δαΐδων ὁμοφεγγέος αἴγλης\nἑσπερίης ἀνέτελλε φάος ψευδήμονος Ἠοῦς.\nκαὶ λιγυροῖς στομάτεσσι φιλοσκάρθμῳ παρὰ παστῷ\nπάννυχος ἔπλετο κῶμος ἀκοιμήτοιο χορείης\nμελπομένων· σπεύδων γὰρ ἐς ἀγρύπνους ὑμεναίους\nἠθάδα ῥάβδον ἔλειπεν, ἐπεὶ ταμίη πέλεν ὕπνου.\nκαὶ Θήβη χορὸς ἦεν Ὀλύμπιος· ἦν δὲ νοῆσαι\nΚάδμον ὁμοῦ καὶ Ζῆνα μιῆς ψαύοντα τραπέζης.\nκαὶ γαμίοις θαλάμοισι φέρων νυμφοστόλον ὥρην\nἈρκτῴης ἀνέτελλε Δράκων ὁμόφοιτος Ἁμάξης,\nἄγγελος ἐσσομένων, ὅτι σύννομος ἥλικι νύμφῃ\nἐκ βροτέης ἤμελλεν ἔχειν ὀφιώδεα μορφὴν\nνυμφίος Ἁρμονίης. μακάρων δέ τις ἄλλος ἐπʼ ἄλλῳ\nεἰς θαλάμους σπεύδοντι γέρας δωρήσατο Κάδμῳ·\nΖεὺς μὲν πάντα τέλεια· κασιγνήτην δὲ γεραίρων\nἭρην πασιμέλουσαν, ἐπεὶ πέλεν Ἄρεϊ μήτηρ,\nἵππιος ὤπασε δῶρα θαλάσσια κυανοχαίτης·\nἙρμῆς σκῆπτρον ἔδωκεν, Ἄρης δόρυ, τόξον Ἀπόλλων,\nκαὶ στέφανον κομόωντα λίθων ἑτερόχροϊ κόσμῳ\nἉρμονίης Ἥφαιστος ἐπῃώρησε καρήνῳ,\nχρυσείην κροτάφοισιν ἐπικρεμάσας ἀναδέσμην·\nκαὶ θρόνον εὐλάιγγα πόρε χρυσόθρονος Ἥρη·\nἌρεα κυδαίνουσα πολυφράδμων Ἀφροδίτη\nχρύσεον ὁρμὸν ἔχοντα λίθων πολυδαίδαλον αἴγλην\nλευκὸν ἐρευθιόωντι συνήρμοσεν αὐχένι κούρης,\nἩφαίστου σοφὸν ἔργον, ὅ περ κάμε Κυπρογενείῃ,\nτοξευτῆρος Ἔρωτος ὅπως ὀπτήριον εἴη·\nἔλπετο γὰρ Κυθέρειαν ἀεὶ βαρύγουνος ἀκοίτης\nυἷα τεκεῖν σκάζοντα, ποδῶν μίμημα τοκῆος·\nἀλλὰ μάτην ἐδόκησε, καὶ ἀρτίπον υἷα νοήσας\nλαμπόμενον πτερύγεσσιν ὁμοίιον υἱέι Μαίης\nποικίλον ὁρμὸν ἔτευξεν, ὃς ἀστεροφεγγέι νώτῳ\nὡς ὄφις ἦν ἑλικῶδες ἔχων δέμας· οἷα γὰρ αὐτὴ\nδίστομος ἀμφίσβαινα μέσῳ μηρύεται ὁλκῷ\nἰὸν ἀποπτύουσα διʼ ἀμφοτέροιο καρήνου,\nἀμφελελιζομένη μελέων ἑτερόζυγι παλμῷ,\nεἰς κεφαλὴν δὲ κάρηνον ἐφερπύζουσα συνάπτει,\nλοξῇ καμπύλα νῶτα περισκαίρουσα πορείῃ·\nὣς ὅ γε ποικίλος ὁρμὸς ἐαγότα νῶτα τιταίνων\nκάμπτετο, κυρτωθεῖσαν ἔχων διδυμάονα δειρήν,\nἀμφιλαφὴς φολίδεσσιν ἐς ὀμφαλὸν ἄχρις ἱκάνων\nπλεκτὸς ὄφις δικάρηνος· ὑπὸ στροφάλιγγι δὲ τέχνης\nχρύσεος ὁλκαίης ἐλελίζετο κύκλος ἀκάνθης,\nκαί οἱ ἑλισσομένη κεφαλὴ πολυδίνεϊ παλμῷ\nψευδαλέον σύριγμα διήρυγεν ἀνθερεῶνος.\nκαὶ στομάτων ἑκάτερθεν ὅπῃ τέλος ἐστὶ καὶ ἀρχή,\nαἰετὸς ἦν χρύσειος, ἅτε πλατὺν ἠέρα τέμνων,\nὀρθὸς ἐχιδναίων διδύμων μεσσηγὺ καρήνων,\nὑψιφανὴς πτερύγων πισύρων τετράζυγι κημῷ·\nτῇ μὲν ξανθὸς ἴασπις ἐπέτρεχε, τῇ δὲ Σελήνης\nεἶχε λίθον πάνλευκον, ὃς εὐκεράοιο θεαίνης\nλειπομένης μινύθει καὶ ἀέξεται, ὁππότε Μήνη\nἀρτιφαὴς σέλας ὑγρὸν ἀποστίλβουσα κεραίης\nἠελίου γενετῆρος ἀμέλγεται αὐτόγονον πῦρ·\nἄλλη μάργαρον εἶχε φαεσφόρον, οὗ χάριν αἴγλης\nγλαυκὸν Ἐρυθραίης ἀμαρύσσεται οἶδμα θαλάσσης\nλαμπομένης· ἑτέρης δὲ μεσόμφαλος αἰθοπι κόσμῳ\nλεπτοφαὴς σέλας ὑγρὸν ἀπέπτυεν Ἰνδὸς ἀχάτης.\nἀλλήλαις δʼ ἑκάτερθε συναπτομένων κεφαλάων\nχάσματα δισσὰ δράκοντος ἀνευρύνοντο καρήνων,\nαἰετὸν ἀμφοτέροισι περικλείοντα γενείοις\nσύμπλοκον ἔνθα καὶ ἔνθα· διʼ εὐφαέος δὲ προσώπου\nλυχνίδες ἠκόντιζον ἐν ὄμμασι σύμφυτον αἴγλην\nὀξὺ σέλας πέμπουσαν, ὁμοίιον αἴθοπι λύχνῳ\nἁπτομένῳ· κομόων δὲ λίθων πολυειδέι μορφῇ\nπόντος ἔην, γλαυκῆς δὲ λίθος χλοάουσα μαράγδου\nδεξαμένη κρύσταλλον ὁμόζυγον εἴκελον ἀφρῷ\nεἶχε φαληριόωντα μελαινομένης τύπον ἅλμης·\nτῷ ἔνι δαίδαλα πάντα τετεύχατο, τῷ ἔνι πάντα\nχρυσοφαῆ μάρμαιρεν ἁλίτροφα πώεα λίμνης,\nοἷα περισκαίροντα· πολὺς δέ τις ὑγρὸς ὁδίτης\nμεσσοφανὴς ἐχόρευεν ἐπιξύων ἅλα δελφίς—\nψευδαλέην δʼ ἐλέλιζεν ἑὴν αὐτόσσυτον οὐρήν—\nκαὶ χορὸς ὀρνίθων ἑτερόχροος, ὧν τάχα φαίης\nἱπταμένων πτερύγων ἀνεμώδεα δοῦπον ἀκούειν,\nὁρμὸν ἐπεὶ Κυθέρεια γέρας δωρήσατο κούρῃ\nχρύσεον, εὐλάιγγα, παρήορον αὐχένι νύμφης.\nκαὶ γαμίων ζευχθεῖσα πόθων ἰθύντορι κεστῷ\nἉρμονίη πολύπαιδα γονὴν μαιώσατο κόλπῳ\nτικτομένην κατὰ βαιόν· ἀμοιβαίῃ δὲ λοχείῃ\nἔγκυον ὄγκον ἔλυσε θυγατρογόνου τοκετοῖο,\nτετράκις ἐννέα κύκλα διαπλήσασα Σελήνης.\nπρώτη δʼ Αὐτονόη γονίμων ἀνεπήλατο κόλπων\nμητέρος ἐννεάμηνον ἀναπτύξασα λοχείην\nπρωτοτόκοις ὠδῖσιν· ὁμογνήτῳ δὲ γενέθλῃ\nκαλλιφυὴς Ἀθάμαντος ἀέξετο σύγγαμος Ἰνώ,\nμήτηρ δισσοτόκος· τριτάτη δʼ ἀνέτελλεν Ἀγαύη,\nἥ ποτε νυμφευθεῖσα Γιγαντείοις ὑμεναίοις\nεἴκελον υἷα λόχευσεν ὀδοντοφύτῳ παρακοίτῃ·\nκαὶ Χαρίτων ἴνδαλμα ποθοβλήτοιο προσώπου\nΖηνὶ φυλασσομένη Σεμέλη βλάστησε τετάρτη\nθυγατέρων, μούνῃ δὲ καὶ ὁπλοτέρῃ περ ἐούσῃ\nδῶκεν ἀνικήτοιο φύσις πρεσβήια μορφῆς.\nἄρσενα δʼ ὀψιτέλεστον ὁμόζυγα θήλεϊ φύτλῃ\nἉρμονίη νέον υἷα γεγηθότι γείνατο Κάδμῳ,\nἈονίης Πολύδωρον ἑωσφόρον ἀστέρα πάτρης,\nὁπλότερον Σεμέλης ῥοδοειδέος, ὃν παρὰ Θήβαις\nσκῆπτρα λαβὼν ἀθέμιστος ἄναξ ἀπενόσφισε Πενθεύς.\nκαὶ τὰ μὲν ὣς ἤμελλε γέρων χρόνος ὀψὲ τελέσσαι.\nΚεκριμένας δὲ θύγατρας ἐπεκλήισσεν ἀκοίταις\nΚάδμος ἀμοιβαίοιο γάμου τετράζυγι παστῷ,\nκαὶ λέχος ἄλλο μετʼ ἄλλο συνήρμοσε· δωροφόρος γὰρ\nπρῶτος Ἀρισταῖος, Νόμιος καὶ ἐπώνυμος Ἀγρεύς,\nαἷμα σοφοῦ Φοίβοιο καὶ εὐπαλάμοιο Κυρήνης,\nΑὐτονόην ζυγίων ἀρότων νυμφεύσατο θεσμῷ·\nοὐ μὲν Ἀγηνορίδης πολυφερβέος ἴδμονα τέχνης\nγαμβρὸν ἔχειν ἀπέειπε, βιοσσόον υἱέα Φοίβου,\nἀλλὰ Διιπετέων ἀνέμων ζωαρκέσιν αὔραις\nλοίγιον εὐνήσαντι πυρώπιδος ἀστέρα Μαίρης\nπαῖδα συνεκλήισσε περισσονόῳ παρακοίτῃ.\nκαὶ γάμος ἦν πολύολβος, ἐπεὶ γέρας ἄζυγι κούρῃ\nδῶκε βόας, πόρεν αἶγας, ὀρίτροφον ὤπασε ποίμνην·\nκαὶ πολὺς ἀχθοφόρῳ βεβαρημένος ὄγμος ἀνάγκῃ\nφόρτον ἐλαιήεντος ἐκούφισεν ἀμφιφορῆος,\nἕδνα γάμων, πολλὴν δὲ σοφῆς ἐκόμισσε μελίσσης\nδαιδαλέην ὠδῖνα πολυτρήτοιο λοχείης.\nκεῖνος ἀνὴρ πρώτιστος ὀρίδρομος ἅλματι ταρσῶν\nεὗρε φιλοσκοπέλοιο πόνον κεμαδοσσόον ἄγρης,\nπῶς νοερῷ μυκτῆρι παρὰ σφυρὰ φορβάδος ὕλης\nθηρὸς ἀσημάντοιο κύων μαντεύεται ὀδμήν,\nὄρθια λοξοκέλευθον ἐπὶ δρόμον οὔατα τείνων,\nκαὶ δολίης δεδάηκε πολύπλοκα δίκτυα τέχνης\nκαὶ σταλίκων τύπον ὀρθόν, ὑπὲρ ψαμάθοιο δὲ θηρῶν\nπρώιον ἀτρίπτῳ κεχαραγμένον ἴχνος ἀρούρῃ\nκαὶ ποσὶν ἐνδρομίδας θηρήτορα φῶτα διδάξας\nἄσχετον ἀίσσοντα κυνοσσόον εἰς δρόμον ἄγρης\nπέπλα φαεινομένης ἐπιγουνίδος ἄχρι φορῆσαι,\nμή ποτε θηρητῆρος ἐπειγομένου ποδὸς ὁρμὴ\nἂψ ἀνασειράζοιτο καθιεμένοιο χιτῶνος.\nκεῖνος ἀνὴρ ἐνόησε πολυτρήτων στίχα σίμβλων,\nπλαζομένης δʼ ἔστησεν ἐρημάδος ἔργα μελίσσης,\nἥ τις ἔσω λειμῶνος ἀπʼ ἄνθεος ἄνθος ἀμείβει\nεἰς φυτὸν ἀγλαόκαρπον, ἐφιπταμένη δὲ κορύμβοις\nχείλεσιν ἀκροτάτοισιν ἀμέλγεται ἄκρον ἐέρσης·\nκαὶ λινέαις ἁψῖσι πολυπλέκτοιο χιτῶνος\nγυῖα περισφίγξας ὀνύχων ἄπο μέχρι κομάων\nφρικτὰ κορυσσομένης ἐφυλάσσετο κέντρα μελίσσης,\nκαὶ δολίῳ πνιγόεντι πυρὸς τεχνήμονι καπνῷ\nσινομένην πρήυνεν, ὑπηνέμιον δὲ τινάσσων\nπυρσὸν ἀπειλητῆρα φιλοσμήνοιο μελίσσης\nδίζυγα χαλκὸν ἄειρεν, ὑπωροφίῃ δὲ λοχείῃ\nβομβηδὸν κλονέοντος ἀσιγήτοιο κυδοιμοῦ\nχειρὶ πολυκροτάλῳ διδυμάονα δοῦπον ἀράσσων\nκαὶ προταμὼν κηροῖο πολυγλώχινα καλύπτρην\nἔβλισεν αἰόλα δῶρα μελισταγέος τοκετοῖο.\nπρῶτος ἐυρραθάμιγγος ἀλείφατος εὗρεν ἐέρσην,\nκαρπὸν ὅτε βρίθοντι ταμὼν μυλοειδέι πέτρῳ\nπίονας ὑγροτόκοιο γονὰς ἔθλιψεν ἐλαίης.\nκαὶ σκιερῆς πολύδενδρον ὑπὸ κλέτας εὔβοτον ὕλης\nεἰς ἕλος, εἰς λειμῶνα φέρων ἐδίδαξε βοτῆρας\nἠελίου φαίνοντος ἐς ἕσπερον ἄχρι νομεύειν.\nπλαζομένων δʼ ἀκίχητον ἀπειθέα φοιτάδι χηλῇ\nἑσπομένων βραδὺν οἶμον ὀπισθοπόρων στίχα μήλων\nεἰς νομὸν ἀνθεμόεντα μιῇ ξύνωσε κελεύθῳ\nαἶγα λαβὼν προκέλευθον ὁμοζήλοιο πορείης.\nκαὶ νομίην ἐνόησεν ὀρειάδα Πανὸς ἀοιδήν.\nκαὶ πυρὶ σειριάοντα κατεύνασεν ἀστέρα Μαίρης,\nκαὶ Διὸς Ἰκμαίοιο θυώδεα βωμὸν ἀνάψας\nαἵματι ταυρείῳ γλυκερὴν ἐπεχεύατο λοιβὴν\nποικίλα φοιταλέης ἐπιβώμια δῶρα μελίσσης,\nπλήσας ἁβρὰ κύπελλα μελικρήτου κυκεῶνος·\nΖεὺς δὲ πατὴρ ἤκουσε καὶ υἱέος υἷα γεραίρων\nπέμψεν ἀλεξικάκων ἀνέμων ἀντίπνοον αὔρην,\nΣείριον αἰθαλόεντος ἀναστέλλων πυρετοῖο.\nεἰσέτι νῦν κήρυκες Ἀρισταίοιο θυηλῆς\nγαῖαν ἀναψύχουσιν Ἐτήσιαι ἐκ Διὸς αὖραι,\nὁππότε ποικιλόβοτρυς ἀέξεται οἰνὰς ὀπώρη.\nτὸν μὲν Ἔρως πόμπευεν ἐς Ἀονίους ὑμεναίους,\nΦοίβου Κήιον υἷα· βοοστίκτου δὲ θυηλῆς\nπᾶσα πόλις στεφθεῖσα, καὶ ἰθυτμῆτες ἀγυιαὶ\nὀρχηθμῷ μεμέληντο, παρὰ προπύλαια δὲ παστοῦ\nεἰλιπόδην ὑμέναιον ἐπερρώσαντο πολῖται,\nκαὶ μέλος ἱμερόφωνον ἀνεκρούσαντο γυναῖκες,\nκαὶ γαμίῃ σύριγγι συνέκλαγον Ἄονες αὐλοί.\nἔνθεν Ἀρισταίοιο καὶ Αὐτονόης ἀπὸ λέκτρων\nἈκταίων ἀνέτελλε· φιλοσκοπέλῳ δὲ μενοινῇ\nἈγρέος αἷμα φέρων ἀπεμάξατο πάτριον ἄγρην,\nἈρτέμιδος θεράπων ὀρεσίδρομος—οὐ νέμεσις δὲ\nδύσμορον Ἀκταίωνα μαθεῖν μελεδήματα θήρης\nυἱωνὸν γεγαῶτα λεοντοφόνοιο Κυρήνης—·\nοὔ ποτέ μιν φύγεν ἄρκτος ὀρεστιάς, οὐδέ μιν αὐτῆς\nλοίγιον ἐπτοίησε λεχωίδος ὄμμα λεαίνης·\nπολλάκι δʼ ὑψιπότητον ἐπιθρῴσκοντα δοκεύων\nπόρδαλιν ἐπρήνιξεν· ἀεὶ δέ μιν ὑψόθι λόχμης\nὄμμασι θαμβαλέοισιν ἐδέρκετο μηλονόμος Πὰν\nὠκείης ἐλάφοιο παραΐσσοντα πορείην.\nἀλλά οἱ οὐ χραίσμησε ποδῶν δρόμος, οὐδὲ φαρέτρη\nἤρκεσεν, οὐ βελέων σκοπὸς ὄρθιος, οὐ δόλος ἄγρης·\nἀλλά μιν ὤλεσε Μοῖρα, κυνοσπάδα νεβρὸν ἀλήτην,\nἸνδῴην μετὰ δῆριν ἔτι πνείοντα κυδοιμοῦ,\nεὖτε τανυπρέμνοιο καθήμενος ὑψόθι θηγοῦ\nλουομένης ἐνόησεν ὅλον δέμας ἰοχεαίρης,\nθηητὴρ δʼ ἀκόρητος ἀθηήτοιο θεαίνης\nἁγνὸν ἀνυμφεύτοιο δέμας διεμέτρεε κούρης\nἀγχιφανής· καὶ τὸν μὲν ἀνείμονος εἶδος ἀνάσσης\nὄμματι λαθριδίῳ δεδοκημένον ὄμματι λοξῷ\nνηιὰς ἀκρήδεμνος ἀπόπροθεν ἔδρακε Νύμθη,\nταρβαλέη δʼ ὀλόλυξεν, ἑῇ δʼ ἤγγειλεν ἀνάσσῃ\nἀνδρὸς ἐρωμανέος θράσος ἄγριον· ἡμιφανὴς δὲ\nἌρτεμις ἁρπάξασα σὺν εἵματι κυκλάδα μίτρην\nπαρθενίῳ ζωστῆρι σαόφρονας ἔσκεπε μαζούς,\nκαὶ διεροῖς μελέεσσιν ἔσω δύνουσα ῥεέθρων\nαἰδμένη κατὰ βαιὸν ὅλον δέμας ἔκρυφε κούρη.\nἈκταίων βαρύποτμε, δὲ μὲν λίπεν αὐτίκα μορφὴ\nἀνδρομέη, πισύρων δὲ ποδῶν ἐδιχάζετο χηλή,\nκαὶ τανασὶ γναθμοῖν ἐμηκύνοντο παρειαί,\nκνῆμαι ἐλεπτύνοντο, καὶ ἀυκύλα δοιὰ μετώπῳ\nφύετο μακρὰ κόρυμβα τανυπτόρθοιο κεραίης,\nκαὶ στικτοῖς μελέεσσι νόθη ποικίλλετο μορφή,\nκαὶ λάσιον δέμας εἶχεν· ἀελλήεντι δὲ νεβρῷ\nεἰσέτι μοῦνος ἔην νόος ἔμπεδος· ὠκυπόρῳ δὲ\nἔτρεχεν ἀξείνοιο διʼ οὔρεος ἅλματι χηλῆς,\nθηρητὴρ τρομέων θηρήτορας. ἀλλοφθῆ δὲ\nοὐκέτι τὸν πρὶν ἄνακτα κύνες μάθον· ἀχνυμένης γὰρ\nνεύμασιν ἀτρέπτοισι βαρύφρονος ἰοχεαίρης\nφοιτάδος οἰστρήεντι μεμηνότες ἄσθματι λύσσης\nνεβροφόνων ἐχάραξαν ὁμόζυγον ὄγμον ὀδόντων,\nψευδομένῃ δʼ ἐλάφοιο παραπλαγχθέντες ὀπωπῇ\nστικτὸν ἐθοινήσαντο νόθον δέμας ἄφρονι λύσσῃ.\nκαὶ θεὸς ἄλλο νόησε, κύνας βραδέεσσι γενείοις\nἔμπνοον Ἀκταίωνα κεκασμένον ἔμφρονι θυμῷ\nδαρδάπτειν κατὰ βαιόν, ἵνα φρένα μᾶλλον ἀμύξῃ\nὀξυτέραις ὀδύνῃσιν· ὑπὸ βροτέῃ δὲ μενοινῇ\nπότμον ἑὸν στενάχων κινυρῇ βρυχήσατο φωνῇ·\nὌλβιε Τειρεσία, σὺ γὰρ ἔδρακες ἐκτὸς ὀλέθρου\nγυμνὸν ἀναινομένης οἰκτίρμονος εἶδος Ἀθήνης·\nοὐ θάνες, οὐκ ἐλάφοιο δέμας λάχες, οὐδὲ μετώπῳ\nὑμετέρῳ προβλῶτες ἐπῃώρηντο κεραῖαι·\nζώεις σῶν βλεφάρων ὀλέσας φάος· ὑμετέρων δὲ\nὀφθαλμῶν ἀμάρυγμα νόῳ μετέθηκεν Ἀθήνη·\nχώεται ἰοχέαιρα κακώτερα Τριτογενείης.\nαἴθέ μοι ἄλγος ὄπασσεν ὁμοίιον, αἴθε καὶ αὐτὴ\nὄμμασιν ἡμετέροισιν ἐπέχραεν ὥς περ Ἀθήνη,\nαἴθε νόον μετάμειψεν, ἅ περ δέμας· ἀλλοφυὴς γὰρ\nμορφὴ θηρὸς ἔχει με, καὶ ἀνέρος ἦθος ἀέξω.\nσφωιτέρῳ πότε θῆρες ἐπιστενάχουσιν ὀλέθρῳ;\nἀφραδέες ζώουσι καὶ οὐ νοέουσι τελευτήν.\nμοῦνος ἐγὼ μεθέπω πινυτὸν νόον· ὀλλύμενος δὲ\nὀφρύσι θηρείῃσιν ἐχέφρονα δάκρυα λείβω.\nἄγριοι ἄρτι γένεσθε κύνες πλέον· οὔ ποτε τόσσον\nἅλματι λυσσήεντι κατεσσεύεσθε λεόντων.\nαἴλινον Ἀκταίωνι, φίλαι, φθέγξασθε, κολῶναι,\nναί, λίτομαι, καὶ θῆρες ὁμοίιον· εἰπέ, Κιθαιρών,\nΑὐτονόῃ, τά περ εἶδες, Ἀρισταίῳ δὲ τοκῆι\nδάκρυσι πετραίοισιν ἐμὴν ἀγόρευε τελευτὴν\nκαὶ κύνας οἰστρηθέντας ἀφειδέας. ὤμοι ἀνάγκης,\nαὐτὸς ἐμαῖς παλάμῃσιν ἐμοὺς ἔθρεψα φονῆας.\nαἴθε λέων με δάμασσεν ὀρίδρομος, αἴθέ με σύρων\nπόρδαλις αἰολόνωτος ἀνέσχισεν, αἴθέ με πικροῖς\nἀμφιπαγεῖς ὀνύχεσσιν ἀφειδέσι λυσσάδες ἄρκτοι\nνεβροφανῆ χαροποῖσιν ἐδαιτρεύσαντο γενείοις,\nμηδὲ κύνες με δάμασσαν ὁμήθεες· οὐκέτι μορφήν,\nοὐκέτι γινώσκουσιν ἐμὴν ἑτερόθροον ἠχώ.\nἡμιθανὴς τάδʼ ἔλεξε, καὶ οὐκ ἀίοντα λιτάων\nθηρείῃ κύνα μάργον ἐλίσσετο πενθάδι φωνῇ·\nμύθους μὲν προέηκεν ἐχέφρονας, ἀντὶ δὲ φωνῆς\nἀνδρομέης κελάδησεν ἀσημάντου θρόος ἠχοῦς.\nἤδη δʼ αὐτοτέλεστος ὀρεστιὰς ἵπτατο Φήμη\nΑὐτονόῃ βοόωσα κυνοσπάδα παιδὸς ἀνάγκην,\nοὐ μὲν ὅπως ἐλάφοιο δασύτριχα δύσατο μορφήν,\nἀλλʼ ὅτι μοῦνον ὄλωλε. φιλοστόργῳ δὲ μενοινῇ\nνήλιπος ἀκρήδεμνος ἱμάσσετο πένθεϊ μήτηρ·\nκαὶ πλοκάμους ἐδάιξεν, ὅλον δʼ ἔρρηξε χιτῶνα,\nπενθαλέοις δʼ ὀνύχεσσιν ἑὰς ἐχάραξε παρειὰς\nαἵματι φοινίξασα, κατὰ στέρνοιο δὲ γυμνοῦ\nπαιδοκόμων ἐρύθηνε φερέσβιον ἄντυγα μαζῶν\nμνησαμένη τοκετοῖο· φιλοθρήνου δὲ προσώπου\nδάκρυσιν ἀενάοισιν ἐλούσατο φάρεα νύμφη.\nκαὶ κύνες Ἀκταίωνος ἀπὸ σκοπέλοιο μολόντες\nμῦθον ἐπιστώσαντο δυσάγγελον· ἠιθέου γὰρ\nδάκρυσι σιγαλέοισιν ἐμαντεύοντο τελευτήν.\nμυρομέους δʼ ὁρόωσα πολὺ πλέον ἔστενε μήτηρ·\nκαὶ πολιὴν πλοκαμίδα λέρων ἀπεκείρατο Κάδμος,\nἉρμονίη δʼ ἰάχησε· φιλοκλαύαύτων δὲ γυναικῶν\nσυμφερτὴ βαρύδουπος ὅλον δόμον ἔβπεμεν ἠχώ.\nΑὐτονόη δʼ ὁμόφοιτος Ἀρισταίῳ παρακοίτῃ\nἤιε μαστεύουσα πολύπλανα λείψανα νεκροῦ·\nεἶδε καὶ οὐ γίνωσκεν ἑὸν γόνον, ἔδρακε μορφὴν\nδαιδαλέης ἐλάφοιο καὶ οὐκ ἴδεν ἀνδρὸς ὀπωπήν,\nπολλάκι δʼ ἀγνώστοιο παρέστιχεν ὀστέα νεβροῦ\nἐν χθονὶ κεκλιμένοιο καὶ οὐ μάθεν· ὀλλυμένου γὰρ\nπαιδὸς ἑοῦ δοκέεσκεν ἰδεῖν βροτοειδέα μορφήν.\nδύσμορον Αὐτονόην οὐ μέμφομαι· ἀλλοφυῆ γὰρ\nλείψανα παιδὸς ὄπωπεν, ἀτεκμάρτου δὲ προσώπου\nγαμφηλὰς ἐνόησε καὶ οὐκ ἴδε κύκλον ὀπωπῆς,\nκαὶ κεράων ἔψαυσε καὶ υἱέος οὐ μάθε κόσην·\nλεπταλέους πόδας εὗρε καὶ οὐκ ἐφράσσατο ταρσούς,\nλεπταλέους πόδας εἶδε καὶ οὐκ ἴδε κύκλα πεδίλων.\nδύσμορον Αὐτονόην οὐ μέμφομαι· οἰχομένου γὰρ\nὀφθαλμοὺς βροτέους οὐκ ἔδρακεν, οὐκ ἴδε μορφῆς\nἀνδρομέης ἴνδαλμα, καὶ οὐκ ἐνόηδεν ἰούλων\nἄνθεϊ πορφυρέῳ κεχαραγμένον ἀνθερεῶνα.\nφοιταλέοις δὲ πόδεσσι διερχομένη ῥάχιν ὕλης\nτρηχαλέης ἐπάτησε δυσέμβατα νῶτα κολώνης·\nλυσιχίτων ἀπέδιλος· ὀριπλανέων δʼ ἀπὸ μόχθων\nνόστιμος εἰς δόμον ἦλθεν· ἐπʼ ἀπρήκτῳ δὲ μενοινῇ\nἀχνυμένη μόγις εὗδε σὺν αἰνοτόκῳ παρακοίτῃ.\nἄμφω δὲ σκιεροῖσιν ἐφωμίλησαν ὀνείροις,\nὄμμασιν ἁρπάξαντες ἀηδονίου πτερὸν Ὕπνου.\nψυχὴ δʼ ἠιθέοιο κατηφέι πατρὶ παρέστη\nστικτὸν ἔχων ἐλάφου σκιόεν δέμας, ἐκ βλεφάρων δὲ\nἔμφρονα δάκρυα χεῦε, καὶ ἀνδρομέῃ φάτο φωνῇ·\nὮ πάτερ, ὑπνώεις, καὶ ἐμὴν οὐκ οἶδας ἀνάγκην·\nἔγρεο καὶ γίνωσκε νόθην ἄγνωστον ὀπωπήν,\nἔγρεο καὶ πήχυνε φίλης ἐλάφοιο κεραίην,\nκαὶ κύσον ἔμφρονα θῆρα, τὸν Αὐτονόης τέκε γαστήρ.\nαὐτὸν ὀπιπεύεις με, τὸν ἔτρεφες· ἀμφότερον γὰρ\nδέρκεαι Ἀκταίωνα καὶ Ἀκταίωνος ἀκούεις.\nεἰ παλάμην ποθέεις καὶ δάκτυλα παιδὸς ἀφάσσειν,\nπροσθιδίους σκοπίαζε πόδας, καὶ χεῖρα νοήσεις·\nεἰ κεφαλὴν ποθέεις, κεφαλὴν ἐλάφοιο δοκεύοις·\nεἰ βροτέους κροτάφους, δολιχάς σκοπίαζε κεραίας·\nεἰ πόδας Ἀκταίωνος, ὀπισθιδίην ἴδε χηλήν·\nεἰ μελέων τρίχας εἶδες, ἐμοὶ γεγάασι χιτῶνες.\nυἷα, πάτερ, γίνωσκε, τὸν οὐκ ἐσάωσεν Ἀπόλλων·\nυἷα, πάτερ, στενάχιζε, τὸν οὐκ ἐφύλαξε Κιθαιρών.\nἀλλοφυῆ σέο παῖδα κατηφέι κεῦθε κονίῃ·\nμή σε παραπλάγξειε νόθη καὶ ἄπιστος ὀπωπή·\nμή τεὸν ἀκτερέιστον ὀλωλότα νεβρὸν ἐάσῃς.\nαἴθε, πάτερ, με φύλαξας ἀήθεα θηροσυνάων·\nοὐκ ἂν ἐγὼ πόθον εἶχον ἐρημάδος ἰοχεαίρης,\nοὐκ ἂν ἐγὼ δέμας εἶδον Ὀλύμπιον. αἴθε δὲ κούρης\nθνητῆς εἶχον ἔρωτα· χαμαιγενέας δὲ γυναῖκας\nκαλλείψας ἑτέροισι καὶ ὠκυμόρους ὑμεναίους\nἀθανάτην ἐπόθησα· χολωομένης δὲ θεαίνης\nδεῖπνον ἐμῶν σκυλάκων γενόμην, πάτερ· εἰσὶ κολῶναι\nμάρτυρες· εἰ σκοπέλοις οὐ πείθεαι, εἴρεο Νύμφας\nΝηιάδας· δεδάασι δʼ ἐμαὶ δρύες· ἰσοτύπους δὲ\nθῆρας ἐμοὺς ἐρέεινε, καὶ οὓς ἐκάλεσσα νομῆας.\nἀλλά, πάτερ, πυμάτην πόρε μοι χάριν, ἀφραδέας δὲ\nπένθος ἔχων φιλότεκνον ἐμοὺς μὴ κτεῖνε φονῆας,\nπαιδοφόνους οἴκτειρον ἀμεμφέας· ἡμετέραις γὰρ\nθηρείαις ἀέκοντες ἀπεπλάγχθησαν ὀπωπαῖς.\nτίς δὲ κύων ἐλάθου ποτὲ φείδεται; ἠὲ τίς ἀνὴρ\nνεβροφόνοις σκυλάκεσσι χολώεται; ἆ πόσα δειλοὶ\nκυκλάδας ἔνθα καὶ ἔνθα περιτροχόωσι κολώνας,\nκαὶ νέκυν ἰχνεύουσι, τὸν ἔκτανον· ἐκ βλεφάρων δὲ\nδάκρυα μὲν προχέουσιν ἐχέφρονα, καὶ ποσὶν ἄκροις\nδίκτυα πηχύνουσι φιλοστόργῳ τινὶ δεσμῷ\nἀνδράσιν ἀχνυμένοισιν ἐοικότες, ἡμετέρῃ δὲ\nπενθαλέαις ὑλακῇσιν ἐπικλαίουσι χαμεύνῃ.\nναί, λίτομαι, μὴ κτεῖνε γοήμονας· ἡμετέρου γὰρ\nδέρματα λαχνήεντος ἐθηήσαντο προσώπου,\nοὐδὲ λιταῖς πείθοντο, καὶ οὐκ ἀνέκοψαν ὀδόντας\nἀλλοίης ἀίοντες ἐμῆς μυκήματα φωνῆς,\nκαὶ κινυροῖς στομάτεσσιν ἐμὴν ἐρέεινον ἐρίπνην·\nʽσ̔ήμερον Ἀκταίωνά τις ἥρπασεν, εἴπατε, πέτραι,\nπῇ δρόμον ἀμφιέπει κεμαδοσσόον, εἴπατε, Νύμφαι.\nτοῖα κύνες φθέγξαντο· καὶ ἀντιάχησε κολώνη·\nʽτ̔ίς κεμὰς οὐρεσίφοιτος ἔχει κεμαδοσσόον ἄγρην;\nοὐκ ἔλαφον πυθόμην ἐλαφηβόλον· ἀλλοφυὴς δὲ\nἈκταίων μετάμειπτο καὶ ἔπλετο νεβρὸς ἐχέφρων,\nὅς ποτε θῆρας ἔπεφνεν· ὑπʼ ἀνδροφόνῳ δὲ καὶ αὐτὸς\nἈγρέος αἷμα φέρων ἀγρεύεται ἰοχεαίρῃ.\nτοῖα μὲν ἀχνυμένων σκυλάκων ἐβόησαν ἐρίπναι.\nπολλάκι δʼ Ἄρτεμις εἶπεν ἐμῷ μαστῆρι φονῆι·\nʽλ̔ῆγε, κύων βαρύμοχθε, πολυπλανὲς ἴχνος ἑλίσσων·\nδίζεαι Ἀκταίωνα, τὸν ἔνδοθι γαστρὸς ἀείρεις,\nδίζεαι Ἀκταίωνα, τὸν ἔκτανες· ἢν ἐθελήσῃς,\nὄψεαι ὀστέα μοῦνα τεῆς ἔτι λείψανα φορβῆς.ʼ\nἀλλά, πάτερ, κατὰ κόσμον ἐμὸν μόρον εἰς σὲ βοήσω.\nθάμνος ἔην τανύφυλλος, ὁ μὲν φυλίης, ὁ δʼ ἐλαίης·\nδειλὸς ἐγώ· φυλίης γὰρ ἐπώνυμον ἔρνος ἐάσας\nπρέμνον ἐς ἀγχικέλευθον ἀνέδραμον ἁγνὸν ἐλαίης\nἈρτέμιδος χρόα γυμνὸν ἀθηήτοιο δοκεύων.\nἀασάμην· διδύμην γὰρ ἀτάσθαλον ὕβριν ἀέξων\nΠαλλάδος εἰς φυτὸν ἦλθον, ἰδεῖν δέμας ἰοχεαίρης\nτολμηροῖς βλεφάροισιν, ὅθεν βαρύμηνις ἀπειλὴ\nἔχραεν Ἀκταίωνι καὶ Ἀρτέμιδος καὶ Ἀθήνης.\nἄρτι γὰρ ἱδρώουσα πυραυγέι καύματος ἀτμῷ\nἌρτεμις εὐκαμάτοιο μετὰ δρόμον ἠθάδος ἄγρης\nλούετο μὲν καθαροῖσιν ἐν ὕδασι, λουομένης δὲ\nὀφθαλμοὺς ἀμάρυσσεν ἐμοὺς ἀντώπιος αἴγλη\nχιονέας ἀκτῖνας ἀκοντίζουσα ῥεέθροις·\nφαίης δʼ, ὡς παρὰ χεῦμα παλίμπορον Ὠκεανοῖο\nἑσπερίη σελάγιζε διʼ ὕδατος ὄμπνια Μήνη.\nνηιάδες δʼ ὀλόλυξαν ὁμήλυδες· ἴαχε Λοξὼ\nσύνθροον Οὖπιν ἔχουσα, γαληναίῳ δὲ ῥεέθρῳ\nνηχομένην ἀνέκοψε κασιγνήτην Ἑκαέργην.\nκαὶ ζόφος ἠερόφοιτος ἐμὰς ἐκάλυψεν ὀπωπάς·\nἐκ δὲ φυτοῦ προκάρηνος ἐπωλίσθησα κονίῃ,\nκαὶ λάχον ἐξαπίνης δέμας αἰόλον, ἀντὶ δὲ μορφῆς\nἀνδρομέης ἄγνωστον ἐμὸν δέμας ἔσκεπε λάχνη,\nκαὶ κύνες ἀγρευτῆρες ὁμῶς ἐχάραξαν ὀδόντας.\nσιγήσω τόδε πάντα· τί δεύτερον ἄλγος ἐνίψω;\nμή σε καὶ ὑπνώοντα πάλιν στοναχῇσι πελάσσω.\nπολλάκι δένδρον ἐκεῖνο παρέστιχες, ὁππόθι κεῖται\nλείψανον Ἀκταίωνος, ὑπὲρ δαπέδου δὲ λυθέντα\nπολλάκι δαιδαλέοιο παρήλυθες ὀστέα νεβροῦ\nοἰκτρὰ πολυβρώτων μελέων, μεμερισμένα γαίῃ,\nἀλλήλων ἀπάνευθεν. ἐγὼ δέ σοι ἄλλο βοήσω\nπιστὸν ἐμοῦ θανάτου σημήιον· ἀρχεκάκου γὰρ\nὄψεαι ἰοδόκην καὶ ἐμὸν βέλος ἐγγύθι δένδρου,\nεἰ μὴ καὶ πτερόεντες ἐμορφώθησαν ὀιστοί,\nεἰ μὴ χωομένη πάλιν Ἄρτεμις εἰς φυτὸν ὕλης\nτόξον ἐμὸν μετάμειψεν, ἐμὴν δʼ ἤλλαξε φαρέτρην.\nὄλβιος Ὦτος ἔην, ὅτι μὴ πέλε νεβρὸς ἀλήτης·\nοὐ κύνες Ὠρίωνα κυνοσσόον αἴθε καὶ αὐτὸν\nσκορπίος Ἀκταίωνα κατέκτανεν ὀξέι κέντρῳ.\nδειλὸς ἐγώ· κενεὴ γὰρ ἐμὸν νόον ἤπαφε φήμη·\nεἰσαΐων δʼ, ὅτι Φοῖβος, ἀδελφεὸς ἰοχεαίρης,\nΚυρήνῃ παρίαυεν, ἐμὸν δʼ ἔσπειρε τοκῆα,\nΑρτεμιν ὠισάμην ἐμφύλιον εἰς γάμον ἕλκειν.\nκαὶ πάλιν εἰσαΐων, ὅτι νυμφίον ἀργέτις Ἠὼς\nἥρπασεν Ὠρίωνα καὶ Ἐνδυμίωνα Σελήνη,\nκαὶ βροτὸν Ἰασίωνα πόσιν προσπτύξατο Δηώ,\nὠισάμην, ὅτι τοῖος ἔην νόος ἰοχεαίρης.\nἀλλά, πάτερ, κτερέιζε νόθην κεραελκέα μορφήν,\nμηδὲ λίπῃς ἑτέροισι κυσὶν μέλπηθρα γενέσθαι.\nἢν δὲ κατακρύψῃς ἐμὰ λείψανα κοιλάδι γαίῃ,\nδῶρον ἐμοὶ καὶ τοῦτο χαρίζεο, τόξα καὶ ἰοὺς\nπῆξον ἐμὸν παρὰ τύμβον, ὅ περ γέρας ἐστὶ θανόντων.\nἀλλὰ βέλος καὶ τόξον ἔα, πάτερ, ὅττι βελέμνοις\nτέρπεται ἰοχέαιρα καὶ ἀγκύλα τόξα τιταίνει.\nζωότυπον δʼ ἱκέτευε πολύτροπον, ὄφρα χαράξῃ\nστικτὸν ἐμὸν νόθον εἶδος ἀπʼ αὐχένος εἰς πόδας ἄκρους·\nμοῦνον ἐμοῦ βροτέοιο τύπον τεύξειε προσώπου,\nπάντες ἵνα γνώωσιν ἐμὴν ψευδήμονα μορφήν.\nμὴ δέ, πάτερ, γράψειας ἐμὸν μόρον· οὐ δύναται γάρ\nδακρυχέειν ἐμὸν εἶδος ὁμοῦ καὶ πότμον ὁδίτης.\nεἶπεν ὀνειρείη νοερὴ κεμάς, ἀπροϊδὴς δὲ\nᾤχετο πωτήεσσα· καὶ Αὐτονόης παρακοίτης\nἄνθορεν ὀμφήεντος ἀπορρίψας πτερὸν Ὕπνου.\nἐκ λεχέων δὲ δάμαρτα πολυπτοίητον ἐγείρας\nπέφραδε θηρείην κεραελκέα παιδὸς ὀπωπήν,\nκαὶ μύθους ἀγόρευεν, ὅσους φάτο νεβρὸς ἐχέφρων.\nκαὶ γόος ἔπλετο μᾶλλον· Ἀρισταίοιο δὲ νύμφη\nἤιε μαστεύουσα τὸ δεύτερον, ἀχνυμένη δὲ\nπυκνὰ τανυπρέμνοιο διέστιχεν ἔνδια λόχμης·\nκαὶ κραναῶν στείβουσα δυσέμβατα κύκλα κελεύθων\nκεῖνο μόγις φυτὸν εὗρε μιαιφόνον, εὗρε καὶ αὐτὴν\nἰοδόκην καὶ τόξον ἐρημαίῳ παρὰ δένδρῳ.\nὀστέα δʼ ἔνθα καὶ ἔνθα χυτῇ μεμερισμένα γαίῃ,\nλείψανα πεπτηῶτα, μόγις συνελέξατο μήτηρ,\nκαὶ φιλίῃ παλάμῃ γλυκερὴν πήχυνε κεραίην,\nκαὶ κύσεν αἰνομόροιο δασύτριχα χείλεα νεβροῦ.\nὀξὺ δὲ κωκύουσα νέκυν τυμβεύσατο μήτηρ,\nπάντα δέ οἱ παρὰ τύμβον ἐπέγραφεν, ὅσσα τοκῆι\nἔννυχος Ἀκταίωνος ὀνειρείη φάτο φωνή.\nὄφρα μὲν ἔβρεμε πένθος Ἀρισταίοιο μελάθρῳ,\nτόφρα δὲ καλλίστερνος Ἐχίονι τίκτεν Ἀγαύη\nγηγενέος θρασὺν υἷα θεημάχον· ἀρτιφάτου δὲ\nπένθεος ἱσταμένοιο φερώνυμος ἔπλετο Πενθεύς.\nκαὶ Νεφέλης μετὰ λέκτρα, μετὰ προτέρους ὑμεναίους\nεἰς θαλάμους Ἀθάμαντος ἐκώμασε παρθένος Ἰνώ·\nαἰνοπαθῆ δὲ Λέαρχον ἐγείνατο καὶ Μελικέρτην\nποντιὰς ἐσσομένη μετανάστιος, οἷα τιθήνη\nπαιδοκόμος Βρομίοιο φερέσβιος· ἀμφοτέροις γὰρ\nμαζὸν ἕνα ξύνωσε Παλαίμονι καὶ Διονύσῳ.\nκαὶ Σεμέλη πεφύλακτο φαεινοτέροις ὑμεναίοις·\nἤδη γὰρ μενέαινε νέον Διόνυσον ἀέξειν,\nταυροφυὲς μίμημα παλαιγενέος Διονύσου,\nαἰνομόρου Ζαγρῆος ἔχων πόθον ὑψιμέδων Ζεύς,\nὃν τέκε Περσεφόνεια δρακοντείῃ Διὸς εὐνῇ\nσύγγαμος οὐδαίοιο μελαγχλαίνου ψευδήμονα μορφήν,\nΖεὺς ὅτε πουλυέλικτος, ἔχων ψευδήμονα μορφήν,\nμείλιχος ἱμερόεντι δράκων κυκλούμενος ὁλκῷ\nΠερσεφόνης σύλησεν ἀνυμφεύτοιο κορείην\nκευθομένης, ὅτε πάντες, ὅσοι ναετῆρες Ὀλύμπου,\nπαιδὶ μιῇ θέλγοντο καὶ ἀγχιγάμου περὶ κούρης\nΚυπριδίην ἔριν εἶχον ἀσυλήτων ὑμεναίων\nδωροφόροι· μή πω δὲ μολὼν ἐπὶ δέμνια Πειθοῦς\nῥάβδον ἑὴν ἐτίταινε γέρας θαλαμηπόλον Ἑρμῆς,\nὤρεγε δʼ ἕδνα γάμοιο λύρην εὔυμνον Ἀπόλλων,\nκαὶ δόρυ καὶ θώρηκα γαμήλιον ὤπασεν Ἄρης\nἀσπίδα δῶρον ἄγων νυμφήιον, εὐκελάδου δὲ\nΛήμνιος ἀρτιτέλεστον ἔτι πνείοντα καμίνου\nποικίλον ὁρμὸν ἔτεινε πολύχροον ἀμφιγυήεις·\nἤδη γὰρ προτέρην ἀέκων ἠρνήσατο νύμφην\nἌρεϊ βακχευθεῖσαν ὀπιπεύων Ἀφροδίτην·\nδείκνυε καὶ μακάρεσσι γαμοκλόπον ἅρπαγα λέκτρων,\nἀγγελίῃ Φαέθοντος ἀραχναίῳ τινὶ δεσμῷ\nγυμνῇ γυμνὸν Ἄρηα περισφίγξας Ἀφροδίτῃ.\nΖεύς δὲ πατὴρ πολὺ μᾶλλον ἐθέλγετο Περσεφονείῃ·\nκαὶ Διὶ παπταίνοντι φυῆς εὐπάρθενον ἥβην\nὀφθαλμὸς προκέλευθος ἐγίνετο πομπὸς Ἐρώτων,\nΠερσεφόνης ἀκόρητος· ὑπὸ κραδίην δέ οἱ αἰεὶ\nλαίλαπες ἐρροίζησαν ἀκοιμήτοιο μερίμνης·\nκαὶ Παφίης κατὰ βαιὸν ἀνήπτετο μείζονι πυρσῷ\nἐξ ὀλίγου σπινθῆρος· ἐπʼ εὐκόλπῳ δὲ θεαίνῃ\nΖηνὸς ἐρωμανέοντος ἐδουλώθησαν ὀπωπαί.\nκαί ποτε χαλκὸν ἔχουσα διαυγέα τέρπετο κούρη\nκάλλεος ἀντιτύποιο δικασπόλον, αὐτομάτῳ δὲ\nσιγαλέῳ κήρυκι τύπον πιστώσατο μορφῆς\nψευδαλέον σκιόεντι δέμας κρίνουσα κατόπτρῳ,\nμιμηλὴν δʼ ἐγέλασσεν ἐς εἰκόνα· Περσεφόνη δὲ\nαὐτοχάρακτον ἄγαλμα διοπτεύουσα προσώπου\nψευδομένης νόθον εἶδος ἐδέρκετο Περσεφονείης·\nκαί ποτε διψαλέοιο πυραυγέι καύματος ἀτμῷ\nκαρφαλέης φεύγουσα μεσημβρινὸν ἴχνιον Ὥρης\nκερκίδος ἱστοπόνων καμάτων ἀμπαύετο κούρη,\nκαὶ διεροὺς ἱδρῶτας ἀποσμήξασα προσώπου,\nσφιγγομένην στέρνοισι σαόφρονα λύσατο μίτρην,\nκαὶ χρόα λυσιπόνοισι καθικμαίνουσα λοετροῖς\nπηγαίῳ πεφόρητο καταψύχοντι ῥεέθρῳ,\nνήματα καλλείψασα πεπαρμένα Παλλάδος ἱστῷ.\nοὐδὲ Διὸς λάθεν ὄμμα πανόψιον· ἀσκεπέος δὲ\nλουομένης ὅλον εἶδος ἐδέρκετο Περσεφονείης·\nοὐ τόσον ἱμείρων ἐπεμήνατο Κυπρογενείῃ,\nἣν ποθέων ἀκίχητα γονὴν ἔσπειρεν ἀρούρῃ\nθερμὸν ἀκοντίζων αὐτόσσυτον ἀφρὸν Ἐρώτων,\nἔνθεν ἀεξιτόκοιο κεραστίδος ἔνδοθι Κύπρου\nΦηρῶν εὐκεράων διδυμόχροος ἤνθεε φύτλη.\nκαὶ μεδέων κόσμοιο καὶ οὐρανὸν ἡνιοχεύων\nεἰς πόθον αὐχένα κάμψεν ὁ τηλίκος· οὐδὲ κεραυνοί,\nοὐ στεροπὴ χραίσμησε κορυσσομένης Ἀφροδίτης·\nἭρης δʼ οἶκον ἔλειπε, λέχος δʼ ἀπέειπε Διώνης,\nΔηοῦς ῥῖψεν ἔρωτα, Θέμιν φύγε, κάλλιπε Λητώ,\nμούνης δʼ εἰς ὑμέναιον ἐθέλγετο Περσεφονείης.\nΔίζεο θέσκελον ἕκτον, ὅπῃ Ζαγρῆα γεραίρων\nγαίης ἕδρανα πάντα κατέκλυσεν ὑέτιος Ζεύς.\nοὐδὲ πατὴρ τότε μοῦνος ἔχεν πόθον· ἀλλὰ καὶ αὐτοὶ\nἓν βέλος ἶσον ἔχοντες, ὅσοι ναετῆρες Ὀλύμπου,\nΔηῴης ὑμέναιον ἑεδνώσαντο θεαίνης.\nἔνθα σέλας ῥοδέοιο διαλλάξασα προσώπου\nἄλγεσι κυμαίνοντα νόον μαστίζετο Δηώ·\nκαὶ κεφαλῆς γονόεσσαν ἀπεσφήκωσε καλύπτρην,\nαὐχενίης λύσασα καθειμένα βόστρυχα χαίτης,\nπαιδὶ περιφρίσσουσα· βαρυνομένης δὲ θεαίνης\nδάκρυσιν αὐτοχύτοισι καθικμαίνοντο παρειαί,\nὅττι τόσους μνηστῆρας ἑνὶ φλογόεντι βελέμνῳ\nεἰς ἔριν οἰστρηθέντας ὁμοζήλων ὑμεναίων\nξυνὸς Ἔρως βάκχευεν, ἁμιλλητῆρας Ἐρώτων·\nπάντας μὲν τρομέεσκε, τὸ δὲ πλέον ὄμπνια μήτηρ\nπαιδὸς ἔχειν Ἥφαιστον ἐδείδιε χωλὸν ἀκοίτην.\nκαὶ δόμον Ἀστραίοιο μετέστιχεν εὔποδι ταρσῷ,\nδαίμονος ὀμφήεντος· ὀπισθοπόρων δὲ κομάων\nἄπλοκον ἀσταθέεσσιν ἐσείετο βόστρυχον αὔραις.\nτὴν μὲν ἰδὼν ἤγγειλεν Ἑωσφόρος· εἰσαΐων δὲ\nὦρτο γέρων Ἀστραῖος· ὁ μὲν γραμμῇσι χαράσσων\nκυανέην ἐνέπασσε κόνιν περὶ νῶτα τραπέζης,\nκαὶ τυπόων ἑλικηδὸν ὑπʼ ἀγκυλόδοντι σιδήρῳ\nπυθμένα τετράπλευρον ἐπέγραφεν αἴθοπι τέφρῃ,\nκαὶ τύπον ἄλλον ἔτευξεν ἰσογλώχινι τριγώνῳ.\nἀλλὰ τὰ μὲν μεθέηκε καὶ ἤλυθεν ἄγχι θυράων\nἀντιόων Δήμητρι· διεσσυμένων δὲ μελάθρου\nἕσπερος ἡγεμόνευε, καὶ εἰς θρόνον ἵδρυε Δηὼ\nπατρὸς ἑοῦ παρὰ θῶκον· ὁμοστόργῳ δὲ μενοινῇ\nνεκταρέου κεράσαντες ἀπὸ κρητῆρος Ἀῆται\nδαίμονα λυσιπόνοισιν ἐδεικανόωντο κυπέλλοις\nυἱέες Ἀστραίοιο· πιεῖν δʼ ἠρνήσατο Δηὼ\nΠερσεφόνης μεθύουσα μεληδόνι· μουνοτόκοι γὰρ\nτηλυγέτους διὰ παῖδας ἀεὶ τρομέουσι τοκῆες·\nἀλλὰ μόγις παρέπεισεν ἀναινομένην ἔτι Δηὼ\nἡδυεπὴς Ἀστραῖος ἔχων θελξίφρονα Πειθώ.\nἔνθα γέρων μέγα δεῖπνον ἐπήρτυεν, ὄφρα μερίμνας\nθυμοδακεῖς Δήμητρος ἀποσκεδάσειε τραπέζῃ.\nκαὶ πίσυρες λαγόνεσσι καθαψάμενοι τελαμῶνας\nπατρὸς ὑποδρηστῆρες ἐμιτρώθησαν Ἀῆται·\nνεκταρέῳ δὲ κύπελλα παρὰ κρητῆρι τιταίνων\nεὖρος ἐῳνοχόει, προχόῳ δʼ ἐπιδόρπιον ὕδωρ\nεἶχε Νότος, Βορέης δὲ φέρων ἐπέθηκε τραπέζῃ\nἀμβροσίην, Ζέφυρος δὲ περιθλίβων θρόον αὐλοῦ\nεἰαρινοῖς δονάκεσσι μελίζετο θῆλυς Ἀήτης·\nκαὶ στεφάνους ἔπλεξεν Ἑωσφόρος ἄνθεα δήσας\nὀρθρινοῖς κομόωντα δροσιζομένοισι κορύμβοις·\nκαὶ νυχίου λαμπτῆρος ἐθήμονα πυρσὸν ἀείρας\nἕσπερος ὀρχηστῆρι ποδῶν ἐλελίζετο ταρσῷ\nπάλλων καμπύλον ἴχνος, ἐπεὶ πέλε πομπὸς Ἐρώτων,\nκαὶ σκαρθμῷ μεμέλητο χοροπλεκέων ὑμεναίων.\nἀλλʼ ὅτε δὴ μετὰ δαῖτα θεὰ κεκόρητο χορείης\nσεισαμένη βαρὺ κέντρον ἀμερσινόοιο μερίμνης,\nμαντοσύνην ἐρέεινε, φιλοστόργου δὲ γεραιοῦ\nλαιῇ μὲν παλάμῃ γονάτων θίγε, λισσομένη δὲ\nδεξιτερῇ ψαύεσκε βαθυσμήριγγος ὑπήνης·\nκαὶ πολέας μνηστῆρας ἑῆς μυθήσατο κούρης\nθέσφατα μαστεύουσα παρήγορα· μαντοσύναι γὰρ\nἐλπίσιν ἐσσομένῃσιν ὑποκλέπτουσιν ἀνίας.\nοὐδὲ γέρων Ἀστραῖος ἀναίνετο· μουνοτόκου δὲ\nκούρης ἀρτιλόχευτα γενέθλια μέτρα νοήσας\nκαὶ χρόνον οὐ πταίοντα καὶ ἀπλανέος δρόμον Ὥρης\nἀρχεγόνου, κάμψας δὲ μετάτροπα δάκτυλα χειρῶν\nἀμφὶ παλιννόστοιο μετήλυδα κύκλον ἀριθμοῦ\nἐκ παλάμης παλάμῃ διεμέτρεε δίζυγι παλμῷ·\nκαί οἱ κεκλομένῳ θεράπων εὔκυκλον ἀείρας\nσφαῖραν ἑλισσομένην, τύπον αἰθέρος, εἰκόνα κόσμου,\nἈστερίων παρέθηκε λαβὼν ἐπὶ πώματι χηλοῦ.\nἔνθα γέρων πεπόνητο, καὶ ἄξονος ἄκρον ἑλίσσων\nζῳδιακὸν περὶ κύκλον ἑὴν ἐτίταινεν ὀπωπὴν\nλεύσσων ἔνθα καὶ ἔνθα καὶ ἀπλανέας καὶ ἀλήτας·\nκαὶ πόλον ἀμφελέλιζε· πολυστροφάλιγγι δὲ ῥιπῇ\nεἰς δρόμον ἀστήρικτον ἀτέρμονι κάμπτετο νύσσῃ\nἄστρασι ποιητοῖσι νόθος κυκλούμενος αἰθήρ,\nἄξονι μεσσατίῳ τετορημένος· εὗρε δὲ δαίμων\nσφαῖραν ἰδὼν στεφανηδόν, ὅτι πλήθοντι προσώπῳ\nἀγκύλα συνδέσμοιο διέτρεχε νῶτα Σελήνη,\nκαὶ Φαέθων ἰσόμοιρος ἔην ἀντώπιδι Μήνῃ\nκέντρῳ ὑποχθονίῳ πεφορημένος, ἀχλυόεις δὲ\nκῶνος ἀερσιπότητος ἀπὸ χθονὸς ὀξὺς ἀνέρπων\nἀντίτυπον Φαέθοντος ὅλην ἐκάλυψε Σελήνην·\nκαὶ γαμίης φιλότητος ἁμιλλητῆρας ἀκούων\nἌρεα δίζετο μᾶλλον, ὑπὲρ δυτικοῦ δὲ μελάθρου\nφῶρα γάμων ἐνόησε σὺν ἀστέρι Κυπρογενείης\nἑσπερίῳ· καὶ κλῆρον ἐπώνυμον εὗρε τοκήων\nπαρθενικῆς ἀστραῖον ὑπὸ στάχυν· ἀμφὶ δʼ ἄρʼ αὐτῷ\nὀμβροτόκου Κρονίδαο Φαεσφόρος ἔτρεχεν ἀστήρ.\nἀλλʼ ὅτε πάντα νόησεν ἀριθμήσας ἴτυν ἄστρων,\nσφαῖραν ἀειδίνητον ἀνέκρυφε κοιλάδι κίστῃ,\nσφαῖραν ποικιλόνωτον· ἀνειρομένῃ δὲ θεαίνῃ\nτριπλόον ὀμφαίης ἀνερεύγετο θέσφατον ἠχοῦς·\nΔημῆτερ φιλότεκνος, ὑπὸ σκιοειδέι κώνῳ\nκλεπτομένης ἀκτῖνος ἀφωτίστοιο Σελήνης\nνυμφίον ἁρπακτῆρα φυλάσσεο Περσεφονείης\nκρυπτὸν ἀσυλήτοιο τεῆς ληίστορα κούρης,\nεἰ λίνα Μοιράων ἐπιπείθεται· ἀπροϊδῆ δὲ\nἀθρήσεις πρὸ γάμοιο νόθον λαθραῖον ἀκοίτην\nθηρομιγῆ δολόμητιν, ἐπεὶ δυτικῷ παρὰ κέντρῳ\nσὺν Παφίῃ στείχοντα γαμοκλόπον Ἄρεα λεύσσω,\nἀμφοτέροις δὲ Δράκοντα παραντέλλοντα δοκεύω.\nὀλβίστην ἐνέπω σε· σὺ γὰρ τετράζυγι κόσμῳ\nἔσσεαι ἀγλαόκαρπος, ὅτι χθονὶ καρπὸν ὀπάσσεις\nἀτρυγέτῳ· κούρης γὰρ ὑπὲρ κλήροιο τοκήων\nπαρθένος Ἀστραίη σταχυώδεα χεῖρα τιταίνει.\nὣς φάμενος μαντῷον ὑπὸ στόμα κοίμισεν ὀμφήν.\nἀλλʼ ὅτε Δημήτηρ δρεπανηφόρος ἐλπίδα καρπῶν\nἐσσομένων ἤκουσε καὶ αὐτοκέλευστον ἀκοίτην\nτηλυγέτης ἀδμῆτος ἀνέγγυον ἅρπαγα κούρης,\nἔστενε μειδιόωσα· διʼ ὑψιπόρου δὲ κελεύθου\nοἶκον εὸν σπεύδουσα κατηφέι δύσατο ταρσῷ\nκαὶ ζυγὸν εὐδίνητον ἐχιδναίῃ παρὰ φάτνῃ\nἀμφιταλαντεύσασα λόφῳ διδυμάονι θηρῶν\nἄζυγας ἑρπηστῆρας ἐπεσφήκωσε λεπάδνῳ·\nκαὶ γένυν ἀγκυλόδοντι περισφίγγουσα χαλινῷ\nξανθοφυὴς βλοσυροῖο διʼ ἅρματος ἤγαγε Δηὼ\nπαῖδα καλυπτομένην νεφέλης κυανάμπυκι μίτρῃ,\nκαὶ κτύπον ἀντικέλευθον ἐπιβρομέοντος ἀπήνῃ\nθηρονόμῳ μάστιγι κατερροίζησε Βορῆος,\nἠερίης ἱππηδὸν ἐπεσσυμένων δρόμον αὔρης\nἀσταθέων πτερὰ κοῦφα περιστέλλουσα δρακόντων\nἀμφὶ κέρας Λιβυκοῖο παλίσσυτον Ὠκεανοῖο.\nΔικταίης δʼ ἀίουσα μέλος κορυθαιόλον ἠχοῦς\nΚρῆτα χορὸν παράμειβε βαρυσμαράγοιο βοείης\nνῶτα περισκαίροντα κυβιστητῆρι σιδήρῳ.\nκαί τινα λάινον οἶκον ἐποπτεύουσα θεαίνη\nΣικελίης τριλόφοιο Πελωρίδα δύσατο πέτρην\nἈδριάδας παρὰ θῖνας, ὅπῃ χύσις ἄστατος ἅλμης\nεἰς δύσιν ἑλκομένη περικάμπτεται εἴκελος ἅρπῃ,\nεἰς Λίβα πομπεύουσα Βορειόθεν ἀγκύλον ὕδωρ·\nκαί, Κυανῆν ὅθι πυκνὰ ῥόος χυτλώσατο κούρην\nκρηναίῳ στροφάλιγγι χέων ὀπτήριον ὕδωρ,\nγείτονα κόλπον ὄπωπεν ἰσοσταθέοντα μελάθρῳ,\nλαϊνέης ὀρόφοιο περιστεφθέντα καλύπτρῃ,\nὃν φύσις ἐθρίγκωσε χαραδραίῳ πυλεῶνι\nλάινον ἱστὸν ἔχοντα μεμηλότα γείτοσι Νύμφαις.\nκαὶ θεὸς ὀρφναίοιο διερπύζουσα μελάθρου\nπαῖδα πολυσφρήγιστον ἐνέκρυφε φωλάδι πέτρῃ·\nλυσαμένη δὲ δράκοντας ἐυπτερύγων ἀπὸ δίφρων\nτὸν μὲν δεξιτεροῖο παρὰ πρηῶνα θυρέτρου,\nτὸν δὲ λιθογλώχινα πύλης παρὰ λαιὸν ὀχῆα\nστῆσεν ἀθηήτοιο φυλάκτορα Περσεφονείης·\nκεῖθι δὲ Καλλιγένειαν, ἑὴν εὔπαιδα τιθήνην,\nκάλλιπε σὺν ταλάροισι, καὶ ὁππόσα θήλεϊ φύτλῃ\nΠαλλάδος εὐπαλάμοιο νέμει ταλασήιος ἱδρώς·\nκαὶ ποσὶν ἠέρα τέμνεν, ἐρημονόμοις δὲ φυλάξαι\nκαμπύλα πετραίῃσιν ἐπέτρεπεν ἅρματα Νύμφαις.\nἀμφὶ δὲ καρχαρόδοντα γένυν πεπόνητο σιδήρου\nεἰροκόμῳ ξαίνουσα περὶ κτενὶ λήνεα κούρη,\nἠλακάτῃ δʼ ἐνέλισσε· πολυστροφάδεσσι δὲ ῥιπαῖς\nεἰλυφόων ἄτρακτος ἕλιξ βητάρμονι παλμῷ\nνηθομένων ἐχόρευε μίτων κυκλούμενος ὁλκῷ·\nκαὶ ποσὶ φοιταλέοισι παλίνδρομος ἄκρον ἀπʼ ἄκρου\nπρωτοπαγῆ ποίησε διάσματα, φάρεος ἀρχήν,\nἱστῷ δʼ ἀμφὶς ἕλισσεν· ὕφαινε δὲ κερκίδι κούρη\nπηνίον ἐξέλκουσα παρὲκ μίτον, ἀμφὶ δὲ πέπλῳ\nγνωτὴν ἰστοτέλειαν ἑὴν ἐλίγαινεν Ἀθήνην.\nπαρθένε Περσεφόνεια, σὺ δʼ οὐ γάμον εὗρες ἀλύξαι,\nἀλλὰ δρακοντείοισιν ἐνυμφεύθης ὑμεναίοις,\nΖεὺς ὅτε πουλυέλικτος ἀμειβομένοιο προσώπου\nνυμφίος ἱμερόεντι δράκων κυκλούμενος ὁλκῷ\nεἰς μυχὸν ὀρφναίοιο διέστιχε παρθενεῶνος,\nσείων δαυλὰ γένεια· παρισταμένων δὲ θυρέτρῳ\nεὔνασεν ἰσοτύπων πεφορημένος ὄμμα δρακόντων\nκαὶ γαμίαις γενύεσσι δέμας λιχμάζετο κούρης\nμείλιχος. αἰθερίων δὲ δρακοντείων ὑμεναίων\nΠερσεφόνης γονόεντι τόκῳ κυμαίνετο γαστήρ,\nΖαγρέα γειναμένη, κερόεν βρέφος, ὃς Διὸς ἕδρης\nμοῦνος ἐπουρανίης ἐπεβήσατο, χειρὶ δὲ βαιῇ\nἀστεροπὴν ἐλέλιζε νεηγενέος δὲ φορῆος\nνηπιάχοις παλάμῃσιν ἐλαφρίζοντο κεραυνοί.\nοὐδὲ Διὸς θρόνον εἶχεν ἐπὶ χρόνον· ἀλλά ἑ γύψῳ\nκερδαλέῃ χρισθέντες ἐπίκλοπα κύκλα προσώπου\nδαίμονος ἀστόργοιο χόλῳ βαρυμήνιος Ἥρης\nΤαρταρίῃ Τιτῆνες ἐδηλήσαντο μαχαίρῃ\nἀντιτύπῳ νόθον εἶδος ὀπιπεύοντα κατόπτρῳ.\nἔνθα διχαζομένων μελέων Τιτῆνι σιδήρῳ\nτέρμα βίου Διόνυσος ἔχων παλινάγρετον ἀρχὴν\nἀλλοφυὴς μορφοῦτο πολυσπερὲς εἶδος ἀμείβων,\nπῇ μὲν ἅτε Κρονίδης δόλιος νέος αἰγίδα σείων,\nπῇ δὲ γέρων βαρύγουνος ἅτε Κρόνος ὄμβρον ἰάλλων·\nἄλλοτε ποικιλόμορφον ἔην βρέφος, ἄλλοτε κούρῳ\nεἴκελος οἰστρηθέντι, νέον δέ οἱ ἄνθος ἰούλων\nἀκροκελαινιόωντα κατέγραφε κύκλα προσώπου·\nπῇ δὲ χόλῳ δασπλῆτι λέων μιμηλὸς ἰάλλων\nφρικαλέον βρύχημα σεσηρότι μαίνετο λαιμῷ,\nὀρθώσας πυκινῇσι κατάσκιον αὐχένα χαίταις,\nἀμφελελιζομένης λασιότριχος ὑψόθι νώτου\nαὐτομάτῃ μάστιγι περιστίζων δέμας οὐρῆς·\nἔνθα λεοντείοιο λιπὼν ἴνδαλμα προσώπου\nὑψιλόφῳ χρεμετισμὸν ὁμοίιον ἔβρεμεν ἵππῳ\nἄζυγι, γαῦρον ὀδόντα μετοχμάζοντι χαλινοῦ,\nκαὶ πολιῷ λεύκαινε περιτρίβων γένυν ἀφρῷ·\nἄλλοτε ῥοιζήεντα χέων συριγμὸν ὑπήνης\nἀμφιλαφὴς φολίδεσσι δράκων ἐλέλικτο κεράστης,\nγλῶσσαν ἔχων προβλῆτα κεχηνότος ἀνθερεῶνος,\nκαὶ βλοσυρῷ Τιτῆνος ἐπεσκίρτησε καρήνῳ\nὁρμὸν ἐχιδνήεντα περίπλοκον αὐχένι δήσας·\nκαὶ δέμας ἑρπηστῆρος ἀειδίνητον ἐάσας\nτίγρις ἔην, στίξας δέμας αἰόλον· ἄλλοτε ταύρῳ\nἰσοφυής, στομάτων δὲ νόθον μυκηθμὸν ἰάλλων\nθηγαλέῃ Τιτῆνας ἀνεστυφέλιξε κεραίῃ.\nκαὶ ψυχῆς προμάχιζεν, ἕως ζηλήμονι λαιμῷ\nτρηχαλέον μύκημα διʼ ἠέρος ἔβρεμεν Ἥρη,\nμητρυιὴ βαρύμηνις, ἰσοφθόγγῳ δὲ θεαίνῃ\nαἰθέριον κελάδημα πύλαι κανάχιζον Ὀλύμπου,\nκαὶ θρασὺς ὤκλασε ταῦρος· ἀμοιβαίῃ δὲ φονῆες\nταυροφυῆ Διόνυσον ἐμιστύλλοντο μαχαίρῃ.\nΖεὺς δὲ πατήρ, προτέροιο δαϊζομένου Διονύσου\nγινώσκων σκιόεντα τύπον δοδίοιο κατόπτρου,\nμητέρα Τιτήνων ἐλάσας ποινήτορι πυρσῷ\nΖαγρέος εὐκεράοιο κατεκλήισσε φονῆας\nΤαρταρίῳ πυλεῶνι· καὶ αἰθομένων ἀπὸ δένδρων\nθερμὰ βαρυνομένης ἐμαραίνετο βόστρυχα γαίης.\nἀντολίην δʼ ἔφλεξε καὶ αἰθαλόεντι βελέμνῳ\nαἴθετο Βάκτριον οὖδας ἑώιον, ἀγχιπόροις δὲ\nκύμασιν Ἀσσυρίοισιν ἐδαίετο Κάσπιον ὕδωρ,\nἸνδῷοί τε τένοντες· Ἐρυθραίοιο δὲ κόλπου\nἔμπυρα κυμαίνοντος Ἄραψ θερμαίνετο Νηρεύς.\nκαὶ δύσιν ἀντικέλευθον ἑῷ πρήνιξε κεραυνῷ\nΖεὺς πυρόεις φιλότεκνος· ὑπὸ Ζεφύροιο δὲ ταρσῷ\nἡμιδαὴς σέδας ὑγρὸν ἀπέπτυεν ἑσπερὶς ἅλμη,\nἈρκτῷοί τε τένοντες· ὁμοφλεγέος δὲ καὶ αὐτῆς\nπηγνυμένης πάφλαζε Βορήια νῶτα θαλάσσης·\nκαὶ Νοτίου νιφόεσσαν ὑπὸ κλίσιν Αἰγοκερῆος\nθερμοτέρῳ σπινθῆρι μεσημβρινὸς ἔζεεν ἀγκών.\nκαὶ διεροῖς βλεφάροις ποταμήια δάκρυα λείβων\nὨκεανὸς λιτάνευε χέων ἱκετήσιον ὕδωρ·\nΖεὺς δὲ χόλον πρήυνε, μαραινομένην δὲ καραυνῷ\nγαῖαν ἰδὼν ἐλέαιρε, καὶ ἤθελεν ὕδατι νίψαι\nλύματα τεφρήεντα καὶ ἔμπυρον ἕλκος ἀρούρης.\nκαὶ τότε γαῖαν ἅπασαν ἐπέκλυσεν ὑέτιος Ζεὺς\nπυκνώσας νεφέεσσιν ὅλον πόλον, οὐρανίη δὲ\nβρονταίοις πατάγοισι Διὸς μυκήσατο σάλπιγξ,\nἀστέρες ὁππότε πάντες ἐνὶ σφετέροισι μελάθροις\nκεκριμένοι δρόμον εἶχον, ἐπεὶ τετράζυγι δίφρῳ\nἠέλιος σελάγιζε λεοντείων ἐπὶ νώτων\nἱππεύων ἑὸν οἶκον· ἐπιτροχόωσα δὲ δίφρῳ\nκαρκίνον ὀκταπόδην τριφυὴς κυκλοῦτο Σελήνη,\nκαὶ δροσερὴν ὑπὸ πέζαν ἰσημερίῳ παρὰ κύκλῳ\nΚύπρις ἀπὸ Κριοῖο μεταστήσασα κεραίης\nεἰαρινὸν δόμον εἶχεν, ἀχείμονα Ταῦρον Ὀλύμπου,\nγείτων δʼ Ἠελίοιο προάγγελον Ἱστοβοῆος\nσκορπίον εἶχεν Ἄρης, μιτρούενον αἴθοπι Ταύρῳ,\nδόχμιος ἀντικέλευθον ὀπιπεύων Ἀφροδίτην,\nκαὶ τελέων λυκάβαντα δυωδεκάμηνος ὁδίτης\nἰχθύας ἀστερόεντας ἐπέτρεχεν ἀκρόνυχος Ζεύς,\nδεξιτερὴν τρίπλευρον ἔχων ἑλικώδεα Μήνην,\nκαὶ Κρόνος ὄμβρια νῶτα διέστιχεν Αἰγοκερῆος\nφέγγεϊ παχνήεντι διάβροχος, ἀμφὶ δὲ φαιδρῇ\nπαρθενικῇ πτερύγεσσιν ἔην ὑψούμενος Ἑρμῆς,\nὅττι Δίκην δόμον εἶχε δικασπόλος. ἑπταπόρου δὲ\nαἰθέρος ὑδατόεντες ἀνωίχθησαν ὀχῆες\nΖηνὸς ἐπομβρήσαντος· ἐριφλοίσβοιο δὲ κόλπου\nκρουνοῖς πλειοτέροισιν ἐμυκήσαντο χαράδραι,\nὑδρηλαὶ δὲ θύγατρες ἀποσπάδες Ὠκεανοῖο\nλίμναι ἐκουφίζοντο, καὶ ἠέρι νέρτερον ὕδωρ\nκρουνοὶ ἀκοντιστῆρες ἀνέβλυον Ὠκεανοῖο,\nκαὶ σκοπιαὶ ῥαθάμιζον, ὀρεσσιχύτῳ δὲ ῥεέθρῳ\nδοψαλέαι ποταμηδὸν ἐμορμύροντο κολῶναι·\nὑψώθη δὲ θάλασσα, καὶ εἰς ὄρος ὑψόθι λόχμης\nΝηρεΐδες γεγάασιν Ὀρειάδες. ἆ μέγα δειλή,\nχερσὶν ἀπειρήτοισιν ἐνήχετο παρθένος Ἠχὼ\nἀρχαίης φόβον ἄλλον ἀμειβομένη περὶ μίτρης,\nμή ποτε Πᾶνα φυγοῦσα Ποσειδάωνι μιγείη.\nποντοπόροι δὲ λέοντες ἀήθεος ἔνδοθι πέτρης\nχερσαίων ἐχόρευον ἐνὶ σπήλυγγι λεόντων\nμυδαλέοις μελέεσσι· χαραδραίῳ δʼ ἐνὶ κόλπῳ\nεἰναλίῳ δελφῖνι συνήντετο κάπρος ἀλήτης·\nκαὶ ξυνοῖς ῥοθίοισιν ὀρεσσιχύτου νιφετοῖο\nθῆρες ἐναυτίλλοντο σὺν ἰχθύσιν· εἱλικόεις δὲ\nπούλυπος οὐρεσίφοιτος ἐπεσκίρτησε λαγωῷ.\nκαὶ διεροὶ Τρίτωνες ὑπὸ σφυρὰ φωλάδος ὕλης\nἔγχλοον αἰθύσσοντες ἐπʼ ἐξύι δίπτυχον οὐρὴν\nΠανὸς ὀρεσσαύλοισιν ἐνεκρύπτοντο μελάθροις,\nσύμπλοον ἠερίοισιν ἐπτιρέψαντες ἀήταις\nστικτὴν ἠθάδα κόχλον· ἐν εὐύδρῳ δὲ κολώνῃ\nΠανὶ φιλοσκοπέλῳ μετανάστιος ἤντετο Νηρεύς,\nκαὶ ναέτης πετραῖος ὄρος μετὰ πόντον ἀμείβων\nμυδαλέην σύριγγα διαπλώουσαν ἐάσσας·\nἰκμαλέον σπέος εἶχεν ὑπωροφίης δόμον Ἠχοῦς.\nκαὶ διερῷ τότε φῶτες ἀνοιδαίνοντες ὀλέθρῳ\nὕδασι τυμβεύοντο, πολὺς δέ τις ἄλλος ἐπʼ ἄλλῳ\nπλώετο κυματόεντι νέκυς πεφορημένος ὁλκῷ·\nκαὶ νιφετῷ κελάδοντι κεχηνότος ἀνθερεῶνος\nχανδὸν ἀπὸ σκοπέλοιο πιὼν ὀρεσίδρομον ὕδωρ\nπῖπτε λέων, πέσε κάπρος. ὁμοζεύκτῳ δὲ ῥεέθρῳ\nλίμναι ὁμοῦ ποταμοῖσι, Διὸς ῥόος, ὕδατα πόντου\nἀλλήλοις κεκέραστο, καὶ εἰν ἑνὶ τέσσαρες αὖραι\nσυμμιγέων ἀνέμων ἐπεμάστιον ἄκριτον ὕδωρ.\nκαὶ διερὴν χθόνα πᾶσαν ἰδὼν ὑπὸ μείζονι παλμῷ\nμοῦνον ἀπειλητῆρι τινασσομένην Διὸς ὄμβρῳ\nπόντιος ἐννοσίγαιος ἑὴν ἔρριψεν ἀκωκὴν\nἀσχαλόων, τίνα γαῖαν ἀνοχλίσσειε τριαίνῃ.\nΝηρεΐδων δὲ φάλαγγες ἐπέπλεον ἄβροχον ὕδωρ·\nκαὶ χλοερῆς Θέτιν εἶχεν ἐπʼ ἰξύος ὑγρὸς ὁδίτης,\nτρίτων εὐρυγένειος, ἐπʼ ἰχθυόεντι δὲ νώτῳ\nπομπίλον ἡνιόχευεν ἐν ἠέρι φοιτὰς Ἀγαύη,\nκαὶ λόφον ὑδατόεντι φέρων κυκλούμενον ὁλκῷ,\nΔωρίδα κουφίζων, μετανάστιος ἔτρεχε δελφίς.\nκαὶ βυθίη φάλλαινα περισκαίρουσα κολώναις\nπλάζετο, μαστεύουσα χαμευνάδος ἄντρα λεαίνης.\nκαὶ τότε κυματόεσσαν ἰδὼν ὑπὸ γείτονα πέτρην\nνηχομένην Γαλάτειαν ἀνίαχε μυδαλέος Πάν·\nΠῇ φέρεαι, Γαλάτεια, διʼ οὔρεος ἀντὶ θαλάσσης;\nμὴ τάχα μαστεύεις ἐρατὴν Κύκλωπος ἀοιδήν;\nπρὸς Παφίης λίτομαί σε καὶ ὑμετέρου Πολυφήμου,\nμὴ κρύψῃς δεδαυῖα βαρὺν πόθον, εἰ παρὰ πέτραις\nνηχομένην ἐνόησας ἐμὴν ὀρεσίδρομον Ἠχώ.\nἦ ῥά σοι ἶσον ἔχει διεπὸν δρόμον; ἦ ῥα καὶ αὐτὴ\nἑζοθένη δελφῖνι θαλασσαίης Ἀφροδίτης,\nὡς Θέτις ἀκρήδεμνος, ἐμὴ ναυτίλλεται Ἠχώ;\nδείδια, μή μιν ὄρινε δυσάντεα κύματα πόντου·\nδείδια, μή μιν ἔκευθε μέγας ῥόος· ὣς ἄρα δειλὴ\nἄστατος ἐν πελάγεσσι μετʼ οὔρεα κύματα βαίνει·\nἥ ποτε πετρήεσσα φανήσεται ὑδριὰς Ἠχώ.\nἀλλὰ τεὸν Πολύφημον ἔα βραδύν· ἢν ἐθελήσῃς,\nαὐτὸς ἐμοῖς ὤμοισιν ἀερτάζων σε σαώσω·\nοὔ με κατακλύζει κελάδων ῥόος· ἢν ἐθελήσω,\nἴχνεσιν αἰγείοισιν ἐλεύσομαι εἰς πόλον ἄστρων.\nὥς φαμένῳ Γαλάτεια τόσην ἀντίαχε φωνήν·\nΠὰν φίλε, σὴν ἀνάειρε διʼ οἴδματος ἄπλοον Ἠχώ·\nμή με μάτην ἐρέεινε, τί σήμερον ἐνθάδε βαίνω·\nἄλλον ἐμοὶ πλόον εὗρεν ὑπέρτερον ὑέτιος Ζεύς.\nκαὶ γλυκερήν περ ἐοῦσαν ἔα Κύκλωπος ἀοιδήν.\nοὐκέτι μαστεύω Σικελὴν ἅλα· τοσσατίου γὰρ\nτάρβος ἔχω νιφετοῖο καὶ οὐκ ἀλέγω Πολυφήμου.\nεἶπε, καὶ ὑγροπόροιο παρήλυθε Πανὸς ἐναύλους.\nπυκνά δὲ κυμαίνοντος ἀμαιμακέτου νιφετοῖο\nπᾶσα πόλις, πᾶς δῆμος ἔην ῥόος· οὐδέ τις ἀγκὼν\nἄβροχος ἦν, οὐ γυμνὸς ἔην λόφος, οὐ ῥίον Ὄσσης,\nοὐ τότε Πήλιον ἄκρον· ὑπὸ τριλόφῳ δὲ κολώνῃ\nΤυρσηνὸς κελάδησεν· ἱμασσομένοιο δὲ πόντου\nἈδριάδες Σικελοῖσιν ἐρόχθεον ὕδασι πέτραι\nὀμβρηροῖς ῥοθίοισιν. ἐν ἠερίῃ δὲ κελεύθῳ\nμαρμαρυγαὶ Φαέθοντος ἐθηλύνοντο ῥεέθροις·\nζώνῃ δʼ ἑβδομάτῃ χθαμαλῆς ὑπὲρ ἄντυγα πέζης\nκύμασιν ἠλιβάτοισι σέλας ψύξασα Σελήνη\nμυδαλέων ἀνέκοψε λελουμένον αὐχένα ταύρων·\nἀστραίῃ δὲ φάλαγγι μεμιγμένον ὄμβριον ὕδωρ\nλευκοτέρην ποίησε Γαλαξαίην ἴτυν ἀφρῷ.\nκαὶ ῥοθίῳ γονόεντι χέων ἑπτάστομον ὕδωρ\nἈλφειῷ δυσέρωτι συνήντετο Νεῖλος ἀλήτης,\nὧν ὁ μὲν εὐκάρποιο διʼ αὔλακος ἤθελεν ἕρπειν\nτέρπων ἰκμαλέοισι φιλήμασι διψάδα νύμφην,\nὅς δὲ παραΐξας προτέρην ὁδὸν ἠθάδος ἄγρης\nἀχνύμενος πεφόρητο· συνερπύζοντα δὲ λεύσσων\nΠύραμον ἱμερόεντα τόσην ἀνενείκατο φωνήν·\nΝεῖλε, τί κεν ῥέξαιμι καλυπτομένης Ἀρεθούσης;\nΠύραμε, τί σπεύδεις; τίνι κάλλιπες ἠθάδα Θίσβην;\nὄλβιος Εὐφρήτης, ὅτι μὴ λάχε κέντρον Ἐρώτων.\nζῆλον ἔχω καὶ δεῖμα μεμιγμένον· ὑδατόεις γὰρ\nἱμερτῇ παρίαυε τάχα Κρονίδης Ἀρεθούσῃ·\nδείδια, μὴ προχοῇσι τεὴν νυμφεύσατο Θίσβην.\nΠύραμος, Ἀλφειοῖο παραίφασις, ἡμέας ἄμφω\nοὐ Διὸς ὄμβρος ὄρινεν, ὅσον βέλος ἀφρογενείης.\nἕσπεό μοι φιλέοντι, Συρηκοσίης δʼ Ἀρεθούσης\nἴχνια μαστεύσω, σὺ δέ, Πύραμε, δίζεο Θίσβην.\nἀλλʼ ἐρέεις, ὅτι γαῖα τινάσσεται, ὅττι χαλέπτει\nοὐρανός, ὅττι θάλασσα βιάζεται, ὅττι καὶ αὐτὸς\nἄπλοος ἀφριόωντι ῥόῳ κυμαίνεται αἰθήρ·\nοὐκ ἀλέγω νιφετοῖο μεμηνότος. ἆ μέγα θαῦμα·\nαἰθομένην Διὸς ὄμβρος ὅλην χθόνα καὶ φλόγα πόντου\nκαὶ ποταμοὺς ἐκάθηρεν, ἀπʼ Ἀλφειοῖο δὲ μούνου\nοὐτιδανὸν Παφίης οὐκ ἔσβεσεν ἁπτόμενον πῦρ.\nἔμπης, εἰ κλονέει με τόσος ῥόος, εἰ πυρὶ κάμνω,\nβαιὸν ἐμῆς ὀδύνης πέλε φάρμακον, ὅττι καὶ αὐτὸς\nπλάζεται ἁβρὸς Ἄδωνις ἀνιάζων Ἀφροδίτην.\nοὔ πω μῦθος ἔληγε, φόβος δʼ ἐβιήσατο φωνήν.\nκαὶ τότε Δευκαλίων περόων ὑψούμενον ὕδωρ\nναυτίλος ἦν ἀκίχητος, ἔχων πλόον ἠεροφοίτην,\nκαὶ στόλος αὐτοκέλευθος ἄτερ ποδός, ἄμμορος ὅρμου,\nλάρνακος αὐτοπόροιο κατέγραφε δύσνιφον ὕδωρ.\nκαί νύ κε κόσμος ἄκοσμος ἐγίνετο, καί νύ κεν ἀνδρῶν\nἄσπορον ἁρμονίην ἀνελύσατο πάντροφος Αἰών·\nἀλλὰ Διὸς ζαθέοις ὑπό νεύμασι κυανοχαίτης\nΘεσσαλικοῦ σκοπέλοιο μεσόμφαλον ἄκρον ὀρύξας\nγειοτόμῳ τριόδοντι διέσχισε, καὶ διὰ μέσσου\nῥηγνυμένου πρηῶνος ἐχάζετο μάρμαρον ὕδωρ·\nκαὶ χύσιν ὑψικέλευθον ἀπωσαμένη νιφετοῖο\nγαῖα φάνη παλίνορσος· ἐλαυνομένων δὲ ῥεέθρων\nεἰς βυθίους κευθμῶνας ἐγυμνώθησαν ἐρίπναι.\nκαὶ χθονὸς ὑγρὰ μέτωπα χέων πολυδίψιον αἴγλην\nἠέλιος ξήραινε· παχυνομένων δὲ ῥοάων\nθερμοτέραις ἀκτῖσιν ἐχερσώθη πάλιν ἰλὺς\nοἷα πάρος. βροτέῃ δὲ τετυγμένα μείζονι τέχνῃ\nἄστεα λαϊνέοισιν ἐνεστήρικτο θεμέθλοις,\nδωμήθη δὲ μέλαθρα, νεοκτίστων δὲ πολήων\nἀρτιγόνοις μερόπεσσιν ἐρυμνώθησαν ἀγυιαί.\nκαὶ φύσις ἂψ ἐγέλασσε· συνιπταμένων δὲ θυέλλαις\nὀρνίθων πτερύγεσσιν ἐρετμώθη πάλιν ἀήρ.\nἕβδομον ἱκεσίην πολιὴν Αἰῶνος ἀείδει\nκαὶ Σεμέλην καὶ ἔρωτα Διὸς καὶ φώριον εὐνήν.\nἤδη δʼ ἀενάοιο βίου παλιναυξέι καρπῷ\nἄρσενα θηλυτέρῃ γόνιμον σπόρον αὔλακι μίξας\nἄσπορον ἤροσε κόσμον Ἔρως, φιλότητος ἀροτρεύς·\nκαὶ φύσις ἐρρίζωτο, τιθηνήτειρα γενέθλης,\nκαὶ χθονὶ πῦρ κεράσασα καὶ ἠέρι σύμπλοκον ὕδωρ\nἀνδρομέην μόρφωσε γονὴν τετράζυγι δεσμῷ.\nἀλλὰ βίον μερόπων ἑτερότροπος εἶχεν ἀνίη\nἀρχόμενον καμάτοιο καὶ οὐ λήγοντα μερίμνης.\nκαὶ Διὶ παμμεδέοντι δυηπαθέων γένος ἀνδρῶν\nἄμμορον εὐφροσύνης ἐπεδείκνυε σύντροφος Αἰών·\nοὔ πω γὰρ τοκετοῖο λεχώια νήματα λύσας\nΒάκχον ἀνηκόντιζε πατὴρ ἐγκύμονι μηρῷ,\nἀνδρομέης ἄμπαυμα μεληδόνος· οὐ τότε λοιβὴ\nἠερίους ἐμέθυσσε πόρους εὐώδεϊ καπνῷ\nοἰνοβαφής, στεφάνους δὲ θεῶν λειμωνίδι ποίῃ\nθυγατέρες λυκάβαντος ἀτερπέες ἔπλεκον Ὧραι·\nοἴνου γὰρ χρέος ἦεν· ἀβακχεύτου δὲ χορείης\nἡμιτελὴς ἀνόνητος ἔην χάρις· ἀγρομένων γὰρ\nὄμματα μοῦνον ἔθελγεν, ὅτε στροφάδεσσιν ἐρωαῖς\nὀρχηστὴρ πολύκυκλος ἑλίσσετο λαίλαπι ταρσῶν,\nνεύματα μῦθον ἔχων, παλάμην στόμα, δάκτυλα φωνήν.\nἀλλὰ Διὸς πετάσας ἐπὶ γούνασι λευκάδα χαίτην\nαἰὼν ποικιλόμορφος, ἔχων κληῖδα γενέθλης,\nἱκεσίης ὀρέγεν κεχαλασμένον ὁλκὸν ὑπήνης,\nεἶχε λιτάς· δαπέδῳ δὲ καθελκομένοιο καρήνου\nἐκταδίην ἔθλιψε ῥάχιν κυρτούμενος αὐχήν·\nκαὶ ποδὸς ὀκλάζοντος ἀτέρμονα χεῖρα τιταίνων\nἀενάου βιότοιο γέρων ἐφθέγξατο ποιμήν·\nΖεῦ ἄνα, καὶ σὺ δόκευε κατηφέος ἄλγεα κόσμου.\nοὐχ ὁράᾳς, ὅτι γαῖαν ὅλην οἴστρησεν Ἐνυὼ\nὥριον ἀμώουσα ταχυφθιμένης στάχυν ἥβης;\nοὔ πω λείψανα κεῖνα παρήλυθεν, ἐξ ὅτε φωτῶν\nἔκλυσας ἔθνεα πάντα, καί ἠερίου ῥόος ὄμβρου\nἠέρα κυμαίνων ἐπεπάφλασε γείτονι Μήνῃ.\nχαιρέτω ὠκυμόρων μερόπων βίος, ὧν ἐπὶ πότμῳ\nοὐρανίους οἴηκας ἀναίνομαι οὐκέτι κόσμου\nπεῖσμα κυβερνήσω· μακάρων δέ τις ἄλλος ἀρείων\nπηδάλιον βιότοιο παλιννόστοιο δεχέσθω·\nἄλλος ἐμῶν ἐτέων ἐχέτω δρόμον· αἰνοπαθὲς γὰρ\nοἰκτείρων ἐμόγησα πολυτλήτων γένος ἀνδρῶν.\nἄρκιον οὐ πέλε γῆρας, ὅ περ νεότητα μαραίνει\nκαὶ βραδὺν ἄνδρα τίθησι κάτω νεύοντι καρήνῳ,\nκυφός ὅτε τρομερῇσι περισσοπόδεσσι πορείαις\nγηροκόμῳ βαρύγουνος ἐρείδεται ἠθάδι βάκτρῳ·\nἄρκιος οὐ πέλε πότμος, ὃς ἔκρυφε πολλάκι Λήθῃ\nνυμφίον ἀρτιχόρευτον ὁμόστολον ἥλικι νύμφῃ,\nσυζυγίης ἀλύτοιο φερέσβια πείσματα λύσας.\nοἶδα μέν, ὡς ἐρόεις πέλεται γάμος, ἧχι λιγαίνει\nΠανιάδος σύριγγος ὁμόθροος αὐλὸς Ἀθήνης·\nἔμπης, ποῖον ὄνειαρ, ὅτε ζυγίῳ παρὰ παστῷ\nἑπτατόνου φόρμιγγος ἀράσσεται ὄρθιος ἠχώ;\nπηκτίδες οὐ λύουσι μεληδόνας· ἀλλὰ καὶ αὐτὸς\nνυμφιδίην ἀχόρευτος Ἔρως ἀπεσείσατο πεύκην\nτερπωλῆς χατέοντας ὀπιπεύων ὑμεναίους.\nἀλλὰ πολυκμήτων μερόπων ἐπίληθον ἀνίης\nφάρμακον ἐρρίζωτο βιοσσόον· οὐράνιον γὰρ\nοὐκ ὄφελέν ποτε κεῖνο πίθου κρήδεμνον ἀνοῖξαι\nἀνδράσι Πανδώρη γλυκερὸν κακόν. ἀλλὰ καὶ αὐτὸς\nἀνδρομέης κακότητος ἐπαίτιός ἐστι Προμηθεύς,\nὃς μογερῶν μερόπων ἐπικήδεται· ἀρχεκάκου γὰρ\nἀντὶ πυρὸς γλυκὺ νέκταρ, ὅ περ μακάρων φρένα τέρπει,\nκλέψαι μᾶλλον ὄφελλε καὶ ἀνδράσι δῶρον ὀπάσσαι,\nὄφρα τεῷ σκεδάσειε ποτῷ μελεδήματα κόσμου.\nἀλλὰ λιπὼν βιότοιο πολυφλοίσβοιο μερίμνας\nσὰς τελετὰς σκοπίαζε κατηφέας· ἦ ῥά σε θέλγει\nἀσπόνδων θυέων ἀνεμώλιος ἀτμὸς ἀλήτης;\nὣς φαμένοιο γέροντος ἐπὶ χρόνον ἔμφρονι σιγῇ\nμῆτιν ἑὴν ἐλέλιζεν ἀτέρμονα μητίετα Ζεύς·\nκαὶ φρενὸς ἡνία λῦσεν· ἐπασσυτέρῃσι δὲ βουλαῖς\nἐγκεφάλου γονόεντος ἐδινεύοντο μενοιναί.\nκαὶ Κρονίδης Αἰῶνι θεηγόρον ἴαχε φωνὴν\nἄξονος ὀμφήεντος ὑπέρτερα θέσφατα φαίνων·\nὮ πάτερ, ἀενάων ἐτέων αὐτόσπορε ποιμήν,\nμὴ νεμέσα· βροτέη γὰρ ἀώριος οὔ ποτε λήγει\nπληθομένη μινύθουσα φύσις, μίμημα σελήνης.\nνέκταρ ἔα μακάρεσσι, καὶ ἀνδράσιν ἄλκαρ ἀνίης\nαὐτοχύτῳ γλυκὺν οἶνον ἐοικότα νέκταρι δώσω·\nἄλλο ποτὸν μερόπεσσιν ἐφάρμενον· ἀρχέγονος δὲ\nἄχνυται εἰσέτι κόσμος, ἕως ἕνα παῖδα λοχεύσω.\nτίκτω ἐγὼ γενέτης, καὶ τλήσομαι ἄρσενι μηρῷ\nθηλυτέρας ὠδῖνας, ὅπως ὠδῖνα σαώσω.\nχθιζὰ μὲν εὐρυάλωος ἐμῆς ὑπὸ νεύματι Δηοῦς\nγαῖα χαρασσομένη σταχύων μνηστῆρι σιδήρῳ\nξηρὸν ἀμαλλοτόκοιο λοχεύσατο καρπὸν ἀρούρης.\nἤδη δʼ ἀγλαόδωρος ἐμὸς πάις ἐν χθονὶ πήξει\nὑγρὸν ἀκεσσιπόνοιο θυώδεα καρπὸν ὀπώρης,\nνηπενθὴς Διόνυσος, ἀπενθέα βότρυν ἀέξων,\nἀντίπαλος Δήμητρι· καὶ αἰνήσεις με δοκεύων\nἄμπελον οἰνοτόκοισιν ἐρευθιόωσαν ἐέρσαις\nεὐφροσύνης κήρυκα, καὶ ἀγρονόμους παρὰ ληνῷ\nποσσὶ βαρυνομένοισιν ἐπιθλίβοντας ὀπώρην,\nΒασσαρίδων τε φάλαγγα φιλεύιον ὑψόθεν ὤμων\nἄπλοκον αἰθύσσουσαν ἐς ἠέρα λυσσάδα χαίτην·\nκαὶ φρένα βακχεύσαντες ἀμοιβαίοισι κυπέλλοις\nπάντες ἀνευάξουσιν ἐπʼ εὐκελάδοιο τραπέζης\nἀνδρομέης Διόνυσον ἀλεξητῆρα γενέθλης·\nτοῦτον ἀεθλεύσαντα μετὰ χθόνα σύνδρομον ἄστρων,\nγηγενέων μετὰ δῆριν, ὁμοῦ μετὰ φύλοπιν Ἰνδῶν\nΖηνὶ συναστράπτοντα δεδέξεται αἰόλος αἰθήρ.\nκαὶ θεὸς ἡμερίδων ἐπικείμενον οἴνοπι κισσῷ\nὡς στέφος ἑρπηστῆρα περὶ πλοκάμοισιν ἑλίξας\nσῆμα νέης θεότητος ἔχων ὀφιώδεα μίτρην·\nκαὶ μακάρων ὁμότιμος ἐπώνυμος ἀνδράσιν ἔσται\nἀμπελόεις Διόνυσος, ἅτε χρυσόρραπις Ἑρμῆς,\nχάλκεος ὥς περ Ἄρης, ἑκατηβόλος ὥς περ Ἀπόλλων.\nεἶπε πατήρ· Μοῖραι δὲ συνῄνεον· ἀμφὶ δὲ μύθῳ\nἐσσομένων κήρυκες ἐπέπταρον εὔποδες Ὧραι.\nκαὶ τὰ μὲν ὣς εἰπόντε διέτμαγεν, ὃς μὲν ἱκάνων\nοἶκον ἐς Ἁρμονίης, ὁ δὲ ποικίλον εἰς δόμον Ἥρης.\nκαὶ σοφὸς αὐτοδίδακτος Ἔρως αἰῶνα νομεύων\nπρωτογόνου Χάεος ζοφεροὺς πυλεῶνας ἀράξας\nἰοδόκην ἐκόμισσε θεήλατον, ᾗ ἔνι μούνῃ\nεἰς πόθον ἀλλοπρόσαλλον ἐπιχθονίων ὑμεναίων\nΖηνὶ πυριτρεφέες πεφυλαγμένοι ἦσαν ὀιστοὶ\nδώδεκα, καὶ χρύσειον ἔπος μετρηδὸν ἑκάστῳ\nἔγραφεν εἰς μέσα νῶτα ποθοβλήτοιο φαρέτρης·\nπρῶτος ἄγει Κρονίωνα βοώπιδος εἰς λέχος Ἰοῦς·\nδεύτερος Εὐρώπην μνηστεύεται ἅρπαγι ταύρῳ·\nΠλουτοῦς εἰς ὑμέναιον ἄγει τρίτος ἀρχὸν Ὀλύμπου·\nτέτρατος εἰς Δανάην καλέει χρύσειον ἀκοίτην·\nπέμπτος ἐπεντύνει Σεμέλῃ φλογεροὺς ὑμεναίους·\nαἰετὸν Αἰγίνῃ πρόμον αἰθέρος ἕκτος ὀπάζει·\nἕβδομος Ἀντιόπην Σατύρῳ δολόεντι συνάπτει·\nὄγδοος ἔμφρονα κύκνον ἄγει γυμνόχροϊ Λήδῃ·\nεἴνατος ἵππια λέκτρα φέρει Περραιβίδι Δίῃ·\nθέλγεται Ἀλκμήνης δεκάτῳ τρισέληνος ἀκοίτης·\nἑνδέκατος μεθέπει νυμφεύματα Λαοδαμείης·\nδωδέκατος τρισέλικτον Ὀλυμπιάδος πόσιν ἕλκει.\nἀλλʼ ὅτε πάντας ὄπωπεν Ἔρως στοιχηδὸν ἀφάσσων,\nἄλλους μὲν μεθέηκε πυριγλώχινας ὀιστούς,\nχειρὶ δὲ πέμπτον ἄειρε καὶ ἥρμοσεν αἴθοπι νευρῇ\nκισσὸν ἐπὶ γλωχῖνι βαλὼν πτερόεντος ὀιστοῦ,\nδαίμονος ἀμπελόεντος ἵνα στέφος ἅρμενον εἴη,\nνεκταρέου κρητῆρος ὅλον βέλος ἰκμάδι βάψας,\nνεκταρέην ἵνα Βάκχος ἀεξήσειεν ὀπώρην.\nὄφρα μὲν εἰς Διὸς οἶκον Ἔρως κουφίζετο παλμῷ,\nτόφρα δὲ καὶ Σεμέλη ῥοδοειδέι σύνδρομος ὄρθρῳ\nἀργυρέης ἐτίταινε διʼ ἄστεος ἦχον ἱμάσθλης\nἡμιόνους ἐλάουσα, καὶ ὄρθιος ἄκρα κονίης\nλεπτὸς ἐυκνήμιδος ἐπέγραφεν ὁλκὸς ἀπήνης·\nὄμμασι γὰρ Ληθαῖον ἀμεργομένη πτερὸν Ὕπνου\nἀντιτύπῳ πόμπευεν ἀλήμονα θυμὸν ὀνείρῳ\nθέσφατα ποικίλλοντι, καὶ ἀρτιγόνοισι κορύμβοις\nἔλπετο καλλιπέτηλον ἰδεῖν φυτὸν ἔνδοθι κήπου\nἔγχλοον, οἰδαλέῳ βεβαρημένον ὄμφακι καρπῷ,\nνιφόμενον Κρονίωνος ἀεξιφύτοισιν ἐέρσαις·\nἐξαπίνης δὲ πεσοῦσα διʼ αἰθέρος οὐρανίη φλὸξ\nδένδρον ὅλον πρήνιξεν, ἑοῦ δʼ οὐχ ἥπτετο καρποῦ·\nἀλλά μιν ἁρπόξας τανυσίπτερος ὄρνις ἀλήτης\nἡμιτελῆ χατέοντα τελεσσιγόνοιο λοχείης\nὤρεγε μὲν Κρονίωνι· πατὴρ δέ μιν ἡδέι κόλπῳ\nδέκτο λαβών, μηρῷ δὲ συνέρραφεν· ἀντὶ δὲ καρποῦ\nταυροφυὴς κερόεντι τύπῳ μορφούμενος ἀνὴρ\nαὐτοτελὴς βλάστησεν ὑπὲρ βουβῶνα τοκῆος·\nκαὶ Σεμέλη φυτὸν ἦεν, ὑπερφρίσσουσα δὲ κούρη\nἐκ λεχέων ἀνέπαλτο καὶ ἐπτοίησε τοκῆα\nεὐπετάλων ἐνέπουσα σελασφόρον ἀτμὸν ἀνείρων.\nκαὶ Σεμέλης δεδόνητο φυτόν πυρίκαυτον ἀκούων\nΚάδμος ἄναξ· καλέσας δὲ θεηγόρον υἷα Χαρικλοῦς\nπρώιος αἰθαλόεντας ἐπέφραδε παιδὸς ὀνείρους.\nκαὶ τότε Τειρεσίαο δεδεγμένος ἔνθεον ὀμφὴν\nπαῖδα πατὴρ προέηκεν ἐς ἠθάδα νηὸν Ἀθήνης\nΖηνὶ θυηπολέουσαν ἀκοντιστῆρι κεραυνοῦ\nταῦρον ὁμοκραίροιο φυῆς ἴνδαλμα Λυαίου,\nκαὶ τράγον ἐσσομένης σταφυλητόμον ἐχθρὸν ὀπώρης.\nἔνθεν ἔβη πρὸ πόληος, ὅπως Διὶ βωμὸν ἀνάψῃ,\nἀστεροπῆς μεδέοντι· παρισταμένη δὲ θυηλαῖς\nαἵματι κόλπον ἔδευσε, φόνῳ δʼ ἐρραίνετο κούρη·\nκαὶ πλοκάμους ἐδίηναν ἀφειδέες αἵματος ὁλκοί,\nκαὶ βοέαις λιβάδεσσιν ἐπορφύροντο χιτῶνες·\nκαὶ δρόμον ἰθύνουσα βαθυσχοίνῳ παρὰ ποίῃ\nγείτονος Ἀσωποῖο μετέστιχε πάτριον ὕδωρ\nπαρθένος αἰολόπεπλος, ἵνα σμήξειε ῥεέθροις\nστικτὰ πολυρραθάμιγγι δεδευμένα φάρεα λύθρῳ.\nκαὶ Σεμέλην ὁρόωσα παρʼ Ἀσωποῖο ῥεέθροις\nλουομένην ἐγέλασσεν ἐν ἠέρι φοιτὰς Ἐρινὺς\nμνησαμένη Κρονίωνος, ὅτι ξυνήονι πότμῳ\nἀμφοτέρους ἤμελλε βαλεῖν φλογόεντι κεραυνῷ.\nκεῖθι δέμας φαίδρυνε, σὺν ἀμφιπόλοισι δὲ γυμνὴ\nχεῖρας ἐρετμώσασα διʼ ὕδατος ἔτρεχε κούρη·\nκαὶ κεφαλὴν ἀδίαντον ἐκούφισεν ἴδμονι τέχνῃ\nὕψι τιταινομένην ὑπὲρ οἴδματος, ἄχρι κομάων\nὑγροβαφής, καὶ στέρνον ἐπιστορέσασα ῥεέθρῳ\nποσσὶν ἀμοιβαίοισιν ὀπίστερον ὤθεεν ὕδωρ.\nκαὶ φόρον ἄλλον ἔδεκτο, καὶ ὑψόθι γείτονος ὄχθης\nἠῴην παρὰ πέζαν ἀλεξικάκου Διονύσου\nεἰς ῥόον, εἰς ἀνέμους ἀπεσείσατο τάρβος ὀνείων.\nοὐκ ἀθεεὶ δὲ ῥέεθρα μετήιεν, ἀλλά ἑ κείνου\nεἰς προχοὰς ποταμοῖο προμάντιες ἤγαγον Ὧραι\nοὐδὲ Διὸς λάθεν ὄμμα πανόψιον· ἀμφὶ δὲ κούρῃ\nὑψιφανὴς ἐλέλιζεν ἀτέρμονα κύκλον ὀπωπῆς.\nκαὶ βιοτῆς ἐπίκουρον ἐν ἠέρι τόξον ἀνέλκων\nπατρὸς ὀπιπευτῆρος Ἔρως ἀντώπιος ἔστη,\nτοξευτὴρ ἀκίχητος· ἐπʼ ἀνθοκόμῳ δὲ βελέμνῳ\nνευρὴ μὲν σελάγιζεν, ὀπισθοτόνοιο δὲ τόξου\nἑλκομένου ῥοίζησε σοφὸν βέλος Εὔιον ἠχώ.\nΖεὺς δὲ πατὴρ σκοπὸς ἦεν ὁ τηλίκος· οὐτιδανῷ δὲ\nαὐχένα κάμψεν Ἔρωτι· καὶ εἴκελος ἀστέρος ὁλκῷ\nσυριγμῷ γαμίῳ δεδονημένος ἰὸς Ἐρώτων\nεἰς κραδίην Διὸς ἦλθε παράτροπος ἔμφρονι παλμῷ,\nἀκροτάταις γλυφίδεσσιν ἐπιγράψας πτύχα μηροῦ,\nἐσσομένου τοκετοῖο προάγγελος. ἔνθα Κρονίων\nἄστατον ὄμμα φέρων γαίης ὀχετηγὸν ἀνάγκης\nπαρθενικῆς ἐς ἔρωτα πόθου μαστίζετο κεστῷ·\nκαὶ Σεμέλην ὁρόων ἀνεπάλλετο, μὴ σχεδὸν ὄχθης\nΕὐρώπην ἐνόησε τὸ δεύτερον· ἐν κραδίῃ δὲ\nκάμνε πάλιν Φοίνικα φέρων πόθον· ἀγλαΐης γὰρ\nτῆς αὐτῆς τύπον εἶχεν, ἀεὶ δέ οἱ ἀμφὶ προσώπῳ\nπατροκασιγνήτης ἀμαρύσσετο σύγγονος αἴγλη.\nΖεὺς δὲ πατὴρ δολόεσσαν ἑὴν ἠλλάξατο μορφήν,\nκαὶ Σεμέλης διʼ ἔρωτα προώριος αἰετὸς ἔπτη\nὑψόθεν Ἀσωποῖο, θυγατρογόνου ποταμοῖο,\nΑἰγίνης ἅτε μάντις ἐυπτερύγων ὑμεναίων\nὀξυφαὲς μίμημα φέρων ὄρνιθος ὀπωπῆς·\nαἰθέρα δὲ προλέλοιπε καὶ ἀγχιπόρου σχεδὸν ὄχθης\nγυμνὸν ἐυπλοκάμοιο δέμας διεμέτρεε κούρης·\nοὐ γὰρ ἰδεῖν μενέαινεν ἀπόπροθεν, ἀλλὰ δοκεύειν\nἀγχιφανὴς πάνλευκον ὅλον δέμας ἤθελε νύμφης,\nὅττι τόσον καὶ τοῖον ἀτέρμονα πάντοθι πέμπων\nὀφθαλμὸν περίμετρον, ὅλου θηήτορα κόσμου,\nἄρκιον οὐ δοκέεσκεν ἰδεῖν μίαν ἄζυγα κούρην.\nκαὶ ῥοδέοις μελέεσσιν ἐφοινίχθη μέλαν ὕδωρ,\nκαὶ ῥόος ἱμερόεις ποταμήιος ἔπλετο λειμὼν\nἀστράπτων Χαρίτεσσιν· ὀπιπεύουσα διὰ νύμφην\nνηιὰς ἀκρήδεμνος ἀνήρυγε θαύματι φωνήν·\nΜὴ προτέρην μετὰ Κύπριν ἀμερσιγάμῳ Κρόνος ἅρπῃ\nμήδεα πατρὸς ἔτεμνεν, ἕως πάλιν ἀφρὸς ἐχέφρων\nεἰς τόκον αὐτοτέλεστον ἄγων μορφούμενον ὕδωρ\nὁπλοτέρην ὤδινε θαλασσαίην Ἀφροδίτην;\nμὴ ποταμὸς μετὰ πόντον ὁμοζήλοισι λοχείαις\nκύματος αὐτογόνοιο λεχώιον ὁλκὸν ἑλίσσων\nἄλλην Κύπριν ἔτικτε, καὶ οὐχ ὑπόειξε θαλάσσῃ;\nμὴ μία Μουσάων τις ἐμὸν πατρώιον ὕδωρ\nγείτονος ἐξ Ἑλικῶνος ἐδύσατο, καί τινι πηγῆς\nΠηγασίδος προλέλοιπε μελισταγὲς ἵππιον ὕδωρ\nἢ ῥόον Ὀλμειοῖο; τιταινομένην δὲ ῥεέθροις\nπαρθένον ἀργυρόπεζαν ἔσω ποταμοῖο δοκεύω·\nπείθομαι, ὡς ἐθέλουσα μολεῖν ἐπὶ Λάτμιον εὐνὴν\nεἰς λέχος Ἐνδυμίωνος, ἀκοιμήτοιο νομῆος,\nλούεται Ἀονίῃσιν ἐνὶ προχοῇσι Σελήνη·\nεἰ δὲ δέμας φαίδρυνε χάριν γλυκεροῖο νομῆος,\nτί χρέος Ἀσωποῖο μετὰ ῥόον Ὠκεανοῖο;\nεἰ δὲ καὶ αἰθερίην μεθέπει χιονώδεα μορφήν,\nμήνης ποῖον ἔχει σημήιον; ἀστομίων γὰρ\nοὐρήων ζυγόδεσμα καὶ ἀργυρόκυκλος ἀπήνη\nαἰγιαλῷ παρέασιν, ὑποζεῦξαι δὲ λεπάδνῳ\nἡμιόνους οὐκ οἶδε βοῶν ἐλάτειρα Σελήνη.\nεἰ δέ τις οὐρανίη θεὸς ἤλυθε—παρθενικῆς γὰρ\nγλαυκὰ γαληναίων βλεφάρων ἀμαρύγματα λεύσσω—,\nκαὶ τάχα Τειρεσίαο παλαιοτέρην μετὰ νείκην\nλούσατο δέρμα βαλοῦσα πάλιν γλαυκῶπις Ἀθήνη.\nκούρη μὲν ῥοδόπηχυς ἔχει θεοειδέα μορφήν·\nεἰ δέ μιν ἀγλαόφορτος ἐπιχθονίη τέκε γαστήρ,\nαἰθερίων Κρονίωνος ἐπάξιος ἔπλετο λέκτρων.\nτοῖα μὲν ἐν ῥοθίοισιν ὑποβρυχίη φάτο φωνή\nΖεὺς δὲ πυριγλώχινι πόθου δεδονημένος οἴστρῳ\nνηχομένης πάπταινε ῥοδόχροα δάκτυλα κούρης·\nἀσταθέος δʼ ἐλέλιζεν ἀλήμονα κύκλον ὀπωπῆς,\nπῇ μὲν ὀπιπεύων ῥοδέου σπινθῆρα προσώπου,\nπῇ δὲ βοογλήνων βλεφάρων σέλας, ἄλλοτε χαίτην\nπλαζομένην ἀνέμοισι, παρελκομένων δὲ κομάων\nἀσκεπέος σκοπίαζεν ἐλεύθερον αὐχένα κούρης·\nστέρνα δὲ μᾶλλον ὄπωπε, κατὰ Κρονίδαο δὲ γυμνοὶ\nμαζοὶ ἐθωρήχθησαν ἀκοντιστῆρες Ἐρώτων·\nκαὶ χρόα πάντα δόκευεν· ἀθηήτοιο δὲ μούνου\nὄμμασιν αἰδομένοισι παρήλυθεν ὄργια κόλπου.\nκαὶ Διὸς αἰθερίοιο νόος μετανάστιος ἕρπων\nνηχομένῃ Σεμέλῃ συνενήχετο· θελγομένῳ δὲ\nἡδυμανῆ σπινθῆρα δεδεγμένος ἠθάδι θυμῷ\nπαιδὶ πατὴρ ὑπόειξεν· ἀκιδνοτάτῳ δὲ βελέμνῳ\nβαιὸς Ἔρως ἔφλεξεν ὀιστευτῆρα κεραυνοῦ·\nοὐδὲ χύσις νιφετοῖο, καὶ οὐ φλογόεντι φορῆι\nἀστεροπὴ χραίσμησεν, ἐνικήθη δὲ καὶ αὐτὴ\nἀπτολέμου Παφίης ὀλίγῳ πυρὶ τοσσατίη φλὸξ\nοὐρανίη· καὶ βαιὸς Ἔρως λασιότριχι ῥινῷ,\nαἰγίδι κεστὸς ἔριζεν, ἐρωτοτόκῳ δὲ φαρέτρῃ\nβρονταίης βαρύδουπος ἐδουλώθη κτύπος ἠχοῦς.\nκαὶ Σεμέλης δεδόνητο πόθου φρενοθελγέι κέντρῳ\nθάμβος ἔχων· φιλίῳ γὰρ ἔρως πέλε θαύματι γείτων.\nκαὶ μόγις εἰς πόλον ἦλθε δολοπλόκος ὑψιμέδων Ζεὺς\nἔνθεον ἀμφιέπων παλινάγρετον εἶδος ὀπωπῆς.\nκαὶ νυχίης ἐθέλων Σεμέλης ἐπιβήμεναι εὐνῆς\nεἰς δύσιν ὄμμα τίταινε, πότε γλυκὺς Ἕσπερος ἔλθῃ·\nκαὶ δολιχὴν Φαέθοντος ἐμέμφετο δείελον ὥρην,\nκαὶ φιλίοις στομάτεσσι δυσίμερον ἴαχε φωνήν·\nἜννεπε, Νὺξ χρονίη, φθονερὴ πότε δύεται Ἠώς;\nἀλλὰ σὺ δαλὸν ἄειρε Διὸς προκέλευθον Ἐρώτων,\nλαμπάδα νυκτιπόλοιο προθεσπίζουσα Λυαίου\nζηλήμων Φαέθων με βιάζεται· ἦ ῥα καὶ αὐτὸς\nἱμείρει Σεμέλης καὶ ἐμοὶ ποθέοντι μεγαίρει;\nἠέλιε, κλονέεις με καὶ εἰ μάθες οἶστρον Ἐρώτων·\nφειδομένῃ μάστιγι πόθεν βραδὺν ἵππον ἱμάσσεις;\nοἶδα καὶ ὀξυτάτην ἑτέρην δύσιν· ἢν ἐθελήσω,\nκαὶ σὲ καὶ ἠριγένειαν ἐμοῖς νεφέεσσι καλύψω,\nκαὶ σέο κευθομένοιο φανήσεται ἠματίη Νὺξ\nΖηνὸς ἐπειγομένοιο γαμοστόλος, ὄφρα φαείνῃ\nἄστρα μεσημβρίζοντα, καὶ ἠθάδα πομπὸν Ἐρώτων\nἕσπερον ἀντέλλοντα καὶ οὐ δύνοντα τελέσσω.\nἀλλὰ τεὸν προκέλευθον Ἑωσφόρον εἰς δύσιν ἕλκων\nσοὶ καὶ ἐμοὶ ποθέοντι χαρίζεο, παννύχιος δὲ\nσῆς Κλυμένης ἀπόναιο, καὶ εἰς Σεμέλην ταχὺς ἔλθω.\nζεῦξον ἐμοὶ τεὸν ἅρμα, φαεσφόρε καὶ σὺ Σελήνη,\nμαρμαρυγὴν πέμπουσα φυτηκόμον, ὅττι γενέθλην\nθεσπίζει γάμος οὗτος ἀεξιφύτου Διονύσου,\nκαὶ Σεμέλης ἐρατοῖσιν ἐπαντέλλουσα μελάθροις\nλάμψον ἐμοὶ ποθέοντι σὺν ἀστέρι Κυπρογενείης,\nκαὶ γλυκερὴν μήκυνε Διὸς θαλαμηπόλον ὄρφνην.\nτοῖα πατὴρ ἀγόρευε, τά περ πόθος οἶδε κελεῦσαι.\nἀλλʼ ὅτε οἱ σπεύδοντι χαμαιγενὲς ἅλμα τιταίνων\nἀκροτενὴς περίμετρος ἀνέδραμε κῶνος ὀμίχλης,\nδυομένης ζόφον ὑγρὸν ἄγων ἀντίσκιον Ἠοῦς,\nἀστερόεν τότε δῶμα παρέστιχεν ἠέριος Ζεὺς\nεἰς Σεμέλης ὑμέναιον, ἀτεκμάρτῳ δὲ πεδίλῳ\nἅλμα θορὼν πρώτιστον ὅλην αρεμέτρεε ταρσῷ\nἀτραπὸν ἠερίην· τὸ δὲ δεύτερον ἵκετο Θήβην\nὡς πτερὸν ἠὲ νόημα· διεσσυμένῳ δὲ μελάθρου\nαὐτόματοι πυλεῶνος ἀνωίχθησαν ὀχῆες.\nκαὶ Σεμέλην φιλίῳ παλάμης ἠγκάσσατο δεαμῷ,\nπῇ μὲν ὑπὲρ λεχέων βοέην μυκώμενος ἠχώ,\nἀνδρομέοις μελέεσσιν ἔχων κερόεσσαν ὀπωπήν,\nἰσοφυὲς μίμημα βοοκραίρου Διονύσου,\nπῇ δὲ λεοντείην πυκινότριχα δύσατο μορφήν,\nἄλλοτε πόρδαλις ἦεν, ἅτε θρασὺν υἷα φυτεύων,\nπορδαλίων ἐλατῆρα καὶ ἡνιοχῆα λεόντων·\nἄλλοτε μιτρωεῖσαν ὑπὸ σπείρῃσι δρακόντων\nνυμφίος ἀμπελόεντι κόμην ἐσφίγγετο δεσμῷ,\nοἴνοπα δινεύων ἑλικώδεα κισσὸν ἐθείρης,\nΒάκχου πλεκτὸν ἄγαλμα· δράκων δέ τις ἀγκύλος ἕρπων\nταρβαλέης λιχμᾶτο ῥοδόχροον αὐχένα νύμφης\nχείλεσι μειλιχίοισι, κατὰ στέρνοιο δὲ βαίνων\nἀκλινέων τροχόεσσαν ἴτυν μιτρώσατο μαζῶν,\nσυρίζων ὑμέναιον, ἐυσμήνοιο μελίσσης\nἡδὺ μέλι προχέων, οὐ λοίγιον ἰὸν ἐχίδνης.\nΖεὺς δὲ γάμῳ δήθυνε, καὶ ὡς παρὰ γείτονι ληνῷ\nεὔιον ἐσμαράγησε, φιλεύιον υἷα φυτεύων·\nκαὶ στόματι στόμα πῆξεν ἐρωμανές, ἱμερόεν δὲ\nνέκταρ ἀναβλύζων Σεμέλην ἐμέθυσσεν ἀκοίτης,\nνεκταρέης ἵνα παῖδα τέκῃ σκηπτοῦχον ὀπώρης,\nἄγγελον ἐσσομένων λαθικηδέα βότρυν ἀείρων,\nπυρσοφόρῳ νάρθηκι καταχθέα πῆχυν ἐρείσας·\nἄλλοτε θύρσον ἄειρε πολύπλοκον οἴνπι κισσῷ,\nδέπμα φέρων ἐλάφοιο· γυναιμανέος δὲ φορῆος\nλαιῷ ποικιλόνωτος ἐσείετο νεβρὶς ἀγοστῷ.\nγαῖα δὲ πᾶσα γέλασσε, καὶ αὐτοφύτοισι πετήλοις\nὄρχατος ἀμπελόεις Σεμέλης περιδέδρομεν εὐνήν,\nκαὶ δροσεροῦ λειμῶνος ἀνέβρυον ἄνθεα τοῖχοι\nἀμφὶ γονῇ Βρομίοιο, καὶ ἀννεφέλων ἐπὶ λέκτρων\nβρονταίοις πατάγοισιν ἐπέκτυπεν ἐνδόμυχος Ζεὺς\nτύμπανα νυκτελίοιο προθεσπίζων Διονύσου.\nκαὶ Σεμέλην μετὰ λέκτρα φίλῳ προσπτύξατο μύθῳ\nἐλπίσιν ἐσσομένῃσι παρηγορέων ἕο νύμφην·\nΕἰμί, γύναι, Κρονίδης σέο νυμφίος· αἰθερίῳ μὲν\nαὐχένα γαῦρον ἄειρε συναπτομένη παρακοίτῃ,\nμείζονα δὲ βροτέης μὴ δίζεο μέτρα γενέθλης.\nοὔ σοι ἐριδμαίνει Δανάης γάμος· ἀλλὰ καὶ αὐτῆς\nπατροκασιγνήτης βοέων ὑμέναιον Ἐρώτων\nἔκρυφες· Εὐρώπη γὰρ ἀγαλλομένη Διὸς εὐνῇ\nἤλυθεν εἰς Κρήτην, Σεμέλη δʼ ἐς Ὄλυμπον ἱκάνει.\nτί πλέον ἤθελες ἄλλο μετʼ αἰθέρα καὶ πόλον ἄστρων;\nκαί ποτέ τις λέξειεν, ὅτι Κρονίδης πόρε τιμὴν\nνερτερίῳ Μίνωι καὶ οὐρανίῳ Διονύσῳ.\nἀλλὰ μετʼ Αὐτονόης βροτὸν υἱέα καὶ τόκον Ἰνοῦς,\nτὸν μὲν ἑοῖς σκυλάκεσσι δεδουπότα, τὸν δὲ τοκῆος\nπαιδοφόνου μέλλοντα θανεῖν πτερόεντι βελέμνῳ,\nκαὶ μετὶ λυσσαλέης μινυώριον υἱὸν Ἀγαύης\nἄφθιτον υἷα λόχευε, καὶ ἀθανάτην σε καλέσσω·\nὀλβίη, ὅττι θεοῖσι καὶ ἀνδράσι χάρμα λοχεύσεις\nυἱέα κυσαμένη βροτέης ἐπίληθον ἀνίης.\nὄγδοον αἰολόμυθον ἔχει φθόνον ἄγριον Ἥρης\nκαὶ Σεμέλης πυρόεντα γάμον καὶ Ζῆνα φονῆα.\nὣς εἰπὼν ἐς Ὄλυμπον ἔβη θεός· ἐν δὲ μελάθρῳ\nὑψορόφῳ νόον εἶχεν ἀλώμενον ἐγγύθι νύμφης,\nΘήβης οἶστρον ἔχων πλέον αἰθέρος· ἱμερόεις γὰρ\nοὐρανὸς ἦν Κρονίδῃ Σεμέλης δόμος, ἀμφὶ δὲ παστῷ\nἀμφίπολοι Κάδμοιο Διὸς πέλον εὔποδες Ὧραι.\nκαὶ γαμίῃ ῥαθάμιγγι Διιπετέων ὑμεναίων\nὄγκῳ θλιβομένη Σεμέλης κυμαίνετο γαστήρ·\nμαρτυρίῃ δὲ τόκοιο φιλοστεφάνου Διονύσου\nστέμματι θυμὸν ἔτερπεν, ἐπʼ ἀνθοκόμῳ δὲ καρήνῳ\nθυιάδος αὐτοέλικτον ἀνέπλεκε κισσὸν ἐθείρης\nΒασσαρίδων ἅτε μάντις, ἐπεσσομένῃσι δὲ νύμφαις\nὄψιμον ἀγχιτόκοισιν ἐπωνυμίην πόρε κισσοῦ.\nκαὶ βαρὺν ὄγκον ἔχουσα θεηγενέος τοκετοῖο,\nεἴ ποτέ τις σύριγγι γέρων ἐμελίζετο ποιμήν,\nγείτονος εἰσαΐουσα φιλαγραύλου μέλος Ἠχοῦς,\nοἰοχίτων θαλάμοιο διέστιχε θυιάδι ῥιπῇ·\nεἰ κτύπος οὐρεσίφοιτος ἀκούετο δίζυγος αὐλοῦ,\nὑψορόφων ἀπέδιλος ἀναθρῴσκουσα μελάθρων\nεἰς ῥάχιν αὐτοκέλευστος ἐρημάδος ἔστιχεν ὕλης·\nκύμβαλον εἰ πλατάγησε, ποδῶν ἐλελίζετο παλμῷ,\nλοξῷ καμπύλον ἴχνος ὑποσκαίρουσα πεδίλῳ·\nεἰ δὲ τανυκραίροιο μεμυκότος ἔκλυε ταύρου,\nἀντίτυπον μίμημα βοὸς μυκήσατο λαιμῷ·\nπολάκι ποιμενίην ὑπὸ δειράδα θυιάδι φωνῇ\nΠανὶ μέλος συνάειδε καὶ ἔπλετο σύνθροος Ἠχώ,\nκαὶ νόμιον κερόεντος ἀμειβομένη κτύπον αὐλοῦ\nεἰς χορὸν ἴχνος ἔκαμψε· πάις δʼ ἀλόχευτος ἐχέφρων\nἅλμασιν ἐνδομύχοισι συνεσκίρτησε τεκούσῃ\nαὐλομανὲς μίμημα, καὶ αὐτοδίδακτον ἀοιδὴν\nἡμιτελὴς κελάδησε χέων ὑποκόλπιον ἠχώ.\nὣς ὁ μὲν ἀρσενόπαιδος ἀέξετο γαστέρος ὄγκῳ\nἄγγελος εὐφροσύνης, νοερὸν βρέφος· ἀμφὲ δὲ κούρῳ\nἀμφίπολοι Κρονίωνος ἐπέστεφον οὐρανὸν Ὧραι.\nκαὶ Φθόνος ὑψιμέδοντος ὀπιπεύων Διὸς εὐνὴν\nκαὶ Σεμέλης ὠδῖνα θεηγενέος τοκετοῖο\nΒάκου ζῆλον ἔδεκτο καὶ ἔνδοθι γαστρὸς ἐόντος,\nαὐτοπαθὴς ἄστοργος ἑῷ βεβολημένος ἰῷ.\nκαὶ φρενὶ κερδαλέῃ δκολιὴν ἐφράσσατο βουλὴν\nἌρεος ἀντιτύποιο φέρων ψευδήμονα μορφὴν\nἔντεσι μιμηλοῖσι, καὶ οἷά περ αἵματος ὁλκῷ\nἄνθεϊ φαρμακόεντι κατέγραφε νῶτα βοείης\nποιητῇ ῥαθάμιγγι, καὶ ὡς κταμένων ἀπὸ φωτῶν\nβάψας ἰσοτύπῳ δεδολωμένα δάκτυλα μίλτῳ\nχεῖρας ἐρευθιόωντι νόθῳ φοινίσσετο λύθρῳ·\nκαὶ κτύπον ἐννεάχιλον ἀνήρυγεν ἀνθερεῶνος\nσμερδαλέοις στομάτεσσι χέων ῥηξήνορα φωαάν·\nκλεψινόοις δʼ ὀάροισιν ἀνεπτοίησεν Ἀθήνην,\nκαὶ φθονερὴν οἴστρησεν ἔτι πλέον εἰς χόλον Ἥρην·\nἀμφοτέρας δʼ ἐρέθιζε· τόσῳ δʼ ἠνίπαπε μύθῳ·\nΔίζεό σοι νέον ἄλλον ἐν αἰθέρι νυμθίον, Ἥρη,\nἄλλον, ἐπεὶ Σεμέλη τεὸν ἥρπασεν, ἧς χάριν εὐνῆς\nΘήβης ἑπταπύλοιο γαμήλιον οὖδας ἀμείβων\nοὐρανὸν ἑπτάζωνον ἀναίνεται· ἀντὶ σέθεν δὲ\nτέρπεται ἀγκὰς ἔχων χθονίην ἐγκύμονα νύμφην.\nπῇ μοι ζῆλος ἔβη μητρώιος; ἦ ῥα καὶ αὐτῆς\nεἰς Σεμέλης ὑμέναιον ἐθηλύνθη χόλος Ἥρης;\nπῇ σέο κέντρα μύωπος ἀφειδέος; οὐκέτι πόντῳ\nπόρτις ἁλιπτοίητος ἐλαύνεται; οὐκέτι βούτης\nἌργος ἀκοιμήτοισι πολυσπερέεσσιν ὀπωπαῖς\nκλεψιγάμου Κρονίδαο νεώτερα λέκτρα φυλάσσει;\nἀλλὰ τί μοι δίμος οὗτος Ὀλύμπιος; εἰς χθόνα βαίνων\nαἰθέρα καλλείψω πατρώιον, ἡμετέρην δὲ\nΘρῄκην ναιετάων οὐ μητέρος ἄλγεα λεύσσω\nἀχνυμένης, οὐ Ζῆνα γαμοκλόπον· εἰ δέ ποτʼ ἔλθῃ\nγαῖαν ἐς ἡμετέρην ποθέων Βιστωνίδα κούρην,\nγνώσεται, οἷος Ἄρης, ὅτε χώεται· ἡμετέρην γὰρ\nΤιτήνων ὀλέτειραν ἔχων θανατηφόρον αἰχμὴν\nἐκ Θρῄκης Κρονίωνα γυναιμανέοντα διώξω·\nκαὶ πρόφασιν μεφέπων, ὅτι παρθένον εἰς λέχος ἕλκει,\nἔσσομαι αὐτοκέλευστος ἐμῆς τιμήορος εὐνῆς,\nὅττι χαμαιγενέεσσιν ὁμιλήσας ὑμεναίοις\nαἰθέρα ποικιλόνωτον ἑῶν ἔπλησεν ἐρώτων.\nοὐρανὸς ἱλήκοι, μερόπων δόμος· ἄξονα βαίνω;\nΚαλλιστὼ κατʼ Ὄλυμπον ἑλίσσεται, ἧχι φαείνει\nκύκλος ἀερσιλόφοιο φερώνυμος Ἀρκάδος Ἄρκτου.\nΠλειάδος ἑπταπόρου στυγέω δρόμον· ἐν γὰρ Ὀλύμπῳ\nἨλέκτρη κλονέει με συναστράπτουσα Σελήῃ.\nνῦν πόθεν ἠρεμέεις; ὑποκόλπιον υἱέα Λητοῦς\nἤκαχες Ἀπόλλωνα, καὶ οὐ Διόνυσον ὀρίνεις;\nτικτομένη, Ἥφαιστε, μογοστόκε Τριτογενείης,\nυἷα νόθης ἀλόχοιο λοχεύσεται αὐτοτόκος Ζεὺς\nὠδίνων τόκον ἄλλον ὑπέρτερον ἄρσενι μηρῷ,\nοὐδὲ τεοῦ βουπλῆγος ἔτι χρέος. εἶξον, Ἀθήνη,\nλῆγε Διὸς βοόωσα λεχώιον ἄντυγα κόρσης,\nὅττι σοφὴν ὠδῖνα τελεσσιγόνοιο καρήνου\nαἰσχύνει Διόνυσος, ὅτι χθονίης ἀπὸ φύτλης\nἔσσεται αὐτολόχευτος Ὀλύμπιος, ὥς περ Ἀθήνη,\nκρύπτων Παλλάδος εὖχος ἀμήτορος. ἀλλὰ καὶ αὐτὸς\nαἰδέομαι πολὺ μᾶλλον, ὅταν μερόπων τις ἐνίψῃ·\nΖεὺς πόρε δῆριν Ἄρηι καὶ εὐφροσύνην Διονύσῳ.\nἀλλὰ πόλον Κρονίδαο νόθοις τεκέεσσιν ἐάσας\nἵξομαι οὐρανόθεν μετανάστιος· ὑγροπαγὴς δὲ\nἼστρος ἑὸν σκηπτοῦχον ἀλητεύοντα δεχέσθω,\nπρὶν Διὸς οἰνοχόον Γανυμήδεα δεῦρο νοήσω,\nβουκόλον εὐχαίτην, μετὰ Πέργαμον ἀστὸν Ὀλύμπου,\nοὐρανίης ἄψαυστον ἀμειβόμενον δέπας Ἥβης,\nπρὶν Σεμέλην καὶ Βάκχον ἴδω ναετῆρας Ὀλύμπου,\nκαὶ στέφος ἀστερόφοιτον ἐπιχθονίης Ἀριάδνης\nσύνδρομον Ἠελίοιο, συνέμπορον ἠριγενείης.\nκεῖθι μένω, μὴ Κῆτος ἴδω, μὴ Περσέος ἅρπην,\nμὴ τύπον Ἀνδρομέδης, μὴ Γοργόνος ὄμμα Μεδούσης\nοὓς Κρονίδης μετόπισθεν ἐνιστήσειεν Ὀλύμπῳ.\nεἶπε, καὶ αὐτογόνοιο νόον συνέχευεν Ἀθήνης,\nκαὶ πλέον ἠέξησε βαρυζήλου χόλον Ἥρης.\nκαὶ Φθόνος ὀξὺς ὄρουσε, καὶ ἀγκύλα γούνατα πάλλων\nἤιε λοξὰ κέλευθα διʼ ἠέρος· ἀνδρομέοις δὲ\nὄμμασι καὶ πραπίδεσσιν ὁμοίιος ἔσσυτο καπνῷ,\nεἰς δόλον, εἰς κακότητα νόον τελχῖνα κορύσσων.\nοὐδὲ Διὸς βαρύμηνις ἐλώφεεν εὐνέτις Ἥρη·\nἀλλὰ θυελλήεντι παραΐξασα πεδίλῳ\nποικίλον εὐφαέεσσι κεκασμένον οὐρανὸν ἄστροις\nἄσπετα φοιτητῆρι διέδραμεν ἄστεα ταρσῷ,\nκερδαλέην Ἀπάτην διζημένη, εἴ που ἐφεύροι.\nἀλλʼ ὅτε Δικταίης Κορυβαντίδος ὑψόθι πέτρης\nγείτονος Ἀμνισοῖο λεχώιον ἔδρακεν ὕδωρ,\nἔνθά οἱ ἀλλοπρόσαλλος ὀρεστιὰς ἤντετο δαίμων·\nκαὶ γὰρ ἀεὶ παρέμιμνε Διὸς ψευδήμονι τύμβῳ\nτερπομένη Κρήτεσσιν, ἐπεὶ πέλον ἠπεροπῆες.\nἀμφὶ δέ οἱ λαγόνεσσι Κυδωνιὰς ἔρρεε μίτρη,\nτῇ ἔνι δαίδαλα πάντα βροτῶν θελκτήρια κεῖται·\nἐν μὲν ἐπικλοπίη πολυμήχανος, ἐν δʼ ὀαριστὺς\nπάρφασις, ἐν δὲ δόλοι πολυειδέες, ἐν δὲ καὶ αὐτὸς\nσύνδρομος ἠερίοις ἀπατήλιος ὅρκος ἀήταις.\nκαὶ δολίην Ἀπάτην δολίῳ μειλίξατο μύθῳ\nἭρη ποικιλόμητις, ἀμυνομένη παρακοίτην·\nχαῖρε, θεὰ δολόμητι δολοπλανές· οὔ σε καὶ αὐτὸς\nκλεψινόοις ὀάροισι παρέρχεται αἱμύλος Ἑρμῆς·\nδὸς καὶ ἐμοὶ ζωστῆρα παναίολον, ὅν ποτε Ῥείη\nδῆσεν ἑαῖς λαγόνεσσιν, ἕως ἀπάφησεν ἀκοίτην.\nοὐ μὲν ἐγὼ Κρονίωνι φέρω πετρώδεα μορφήν,\nοὐδὲ λίθῳ δολόεντι παρακλέπτω παρακοίτην,\nἀλλὰ γυνὴ χθονίη με βιάζεται, ἧς χάριν εὐνῆς\nθοῦρος Ἄρης βαρύμηνις ἀναίνεται αἰθέρα ναίειν.\nτί πλέον, εἰ γενόμην θεὸς ἄμβροτος; οὐτιδανὴ γὰρ\nθνητὴ ἐμὸν πόσιν ἔσχε, τὸν οὐ θεὸς ἥρπασε Λητώ·\nοὐ Δανάῃ παρίαυε τὸ δεύτερον ὑέτιος Ζεύς,\nἀλλὰ σιδηροφόροιο μετὰ σφρηγῖδα μελάθρου\nμεμφομένη χρυσέοισι γάμοις ναυτίλλετο νύμφη,\nκαὶ λάχεν ἕδνον Ἔρωτος ὕδωρ ἁλός· ἐν δὲ θαλάσσῃ\nσύμπλοος ἀσταθέεσσιν ἐνήχετο χηλὸς ἀήταις.\nοὐδὲ μετὰ Κρήτην πάλιν ἔπλεε ταῦρος Ὀλύμπου,\nοὐκ ἴδεν Εὐρώπην μετὰ δέμνιον· ὑγροβαφὴς δὲ\nοἰστρηθεῖσα μύωπι κερασφόρος ἔπλεεν Ἰώ.\nοὐδὲ θεὰ γάμον εἶχεν ἐλεύθερον, ἀλλὰ καὶ αὐτὴ\nγαστέρι φόρτον ἔχουσα πολύστροφος ἔτρεχε Λητώ,\nἄστατα παπταίνουσα πολυπλανέων σφυρὰ νήσων\nκαὶ ῥόον οὐ μίμνοντα κακοξείνοιο θαλάσσης,\nκαὶ λοχίης μόγις εἶδεν ἐλεύθερον ἔρνος ἐλαίης.\nΛητὼ τόσσα μόγησε, καὶ οὐ χραίσμησεν ἀκοίτης·\nθνητῆς δʼ ὠκυμόροιο μιῆς διὰ δέμνια νύμφης\nοὐρανίης ἀπέειπε κασιγνήτης λέχος Ἥρης.\nδείδια, μὴ Κρονίδης με πόσις καὶ γνωτὸς ἀκούων\nαἰθέρος ἐξελάσειε γυναικείης χάριν εὐνῆς,\nμὴ Σεμέλην τελέσειεν ἑοῦ βασίλειαν Ὀλύμπου.\nεἰ δὲ Διὶ Κρονίωνι χαρίζεαι, ἠέ περ Ἥρῃ,\nμηδὲ τεὴν ὀπάσειας ἐμοὶ πανθελγέα μίτρην,\nὄφρα μόλῃ πρὸς Ὄλυμπον ἐμὸς πάλιν υἱὸς ἀλήτης,\nὑστατίην ἐπὶ πέζαν ἐλεύσομαι Ὠκεανοῖο\nαἰθέρα καλλείψασα χάριν βροτέων ὑμεναίων\nΤηθύος ἀρχεγόνοιο συνέστιος· ἔνθεν ἱκάνω\nεἰς δόμον Ἁρμονίης, καὶ Ὀφίονος ἐγγύθι μίμνω.\nἀλλὰ σύ, κυδαίνουσα Διὸς παμμήτορα νύμφην,\nδός μοι ἔχειν ζωστῆρα βοηθόον, ὄφρα φυγόντα\nθέλξω θοῦρον Ἄρηα τὸ δεύτερον αἰθέρα ναίειν.\nὣς φαμένης ἀπάμειπτο θεὰ πειθήμονι μύθῳ\nΜῆτερ Ἐνυαλίοιο, Διὸς πρωτόθρονε νύμφη,\nδώσω ἐμὸν ζωστῆρα, καὶ εἰ πλέον ἄλλο κελεύεις\nπείθομαι, ὅττι θεοῖσι μετὰ Κρονίωνος ἀνάσσεις.\nδέχνυσο τοῦτον ἱμάντα· περισφίγξασα δὲ κόλπῳ\nἌρεα μὲν κομίσειας ἐς οὐρανόν· ἢν δʼ ἐθελήσῃς,\nθέλγε νόον Κρονίδαο καὶ, εἰ χρέος, Ὠκεανοῖο\nχωομένου· χθονίων δὲ λιπὼν ὑμέναιον Ἐρώτων\nἵξεται αὐτοκέλευστος ἐς οὐρανὸν ὑψιμέδων Ζεὺς\nἡμετέρῳ δολόεντι περιγνάμψας φρένα κεστῷ·\nοὗτος ἐμῆς Παφίης φρενοθελγέα κεστὸν ἐλέγχει.\nὣς φαμένη δολόμητις ὑπηνέμιος φύγε δαίμων\nἠέρα πωτήεντι διαστείχουσα πεδίλῳ.\nΔικταίης δὲ λιποῦσα σακέσπαλον ἄντρον ἐρίπνης\nκαὶ λοχίην σπήλυγγα τελεσσιγόνοιο θεαίνης\nεἰς θάλαμον Σεμέλης ἀπατήλιος ἤλυθεν Ἥρη,\nζήλῳ φυσιόωσα· μελιγλώσσῳ δὲ γεραιῇ\nἰσοφανὴς φιλόπαιδι δέμας μορφοῦτο τιθήνῃ\nπαιδοκόμῳ, τὴν αὐτὸς ἀνηέξησεν Ἀγήνωρ,\nκαί οἱ κλῆρον ἔδωκε, καὶ ὤπασεν ἀνδρὶ γυναῖκα\nοἷα πατήρ· κομιδῆς δὲ χάριν τίνουσα καὶ αὐτὴ\nνήπιον εἰσέτι Κάδμον ἑᾷ μαιώσατο μαζῷ\nκαὶ βρέφος Εὐρώπην φιλίῳ πήχυνεν ἀγοστῷ.\nτῇ δέμας ἶσον ἔχουσα διέστιχεν εἰς δόμον Ἥρη\nχωομένη Σεμέλῃ καὶ Κύπριδι καὶ Διονύσῳ\nμή πω φέγγος ἰδόντι, καὶ ἀρτιγάμῳ παρὰ παστῷ\nτοῖχον ἐς ἀντικέλευθον ἑὴν ἔκλινεν ὀπωπὴν\nὄμμα παρατρέψασα, Διὸς μὴ λέκτρα νοήσῃ.\nτὴν μὲν Πεισιάνασσα καθίζανεν ὑψόθι δίφρου\nἀμφίπολος Σεμέλης, Τυρίης βλάστημα γενέθλης,\nΘελξινόη δὲ τάπητας ἐνήρμοσεν ἤνοπι δίφρῳ.\nἔνθα θεὰ σχεδὸν ἧστο δολοπλόκος· εὗρε δὲ κούρην\nβριθομένην ὠδῖνι πεπαινομένου τοκετοῖο·\nκαὶ τόκον, οὐ ψαύοντα τελεσσιγόνοιο Σελήνης,\nγαστρὸς ἀσημάντου χλοερὴ κήρυξε παρειὴ\nκαὶ χλόος οἰνώπων μελέων πάρος· ἑζομένης δὲ\nἭρης ψευδομένης δολόεν δέμας ἔτρεμε παλμῷ\nἀντιτύπῳ, καὶ νέρθεν ἐπὶ χθόνα κάμπτετο νεύων\nὤμοις θλιβομένοισι γέρων κυρτούμενος αὐχήν.\nκαὶ πρόφασιν μόγις εὗρεν· ἐπεστενάχιζε δὲ μύθῳ\nδάκρυον εὐποίητον ἀποψήσασα προσώπου,\nκαὶ δολόεν κατέλεξεν ἔπος φρενοθελγέι φωνῇ·\nΕἰπέ, πόθεν, βασίλεια, τεαὶ χλοάουσι παρειαί;\nπῇ σέο κάλλος ἐκεῖνο; τίς εἴδεϊ σεῖο μεγαίρων\nπορφυρέους σπινθῆρας ἀπημάλδυνε προσώπου;\nκαὶ ῥόδα τίς μετάμειψεν ἐς ὠκυμόρους ἀνεμώνας;\nκαὶ σὺ κατηφιόωσα τί τήκεαι; ἦ ῥα καὶ αὐτὴ\nἔκλυες αἴσχεα κεῖνα, τά περ βοόωσι πολῖται;\nἐρρέτω ἀρχεκάκων ὀλοὸν στόμα θηλυτεράων.\nεἰπὲ δέ μοι, μὴ κρύπτε τεῆς συλήτορα μίτρης·\nτίς σε θεῶν ἐμίηνε; τίς ἥρπασε σεῖο κορείην;\nεἰ μὲν Ἄρης λαθραῖος ἐμὴν νυμφεύσατο κούρην\nκαὶ Σεμέλῃ παρίαυεν ἀφειδήσας Ἀφροδίτης,\nἐλθέτω εἰς σέο λέκτρα γαμήλιον ἔγχος ἀφάσσων·\nγινώσκει μενέχαρμον ἑὸν γενέτην σέο μήτηρ.\nεἰ δέ σοι ὠκυπέδιλος ἐκώμασε νυμφίος Ἑρμῆς\nκαὶ Σεμέλης διὰ κάλλος ἑὴν ἠρνήσατο Πειθώ,\nῥάβδον ἑὴν ὀπάσειε τεῆς αὐτάγγελον εὐνῆς,\nἠέ σε κοσμήσειεν ἑοῖς χρυσέοισι πεδίλοις\nδῶρον ἄγων λεχέων σέθεν ἄξιον, ὄφρα καὶ αὐτὴ\nεἴης χρυσοπέδιλος, ἅ περ Διὸς εὐνέτις Ἥρη.\nεἰ δέ σοι οὐρανόθεν πόσις ἤλυθε καλὸς Ἀπόλλων\nκαὶ Σεμέλης ὑπʼ ἔρωτι λελασμένος ἔπλετο Δάφνης,\nνόσφι δόλου κρυφίοιο διʼ ἠέρος εἰς σὲ χορεύσῃ\nἁβρὸς ἀσιγήτων ἐποχημένος ἅρματι κύκνων,\nἕδνα τεῆς φιλότητος ἑὴν φόρμιγγα κομίζων,\nπιστὸν ἑῶν θαλάμων σημήιον· εἰσορόων γὰρ\nΚάδμος ἐπουρανίην κιθάρην Θοίβοιο νοήσει,\nἣν ἴδεν αἰολόφωνον ἑῆς παρὰ δεῖπνα τραπέζης\nἉρμονίης μέλπουσαν ἐπιχθονίους ὑμεναίους.\nεἰ δὲ γυναιμανέων σε βιήσατο κυανοχαίτης,\nκαί σε σοφῆς προβέβουλεν ἀειδομένης Μελανίππης,\nἀμφαδὰ κωμάσσειε, παρὰ προπύλαια δὲ Κάδμου\nνυμφιδίης πήξειεν ἑῆς γλωχῖνα τριαίνης,\nξυνώσας γέρας ἶσον ἐχιδνοκόμῳ παρὰ Δίρκῃ,\nοἷα παρʼ Ἀργείοισι λεοντοβότῳ παρὰ Λέρνῃ,\nσῆμα γάμων ἔστησεν Ἀμυμώνης, ὅθι νύμφης\nΛερναίης ἔτι χῶρος ἐπώνυμός ἐστι τριαίνης.\nἀλλὰ τί κικλήσκω σε παρευνέτιν ἐννοσιγαίου;\nποῖα Ποσειδάωνος ἔχεις σημήια λέκτρων;\nὑδρηλαῖς παλάμῃσι χυθεὶς ἠγκάσσατο Τυρὼ\nπαφλάζων δολόεντι ῥόῳ μιμηλὸς Ἐνιπεύς.\nεἰ δὲ καί, ὡς ἐνέπεις, σέο νυμφίος ἐστὶ Κρονίων,\nἐλθέτω εἰς σέο λέκτρα σὺν ἱμερόεντι κεραυνῷ,\nἀστεροπῇ γαμίῃ κεκορυθμένος, ὄφρά τις εἴπῃ·\nἭρης καὶ Σεμέλης νυμφοστόλοι εἰσὶ κεραυνοί.\nζηλήμων περ ἐοῦσα Διὸς δάμαρ οὔ σε χαλέψει·\nοὐ γὰρ ἐπιτρέψειε τεὸς μητρώιος Ἄρης.\nὀλβίη Εὐρώπη Σεμέλης πλέον, ἣν ὑπὲρ ὤμων\nΖεὺς κερόεις ἀνάειρε· ποθοβλήτοιο δὲ ταύρου\nἄβροχος ἀκροτάτοιο διʼ ὕδατος ἔτρεχε χηλή,\nκαὶ σκάφος ἦεν Ἔρωτος ὁ τηλίκος. ἆ μέγα θαῦμα,\nπαρθένος ἡνιόχευε τὸν αἰθέρος ἡνιοχῆα.\nὀλβίζω Δανάην Σεμέλης πλέον, ἧς διὰ κόλπου\nχρύσεος ἐξ ὀρόφοιο κατέρρεεν ὑέτιος Ζεὺς\nἀφνειῇ ῥαθάμιγγι γυναιμανέος νιφετοῖο·\nοὐ μὲν χρύσεα δῶρα μακαρτάτη ᾔτεε νύμφη·\nεἶχε γὰρ ἕδνον Ἔρωτος ὅλον πόσιν. ἀλλά τις εἴη\nσιγὴ ἐφʼ ἡμείων, γενέτης μὴ Κάδμος ἀκούσῃ.\nὥς φαμένη λίπε δῶμα καὶ ἀχνυμένην ἔτι νύμφην,\nἭρης ζῆλον ἔχουσαν ἀμιμήτων ὑμεναίων,\nμεμφομένην Κρονίωνι· παλιννόστῳ δὲ κελεύθῳ\nαἰθέρος ἔνδον ἵκανε, καὶ οὐρανίῳ παρὰ θώκῳ\nκείμενα δερκομένη Διὸς ἔντεα νόσφι φορῆος,\nοἷά περ εἰσαΐοντα, φίλῳ μειλίξατο μύθῳ·\nΒροντή, καὶ σὲ λέλοιπεν ἐμὸς νεφεληγερέτα Ζεύς;\nτίς πάλιν ἁρπάξας σε τεὸν γύμνωσε φορῆα;\nβροντή, ἐσυλήθης—οὐκ αἴτιός ἐστι Τυφωεύς—\nἭρης ξυνὰ παθοῦσα παρήγορε· νυμφοκόμος γὰρ\nἡμέας ἀμφοτέρους ἀπαναίνεται ὑέτιος Ζεύς.\nοὐ νιφετοῖο ἔτι γαῖα παλύνεται, ὑγροχύτου δὲ\nὄμβρου λειπομένου περιβόσκεται αὐχμὸς ἀρούρης\nαὔλακα, καρπὸν ἔχων ἀχρήιον· ἀγρονόμοις δὲ\nἀντὶ κελαινεφέος κικλήσκεται ἀννέφελος Ζεύς.\nἀστεροπαί, Κρονίωνι πυρώδεα ῥήξατε φωνήν,\nΖηνὶ γυναιμανέοντι, φίλοι, φθέγξασθε, κεραυνοί.\nἀλλὰ βαρυζήλων ἀχέων ποινήτορες Ἥρης\nεἰς Σεμέλην ἔρχεσθε γαμοστόλοι, ἕδνα δὲ μίτρης\nλισσομένη φλογόεντας ἑοὺς δέξαιτο φονῆας.\nτοῖα μὲν ἀφθόγγοις Διὸς ἔντεσιν ἴαχεν Ἥρη\nἀχνυμένη, φθονερῷ δὲ χόλῳ κυμαίνετο δαίμων.\nκαὶ Σεμέλη βαρύδεσμος ἐῷ νεοπενθέι θυμῷ\nἀστεροπὴν ποθέουσα, πυραυγέα πομπὸν Ἐρώτων,\nμεμφομένοις στομάτεσσιν ἑὸν λιτάνευεν ἀκοίτην,\nἩραίης ἐθέλουσα πυριστεφέος τύπον εὐνῆς·\nΠρὸς Δανάης λίτομαί σε ῥυηφενέων ὑμεναίων,\nδὸς χάριν, Εὐρώπης κερόεις πόσις· αἰδέομαι γὰρ\nκικλήσκειν Σεμέλης σε, τὸν ὡς ὄναρ εἶδον, ἀκοίτην.\nἈκρίσιος Κάδμοιο μακάρτερος· ἀλλὰ καὶ αὐτὴ\nἤθελον, εἰ χρύσειον ἴδον γάμον, ὑέτιε Ζεῦ,\nεἰ μὴ τοῦτο γέρας σέο Περσέος ἥρπασε μήτηρ·\nἤθελον, εἴ με κόμισσας ἐν ὕδασι ταῦρος ὁδίτης\nὤμοις ὑμετέροισιν, ἵνα πλάζοιτο καὶ αὐτὸς\nγνωτὸς ἐμὸς Πολύδωρος, ἀλήμονος ἅρπαγα νύμφης\nμαστεύων, ἅτε Κάδμος, ἐμὸν Κρονίωνα φορῆα.\nἀλλὰ τί μοι βοέοιο γάμου τύπος ἢ νιφετοῖο;\nοὐκ ἐθέλω γέρας ἶσον, ὅ περ χθονίη λάχε νύμφη.\nΕὐρώπῃ λίπε ταῦρον, ἔα Δανάῃ χύσιν ὄμβρου·\nἭρης μοῦνος ἔχει με γάμων φθόνος. εἴ με γεραίρεις,\nπαστὸν ἐμὸν κόσμησον ἐπουρανίῳ σέο πυρσῷ\nαἰθύσσων νεφέων ἐρόεν σέλας, ἀστεροπὴν δὲ\nἕδνον ἐμῆς φιλότητος ἀπειθέι δεῖξον Ἀγαύῃ·\nΑὐτονόη φρίξειεν ἐμῷ παρὰ γείτονι παστῷ\nνυμφοκόμων ἀίουσα μέλος βρονταῖον Ἐρώτων,\nσύμβολον αὐτοβόητον ἀκηρύκτων σέο λέκτρων.\nδὸς δέ, περιπτύξαιμι φίλην φλόγα καὶ φρένα τέρψω\nἀστεροπῆς ψαύουσα καὶ ἀμφαφόωσα κεραυνούς.\nδός μοι σῶν θαλάμων ζυγίην φλόγα· πᾶσα δὲ νύμφη\nπυρσὸν ἔχει πομπῆα τελεσσιγάμων ὑμεναίων.\nἦ ῥα τεῶν γαμέων οὐκ ἄξιός εἰμι κεραυνῶν\nἌρεος αἷμα φέρουσα καὶ ὑμετέρης Ἀφροδίτης;\nδειλὴ ἐγώ· Σεμέλης μὲν ἔχει γάμος ὠκύμορον πῦρ\nκαὶ χθονίους λαμπτῆρας, ἐφαπτομένη δὲ κεραυνοῦ\nκαὶ στεροπῆς ψαύουσα τεὴ νυμφεύεται Ἥρη.\nνυμφίε τερπικέραυνε, σὺ μὲν πολυφεγγέι παστῷ\nἔνθεον εἶδος ἔχων ἐπὶ δέμνιον ἔρχεαι Ἥρης\nἀστεροπαῖς γαμίῃσι καταυγάζων σέο νύμφην\nΖεὺς πυρόεις, Σεμέλῃ δὲ δράκων ἢ ταῦρος ἱκάνεις·\nκείνη μὲν βαρύδουπον Ὀλύμπιον ἦχον Ἐρώτων\nεἰσαΐει, Σεμέλη δὲ τύπῳ σκιοειδέι μορφῆς\nταύρου ψευδαλέοιο νόθον μυκηθμὸν ἀκούει·\nἄψοφος εἰς ἐμὰ λέκτρα κατέρχεται ἀννέφελος Ζεύς,\nκαὶ νεφεληγερέτης ὑψαύχενι μίγνυται Ἥρῃ.\nκούρης δʼ αἰνογάμοιο πατὴρ ἐμὸς αἴσχεα φεύγων\nἐνδόμυχος σέο Κάδμος ἀλυσκάζει πάτον ἀνδρῶν,\nαἰδόμενος ναέτῃσι φανήμεναι, ὅττι πολῖται\nπάντες ἐφυβρίζουσι τεοῖς κρυφίοις ὑμεναίοις\nμεμφόμενοι Σεμέλην, ὅτι φώριον ἔσχεν ἀκοίτην.\nκαλὸν ἐμοὶ πόρες ἕδνον ὀνείδεα θηλυτεράων·\nκαὶ χορὸς ἀμφιπόλων ἐμὲ μέμφεται, ἔξοχα δʼ ἄλλων\nδειμαίνω στόμα λάβρον ἀσιγήτοιο τιθήνης.\nμνώεο, τίς Τυφῶνι δολόφρονα πότμον ὑφαίνων\nσοὶ πόρεν ἁρπαμένοιο πάλιν σπινθῆρα κεραυνοῦ·\nδεῖξον ἐμῷ γενετῆρι, τά περ πόρε· γηραλέος γὰρ\nΚάδμος ἀπαιτίζει με τεῆς σημήιον εὐνῆς.\nοὔ πω ἐγὼ Κρονίωνος ἀληθέος εἶδον ὀπωπήν,\nοὐ βλεφάρων ἀκτῖνα σελασφόρον, οὐδὲ προσώπου\nμαρμαρυγὰς ἐνόησα καὶ ἀστράπτουσαν ὑπήνην·\nοὔ πω ἴδον τεὸν εἶδος Ὀλύμπιον, ἀλλὰ δοκεύω\nπόρδαλιν ἠὲ λέοντα, θεὸν δʼ οὐκ εἶδον ἀκοίτην.\nὡς βροτὸν εἰσορόω σε θεὸν μέλλουσα λοχεύειν.\nἄλλον ἐγὼ πυθόμην φλογερὸν γάμον· ἠέλιος γὰρ\nδὺν πυρὶ νυμφιδίῳ Κλυμένην ἠγκάσσατο νύμφην.\nἔννεπεν αἰτίζουσα φίλον μόρον· ἶσα γὰρ Ἥρῃ\nεἰς γάμον ἀθρῆσαι μινυώριος ἔλπετο νύμφη\nμειλίχιον σπινθῆρα γαληναίοιο κεραυνοῦ.\nΖεὺς δὲ πατὴρ ἀίων φθονεραῖς ἐπεμέμφετο Μοίραις,\nκαὶ Σεμέλην ἐλέαιρεν ἀώριον· ἀμφὶ δὲ Βάκχῳ\nκερδαλέον γίνωσκεν ἀμειλίκτου χόλον Ἥρης.\nἙρμείῃ δὲ κέλευεν ἀπὸ φλογεροῖο κεραυνοῦ\nἁρπάξαι νέον υἷα πυριβλήτοιο Θυώνης.\nκαί τινα μῦθον ἔλεξε πατὴρ ὑψαύχενι κούρῃ·\nὮ γύναι, ἦ σε δόλοις φθονερὸς νόος ἤπαφεν Ἥρης·\nἦ ῥα, γύναι, δοκέεις, ὅτι μείλιχοί εἰσι κεραυνοί;\nτλῆθι μένειν χρόνον ἄλλον, ἕως ἔτι φόρτον ἀείρεις,\nτλῆθι μένειν χρόνον ἄλλον, ἕως ἐμὸν υἷα λοχεύεις·\nμὴ πρὸ τόκου πυρόεντας ἀπαιτίζῃς με φονῆας·\nοὐ στεροπὴν μεθέπων Δανάης σύλησα κορείην,\nοὐ βροντῆς κελάδημα, καὶ οὐ Τυρίης σέο νύμφης\nΕὐρώπης ὑμέναιον ἐνυμφεύσαντο κεραυνοί,\nοὐκ ἴδεν Ἰναχίη δαμάλη σέλας· ἀλλὰ σὺ μούνη\nθνητὴ ἀπαιτίζεις με, τὰ μὴ θεὸς ᾔτεε Λητώ.\nτοῖον ἔπος κατέλεξε καὶ οὐ μενέαινεν ἐρίζειν\nνήμασι Μοιριδίοισι· διʼ αἰθερίοιο δὲ κόλπου\nἀστράπτων πεφόρητο καὶ ἱκεσίην ἕο νύμφης\nοὐκ ἐθέλων ἐτέλεσσε πόσις στεροπηγερέτα Ζεύς,\nεἰς Σεμέλην δʼ ἐχόρευε κατηφέι χειρὶ τιταίνων\nνυμφιδίους σπινθῆρας ἀμερσιγάμοιο κεραυνοῦ·\nκαὶ θάλαμος στεροπῇσιν ἐλάμπετο, καὶ πυρὸς ἀτμῷ\nἸσμηνὸς σελάγιζεν, ὅλη δʼ ἀμαρύσσετο Θήβη.\nκαὶ Σεμέλη φλογόεντας ἑοὺς ὁρόωσα φονῆας\nαὐχένα γαῦρον ἄειρε καὶ ὑψινόῳ φάτο φωνῇ·\nΠηκτίδος οὐ χατέω λιγυηχέος, οὐ χρέος αὐλοῦ·\nβρονταὶ ἐμοὶ γεγάασι Διὸς σύριγγες Ἐρώτων,\nαὐλὸς ἐμοὶ κτύπος οὗτος Ὀλύμπιος, αἰθερίης δὲ\nδαλὸς ἐμῶν θαλάμων στεροπῆς σέλας· οὐτιδανῶν δὲ\nοὐκ ἀλέγω δαΐδων· δαΐδες δέ μοί εἰσι κεραυνοί.\nεἰμὶ δάμαρ Κρονίωνος, Ἐχίονός ἐστιν Ἀγαύη,\nΑὐτονόην καλέσωσιν Ἀρισταίοιο γυναῖκα·\nἸνὼ ἔχει Νεφέλην, Σεμέλη λάχε σύγγαμον Ἥρην.\nοὐ γενόμην Ἀθάμαντος ἐγὼ δάμαρ, ὠκύμορον δὲ\nοὐ τέκον Ἀκταίωνα κυνοσπάδα, σύννομον ὕλης.\nοὐ χατέω φόρμιγγος ὀλίζονος· οὐρανίη γὰρ\nἀστραίη Κιθάρη Σεμέλης ὑμέναιον ἀείδει.\nἔννεπε κυδιόωσα καὶ ἤθελε χερσὶν ἀφάσσειν\nἀστεροπὴν ὀλέτειραν, ἀφειδήσασα δὲ Μοίρης\nτολμηρῇ παλάμῃ φονίων ἔψαυσε κεραυνῶν·\nκαὶ γάμος ἦν Σεμέλης θανατηφόρος, ἧς ἑνὶ θεσμῷ\nπυρκαϊὴν καὶ τύμβον ἐθήκατο παστὸν Ἐρινύς·\nκαὶ λοχίαις ἀκτῖσι γαμήλιον ἄσθμα κεραυνοῦ\nΖηνὸς ἀφειδήσαντος ὅλην τεφρώσατο νύμφην·\nκαὶ στεροπὴ πέλε μαῖα, καὶ Εἰλείθυια κεραυνοί·\nκόλπου δʼ αἰθομένοιο διαθρῴσκοντα τεκούσης\nΒάκχον ἐπουρανίη μαιώσατο φειδομένη φλόξ,\nμητροφόνῳ σπινθῆρι μαραινομένων ὑμεναίων·\nκαὶ βρέφος ἠλιτόμηνον ἀδηλήτου τοκετοῖο\nἄσθμασι φειδομένοισιν ἐχυτλώσαντο κεραυνοί·\nκαὶ Σεμέλη πυρόεσσαν ἐσαθρήσασα τελευτὴν\nὤλετο τερπομένη λόχιον μόρον· ἦν δὲ νοῆσαι\nἵμερον, Εἰλείθυιαν, Ἐρινύας εἰν ἑνὶ παστῷ.\nκαὶ βρέφος ἡμιτέλεστον ἑῷ γενετῆρι λοχεῦσαι\nοὐρανίῳ πυρὶ γυῖα λελουμένον ἤγαγεν Ἑρμῆς.\nΖεὺς δὲ βαρυζήλοιο μετατρέψας νόον Ἥρης\nἄγριον ἐπρήυνε παλίλλυτον ὄγκον ἀπειλῆς,\nκαὶ φλογερὴν Σεμέλην μετανάστιον εἰς πόλον ἄστρων\nοὐρανὸν οἶκον ἔχουσαν ἀνήγαγε μητέρα Βάκχου\nαἰθερίοις ναέτῃσιν ὁμέστιον, ὡς γένος Ἥρης,\nὡς τόκον Ἁρμονίης ἐξ Ἄρεος, ἐξ Ἀφροδίτης·\nκαὶ καθαρῷ λούσασα νέον δέμας αἴθοπι πυρσῷ\nκαὶ βίον ἄφθιτον ἔσχεν Ὀλύμπιον· ἀντὶ δὲ Κάδμου\nκαὶ χθονίου δαπέδοιο καὶ Αὐτονόης καὶ Ἀγαύης\nσύνθρονον Ἄρτεμιν εὗρε καὶ ὡμίλησεν Ἀθήνῃ\nκαὶ πόλον ἕδνον ἔδεκτο, μιῆς ψαύουσα τραπέζης\nΖηνὶ καὶ Ἑρμάωνι καὶ Ἄρεϊ καὶ Κυθερείῃ.\nεἰς ἔνατον σκοπίαζε καὶ ὄψεαι υἱέα Μαίης\nθυγατέρας τε Λάμου καὶ Μύστιδα καὶ δρόμον Ἰνοῦς.\nΖεὺς δὲ πατὴρ Σεμέλης φλογερῶν νωμήτορα κόλπων\nἡμιτελῆ λοχίοιο διαθρῴσκοντα κεραυνοῦ\nδεξάμενος Διόνυσον ἐπέρραφεν ἄρσενι μηρῷ,\nμαρμαρυγὴν δʼ ἀνέμιμνε τελεσσιγόνοιο Σελήνης·\nκαὶ παλάμη Κρονίδαο κυβερνήτειρα λοχείης\nαὐτομάτη πέλε μαῖα πολυρραφέος τοκετοῖο,\nπαιδοτόκου λύσασα μογοστόκα νήματα μηροῦ.\nκαὶ Διὸς ὠδίνοντος ἴτυς θηλύνετο μηροῦ,\nκαὶ πάις ἠλιτόμηνος ἀμήτορι τίκτετο θεσμῷ\nἄρσενα θηλυτέρην μετὰ γαστέρα γαστέρα βαίνων.\nτὸν μὲν ὑπερκύψαντα θεηγενέος τοκετοῖο\nστέμματι κισσήεντι λεχωίδες ἔστεφον Ὧραι\nἐσσομένων κήρυκες, ἐπʼ ἀνθοκόμῳ δὲ καρήνῳ\nεὐκεράων σκολιῇσιν ὑπὸ σπείρῃσι δρακόντων\nταυροφυῆ Διόνυσον ἐμιτρώσαντο κεράστην.\nκαί μιν ἔσω Δρακάνοιο λεχώιον ἀμφὶ κολώνην\nπήχεϊ κολπωθέντι λαβὼν Μαιήιος Ἑρμῆς\nἠερόθεν πεπότητο· λοχευομένῳ δὲ Λυαίῳ\nπατρῴην ἐπέθηκεν ἐπωνυμίην τοκετοῖο\nκικλήσκων Διόνυσον, ἐπεὶ ποδὶ φόρτον ἀείρων\nἤιε χωλαίνων Κρονίδης βεβριθότι μηρῷ,\nνῦσος ὅτι γλώσσῃ Συρακοσσίδι χωλὸς ἀκούει·\nκαὶ θεὸν ἀρτιλόχευτον ἐφήμισαν Εἰραφιώτην,\nὅττί μιν εὐώδινι πατὴρ ἐρράψατο μηρῷ.\nκαί μιν ἀχυτλώτοιο διαΐσσοντα λοχείης\nπήχεϊ κοῦρον ἄδακρυν ἐκούφισε σύγγονος Ἑρμῆς,\nκαὶ βρέφος εὐκεράοιο φυῆς ἴνδαλμα Σελήνης\nὤπασε θυγατέρεσσι Λάμου ποταμηίσι Νύμφαις,\nπαῖδα Διὸς κομέειν σταφυληκόμον· αἱ δὲ λαβοῦσαι\nΒάκχον ἐπηχύναντο, καὶ εἰς στόμα παιδὸς ἑκάστη\nἀθλιβέων γλαγόεσσαν ἀνέβλυεν ἰκμάδα μαζῶν.\nκαὶ πάις ἀντικέλευθον ἐς οὐρανὸν ὄμμα τιταίνων\nὕπτιος ἦεν ἄυπνος, ἀμοιβαίῃσι δὲ ῥιπαῖς\nἠέρα λακτίζων διδυμάονι τέρπετο παλμῷ,\nκαὶ πόλον ἐσκοπίαζεν ἀήθεα, θαμβαλέος δὲ\nπατρῴην ἐγέλασσεν ἴτυν δεδοκημένος ἄστρων.\nκαὶ βρέφος ἀθρήσασα Διὸς μαστίζετο νύμφη·\nθυγατέρες δὲ Λάμοιο χόλῳ βαρυμήνιος Ἥρης\nδαιμονίης κακότητος ἐβακχεύθησαν ἱμάσθλῃ·\nἐν δὲ δόμῳ δμωῇσιν ἐπέχραον, ἐν τριόδοις δὲ\nξεινοφόνῳ δαίτρευον ὁδοιπόρον ἄνδρα μαχαίρῃ·\nφρικαλέαι δʼ ἀλάλαζον, ὑπὸ στροφάλιγγι δὲ ῥιπῇ\nὀφθαλμοὺς ἐλέλιζον ἀκοσμήτοιο προσώπου·\nπάντῃ δʼ ἔνθα καὶ ἔνθα νοοπλανέεσσι μενοιναῖς\nἔτρεχον ἀσταθέων τροχαλῷ σκιρτήματι ταρσῶν·\nκαὶ πλοκάμους βάκχευον ἐς ἠέρα θυιάδες αὖραι\nπλαζομένους· κροκόεις δὲ περὶ στέρνοισιν ἑκάστης\nἀφροκόμῳ ῥαθάμιγγι χιτὼν λευκαίνετο κούρης.\nκαί νύ κε φοιταλέης ἑτερόφρονι κύματι λύσσης\nνήπιον εἰσέτι Βάκχον ἐμιστύλλοντο μαχαίρῃ,\nεἰ μὴ ἀσημάντοιο ποδὸς ληίστορι ταρσῷ\nΒάκχον ὑποκλέψας πτερόεις πάλιν ἥρπασεν Ἑρμῆς,\nκαὶ βρέφος ἀρτικόμιστον ἔχων ζωαρκέι κόλπῳ\nεἰς δόμον ἀρτιτόκοιο λεχώιον ἤγαγεν Ἰνοῦς.\nἡ μὲν ἀνηέρταζεν ἑῆς προθορόντα λοχείης\nνήπιον εἰσεέτι κοῦρον, ἐπωλένιον Μελικέρτην,\nπαιδοκόμοις παλάμῃσιν· ἀνοιδαίνοντο δὲ μαζοὶ\nθλιβομένοιο γάλακτος ἀναβλύζοντες ἐέρσην.\nκαὶ φιλίοις στομάτεσσι θεὸς μειλίξατο νύμφην\nθέσκελον ὀμφήεντι χέων ἔπος ἀνθερεῶνι·\nΔέξο, γύναι, νέον υἷα, τεῷ δʼ ἐνικάτθεο κόλπῳ\nπαῖδα κασιγνήτης Σεμέλης σέεν, ὃν παρὰ παστῷ\nοὐ στεροπῆς ἀμάθυνεν ὅλον σέλας, οὐδέ μιν αὐτοὶ\nμητροφόνοι σπινθῆρες ἐδηλήσαντο κεραυνοῦ.\nκαὶ βρέφος ἀχλυόεντι δόμῳ πεφυλαγμένον ἔστω,\nμηδέ μιν ἀθρήσειεν ἔσω γλαφυροῖο μελάθρου\nἠμάτιον Φαέθοντος ἢ ἔννυχου ὄμμα Σελήνης,\nμηδέ ἑ κουρίζοντα, καὶ εἰ ταυρῶπις ἀκούει,\nζηλήμων βαρύμηνις ἴδῃ κεκαλυμμένον Ἥρη.\nδέξο κασιγνήτης σέθεν υἱέα· σοὶ δὲ Κρονίων\nἄξια σῶν καμάτων ὀπάσει θρεπτήρια κείνου.\nὀλβίη ἐν πάσῃσι θυγατράνσιν ἔπλεο Κάδμου·\nἤδη γὰρ Σεμέλη φλογερῷ δέδμητο βελέμνῳ,\nΑὐτονόν δὲ θανόντι σὺν υἱέι γαῖα καλύψει,\nἀμφοτέροις δʼ ἕνα τύμβον ἀναστήσειε Κιθαιρών,\nκαὶ μόρον οὐρεσίφοιτος ἐσαθρήσειεν Ἀγαύη\nΠενθέος ὀλλυμένοιο, νόθης ψαύσασα κονίης,\nπαιδοφόνος γεγαυῖα λιπόπτολις· ἀλλὰ σὺ μούνη\nἔσσαι αὐχήεσσα, τόσης ναέτειρα θαλάσσης,\nοἶκον ἀμειβομένη Ποσιδήιον, εἰναλίη δὲ\nὡς Θέτις, ὡς Ταλάτεια φατίζεαι Ὑδριὰς Ἱνώ·\nοὐ χθονίῳ κενεῶνι κατακρύψει σε Κιθαιρών,\nἀλλὰ σὺ Νηρεΐδων μία γίνεαι· ἀντὶ δὲ Κάδμου\nἐλπίδι λωιτέρῃ καλέσῃς Νηρῆα τοκῆα\nπαιδὶ τεῷ ζώουσα σὺν ἀθανάτῳ Μελικέρτῃ,\nΛευκοθέη, κρατέουσα χυτῆς κληῖδα γαλήνης,\nεὐπλοΐης μεδέουσα μετʼ Αἰόλον· εὐδιόων δὲ\nσοὶ πίσυνος πλεύσειε φιλέμπορος εἰν ἁλὶ ναύτης\nβωμὸν ἕνα στήσας ἐνοσίχθονι καὶ Μελικέρτῃ,\nῥέζων ἀμφοτέροισι· θαλασσαίοιο δὲ δίφρου\nδέξεται ἡνιοχῆα Παλαίμονα κυανοχαίτης.\nὣς εἰπὼν ἀκίχητος ἐς οὐρανὸν ἔδραμεν Ἑρμῆς\nἠέρι δινεύων ἀνεμώδεα ταρσὰ πεδίλων.\nἸνὼ δʼ οὐκ ἀπίθησε, φιλοστόργῳ δὲ μενοινῇ\nπαιδοκόμῳ πήχυνεν ἀμήτορα Βάκχον ἀγοστῷ,\nπήχεϊ δʼ ἁπλώσασα συνωρίδα δίζυγα παίδων\nδίζυγα μαζὸν ὄρεξε Παλαίμονι καὶ Διονύσῳ·\nκαὶ βρέφος ἀμφιπόλῳ παρεθήκατο Μύστιδι νύμφῃ,\nΜύστιδι καλλικόμῳ Σιδωνίδι, τὴν ἔτι κούρην\nΚάδμος ἀνηέξησε πατὴρ θαλαμηπόλον Ἰνοῦς·\nἣ τότε Βάκχον ἑλοῦσα θεοτρεφέων ἀπὸ μαζῶν\nἀρροϊδῆ ζοφόεντι κατεκήισσε βερέθρῳ·\nκαὶ Διὸς αὐτοβόητος ἀπαγγέλλουσα λοχείην\nμαρμαρυγὴ σελάγιζε, καταυγάζουσα προσώπου·\nτοῖχοι δʼ ἀχλυόεντε ἐλευκαίνοντο μελάθρου\nκαὶ ζόφον ἔκρυφε φέγγος ἀθηήτου Διονύσου.\nκαὶ Βρομίῳ παίζοντι παρέζετο πάννυχος Ἰνώ·\nπολλάκι δʼ ἀστήρικτος ἀναθρῴσκων Μελικέρτης\nχείηεσιν ἀντιτύποισιν ἀνέσπασε γείτονα θηλὴν\nεὔια παππάζοντι παρερπύζων Διονύσῳ.\nκαὶ θεὸν ἔτρεφε Μύστις ἑῆς μετὰ μαζὸν ἀνάσσης\nὄμμασιν ἀγρύπνοισι παρεδρήσσουσα Λυαίῳ·\nκαὶ πινυτὴ θεράπαινα φερώνυμα Μύστιδι τέχνῃ\nὄρηια νυκτελίοιο διδασκομένη Διονύσου\nκαὶ τελετὴν ἄγρυπνον ἐπεντύνουσα Λυαίῳ\nπρώτη ῥόπτρον ἔσεισεν, ἐπεπλατάγησε δὲ Βάκχῳ\nκύμβαλα δινεύουσα περίκροτα δίζυγι χαλκῷ,\nπρώτη νυκτιχόρευτον ἀναψαμένη φλόγα πεύκης\nεὔιον ἐσμαράγησεν ἀκοιμήτῳ Διονύσῳ,\nπρώτη καμπύλον ἄνθος ἀναδέψασα κορύμβω\nἄπλοκον ἀμπελόεντι κόμην μιτρώσατο δεσμῷ,\nαὐτὴ δʼ ἔπλεκε θύρσον ἑμόζυγον οἴνοπι κισσῷ,\nἀκροτάτῳ δὲ σίδηρον ἐπεσφήκωσε κορύμβῳ\nκευθόμενον πετάλοισιν, ὅπως μὴ Βάκχον ἀμύξῃ·\nκαὶ φιάλας γυμνοῖσιν ἐπὶ στέρνοισι καθάψαι\nχαλκείας ἐνόνσε καὶ ἰξύι δέρματα νεβρῶν·\nκαὶ τελετῆς ζαθέης ἐγκύμονα μύστιδα κίστην\nπαίγνια κουρίζοντι διδασκομένη Διονύσῳ\nπρώτη ἐχιδνήεντα κατὰ χροὸς ἧψεν ἱμάντα\nσύμπλοκον, εἱλικόεις δὲ δράκων περὶ δίπλακα μίτρην\nἅμματα κυκλώσας ὀφιώδεϊ κάμπτετο δεσμῷ.\nτὸν δὲ πολυκλήιστον ὑπὸ σφρηγῖδα μελάθρου\nὄμμασιν ἀπλανέεσσιν ἴδεν πανεπόψιος Ἥρη\nμύστιδος ἀφράστοιο μυχῷ πεφυλαγμένον οἴκου·\nκαὶ Στυγὸς ὑστερόποινον ἐπώμνυε νέρτερον ὕδωρ\nπαντοίῃ κακότητι κατακλύζειν δόμον Ἰνοῦς.\nκαί νύ κεν ἠμάλδυνε Διὸς γόνον· ἀλλά μιν Ἑρμῆς\nἁρπάξας ἐκόμισσε Κυβηλίδος εἰς ῥάχιν ὕλης·\nἭρη δʼ ὠκυπέδιλος ἑπέδραμεν εὔποδι ταρσῷ\nὑψόθεν ἀστήρικτος· ὁ δὲ δρόμον ἔφθασεν Ἥρης,\nπρωτογόνου δὲ Φάνητος ἀτέρμονα δύσατο μορφήν\nκαὶ θεὸν ἁζομένη πρωτόσπορον εἴκαθεν Ἥρη\nψευδομένας ἀκτῖνας ὑποπτήσσουσα προσώπου,\nοὐδὲ νόθης ἐνόησε δολοπλόκον εἰκόνα μορφῆς·\nκουφοτέροις δὲ πόδεσσιν ὀρειάδα πέζαν ἀμείβων,\nχερσὶ περιπλεκέεσσι κερασφόρον υἷα κομίζων,\nμητρὶ Διὸς γενέταο λεοντοβότῳ πόρε Ῥείῃ,\nκαί τινα μῦθον ἔειπεν ἀριστώδινι θεαίνῃ·\nΔέξο, θεά, νέον υἷα τεοῦ Διός, ὃς μόθον Ἰνδῶν\nἀθλεύσας μετὰ γαῖαν ἐλεύσεται εἰς πόλον ἄστρων,\nἭρῃ χωομένῃ μεγάλη χάρις· οὐ γὰρ ἐῴκει,\nὃν Κρονίδης ὤδινεν, ἔχειν κουροτρόφον Ἰνώ·\nμαῖα Διωνύσοιο Διὸς γενέτειρα γενέσθω,\nμήτηρ Ζηνὸς ἐοῦσα καὶ υἱωνοῖο τιθήνη.\nὣς εἰπών ταχύγουνος ἐς οὐρανὸν ἤλυθεν Ἑρμῆς\nκυκλώσας βαλίῃσιν ὑπηνέμιον πτερὸν αὔραις·\nαὐτογόνου δὲ Φάνητος ὑπέρτερον εἶδος ἀμείψας\nἀρχαίην παλίνορσος ἑὴν ἀνεδύσατο μορφὴν\nμητέρι παιδοκόμῳ παλιναυξέα Βάκχον ἐάσας.\nτὸν δὲ θεὰ κομέεσκε καὶ εἰσέτι κοῦρον ἐόντα\nἅρματος ὠμοβόμων ἐπιβήτορα θῆκε λεόντων·\nκαὶ τροχαλοὶ Κορύβαντες ἔσω θεοδέγμονος αὐλῆς\nπαιδοκόμῳ Διόνυσον ἐμιτρώσαντο χορείῃ,\nκαὶ ξίφεα κτυπέεσκον, ἀμοιβαίῃσι δὲ ῥιπαῖς\nἀσπίδας ἐκρούσαντο κυβιστητῆρι σιδήρῳ\nκουροσύνην κλέπτοντες ἀεξομένου Διονύσου·\nκαὶ πάις εἰσαΐων σακέων μαιήιον ἠχὼ\nπατρῴαις κομιδῇσιν ἀεξήθη Κορυβάντων.\nκαὶ νέος ἐνναέτηρος ἔχων θηροκτόνον ἄγρην\nποσσὶ μὲν ὠκυτέροισι παρέστιχεν ἴθμα λαγωοῦ,\nχειρὶ δὲ νηπιάχῳ μεθέπων κεμαδοσσόον ἀλκήν\nποικίλον ᾐώρησεν ἐπʼ αὐχένι ωεβρὸν ἀείρων,\nκαὶ θρασὺν αἰολόνωτον ἔχων τετανυσμένον ὤμῳ\nτίγριν ἄνω κούφιζε μετάρσιον ἔκτοθι δεσμοῦ\nσκύμνους χερσὶν ἔχων ἐπεδείκνυε μητέρι Ῥείῃ,\nἁρπάξας νέα τέκνα πολυλλαγέων ἀπὸ μαζῶν,\nσμερδαλέους δὲ λέοντας ἔτι ζώοντας ἐρύσσας\nμητέρι δῶρα τίταινεν, ἵνα ζεύξειεν ἀπήνῃ\nδίζυγας ἀμφοτέρῃσι πόδας παλάμῃσι πιέζων.\nθαμβαλέη δὲ γέλωτι γεγηθότι δέρκετο Ῥείη\nἠνορέην καὶ ἄεθλα νεηγενέος Διονύσου·\nκαὶ βλοσυρῶν Ἰόβακχον ἰδὼν ἐλατῆρα λεόντων\nὄμμασι τερπομένοισι πατὴρ ἐγέλασσε Κρονίων.\nκαὶ χροΐ λαχνήεντας ἀνεχλαίνωσε χιτῶνας\nΕὔιος ἀρτιτέλεστον ἔκων παιδήιον ἥβην,\nδαιδαλέην ἐλάφοιο φέρων ὤμοισι καλύπτρην,\nαἰθερίων μιμηλὸν ἔχων τύπον αἰόλον ἄστρων·\nκαὶ Φρυγίης ὑπὸ πέζαν ἐς αὔλια λύλκας ἐλάσσας\nστικτοῖς πορδαλίεσσιν ἑὴν ἔζευξεν ἀπήνην,\nοἷά τε πατρῴων δαπέδων ἴνδαλμα γεραίρων·\nπολλάκι δʼ ἀθανάτης ἐποχημένος ἅρματι Ῥείης,\nβαιῇ χειρὶ φέρων ἁπαλόχροϊ κύκλα χαλινοῦ,\nκραιπνὸν ἐπειγομένων ἀνεσείρασεν ἅρμα λεόντων·\nκαὶ Διὸς ὑψιμέδοντος ἐνὶ φρεσὶ θάρσος ἀέξων\nδεξιτερὴν ἐτίταινεν ἐπὶ στόμα λυσσάδος ἄρκτου,\nσμερδαλέαις γενύεσσιν ἀταρβέα δάκτυλα βάλλων,\nδάκτυλα κουρίζοντα· καὶ ἵστατο μειλιχίη θὴρ\nνηπιάχῳ στόμα δοῦλον ἐπιτρέψασα Λυαίῳ,\nκαὶ κύσε καρχαλέοισι φιλήμασι δίκτυλα Βάκχου.\nὣς ὁ μὲν ἠέξητο φιλοσκοπέλῳ παρὰ Ῥείῃ\nἀρτιθαλὴς ἔτι κοῦρος ὀρίτροφος. ἀμφὶ δὲ πέτραις\nΠᾶνες ἐκυκλώσαντο χοροίτυπον υἷα Θυώνης,\nποσσὶ δασυκνήμοισι περισκαίροντες ἐρίπναις,\nΒάκχον ἀνευάζοντες· ἑλισσομένων δὲ χορείῃ\nαἰγείη κροτάλιζε ποδῶν σκιρτήματι χηλή.\nκαὶ Σεμέλη κατʼ Ὄλυμπον ἔτι πνείουσα κεραυνοῦ\nαὐχένα γαῦρον ἄειρε καὶ ὑψινόῳ φάτο φωνῇ·\nἭρη, ἐσυλήθης· Σεμέλης τόκος ἐστὶν ἀρείων·\nΖεὺς ἐμὸν υἷα λόχευσε καὶ ἀντʼ ἐμέθεν πέλε μήτηρ,\nσπεῖρε πατὴρ καὶ ἔτικτε, τὸν ἤροσεν, αὐτοτόκῳ δὲ\nγαστρὶ νόθῃ τέκε παῖδα, φύσιν δʼ ἤλλαξεν ἀνάγκῃ.\nΒάκχος Ἐνυαλίου πέλε φέρτερος· ὑμέτερον γὰρ\nἤροσε μοῦνον Ἄρηα καὶ οὐ τεκνώσατο μηρῷ.\nΘήβη δʼ Ὀρτυγίης κλέος ἔκρυφεν· οὐρανίη γὰρ\nλάθριον Ἀπόλλωνα διωκομένη τέκε Λητώ·\nΛητὼ Φοῖβον ἔτικτε, καὶ οὐκ ὤδινε Κρονίων·\nἙρμείαν τέκε Μαῖα, καὶ οὐκ ἐλόχευσεν ἀκοίτης·\nἀμφαδίην δʼ ἐμὸν υἷα πατὴρ τέκεν. ἆ μέγα θαῦμα,\nδέρκεο σῆς Διόνυσον ἐν ἀγκαλίδεσσι τεκούσης\nπήχεϊ παιδοκόμῳ περικείμενον· ἀενάου δὲ\nἡ ταμίη κόσμοιο, θεῶν πρωτόσπορος ἀρχή,\nπαμμήτωρ, Βρομίου τροφὸς ἔπλετο· νηπιάχῳ γὰρ\nΒάκχῳ μαζὸν ὄρεξε, τὸν ἔσπασεν ὑψιμέδων Ζεύς.\nτίς Κρονίδης ὤδινε, τίς ἔτρεφεν Ἄρεα Ῥείη\nπαῖδα τεόν; Κυβέλη δὲ φατιζομένη σέο μήτηρ\nΖῆνα τέκεν καὶ Βάκχον ἀνέτρεφεν εἰν ἑνὶ κόλπῳ·\nἀμφοτέρους ἤειρε καὶ υἱέα καὶ γενετῆρα.\nοὐδὲ τόκῳ Σεμέλης ἀπάτωρ Ἥφαιστος ἐρίζοι\nἄσπορος ἐκ γενετῆρος, ὃν αὐτόγονος τέκεν Ἥρη\nλεπταλέων σκάζοντα ποδῶν ἑτεραλκέι ταρσῷ,\nμητρῴην ἀτέλεστον ὑποκλέπτοντα λοχείην.\nοὐ Σεμέλῃ πέλε Μαῖα πανείκελος, ἧς πάις Ἑρμῆς\nἰσοφανὴς δολόεις, κεκορυθμένος οἷά περ Ἄρης,\nἭρην ἠπερόπευσεν, ἕως γλάγος ἔσπασε μαζῶν.\nεἴξατέ μοι· Σεμέλη γὰρ ἑὸν πόσιν ἔλλαχε μούνη\nτὴν αὐτὴν ἀρόωντα καὶ ὠδίνοντα γενέθλην.\nὀλβίστη Σεμέλη χάριν υἱέος· ἡμέτερος γὰρ\nνόσφι δόλου Διόνυσος ἐλεύσεται εἰς χορὸν ἄστρων\nαἰθέρα ναιετάων πατρώιον, ὅττι θεαίνης\nτοσσατίης ὑπέδεκτο θεοτρεφέος γάλα θηλῆς·\nἵξεται αὐτοκέλευστος ἐς οὐρανόν, οὐδὲ χατίζει\nἩραίοιο γάλακτος ἀρείονα μαζὸν ἀμέλξας.\nεἶπεν ἀγαλλομένη καὶ ἐν αἰθέρι· χωομένη δὲ\nΖηνὸς ἀνεπτοίησε δάμαρ μετανάστιον Ἰνώ,\nἀπροϊδὴς Ἀθάμαντος ἐπιβρίσασα μελάθρῳ\nεἰσέτι κουρίζοντι χολωομένη Διονύσῳ.\nἐκ θαλάμου δὲ φυγοῦσα διέδραμε δύσγαμος Ἰνώ,\nτρηχαλέας ἀπέδιλος ἐπισκαίρουσα κολώνας,\nἴχνος ἀκηρύκτοιο μετεσσυμένη Διονύσου·\nφοιταλέη δὲ βέβηκε διʼ οὔρεος οὔρεα νύμφη,\nἄχρι χαραδρήεσσαν ἐδύσατο Δελφίδα Πυθώ·\nκαὶ μόγις ἴχνος ἔκαμψε δρακοντοβότῳ παρὰ λόχμῃ\nἄσχετα παιφάσσουσα· κατὰ στέρνοιο δὲ γυμνοῦ\nπενθαλέον κήρυκα διαρρήξασα χιτῶνα\nαἰνομανὴς πεφόρητο· νοοπλάγκτοιο δὲ νύμφης\nοἰμωγὴν ἀίων ἑτερόθροον ἔτρεμε ποιμήν.\nπολλάκι θεσπεσίῃ τριποδηίδι σύμπλοκον ἕδρῃ\nαὐχμηραῖς τριέλικτον ὄφιν σπειρηδὸν ἐθείραις\nἥρμοσε, λεπταλέῳ δὲ περισφίγξασα καρήνῳ\nμηκεδανὴν μίτρωσε δρακοντείῳ τρίχα δεσμῷ·\nπαρθενικὰς δʼ ἐδίωκε θεωρίδας. οὐ τότε λοιβή,\nοὐδὲ θυηπολίη μεταδήμιος, οὐ παρὰ νηῷ\nΔελφὸς ἀνὴρ ἐχόρευε· τανυπλέκτοιο δὲ κισσοῦ\nγυιοβόροις ἑλίκεσσιν ἐμαστίζοντο γυναῖκες.\nθηρητὴρ δʼ ἀλέεινεν ἰδὼν ὀρεσίδρομον Ἰνώ,\nκαλλείψας σταλίκων λίνεον δόλον· ὑψιλόφου δὲ\nαἰπόλος ἤλασεν αἶγας ὑπὸ πτύχα φωλάδα πέτρης\nκαὶ βόας ἱδρώοντας ὑπὸ ζυγόδεσμον ἐλαύνων\nἅλμασιν Ἰνῴοισι γέρων ἔφριξεν ἀροτρεύς.\nκαὶ χθονίης σφίγξασα βοῆς ἀλλόθροον ἠχὼ\nΠυθιὰς ὀμφήεσσα διʼ οὔρεος ἔτρεχε κούρη,\nἠθάδα σεισαμένη κεφαλῇ Πανοπηίδα δάφνην·\nδυσαμένη δὲ κάρηνα βαθυκνήμιδος ἐρίπνης\nΔελφικὸν ἄντρον ἔναιε φόβῳ λυσσώδεος Ἰνοῦς.\nἀλλὰ διεσσυμένη πολυκαμπέος ἔνδιον ὕλης\nοὐ λάθεν Ἀπόλλωνα πανόψιον· ἄγχι δὲ λόχμης\nοἰκτείρων ταχὺς ἦλθε, καὶ εἰς βροτὸν εἶδος ἀμείψας\nνύμφης ἐγγὺς ἵκανε, καὶ ἀκρότατον δέμας Ἰνοῦς\nφειδομέναις παλάμῃσι σοφῆς ἐπλέξατο Δάφνης,\nκαὶ οἱ νήδυμον ὕπνον ἐπήγαγεν· ἀμβροσίῃ δὲ\nὑπναλέης ἔχρισεν ὅλον χρόα πενθάδος Ἰνοῦς\nλυσιπόνῳ ῥαθάμιγγι μεμηνότα γυῖα διαίνων.\nκαὶ χρόνον αὐτόθι μίμνεν ἔσω Παρνησίδος ὕλης\nτέτρατον εἰς λυκάβαντα, καὶ ὀμφαίῃ παρὰ πέτρῃ\nεἰσέτι νηπιάχοιο χοροὺς ἱδρύσατο Βάκχου\nΦοίβου μαντοσύνῃσι· σὺν ἀγρύπνοισι δὲ πεύκαις\nΚωρυκίδες θυόεντα μετέστιχον ὄργια Βάκχαι,\nκαὶ ζαθέαις παλάμῃσιν ἀλεξητήρια λύσσης\nφάρμακα συλλέξαντο καὶ ἰήσαντο γυναῖκα.\nΚεκλομένου δʼ Ἀθάμαντος ὀπάονες ἦσαν ἀλῆται\nπάντοθι μαστεύοντες· ὀριπλανέες δὲ καὶ αὐταὶ\nδμωίδες ἐστιχόωντο πολυστρέπτοισι πορείαις\nδιζόμεναι περίφοιτον ἀπευθέος ἴχνος ἀνάσσης\nπλαζομένης ἀκίχητα· φιλοθρήνων δὲ γυναικῶν\nστυγνὸς ἐρευθιόωσαν ὄνυξ ἤμυσσε παρειήν,\nκαὶ ῥοδέοις ἐκόρυσσαν ἑκούσια δάκτυλα μαζοῖς·\nκαὶ πολὺν οἰμωγῇσι διʼ ἄστεος ἦχον ἰάλλων\nπενθαλέης ὀλόλυξε βεβυσμένος οἶκος ἀνίης·\nκαὶ πλέον αἰολόμητις ἐδέχνυτο Μύστις ἀνάγκην,\nεἶχε δὲ διπλόον ἄλγος ἀλωομένης ἔτι δειλῆς\nἸνοῦς τλησιπόνοιο καὶ ἁρπαμένου Διονύσου.\nοὐ μὲν ἄναξ Ἀθάμας κινυρὴν ὠδύρετο νύμφην,\nἀλλὰ λιπὼν ἄμνηστον ἀκηρύκτου πόθον Ἰνοῦς\nδισσοτόκου Νεφέλης προτέρης μετὰ δέμνια νύμφης\nἁβρὰ βαθυζώνοιο μετέστιχε λέκτρα Θεμιστοῦς,\nκαὶ τρίτον εἰς ὑμέναιον ἄγων Ὑψηίδα κούρην\nἸνοῦς ῥῖψεν ἔρωτα· καὶ ὡς τροφὸς ἁβρὸν ἀθύρων,\nὑψιπόρῳ στροφάλιγγι μετάρσιον ἠέρι πέμπων,\nκούφισε παππάζοντα παρηγορέων Μελικέρτην·\nκαί οἱ δακρυχέοντι γαλακτοφόρου περὶ θηλῆς\nἄρσενα μαζὸν ὄρεξε, πόθον δʼ ἀνέκοψε τεκούσης.\nἐκ λεχέων δʼ Ἀθάμαντος ἀνηέξησε Θεμιστὼ\nυἱέας εὐθώρηκας, ἀλεξητῆρας Ἐνυοῦς,\nΣχοινέα καὶ Λεύκωνα, νέην εὐήνορα φύτλην,\nπρωτοτόκοις ὠδῖσιν· ἐπʼ ἀμφοτέροισι δὲ μήτηρ\nξυνῆς δισσὰ γένεθλα μιῆς βλάστημα λοχείης\nγείνατο Πορφυρέωνα καὶ ἔτρεφε πίονι μαζῷ\nΠτοῖον, ἀλεξικάκοιο θάλος παιδήιον ἥβης,\nἄμφω τηλυγέτους καὶ ὁμήλικας, οὕς ποτε μήτηρ\nμητρυιῆς ἅτε παῖδας ἀπηλοίησε Θεμιστώ,\nδίπτυχον ἀγλαόπαιδος ὀιομένη γένος Ἰνοῦς.\nκαὶ δεκάτῳ μανίην Ἀθαμαντίδα καὶ δρόμον Ἰνοῦς,\nπῶς φύγεν εἰς ἁλὸς οἶδμα σὺν ἀρτιτόκῳ Μελικέρτῃ.\nὣς ἡ μὲν φονίη παιδοκτόνος ἔπλετο μήτηρ\nμαινομένη· τεκέων δὲ πατὴρ ὑπὸ μάρτυρι ποινῇ,\nὅττι γονῆς ὀλέτειραν ὁμέστιον εἶχε Θεμιστώ,\nοἰστρηθεὶς Ἀθάμας μανιώδεϊ Πανὸς ἱμάσθλῃ\nποίμνης εἰς μέσον ἦλθε, καὶ ὡς θεράποντας ἱμάσσων\nεἰροπόκων ἐδίωκεν ἀναίτια πώεα μήλων·\nκαὶ μίαν ἠέρταζεν, ἑὴν ἅτε σύζυγα νύμφην,\nσὺν διδύμοις βρεφέεσσι νεογλαγέων ἐπὶ μαζῶν\nαἶγα λαβών· λασίους δὲ πόδας σφηκώσατο δεσμῷ\nδιχθαδίῳ· λύσας δὲ παρʼ ἰξύι κυκλάδα μίτρην\nσφιγγομένης μάστιζε δέμας ψευδήμονος Ινοῦς,\nμὴ νοέων νόθον εἶδος. ἀεὶ δέ οἱ ἔνδον ἀκουῆς\nΠανιάδος Κρονίης ἐπεβόμβεε δοῦπος ἱμάσθλης·\nπολλάκι δʼ ἀστήρικτος ἑῶν ἀνεπάλλετο θώκων\nοὔασι ταρβαλέοισι δεδεγμένος ἄσθμα δρακόντων.\nπυκνὰ δὲ τόξα τίταινε, βέλος δʼ ἐπὶ κυκλάδι νευρῇ\nεἰς κενεὸν σκοπὸν εἷλκεν ἀνούτατον ἠέρα βάλλων.\nΤαρταρίης δʼ ὀφιῶδες ἰδὼν ἴνδαλμα θεαίνης\nπάλλετο δειμαίνων ἑτερόχροα φάσματα μορφῆς,\nἀφρὸν ἀκοντίζων χιονώδεα, μάρτυρα λύσσης,\nὀφθαλμοὺς μεθύοντας ἀπειλητῆρας ἑλίσσων.\nκαί οἱ ὀπιπεύοντι πολυπλανέεσσιν ἐρωαῖς\nὄμματα φοινίσσοντο· διὰ κροτάφοιο δὲ λεπταὶ\nἀσταθέος μήνιγγες ἐδινεύοντο καρήνου.\nὤλετο δὲ ψυχῆς τρίτατον λάχος· ἀπλανέες γὰρ\nἄφρονος ἐγκεφάλοιο μετατρωπῶντο μενοιναί,\nκαὶ σφαλεραῖς ἑλίκεσσιν ἐβακχεύθησαν ὀπωπαὶ\nἀνέρος οἰστρηθέντος· ἀπεπλάζοντο δὲ χαῖται\nσειόμεναι περὶ νῶτον ἀκερσικόμοιο καρήνου.\nκαὶ στόμα οἱ βάμβαινε, καὶ ἠέρι χείλεα λύσας\nπέμπεν ἀσημάντων ἐπέων ἑτερόθροον ἠχώ.\nκαὶ βροτέας βιότοιο μεληδόνας ἥρπασαν αὖραι\nΕὐμενίδων, καὶ γλῶσσα βαρύνετο θυιάδι φωνῇ·\nπαπταίνων δʼ ἑλικηδὸν ὑπὸ στροφάλιγγι προσώπου\nἀλλοφυὲς νόθον εἶδος ἀθηήτοιο Μεγαίρης\nοἰστρομανὴς Ἀθάμας ἑτερόφρονι σείετο παλμῷ·\nκαὶ βλοσυρῆς ἀπὸ χειρὸς ἀμερσινόοιο θεαίνης\nἁρπάξαι μενέαινεν ἐχιδνήεσσαν ἱμάσθλην·\nγυμνώσας δὲ μάχαιραν Ἐρινύος ἀντία κόρσης\nἤθελε Τισιφόνης ὀφιώδεα βόστρυχα τέμνειν.\nκαὶ κενεοῖς ὀάροισιν ὁμίλεε γείτονι τοίχῳ\nπαπταίνων σκιόεσσαν ἐπίκλοπον εἰκόνα μορφῆς\nἈρτέμιδος, καὶ κοῦφον ἰδὼν εἴδωλον ὀπωπαῖς\nφάσμασιν ἀντιτύποισιν ἐς ἵμερον ἤλυθεν ἄγρης.\nὀψὲ δὲ ποικιλόδακρυς ἔτος μέτα τέτρατον Ἰνὼ\nνόστιμος εἰς δόμον ἦλθεν· ὀπιπεύουσα δὲ νύμφη\nκαὶ πόσιν οἰστρηθέντα καὶ ἀρσενόπαιδα Θεμιστὼ\nδιπλόον ἄλγος ἔδεκτο. καὶ οὐ γίνωσκεν ἀκοίτης\nεὐνέτιν ἀθρήσας χρονίην παλινάγρετον Ἰνώ·\nἀλλὰ πόθον ταχύγουνος ἔχων κεμαδοσσόον ἄγρης\nεἰς σκοπιὰς ἤιξε θυελλήεντι πεδίλῳ,\nυἱὸν ἰδὼν ἅτε θῆρα κερασφόρον· ἰθυτενὲς δὲ\nτόξον ἔχων ἀκίχητος ἐπεσκίρτησε Λεάρχῳ,\nὑψίκερων ἔλαφον δοκέων ψευδήμονι μορφῇ,\nθηρείοις μελέεσσιν ὁμοίιον· αὐτὰρ ὁ φεύγων\nταρβήεις πεπότητο θοώτερα γούνατα πάλλων.\nχερσὶ δὲ λυσσαλέῃσιν ὑπηνέμιον βέλος ἕλκων\nπαιδοφόνῳ νέον υἷα πατὴρ ἐπέδησε βελέμνῳ·\nκαὶ κεφαλὴν ἄγνωστον ἀπηλοίησε μαχαίρῃ\nφάσματι νεβρωθεῖσαν· ἀσημάντου δὲ προσώπου\nαἱμαλέης ἐγέλασσε γενειάδος ἄκρον ἀφάσσων,\nἀμφαφόων ἅτε θῆρα, καὶ ἔδραμεν ἅλματι λύσσης,\nπαιδὸς ἔτι σπαίροντος ἀτυμβεύτοιο Λεάρχου,\nμητέρα μαστεύων, στροφάδας δʼ ἐλέλιζεν ὀπωπάς.\nοὐδέ τις ἀμφιπόλων σχεδὸν ἤιε· φοιταλέος δὲ\nἑπταμύχου θαλάμοιο διέστιχεν ὠκέι ταρσῷ\nκικλήσκων ἑὸν υἷα, τὸν ἔκτανεν. ἐν δὲ μελάθρῳ\nνήπιον ἀρτικόμιστον ἐσαθρήσας Μελικέρτην,\nστηρίξας δὲ λέβητα πυρίπνοον ἐσχαρεῶνι,\nεἰς μέσον υἱέα θῆκεν· ἀναπτομένοιο δὲ πυρσοῦ,\nφοίνιος ὑδατόεντι λέβης ἐπεπάφλασεν ἀτμῷ.\nΠαππάζων δʼ ἰάχησεν ἑὸς πάις, οὐδέ τις αὐτῷ\nἀμφιπόλων χραίσμησεν· ἀελλήεσσα δὲ μήτηρ\nἡμιδαῆ πυρίκαυτον ἀφαρπάξασα λεβήτων\nἅλμασι φοιταλέοισι ποδήνεμος ἔτρεχεν Ἰνώ·\nκαὶ Λευκοῦ πεδίοιο διατμήγουσα κονίην\nΛευκοθέη πεφάτιστο φερώνυμος· ἐκ δὲ μελάθρου\nαἰνομανὴς Ἀθάμας ἀνεμώδεα γούνατα πάλλων\nὠκυτέρην ἐδίωκε μάτην ὀρεσίδρομον Ἰνώ.\nἀλλʼ ὅτε οἱ σχεδὸν ἦλθε πολυπτοίητος ἀκοίτης\nἄστατον ἴχνος ἔχων σφαλερῷ ποδί, δὴ τότε δειλὴ\nἀγχιπόρῳ στήσασα διαινόμενον πόδα πόντῳ\nπαιδὶ φιλοθρήνῳ κινυρὴν βρυχήσατο φωνήν,\nμεμφομένη Κρονίωνα καὶ ἄγγελον υἱέα Μαίης·\nΚαλά μοι, ἀργικέραυνε, πόρες θρεπτήρια Βάκχου·\nἡμιδαῆ σκοπίαζε συνήλικα παῖδα Λυαίῳ·\nἢν ἐθέλῃς, πρήνιξον ἀφειδέι σεῖο κεραυνῷ\nμητέρα καὶ νέον υἷα, τὸν ἔτρεφον εἰν ἑνὶ κόλπῳ\nσύντροφον ὑμετέροιο θεηγενέος Διονύσου.\nτέκνον, Ἀναγκαίη μεγάλη θεός· εἰς τίνα φεύγεις;\nποῖον ὄρος δέχεταί σε πεφυγμένον ἐγγύθι πόντου;\nτίς σκοτίῳ κενεῶνι κατακρύψει σε Κιθαιρών;\nτίς βροτὸς οἰκτείρει σε, τὸν οὐ γενέτης ἐλεαίρει;\nἢ ξίφος ἤ σε θάλασσα δεδέξεται· εἴ περ ἀνάγκη,\nλώιον ἐν πελάγεσσι δαμήμεναι ἠὲ μαχαίρῃ.\nοἶδα, πόθεν τόδε πῆμα τεῇ κεκύλιστο τεκούσῃ,\nοἶδα, πόθεν· νεφέλη γὰρ Ἐρινύας εἰς ἐμὲ πέμπει,\nὄφρα θάνω κατὰ πόντον, ὅπῃ πέσε παρθένος Ἕλλη.\nἔκλυον ἠερόθεν πεφορημένον εἰς χθόνα Κόλχων\nἅρπαγος ἀρνειοῖο μετήορον ἡνιοχῆα\nΦρίξον ἔτι ζώειν μετανάστιον· αἴθε καὶ αὐτὸς\nχρυσοπόκου κριοῖο μετάρσιον οἶμον ὁδεύοι\nυἱὸς ἐμὸς λιπόπατρις ἀλυσκάζων Μελικέρτης·\nαἴθε δὲ καὶ μετὰ Φοῖβον ἐποικτείρων σέθεν Ἰνὼ\nξεινοδόκος Γλαύκοιο Ποσειδάων σε σαώσῃ.\nδείδια, μὴ μετὰ πότμον ἀτυμβεύτοιο Λεάρχου\nνεκρὸν ἄθαπτον ἄδακρυν ὀλωλότα καὶ σὲ νοήσω\nαἱμαλέῃ γενετῆρος ἐπισπαίροντα μαχαίρῃ.\nσπεῦδε φυγεῖν Ἀθάμαντα μεμηνότα, μηδὲ νοήσῃς\nπαιδοφόνον γενετῆρα τεῆς ὀλετῆρα τεκούσης.\nδέξό με καὶ σύ, θάλασσα, μετὰ χθόνα· δέχνυσο, Νηρεῦ,\nχειρὶ φιλοξείνῳ μετὰ Περσέα καὶ Μελικέρτην·\nδέχνυσο καὶ Δανάης μετὰ λάρνακα σύμπλοον Ἰνώ.\nἄξια δυσσεβίης καὶ ἐγὼ πάθον, ὅττι καὶ αὐτὴν\nἄσπορον ἡμετέρην γενεὴν ποίησε Κρονίων,\nἄσπορον ὡς ἐτέλεσσα φερέσβιον αὔλακα γαίης·\nμητρυιή τις ἐοῦσα νόθην Ἀθαμαντίδα φύτλην\nἀμῆσαι προβέβουλα, καὶ εἰς ἐμὲ χώεται Ἥρη\nμητρυιὴ γεγαυῖα νεοτρεφέος Διονύσου.\nὣς φαμένη τρομεροῖσιν ὑπʼ ἴχνεσιν ἥλατο πόντῳ\nκραιπνὰ κυβιστήσασα σὺν υἱέι· Λευκοθέην δὲ\nπεπταμέναις παλάμῃσιν ἐδέξατο κυανοχαίτης\nδαίμοσιν ὑγροπόροισιν ὁμέστιον· ἔνθεν ἀρήγει\nναύταις πλαζομένοισι, καὶ ἔπλετο ποντιὰς Ἰνὼ\nΝηρεῒς ἀφλοίσβοιο κυβερνήτειρα γαλήνης.\nτὴν μὲν ἄναξ Κρονίδης ἐπεδείκνυε μητρὶ Λυαίου,\nὅττι χάριν Βρομίοιο θεὰ πέλεν· ἡ δὲ χαρεῖσα\nγνωτῇ ποντοπόρῳ φιλοκέρτομον ἴαχε φωνήν·\nἸνώ, πόντον ἔχεις, Σεμέλη λάχε κύκλον Ὀλύμπου·\nεἶξον ἐμοί· Κρονίδην γὰρ ἐμῆς ἀροτῆρα γενέθλης\nἀθάνατον πόσιν ἔσχον, ἐμῆς ὠδῖνα λοχείης\nἀντʼ ἐμέθεν τίκτοντα, σὺ δὲ χθονίῳ παρακοίτῃ\nνυμφεύθης Ἀθάμαντι, τεῆς ὀλετῆρι γενέθλης.\nσὸς πάις ἔλλαχε πόντον, ἐμὸς τόκος αἰθέρα ναίειν\nἵξεται εἰς Διὸς οἶκον ὑπέρτερον· οὐ γὰρ ἐίσκω\nοὐράνιον Διόνυσον ὑποβρυχίῳ Μελικέρτῃ.\nτοῖα μὲν αἰθερίη Σεμέλη μυκήσατο νύμφη\nγνωτῆς κερτομέουσα θαλασσονόμου βίον Ἰνοῦς.\nτόφρα δὲ καὶ Διόνυσος ὑπὸ κλίμα Λυδὸν ἀρούρης,\nεὔια δινεύων Κυβεληίδος ὄργανα Ῥείης,\nἤνθεε μῆκος ἔχων, ὅσον ἤθελεν· ὑψιπόρου δὲ\nφεύγων Ἠελίοιο μεσημβρίζουσαν ἱμάσθλην\nἥσυχα παφλάζοντι δέμας φαίδρυνε λοετρῷ\nΜῃονίου ποταμοῖο, χαριζόμενος δὲ Λυαίῳ\nΠακτωλὸς κελάρυζε, χέων χρυσόσπορον ὕδωρ\nπορφυρέαις ψαμάθοισι, βαθυπλούτων δὲ μετάλλων\nἀφνειῷ κεκύλιστο βυθῷ χρυσούμενος ἰχθύς·\nκαὶ Σάτυροι παίζοντες, ἐν ἠέρι ταρσὰ μεθέντες,\nεἰς ποταμὸν προχέοντο κυβιστητῆρι καρήνῳ,\nὧν ὁ μὲν αὐτοφόρητος ἐνήχετο χερσὶν ἐρέσσων,\nπρηνὴς δʼ ἐν ῥοθίοισι καὶ οἴδμασιν ἴχνος ἐρείσας\nποσσὶν ὀπισθοτόνοισι ῥυηφενὲς ἔσχισεν ὕδωρ·\nκαί τις ὑποβρυχίων κατεδύσατο βένθος ἐναύλων\nνειόθι μαστεύων νεπόδων ἑτερόχροον ἄγρην,\nτυφλὴν νηχομένοισιν ἐπʼ ἰχθύσι χεῖρα τιταίνων,\nκαὶ βυθὸν αὖτις ἔλειπε, καὶ ἰχθύας ὤρεγε Βάκχῳ\nἰλύι φοινίσσοντας ἐχεκτεάνου ποταμοῖο ·\nσυμπλέγδην δὲ πόδεσσιν ἀρηρότα ταρσὰ συνάπτων\nκυφὸς ἐριδμαίνων Σατύρῳ Σειληνὸς ἀλήτης\nκύμβαχος αὐτοκύλιστος ἐπεσκίρτησε ῥεέθρῳ\nὑψόθεν εἰς βαθὺ λαῖτμα, καὶ ἰλύος ἥπτετο χαίτη,\nκαὶ διδύμους στίλβοντι πόδας στηρίξατο πλῷ\nὄλβον ἐυψήφιδα μεταλλεύων ποταμοῖο·\nκαί τις ἐνὶ προχοῇσι μετάφρενον ἠέρι φαίνων\nἄβροχον ὦμον ἔλειπε διʼ ὕδατος, ἰσχία βάπτων\nἀγχιβαθὴς ἀτίνακτος· ὁ δʼ οὔατα γυμνὰ τιταίνων\nχεύματι μαρμαρέῳ λασίους ἐδιήνατο μηρούς,\nκαὶ ῥόον αὐτοέλικτος ἐμάστιε σύμφυτος οὐρή.\nκαὶ θεὸς ὀρθώσας κεφαλήν καὶ στέρνα πετάσσας,\nχεῖρας ἐρετμώσας, χρυσέην ἐχάραξε γαλήνην·\nκαὶ ῥόδον αὐτοτέλεστον ἀκύμονες ἔπτυον ὄχθαι,\nκαὶ κρίνον ἐβλάστησε, καὶ ᾐόνας ἔστεφον Ὧραι\nΒάκχου λουομένοιο, καὶ ἀστράπτοντι ῥεέθρῳ\nἄπλοκα κυανέης ἐρυθαίνετο βόστρυχα χαίτης.\nκαί ποτε θηρεύων ὑπὸ φωλάδα δάσκιον ὕλην\nἥλικος ἠιθέοιο ῥοδώπιδι θέλγετο μορφῇ.\nἤδη γὰρ Φρυγίης ὑπὸ δειράδα κοῦρος ἀθύρων\nἄμπελος ἠέξητο, νεοτρεφὲς ἔρνος Ἐρώτων·\nοὐδέ οἱ ἁβρὸς ἴουλος ἐρευθομένοιο γενείου\nἄχνοα χιονέης ἐχαράσσετο κύκλα παρειῆς,\nἥβης χρύσεον ἄνθος· ὀπισθοπόροιο δὲ χαίτης\nβότρυες εἱλικόεντες ἐπʼ ἀργυφέων θέον ὤμων\nἀπλεκέες, λιγυρῷ δὲ συναιθύσσοντες ἀήτῃ\nἄσθματι κουφίζοντο· παρελκομένων δὲ κομάων\nἀκροφανὴς ἀνέτελλε μέσος γυμνούμενος αὐχὴν\nκαὶ σέλας ἠκόντιζε λιπόσκιος, οἷά τε λάμπει\nμεσσοφανὴς νέφος ὑγρὸν ἀνασχίζουσα Σελήνη·\nκαὶ στόματος ῥοδέοιο μελίπνοος ἔρρεε φωνή·\nἐκ μελέων δʼ ὅλον εἶαρ ἐφαίνετο· νισσομένου δὲ\nἐκ ποδὸς ἀργυφέοιο ῥόδων ἐρυθαίνετο λειμών·\nεἰ δὲ βοογλήνων φαέων εὐφεγγέι κύκλῳ\nὀφθαλμοὺς ἐλέλιζεν, ὅλη σελάγιζε Σελήνη.\nτὸν μὲν ἔχων Διόνυσος ὁμέψιον, ἁβρὸν ἀθύρων,\nεἴρετο θαμβαλέην προχέων ἐπὶ κάλλεϊ φωνὴν\nὡς βροτός, ἀθανάτην δὲ δολοπλόκος ἔκρυφε μορφήν·\nΤίς σε πατὴρ ἐφύτευσε; τίς οὐρανίη τέκε γαστήρ;\nτίς Χαρίτων σε λόχευσε; τίς ἤροσε καλός Ἀπόλλων;\nεἰπέ, φίλος, μὴ κρύπτε τεὸν γένος· εἰ μὲν ἱκάνεις\nἄπτερος ἄλλος Ἔρως βελέων δίχα, νόσφι φαρέτρης,\nτίς μακάρων σε φύτευσε παρευνάζων Ἀφροδίτῃ;\nκαὶ γὰρ ἐγὼ τρομέω σέο μητέρα Κύπριν ἐνίψαι,\nμὴ γενέτην Ἥφαιστον ἢ Ἄρεα σεῖο καλέσσω.\nεἰ δὲ σύ, τὸν καλέουσιν, ἀπʼ αἰθέρος ἤλυθες Ἑρμῆς,\nδεῖξον ἐμοὶ πτερὰ κοῦφα καὶ ἔμπνοα ταρσὰ πεδίλων.\nπῶς μεθέπεις ἄτμητον ἐπήορον αὐχένι χαίτην;\nμὴ σύ μοι αὐτὸς ἵκανες ἄτερ κιθάρης, δίχα τόξου,\nΦοῖβος ἀκερσικόμης κεχαλασμένα βόστρυχα σείων;\nεἰ Κρονίδης με φύτευσε, σὺ δὲ χθονίης ἀπὸ φύτλης\nβουκεράων Σατύρων μινυώριον αἷμα κομίζεις,\nἶσον ἐμοὶ βασίλευε, θεῷ βροτός· οὐ γὰρ ἐλέγξει\nοὐράνιον τεὸν εἶδος Ὀλύμπιον αἷμα Λυαίου.\nἀλλὰ τί κικλήσκω σε μινυνθαδίης ἀπὸ φύτλης;\nγινώσκω τεὸν αἷμα, καὶ εἰ κρύπτειν μενεαίνεις·\nἠελίῳ σε λόχευσε παρευνηθεῖσα Σελήνη\nΝαρκίσσῳ χαρίεντι πανείκελον· αἰθέριον γὰρ\nεἴκελον εἶδος ἔχεις, κεραῆς ἴνδαλμα Σελήνης.\nτοῖον ἔπος κατέλεξε· νέος δʼ ἠγάλλετο μύθῳ\nκυδιόων, ὅτι κάλλος ὑπέρβαλεν ἥλικος ἥβης\nεἴδεϊ φαιδροτέρῳ. καὶ ὀρειάδος ἔνδοθι λόχμης\nεἰ μέλος ἔπλεκε κοῦρος, ἐτέρπετο Βάκχος ἀκούων·\nεἰ νέος ἐκτὸς ἔμιμνεν, ἀμειδέας ἔσχε παρειάς·\nεἰ Σάτυρος παρὰ δαῖτα φιλοσκάρθμοιο τραπέζης\nτύμπανα χερσὶν ἔτυπτε περίκροτον ἦχον ἀράσσων,\nκαὶ νέος ἐκτὸς ἔην μεθέπων ἐλαφηβόλον ἄγρην,\nκούρου μὴ παρεόντος ἀναίνετο δίκτυπον ἠχώ·\nεἴ ποτε Πακτωλοῖο παρʼ ἀνθεμόεντι ῥεέθρῳ\nδηθύνων ἀνέμιμνεν, ὅπως ἐπιδόρπιον εἴη\nαὐτὸς ἑῷ βασιλῆι φέρων γλυκερώτερον ὕδωρ,\nκούρου νόσφι μένοντος ἱμάσσετο Βάκχος ἀνίῃ.\nεἰ θρασὺν αὐλὸν ἄειρε, Λιβυστίδος ὄργανον Ἠχοῦς,\nοἰδαλέῃ φύσημα παρηίδι λεπτὸν ἰάλλων,\nΜυγδόνος αὐλητῆρος ὀίετο Βάκχος ἀκούειν,\nὃν τέκε θεῖος Ὕαγνις, ὃς εἰς κακὸν ἤρισε Φοίβῳ\nτρητὸν ἐπιθλίβων διδυμόθροον αὐλὸν Ἀθήνης·\nεἰ δὲ σὺν ἡβητῆρι μιῆς ἔψαυσε τραπέζης,\nκούρου φθεγγομένου πολυτερπέας εἶχεν ἀκουάς,\nπαυομένου δὲ νέοιο κατηφέας εἶχε παρειάς·\nεἰ δὲ βαθυσκάρθμοιο πόθου πεφορημένος οἴστρῳ\nἄμπελος ὀρχηστῆρι ποδῶν ἐλελίζετο παλμῷ,\nκαὶ Σατύρῳ παίζοντι συνέπλεκε χεῖρα χορεύων,\nδόχμιον ἐκ ταρσοῖο μετήλυδα ταρσὸν ἀμείβων,\nΒάκχος ὀπιπεύων φθονερῇ δεδόνητο μερίμνῃ.\nεἴ ποτε Σειληνοῖσιν ὁμίλεεν, εἴ τινι κούρῳ\nἥλικι θηρητῆρι συνέτρεχεν εἰς δρόμον ἄγρης,\nζηλήμων Διόνυσος ἐρήτυε, μή τις ὀιστῷ\nβλήμενος ἰσοτύπῳ φρενοθελγέι λάτρις Ἐρώτων\nπαιδὸς ἐλαφρονόοιο παραπλάγξειε μενοινήν,\nκαὶ νέον ἱμερόεντα μεταστήσειε Λυαίου,\nἀρτιθαλὴς ἅτε κοῦρος ὁμόχρονον ἥλικα τέρπων.\nἀλλʼ ὅτε θύρσον ἄειρε καταντία λυσσάδος ἄρκτου\nἢ βριαρῷ νάρθηκα κατηκόντιζε λεαίνης,\nεἰς δύσιν ὄμμα τίταινε ἐς ἠέρα λοξὰ δοκεύων,\nμὴ Ζεφύρου πνεύσειε πάλιν θανατηφόρος αὔρη,\nὡς πάρος ἡβητῆρα κατέκτανε πικρὸς ἀήτης\nδίσκον ἀκοντιστῆρα καταστρέψας Ὑακίνθου·\nδείδιε, μὴ Κρονίδης ἐρασίπτερος ὄρνις Ἐρώτων\nἀπροΐδὴς ἀκίχητος ὑπὲρ Τμώλοιο φανείη\nφειδομένοις ὀνύχεσσιν ἐς ἠέρα παῖδα κομίζων,\nΤρώιον οἷά τε κοῦρον ἑῶν δρηστῆρα κυπέλλων·\nἔτρεμε καὶ δυσέρωτα κυβερνητῆρα θαλάσσης,\nμὴ μετὰ Τανταλίδην χρυσέων ἐπιβήτορα δίφρων\nεἰς δρόμον ἠερόφοιτον ἄγων πτερόεσσαν ἀπήνην\nἄμπελον ἁρπάξειεν ἐρωμανέων ἐνοσίχθων.\nκαὶ γλυκὺν εἶχεν ὄνειρον ὀνειροτόκων ἐπὶ λέκτρων,\nκαὶ φιλίους ὀάριζε νέῳ ψευδήμονι μύθους\nμιμηλῆς ὁρόων σκιοειδέα φάσματα μορφῆς.\nεἰ δέ τί οἱ δύσμορφον ἐπήρατος εἶχεν ὀπωπή,\nἱμερόεν πέλε τοῦτο ποθοβλήτῳ Διονύσῳ,\nφίλτερον ἡβητῆρος ὅλου χροός· εἰ δέ οἱ ἄκρη\nσυμφερτὴ κεχάλαστο διʼ ἰξύος ὄρθιος οὐρή,\nκαὶ μέλιτος γλυκεροῖο μελιχροτέρη πέλε Βάκχῳ·\nκαὶ πλόκαμοι ῥυπόωντες ἀκηδέστοιο καρήνου\nαὐτοὶ μᾶλλον ἔτερπον ἐρωμανέοντος ὀπωπήν.\nἤματι μὲν κεχάρητο συνέμπορος· ἄχνυτο δʼ αἰεὶ\nνυκτὸς ἐπερχομένης, ὅτε μηκέτι παιδὸς ἀκούων\nοὔασι θελγομένοισιν ἐθήμονα δέχνυτο φωνήν,\nῬείης ὀβριμόπαιδος ἐνὶ σπήεσσιν ἰαύων.\nκαί μιν ἰδὼν Σατύρων τις ἐθέλγετο θέσπιδι μορφῇ,\nκαὶ κρυφίην ἐρόεσσαν ὑποκλέπτων φάτο φωνήν·\nἈνδρομέης κραδίης ταμίη, φιλοτήσιε Πειθώ,\nμοῦνος ἐμοὶ νέος οὗτος ἐπήρατος ἵλαος εἴη·\nκαί μιν ἔχων, ἅτε Βάκχος, ὁμέψιον οὐ μενεαίνω\nαἰθέρα ναιετάειν μετανάστιος, οὐ θεὸς εἶναι\nἤθελον, οὐ Φαέθων φαεσίμβροτος, οὐ πόθον ἕλκω\nνέκταρος, ἀμβροσίης δʼ οὐ δεύομαι· οὐκ ἀλεγίζω,\nἄμπελος εἰ φιλέει με καὶ ἐχθαίρει με Κρονίων.\nὣς ὁ μὲν ἀμφιέπων ὑποκάρδιον ἰὸν Ἐρώτων\nκρυπτὸν ἀνηΰτησεν ἔπος ζηλήμονι φωνῇ,\nθαύματι φίλτρον ἔχων κεκερασμένον. ἀλλὰ καὶ αὐτὸς\nΕὔιος, ἠιθέου βεβολημένος ἡδέι κέντρῳ,\nἴαχε μειδιόων Κρονίδῃ, δυσέρωτι τοκῆι·\nΝεῦσον ἐμοὶ φιλέοντι μίαν χάριν, ὦ Φρύγιε Ζεῦ·\nνηπιάχῳ μὲν ἔειπεν ἐμὴ τροφὸς εἰσέτι Ῥείη,\nὡς στεροπὴν Ζαγρῆι πόρες, προτέρῳ Διονύσῳ\nεἰσέτι παππάζοντι, τεὴν πυρόεσσαν ἀκωκήν,\nκαὶ βροντῆς κελάδημα καὶ ἠερίου χύσιν ὄμβρου,\nκαὶ πέλε δεύτερος ἄλλος ἔτι βρέφος ὑέτιος Ζεύς·\nσεῖο δʼ ἐγὼ πρηστῆρος ἀναίνομαι αἰθέριον πῦρ,\nοὐ νέφος, οὐ βροντῆς ἐθέλω κτύπον· ἢν δʼ ἐθελήσῃς,\nἩφαίστῳ πυρόεντι δίδου σπινθῆρα κεραυνοῦ,\nἌρης σῶν νεφέων ἐχέτω θώρηκα καλύπτρην,\nδὸς χάριν Ἑρμάωνι Διιπετέος χύσιν ὄμβρου,\nκαὶ στεροπὴν γενετῆρος ἀερτάζοι καὶ Ἀπόλλων·\nμεῖον ἐμοί, φίλε, λῆμα, φιλοσκάρθμῳ Διονύσῳ·\nκαλὸν ἐμοὶ Σεμέλης στεροπὴν ἐλάχειαν ἀείρειν,\nμητροφόνοι σπινθῆρες ἀτερπέες εἰσὶ κεραυνοῦ.\nναίω Μαιονίην· τί γὰρ αἰθέρι καὶ Διονύσῳ;\nκάλλος ἐμοῦ Σατύροιο φιλαίτερόν ἐστιν Ὀλύμπου.\nεἰπέ, πάτερ, μὴ κρύπτε· τεὸς νέος ὅρκιος ἔστω·\nαἰετὸς ὁππότε κοῦρον ὑπὸ σφυρὰ Τευκρίδος Ἴσης\nφειδομένῳ κούφιζες ἐς οὐρανὸν ἅρπαγι ταρσῷ,\nτηλίκον ἔλλαχε κάλλος ὁ βουκόλος, ὃν σὺ τραπέζῃ\nαἰθερίῃ ξύνωσας ἔτι πνείοντα βοαύλων;\nΖεῦ πάτερ, ἱλήκοις, τανυσίπτερε· μή μοι ἐνίψῃς\nΤρώιον οἰνοχοῆα τεῶν δρηστῆρα κυπέλλων,\nὅττι φαεινοτέροιο φέρων ἀμάρυγμα προσώπου\nἄμπελος ἱμερόεις Γανυμήδεος εἶδος ἐλέγχει·\nΤμώλιος Ἰδαίου πέλε φέρτερος. εἰσὶ δὲ πολλαὶ\nἄλλων ἠιθέων ἐραταὶ στίχες, οὓς ἅμα πάντας,\nἢν ἐθέλῃς, ἀγάπαζε λιπὼν ἕνα παῖδα Λυαίῳ.\nτοῖον ἔπος κατέλεξε πόθου δεδονημένος οἴστρῳ·\nοὐχ οὕτω λασίης Μαγνησσίδος ἔνδοθεν ὕλης\nβουκόλος Ἀδμήτοιο βόας ποίμαινεν Ἀπόλλων,\nπαιδὸς ἐρωτοτόκου βεβολημένος ἡδέι κέντρῳ,\nὅσσον ἐπʼ ἠιθέῳ φρένα τέρπετο Βάκχος ἀθύρων.\nἄμφω δʼ ἑψιόωντο συνήλυδες ἔνδοθι λόχμης,\nπῇ μὲν ἀκοντίζοντες ἐς ἠέρα θύρσον ἀλήτην,\nπῇ δὲ παρὰ πλαταμῶνα λιπόσκιον, ἄλλοτε πέτραις\nἔστιχον ἀγρώσσοντες ὀρίτροφα τέκνα λεόντων·\nκαί ποτε μουνωθέντες ἐρημάδος ὑψόθεν ὄχθης,\nἐν ψαμάθοις παίζοντες ἐυκροκάλου ποταμοῖο,\nἀμφῖ παλαισμοσύνης φιλοπαίγμονος εἶχον ἀγῶνα·\nτοῖσι μὲν οὐ τρίπος ἦεν ἀέθλιον, οὐδʼ ἐπὶ νίκῃ\nἀνθεμόεις παρέκειτο λέβης, οὐ φορβάσες ἵπποι,\nἀλλὰ λιγυφθόγγων διδυμόθροος αὐλὸς Ἐρώτων.\nἀμφοτέροις δʼ ἔρις ἦεν ἐπήρατος· ἐν δʼ ἄρα μέσσῳ\nἵστατο μάργος Ἔρως, πτερόεις ἐναγώνιος Ἑρμῆς,\nστέμμα πόθου νάρκισσον ἐπιπλέξας ὑακίνθῳ.\nἄμφω δʼ εἰς μέσον ἦλθον ἀεθλητῆρες Ἐρώτων,\nκαὶ παλάμας στεφανηδὸν ἑλιξάμενοι διὰ νώτου,\nἀμφοτέρων σφίγξαντες ἐπʼ ἰξύι δεσμὸν ἀγοστῶν,\nπλευρὰ διεσφήκωσαν ὁμόζυγι πήχεος ὁλκῷ,\nκαὶ δέμας ἀλλήλων ἀνεκούφισαν ὑψόθι γαίης\nχερσὶν ἀμοιβαίῃσι· καὶ ἥπτετο Βάκχος Ὀλύμπου\nἀμφὶ παλαισμοσύνης μελιηδέος, εἶχε δὲ δισσὴν\nτερπωλὴν ἐρόεσσαν, ἀειρόμενος καὶ ἀείρων\nκαὶ παλάμην Βρομίου παλάμης περὶ καρπὸν ἑλίξας,\nχερσὶ συναπτομέναις ἑτερόζυγον ἅμμα πιέζων,\nδιχθαδίῳ συνέεργεν ἀρηρότα δάκτυλα δεσμῷ,\nδεξιτερὴν ἐθέλοντος ἐπισφίγγων Διονύσου.\nἔνθα μὲν ἡβητῆρος ἐπʼ ἰξύι χεῖρας ἑλίσσων,\nΒάκχος ἐρωμανέεσσι δέμας παλάμῃσι πιέζων,\nἄμπελον ἠέρταζεν, ὁ δὲ Βρομίοιο τυχήσας\nκόψε ποδὸς κώληπα· καὶ Εὔιος ἡδὺ γελάσσας,\nἥλικος ἠιθέοιο τυπεὶς ἁπαλόχροϊ ταρσῷ,\nὕπτιος αὐτοκύλιστος ἐπωλίσθησε κονίῃ·\nκαὶ χθονὶ κεκλιμένοιο θελήμονος ὑψόθι Βάκχου\nγυμνῇ νηδύι κοῦρος ἐφίζανεν· αὐτὰρ ὁ χαίρων\nἐκταδὸν ἔνθα καὶ ἔνθα χυθεὶς ἐπεκέκλιτο γαίῃ\nγαστέρι κουφίζων γλυκερὸν βάρος· ἰθυτενὲς δὲ\nἄκρον ὑπὲρ ψαμάθοιο πεδοτριβὲς ἴχνος ἐρείσας\nνῶτον ἀνῃώρησε μετάτροπον, ἠνορέην δὲ\nφειδομένην ἀνέφηνεν, ἁμιλλητῆρι δὲ παλμῷ\nχειρὸς ἀναινομένης ἀπεσείσατο φόρτον Ἐρώτων·\nπλευρὰ δὲ δοχμώσας, πελάσας δʼ ἀγκῶνα κονίῃ,\nἡβητὴρ πολύιδρις ἐπʼ ἀντιπάλου θόρε νώτου\nλοξὸς ἐπὶ πλευρῇσιν, ὑπὲρ λαγόνων δὲ καθάψας\nἄκρα ποδὸς κώληπι, παρὰ σφυρὸν ἴχνος ἐρείσας,\nγαστέρα διχθαδίῳ μεσάτην μιτρώσατο δεσμῷ,\nπλευρὰ περιθλίβων, ὑπὸ γούνατι ταρσὸν ἑλίξας\nὄρθιον ἁπλωθέντα· κυλινδομένων δὲ κονίῃ\nἀμφοτέρων καμάτοιο προάγγελος ἔρρεεν ἱδρώς.\nὀψὲ δὲ νικηθέντος, ἀνικήτου περ ἐόντος,\nΖηνὸς ἀεθλητῆρος ἔχων μίμημα τοκῆος\nνικήθη Διόνυσος ἑκούσιος, ὅττι καὶ αὐτὸς\nΖεὺς μέγας αὐτοκύλιστος ἐπʼ Ἀλφειοῖο παλαίων\nὤκλασεν, Ἡρακλῆι θελήμονα γούνατα κάμψας.\nτοῖος ἀγὼν τετέλεστο φιλέψιος· ἠιθέου δὲ\nδίθροον αὐλὸν ἄεθλον ἐκούφισε τερπομένη χείρ.\nκαὶ νέος ἱδρώων φαιδρύνετο γυῖα ῥεέθρῳ\nκαὶ κόνιν ἰκμαλέην ἀπενίψατο· λουομένου δὲ\nἐκ χροὸς ἱδρώοντος ἐπήρατος ἔρρεεν αἴγλη.\nοὐδὲ παλαισμοσύνης τελέσας γυιαλκέα νίκην\nσύννομος ἡβητῆρος ἐπαύετο Βάκχος ἀθύρων,\nἀλλὰ ποδωκείης ἀνεμώδεα θῆκεν ἀγῶνα.\nκαὶ βαλίους ἐς ἔρωτα φέρων μνηστῆρας ἀγῶνος\nπρώτῳ μὲν θέτο δῶρα Κυβηλίδος ὄργανα Ῥείης,\nκύμβαλα χαλκεόνωτα καὶ αἰόλα δέρματα νεβρῶν·\nνίκης δʼ ἦεν ἄεθλα τὰ δεύτερα Πανὸς ἑταίρη,\nσύριγξ ἡδυέπεια καὶ ἠχήεσσα βοείη\nχαλκοβαρὴς· τριτάτῳ δὲ τίθει Διόνυσος ἀθύρων\nψάμμον ἐρευθιόωσαν ἑτοιμοτάτου ποταμοῖο.\nκαὶ Βρόμιος σταδίῳ μεμερισμένον οὖδας ὁρίζων\nδισσὰ τιταινομένης διεμέτρεεν ἄκρα κελεύθου,\nὀρθώσας δεκάδωρον ἐπὶ χθονὶ σῆμα πορείης,\nστήσας τέρμα δρόμου ταναὸν ξύλον· ἀντιπόρου δὲ\nπῆξε τύπον βαλβῖδος ἐπʼ ᾐόνι θύρσον ἀείρας·\nκαὶ Σατύρους ὤτρυνεν ἀεθλεύειν περὶ νίκης.\nὀξὺ δὲ κεκλομένοιο φιλοσκάρθμοιο Λυαίου\nΛηνεὺς πρῶτος ὄρουσε ποδήνεμος, ἀμφὶ δʼ ἄρʼ αὐτῷ\nκισσὸς ἀερσιπόδης καὶ ἐπήρατος Ἄμπελος ἔστη·\nκαὶ ποδὸς ἰθυπόροιο πεποιθότες ὠκέι ταρσῷ\nκεκριμένοι στοιχηδὸν ἐφέστασαν· ἐκ δαπέδου δὲ\nἄκρα χαρασσομένοιο μετάρσιον ἴχνος ἀείρας\nκισσὸς ἀελλήεντι ποδῶν κουφίζετο παλμῷ·\nτοῦ μὲν ἐπειγομένοιο μετάφρενον ἄσθματι θάλπων\nΛηνεὺς ἠερίῃσιν ἐπέτρεχε σύνδρομος αὔραις,\nἀγχιφανὴς προθέοντος, ὀπισθοπόροιο δὲ ταρσοῦ\nἴχνεσιν ἴχνια τύψε χυτῆς ψαύοντα κονίης·\nκαὶ τόσος ἀμφοτέρων ἀπελείπετο μέσσον ὁρίζων,\nὁππόσον ἱστοπόνοιο κανὼν πρὸς στήθεϊ κούρης\nμεσσοφανὴς λάχε χῶρον ἀκαμπέι γείτονα μαζῷ.\nκαὶ τρίτος Ἄμπελος ἦεν ὀπίστερος· εἰσορόων δὲ\nζηλήμων Διόνυσος ἐτήκετο λοξὰ δοκεύων\nδιχθαδίους προθέοντας ἀεθλητῆρας ἀγώνων,\nμή ποτε νικήσωσι καὶ Ἄμπελος ὕστερος ἔλθῃ·\nἀλλὰ θεὸς χραίσμησεν, ἐνιπνεύσας δέ ὁι ἀλκὴν\nκοῦρον ἐυτροχάλοιο ταχίονα θῆκεν ἀέλλης·\nκαὶ διδύμων πρώτιστος ἀεθλοφόρων ἐν ἀγῶνι\nσπερχομένων, διερῇ μὲν ἐπʼ ᾐόνι γούνατα πάλλων,\nκισσὸς ἐπωλίσθησε πεσὼν ψαμαθώσεϊ πηλῷ,\nκαὶ σφαλερὴ Ληνῆος ἐσύρετο γούνατος ὁρμὴ\nἂψ ἀνασειράζουσα ποδῶν δρόμον· ἀθλοφόροι δὲ\nἀμφότεροι λείποντο, καὶ Ἄμπελος ἥρπασε νίκην.\nΣειληνοὶ δὲ γέροντες ἀνίαχον Εὔιον ἠχὼ\nνίκην ἠιθέοιο τεθηπότες· ἁβροκόμης δὲ\nδέκτο νέος τὰ πρῶτα, τὰ δεύτερα δέχνυτο Ληνεὺς\nζῆλον ἔχων, φθονερὸν δὲ δόλον γίνωσκε Λυαίου\nκαὶ πόθον· αἰδομένῃ δὲ συνήλικας εἶδεν ὀπωπῇ\nλοίσθια Κισσὸς ἄεθλα κατηφέι χειρὶ κομίζων.\nἑνδέκατον δὲ δόκευε καὶ ἱμερόεντα νοήσεις\nἄμπελον ἀνδροφόνῳ πεφορημένον ἅρπαγι ταύρῳ.\nλῦτο δʼ ἀγών· ἐρόεις δὲ νέος φιλοπαίγμονι νίκῃ\nκυδιόων σκίρτησεν ὁμέψιος ἥλικι Βάκχῳ\nεἰλιπόδην περὶ κύκλον ἀλήμονα ταρσὸν ἀμείβων,\nδεξιτερὴν πάνλευκον ἐπικλίνων Διονύσῳ·\nκαί μιν ἰδὼν Ἰόβακχος ἀγήνορα δίζυγι νίκῃ\nποσσὶ περισκαίροντα φίλῳ μειλίξατο μύθῳ·\nΣπεῦδε πάλιν, φίλε κοῦε, ποδωκείης μετὰ νίκην\nκαὶ μετὰ πεζὸν ἄεθλον ἔχειν τρίτον ἄλλον ἀγῶνα,\nνηχομένῳ δʼ ἀκίχητος ὁμήλικι νήχεο Βάκχῳ.\nἌμπελε, νικήσας με παρὰ ψαμάθοισι παλαίων,\nἔσσο καὶ ἐν προχοῇσιν ἐλαφρότερος Διονόσου,\nκαὶ Σατύρους παίζοντας ἔτι σκαρθμοῖσιν ἐάσας\nεἰς τρίτατον πάλιν ἄλλον ἐπείγεο μοῦνος ἀγῶνα·\nἐν χθονὶ νικήσαις καὶ ἐν ὕδασι, καὶ μετὰ νίκην\nσοὺς ἐρατοὺς πλοκάμους διδύμοις στέψαιμι κορύμβοις\nδιπλόα νικηθέντος ἀνικήτοιο Λυαίου.\nἔπρεπέ σοι ῥόος οὗτος ἐπήρατος, ἔπρεπε μούνῳ\nκάλλεϊ σῶν μελέων, ἵνα διπλόος Ἄμπελος εἴη\nχρυσείῃ παλάμῃ χρυσαυγέα ῥεύματα τέμνων·\nκαὶ γυμνοῖς μελέεσσι τιταινομένου περὶ νίκης\nκοσμήσει σέο κάλλος ὅλον Πακτώλιον ὕδωρ.\nδὸς ποταμῷ γέρας ἶσον Ὀλύμπιον, ὅττι καὶ αὐτὸς\nὠκεανῷ Φαέθων ῥοδέας ἀκτῖνας ἰάλλει·\nΠακτωλῷ πόρε καὶ σὺ τεὸν σέλας, ὄφρα φανείη\nἄμπελος ἀντέλλων ἅτε Φωσφόρος· ἀμφότερον γὰρ\nἀστράπτει ῥόος οὗτος ἐρευθιόωντι μετάλλῳ\nὡς σὺ τεοῖς μελέεσσι· βαθυπλούτῳ δὲ ῥεέθρῳ\nσύγχροον εἶδος ἔχοντα καὶ ἡβητῆρα δεχέσθω\nμίξας κάλλεϊ κάλλος, ὅπως Σατύροισι βοήσω·\nπῶς ῥόδον εἰς ῥόδον ἦλθε; πόθεν μία κίρναται αἴγλη\nκαὶ χροῒ φοινίσσοντι καὶ ἀστράπτοντι ῥεέθρῳ;\nαἴθε καὶ ἐνθάδε, κοῦρε, πέλεν ῥόος Ἠριδανοῖο,\nἩλιάδων ὅθι δάκρυ ῥυηφενές, ὄφρά κεν ἄμφω\nκαὶ χρυσῷ σέο γυῖα καὶ ἠλέκτροισι λοέσσω.\nἀλλʼ ἐπεὶ Ἑοπερίου ποταμοῦ μάλα τηλόθι ναίω,\nἵξομαι εἰς Ἀλύβην ἀγχίπτολιν, ὁππόθι γείτων\nΓεῦδις ἐχεκτεάνων ὑδάτων λευκαίνεται ὁλκῷ,\nὄφρά σε Πακτωλοῖο λελουμένον ἐκ ποταμοῖο,\nἌμπελε, φαιδρύνοιμι καὶ ἀργυρέοισι ῥεέθροις.\nἝρμος ἐυρρείτης ἑτέροις Σατύροισι μελέσθω·\nοὐ γὰρ ἀπὸ χρυσοῖο φέρει ῥόον· ἀλλὰ σὺ μοῦνος\nχρύσεος ἔπλεο κοῦρος, ἔχοις καὶ χρύσεον ὕδωρ.\nὣς εἰπὼν πεφόρητο δτʼ ὕδατος· ἐκ δαπέδου δὲ\nἄμπελος ᾐώρητο καὶ ὡμάρτησε Λυαίῳ·\nκαὶ γλυκὺς ἀμφοτέροισιν ἔην δρόμος ἄκρον ἀπʼ ἄκρου\nνηχομένοις ἑλικηδὸν ἐρικτεάνου ποταμοῖο.\nκαὶ θεὸς ὑδατόεντα φέρων ταχυτῆτος ἀγῶνα\nἔτρεχεν ἀστήρικτος ἐν ὕδασι, γυμνὰ ῥεέθροις\nστέρνα βαλών, δονέων δὲ πόδας καὶ χεῖρας ἐρέσσων\nἀφνειῆς ἀτίνακτα κατέγραφε νῶτα γαλήνης,\nπῇ μὲν ἔχων ὁμόφοιτον ἑὸν δρόμον ἥλικι κούρῳ,\nπῇ δὲ παραΐσσων πεφυλαγμένος, ὅσσον ἐάσῃ\nἄμπελον ἀγχικέλευθον ὁμήλυδα γείτονι Βάκχῳ·\nἄλλοτε κυκλώσας παλάμας, ἅτε κύματι κάμνων,\nὑγροπόρῳ ταχύγουνος ἑκούσιος ὤπασε νίκην.\nκαὶ ποταμοῦ μετὰ χεῦμα μετήιεν ἔνδια λόχμης\nἄμπελος αὐχένα γαῦρον ἔχων ποταμηίδι νίκῃ.\nκαὶ πλοκάμους μίτρωσεν ἐχιδνήεντι κορύμβῳ\nφρικτὸν ἔχων μίμημα δρακοντοκόμοιο Λυαίου·\nπολλάκι δʼ αἰολόνωτον ἰδὼν Βρομίοιο χιτῶνα,\nδαιδαλέην μελέεσσι νόθην ἐσθῆτα καθάψας,\nπορφυρέῳ πόδα κοῦφον ἐπεσφήκωσε κοθόρνῳ,\nστικτὸν ἔχων χροῒ πέπλον· ὀρεσσαύλῳ δʼ ἐνὶ δίφρῳ\nπορδαλίων Ἰόβακχον ὀπιπεύων ἐλατῆρα\nγαῦρα φιλοσκοπέλων ἐπεδείκνυε παίγνια θηρῶν·\nπῇ μὲν ὀρεστιάδος λοφιῆς ἐπιβήμενος ἄρκτου\nθηρὸς ἐπειγομένης βλοσυρὴν ἀνεσείρασε χαίτην,\nπῇ δὲ λεοντείην λασίην ἐπεμάστιε δειρήν,\nἄλλοτε, δαιδαλέων ἐποχημένος ὑψόθι νώτων,\nἀστεμφὴς ἀχάλινον ἐτέρπετο τίγριν ἐλαύνων.\nκαί μιν ἰδὼν Διόνυσος, ἔχων πρηεῖαν ἀπειλήν,\nεἶπε παρηγορέων φιλίῳ μαντώδεϊ μύθῳ,\nμεμφομένοις στομάτεσσι χέων οἰκτίρμονα φωνήν·\nΠῇ φέρεαι, φίλε κοῦρε; τί σοι τόσον εὔαδεν ὕλη;\nμίμνέ μοι ἀγρώσσοντι συναγρώσσων Διονύσῳ·\nεἰλαπίνης ψαύοντι συνειλαπίναζε Λυαίῳ\nκωμάζων, ὅτε κῶμον ἐγὼ Σατύροισιν ἐγείρω.\nπόρδαλις οὐ κλονέει με καὶ ἀγροτέρης γένυς ἄρκτου,\nμὴ τρομέοις στόμα λάβρον ὀρεσσινόμοιο λεαίνης·\nμοῦνον ἀμειλίκτοιο κεράατα δείδιθι ταύρου.\nἔννεπεν οἰκτείρων θρασὺν Ἄμπελον· ἠίθεος δὲ\nοὔασι μῦθον ἄκουε, νόος δέ οἱ ἔνδοθι παῖζεν.\nἔνθα φάνη μέγα σῆμα φιλοστόργῳ Διονύσῳ\nἄμπελον ἀγγέλλον μινυώριον· ἐκ σκοπέλου γὰρ\nἀρτιθαλῆ τινα νεβρὸν ὑπὲρ νώτοιο κομίζων\nἀμφιλαφὴς φολίδεσσι δράκων ἀνέτελλε κεράστης,\nκαί μιν ὑπὲρ βωμοῖο φέρων ἐφύπερθε θεμέθλων\nσμερδαλέῃ πρήνιξεν ἀλοιηθέντα κεραίῃ\nκύμβαχον αὐτοκύλιστον, ὀρεσσινόμοιο δὲ νεβροῦ\nὀξὺ μέλος κλάγξαντος ἀπέπτατο θυμὸς ἀλήτης·\nσπονδῆς δʼ ἐσσομένης αὐτάγγελος αἵματος ὁλκῷ\nλάινος αἱμαλέαις ἐρυθαίνετο βωμὸς ἐέρσαις,\nοἴνου λειβομένοιο φέρων τύπον. εἰσορόων δὲ\nΕὔιος ἑρπηστῆρα, κερασφόρον ἅρπαγα νεβροῦ.\nἄφρονος ἠιθέοιο μαθὼν ὀλετῆρα κεράστην\nπένθεϊ μῖξε γέλωτα, καὶ ἄστατον εἶχε μενοινὴν\nδιχθαδίην, κραδίῃ δὲ μερίζετο, γείτονα πότμου\nἡβητὴν στενάχων, γελόων χάριν ἡδέος οἴνου.\nἔμπης δʼ ἱμερόεντι συνέμπορος ἤιε κούρῳ\nεἰς ὄρος, εἰς πλαταμῶνα, καὶ εἰς δρόμον ἠθάδος ἄγρης.\nκαί μιν ἰδὼν ἔτι Βάκχος ἐτέρπετο· καὶ γὰρ ὀπωπαὶ\nοὔ ποτε δερκομένοισι κόρον τίκτουσιν ἐρώτων.\nπολλάκι καὶ βρομίοιο παρεζομένοιο τραπέζῃ\nἠίθεος σύριζεν ἀήθεα Μοῦσαν ἀμείβων,\nκαὶ δονάκων συνέχευεν ὅλον μέλος· οἷα δὲ κούρου\nκαλὰ μελιζομένοιο, καὶ εἰ τόνον ἔκλασε μολπῆς,\nΒάκχος ὑπὲρ δαπέδοιο θορὼν ἀνεμώδεϊ παλμῷ\nχερσὶ συνεπλατάγησε πολύκροτος, ἠιθέου δὲ\nεἰσέτι μελπομένοιο περὶ στόμα χεῖλος ἐρείσας\nἁρμονίης πρόφασιν φιλίῳ προσπτύξατο δεσμῷ·\nὤμοσε καὶ Κρονίδην, ὅτι τηλίκον ὑμνοπόλος Πὰν\nοὔ ποτε ῥυθμὸν ἄεισε, καὶ οὐ λιγύφωνος Ἀπόλλων.\nκαὶ θρασὺν εἰσορόωσα νέον θανατηφόρος Ἄτη\nοὔρεσιν ἀγρώσσοντος ἀποπλαγχθέντα Λυαίου,\nἠιθέου χαρίεντος ὁμοίιος ἥλικι κούρῳ\nΑμπελον ἠπεροπῆι τόσῳ μειλίξατο μύθῳ,\nμητρυιῇ Φρυγίοιο χαριζομένη Διονύσου·\nΣὸς φίλος, ἄτρομε κοῦρε, μάτην Διόνυσος ἀκούει·\nποῖον ἑταιρείης γέρας ἔλλαχες; οὐ σὺ Λυαίου\nθέσκελον ἅρμα φέρεις, οὐ πόρδαλιν ἡνιοχεύεις.\nδίφρα τεοῦ Βρομίοιο Μάρων λάχε, χεῖρα τιταίνων\nθηρονόμῳ μάστιγι καὶ εὐλάιγγι χαλινῷ·\nποῖον ἔχεις τόδε δῶρον ἀπʼ εὐθύρσοιο Λυαίου;\nπηκτίδα Πᾶνες ἔχουσι καὶ εὐκελάδων θρόον αὐλῶν,\nκαὶ Σατύροις πόρε κύκλον ἐρισμαράγοιο βοείης\nσὸς ταμίης Διόνυσος, ὀρεστιάδες δὲ καὶ αὐταὶ\nΒασσαρίδες ῥαχίῃσιν ἐφεδρήσσουσι λεόντων.\nποῖα τεῆς φιλότητος ἐπάξια δῶρα κομίζεις,\nπορδαλίων ἐλατῆρι μάτην πεφιλημένε Βάκχῳ;\nπολλάκι Φοιβείοιο καθήμενος ὑψόθι δίφρου\nὑψιφανὴς ἤλαυνεν Ἀτύμνιος ἠέρα τέμνων·\nἔκλυες αὐτὸν Ἄβαριν, ὃν εἰς δρόμον ἠεροφοίτην\nἱπταμένῳ πόμπευεν ἀλήμονι Φοῖβος ὀιστῷ\nαἰετὸν ἡνιόχευεν ἐν αἰθέρι καὶ Γανυμήδης\nΖῆνα νόθον πτερόεντα, τεοῦ γενετῆρα Λυαίου·\nἄμπελον οὔ ποτε Βάκχος ἐκούφισεν, ὄρνις Ἐρώτων,\nσὸν δέμας ἀδρύπτοισιν ἑοῖς ὀνύχεσσιν ἀείρων.\nΤρώιος οἰνοχόος πέλε φέρτερος, ὅς Διὸς αὐλὴν\nοἶκον ἔχει. σὺ δέ, κοῦρε, φέρων πόθον εἰσέτι δίφρου\nεἰς δρόμον ἀστήρικτον ἀναίνεο πῶλον ἐλαύνειν,\nὅττι ταχυστροφάλιγγι ποδῶν δεδονημένος ὁλκῷ\nἵππος ἀελλήεις ἀποσείεται ἡνιοχῆα·\nΓλαῦκον ἀπεστυφέλιξαν ἐπὶ χθόνα λυσσάδες ἵπποι,\nκαὶ ξυνῆς μεθέπων Ποσιδήιον αἷμα γενέθλης\nἠερόθεν προκάρηνον ἀπόσπορον ἐννοσιγαίου\nΠήγασος ὠκυπέτης ἀπεσείσατο Βελλεροφόντην.\nδεῦρό μοι εἰς ἀγέλην, λιγυηχέες ἧχι νομῆες\nκαὶ βόες ἱμερόεντες, ἐφεδρήσσοντα δὲ ταύρῳ\nὑψιφανῆ τελέσω σε βοοσσόον ἡνιοχῆα·\nσὸς γὰρ ἄναξ πολὺ μᾶλλον ἐπαινήσει σε δοκεύων,\nταυροφυὴς Διόνυσος, ἐφήμενον ἰξύι ταύρου.\nνόσφι φόβου δρόμος οὗτος, ἐπεὶ καὶ θῆλυς ἐοῦσα\nπαρθένος Εὐρώπη βοέων ἐπεβήσατο νώτων,\nχερσὶ κέρας κρατέουσα καὶ οὐ χατέουσα χαλινοῦ.\nὣς φαμένη παρέπεισε, καὶ ἠέρα δύσατο δαίμων.\nκαί τις ἀπὸ σκοπέλοιο κατέδραμε ταῦρος ἀλήτης\nἀπροϊδής, καὶ γλῶσσαν, ἑῆς ἐπιμάρτυρα, δίψης,\nχείλεσιν οἰγομένοισι προΐσχανεν ἀνθερεῶνος,\nκαὶ πίεν· ἀμφὶ δὲ κοῦρον, ἅ περ παρεόντα νομῆα,\nἵστατο γινώσκοντι πανείκελος· οὐδὲ μετώπου\nλοξὸν ἑὸν κέρας εἶχεν· ἀμαιμακέτοιο δὲ ταύρου\nπυκνὸν ἐρευγομένοιο ποτὸν πολυχανδέι λαιμῷ\nἡβητὴν ἐδίηνε κατάρρυτος ἰκμὰς ἐέρσης,\nἐσσομένων ἅτε μάντις, ὅτι χθονίῳ βόες ὁλκῷ\nἀμφὶ μιῇ μογέοντες ἀτέρμονι κυκλάδι νύσσῃ\nὕδασιν ἀμπελόεσσαν ἐπαρδεύουσιν ὀπώρην.\nκαὶ θρασὺς ἵστατο κοῦρος ὑπὲρ βοέοιο μετώπου\nἀμφάφόων ἐπίκυρτον ἀταρβέι χειρὶ κεραίην·\nκαὶ βοὸς ὑλονόμοιο τεθηγμένος ἡδέι κέντρῳ\nἤθελεν ἄζυγα ταῦρον ὀρίδρομον ἡνιοχεύειν.\nδρεψάμενος δὲ πέτηλα βαθυσχοίνῳ παρὰ ποίῃ\nψευδαλέην χλοεροῖσι λύγοις ἔπλεξεν ἱμάσθλην\nμόσχοις ὀξυτέροισι, πολυστρέπτῳ δὲ κορύμβῳ\nγνάμψας ἀγκύλα κύκλα τύπον ποίησε χαλινοῦ·\nκαὶ δροσεροῖς πετάλοισι δέμας διεκόσμεε ταύρου,\nκαὶ ῥόδα φοινίσσοντα πέριξ ἐπεδήσατο νώτῳ,\nκαὶ κρίνα καὶ νάρκισσον ἐπῃώρησε μετώπῳ,\nαὐχένι πορφύρουσαν ἐπικρεμάσας ἀνεμώνην·\nκαὶ διδύμην ἑκάτερθε κατεχρύσωσε κεραίην\nχερσὶ βαθυνομέναις ξανθόχροα πηλὸν ἀφύσσων\nγείτονος ἐκ ποταμοῖο. καὶ αἰόλον ὑψόθι νώτου\nδέρμα περιστορέσας ῥαχίης ἐπεβήσατο ταύρου·\nκαὶ βοέαις πλευρῇσι νόθην μάστιγα τιταίνων,\nεὐχαίτην ἅτε πῶλον, ἐὸν μάστιζε φορῆα.\nκαὶ θρασὺς ἠύτησεν ἔπος ταυρώπιδι Μήνῃ·\nΕἶξον ἐμοί, κερόεσσα βοῶν ἐλάτειρα Σελήνη·\nἄμφω γὰρ κερόεις γενόμην καὶ ταῦρον ἐλαύνω.\nτοῖον ἐπαυχήσας ἔπος ἴαχε κυκλάδι Μήνῃ.\nκαὶ φθονερῆς σκοπίαζε διʼ ἠέρος ὄμμα Σελήνης\nΑμπελον ἀνδροφόνῳ πεφορημένον ἅρπαγι ταύρῳ,\nκαί οἱ πέμπε μύωπα βοοσσόον· αὐτὰρ ὁ πικρῷ\nἄστατα φοιτητῆρι δέμας κεχαραγμένος οἴστρῳ\nδύσβατον ἀμφὶ τένοντα κατέτρεχεν εἴκελος ἵππῳ.\nκαὶ νέος ἄζυγα ταῦρον ἰδὼν λυσσώδεϊ κέντρῳ\nἴχνος ἀερσιλόφοισιν ἐπιρρήσσοντα κολώναις,\nταρβαλέος πρὸ μόροιο γοήμονι λίσσετο φωνῇ·\nΣήμερον ἵστασο, ταῦρε, καὶ αὔριον ὠκὺς ὁδεύσεις·\nμή με κατακτείνειας ἐρημάδος ὑψόθι πέτρης,\nπότμον ἐμὸν νήπυστον ὅπως μὴ Βάκχος ἀκούσῃ.\nμὴ κοτέῃς, ὅτι, ταῦρε, τεὴν χρύσωσα κεραίην·\nμὴ φθονέῃς, ὅτι Βάκχος ἐμὴν φιλότητα φυλάσσει.\nεἰ δὲ κατακτείνεις με καὶ οὐκ ἀλέγεις Διονύσου,\nοὐδέ τις οἶκτος ἔχει σε γοήμονος ἡνιοχῆος,\nὅττι νέος γενόμην, ὅτι καὶ φίλος εἰμὶ Λυαίου,\nεἰς Σατύρους με κόμιζε καὶ αὐτόθι, ταῦρε, δαμάσσεις,\nὄφρα τύχω μετὰ πότμον ἐρικλαύτοιο κονίης·\nναί, λίτομαι, φίλε ταῦρε· παραιφασίην δὲ νοήσω,\nπότμον ἐμὸν στενάχοντος ἀδακρύτου Διονύσου.\nεἰ τεὸν ἡνιοχῆα κερασφόρον ἠπεροπεύεις\nεἴκελον εἶδος ἔχοντα τεῇ ταυρώπιδι μορφῇ,\nγίνεο φωνήεις καὶ ἐμὸν μόρον εἰπὲ Λυαίῳ·\nταῦρε, τεῆς Δήμητρος ἀνάρσιε καὶ Διονύσου,\nἀχνυμένου Βρομίοιο συνάχνυται ὄμπνια Δηώ.\nτοῖον ἔπος ῥοδόεις νέος ἔννεπεν Ἄιδι γείτων\nδύσμορος· ἀίσσων δὲ ποδῶν διδυμάονι χηλῇ\nοὔρεος ἄκρα κάρηνα δυσέμβατα λυσσαλέος βοῦς\nἡβητὴν προκάρηνον ἑῶν ἀπεσείσατο νώτων·\nἤριπε δʼ αὐτοκύλιστος· ἐπʼ ἀστραγάλου δὲ πεσόντος\nλεπτὸν ὑποτρίζων ἐδιχάζετο δόχμιος αὐχήν·\nκαί μιν ὑπὲρ δαπέδοιο παλινδίνητον ἑλίξας\nθηγαλέῃ γλωχῖνι κατεπρήνιξε κεραίης.\nκαὶ νέκυς ἦν ἀκάρηνος· ἀτυμβεύτοιο δὲ νεκροῦ\nλευκὸν ἐρευθιόωντι δέμας φοινίσσετο λύθρῳ.\nκαί τις, ἰδὼν Σατύρων κεκονιμένον ὑψόθι γαίης\nἄμπελον ἱμερόεντα, δυσάγγελος ἤλυθε Βάκχῳ.\nκαὶ θεὸς εἰσαΐων ταχὺς ἔδραμεν εἴκελος αὔραις·\nοὐ τόσον Ἡρακλέης δρόμον ἤνυσεν, ὁππότε Νύμφαι\nἁβρὸν Ὕλαν φθονεροῖσι κατεκρύψαντο ῥεέθροις\nνυμφίον ἰκμαλέῃ πεφυλαγμένον ἅρπαγι κούρῃ,\nὡς τότε Βάκχος ὄρουσεν ὀρίδρομος· ἐν δὲ κονίῃ\nκείμενον ἔστενε κοῦρον ἅτε ζώοντα δοκεύων.\nκαί μιν ἀνεχλαίνωσε τὸν ἄπνοον, ὑψόθεν ὤμου\nνεβρίδα καὶ ψυχροῖσιν ἐπὶ στέρνοισι καθάψας,\nκαί, νέκυός περ ἐόντος, ἐδήσατο ταρσὰ κοθόρνοις·\nκαὶ ῥόδα καὶ κρίνα πάσσε κατὰ χροός, ἀμφὶ δὲ χαίταις,\nοἷα μινυνθαδίοιο δεδουπότος ὀξέι κέντρῳ,\nἄνθος ἀνῃώρησε ταχυφθιμένης ἀνεμώνης·\nκαὶ παλάμῃ πόρε θύρσον, ἑῷ δέ μιν ἔσκεπε πέπλῳ\nπορφυρέῳ· καὶ δῶρον ἀκερσικόμοιο καρήνου\nπλοχμὸν ἕνα τμήξας ἐπεθήκατο μάρτυρι νεκρῷ\nλοίσθιον· ἀμβροσίην δὲ λαβὼν παρὰ μητέρι Ῥείῃ\nὠτειλαῖς ἐπέχευεν, ὅθεν νέος εἶδος ἀμείψας\nἀμβροσίην εὔοδμον ἑῇ μετέθηκεν ὀπώρῃ.\nκαὶ νέκυος χαρίεντος ὑπὲρ δαπέδοιο ταθέντος\nοὐ χλόος ἀμφεχύθη ῥοδόεν δέμας· ὠκυμόρου δὲ\nκαὶ πλόκαμοι χαρίεντες ἐρωτοτόκοιο καρήνου\nαὔραις φειδομένῃσιν ἐπαιθύσσοντο προσώπῳ·\nἦν δέ τις ἱμερόεις κεκονιμένος. ἀμφὶ δὲ νεκρῷ\nΣειληνοὶ στενάχιζον, ἐπωδύροντο δὲ Βάκχοι.\nοὐδέ ἑ κάλλος ἔλειπε, καὶ εἰ θάνεν· ὡς Σάτυρος δὲ\nκεῖτο νέκυς, γελόωντι πανείκελος, οἷά περ αἰεὶ\nχείλεσιν ἀφθόγγοισι χέων μελιηδέα φωνήν.\nκαὶ νέκυν εἰσορόων κινυρὴν ἀνενείκατο φωνὴν\nνηπενθὴς Διόνυσος, ἔχων ἀγέλαστον ὀπωπήν·\nΜοιράων πεσέτω φθονερὸν λίνον· ἦ ῥα καὶ αὐτοὶ\nταῦροι ἐπʼ ἠιθέοις ζηλήμονες ὥς περ ἀῆται;\nτίς Ζέφυρος μετὰ Φοῖβον ἐπέχραε καὶ Διονύσῳ;\nὄλβιος ἔπλετο Φοῖβος Ἀτύμνιος· ἠιθέου γὰρ\nἔλλαχεν οὔνομα τοῦτο· Θεραπναίου δὲ καὶ αὐτοῦ\nφάρμακον ἡβητῆρος ἐπώνυμον ἄνθος ἀείρει,\nαἴλινον ἐν πετάλοισιν ἐπιγράψας ὑακίνθου·\nποῖον ἔχω πλοκάμοις καὶ ἐγὼ στέφος, ἢ τίνα πάλλω\nἄνθεα φωνήεντα, παρήγορα παιδὸς ἀνίης;\nἀλλὰ τεοῦ θανάτου τιμήορος εἰς φόνον ἕλκων\nἄξομαι εἰς σέο τύμβον, ἀώριε, ταῦρον ἀλήτην.\nοὐ μὲν ἐγὼ βουπλῆγι τεὸν κτείνοιμι φονῆα,\nὄφρα λάχῃ μόρον ἶσον ἀρασσομένοιο μετώπου\nταύροις σφαζομένοισιν, ἀναρρήξαιμι δὲ πικρὴν\nταύρου γαστέρα πᾶσαν ἐμῆς γλωχῖνι κεραίης,\nὅττι τανυκραίρῳ σε κατεπρήνιξεν ἀκωκῇ.\nὄλβιος Ἐννοσίγαιος, ἐπεί τινα γείτονα πάτρης\nπαιδὸς ἐμοῦ Φρύγα κοῦρον ἐφίλατο, τὸν δὲ κομίζων\nχρύσεον εἰς Διὸς οἶκον ἀνήγαγεν ἀστὸν Ὀλύμπου,\nκαί οἱ, ὅτε σπεύδεσκεν ἐς ἱπποσύνην Ἀφροδίτης,\nὤπασεν ἄβροχον ἅρμα γαμοστόλον Ἱπποδαμείης.\nμοῦνος ἐγὼ νέον ἔσχον ἀώριον· ἱμερόεις γὰρ\nἄμπελος οὐ γάμον εἶδε βιοσσόον, οὐδʼ ἐπὶ παστῷ\nνυμφιδίην νέος οὗτος ἐμὴν ἔζευξεν ἀπήνην,\nἀλλὰ θανὼν λίπε πένθος ἀπενθήτῳ Διονύσῳ.\nοὔ πώ μοι, φίλε κοῦρε, τεὸν στόμα κάλλιπε Πειθώ,\nἀλλὰ σέθεν φθιμένοιο καὶ ἄπνοα χείλεα ναίει·\nκαὶ νέκυός περ ἐόντος ἔτι στίλβουσι παρειαί,\nὀφθαλμοὶ γελόωσι καὶ εἰσέτι, διχθαδίης δὲ\nεἰσέτι σῆς παλάμης χιονώδεές εἰσιν ἀγοστοί,\nσοὺς δʼ ἐρατοὺς πλοκάμους λιγυροὶ δονέουσιν ἀῆται·\nοὐ ῥόδα σῶν μελέων θανατηφόρος ἔσβεσεν ὥρη,\nἀλλʼ ἔτι σοι τάδε πάντα φυλάσσεται. ὤμοι Ἐρώτων,\nτί χρέος ἦν, ἵνα ταῦρον ἀμείλιχον ἡνιοχεύσῃς;\nεἴ σε διεπτοίησεν ἀελλοπόδων πόθος ἵππων,\nτίπτέ μοι οὐκ ἀγόρευες, ὅπως ἀπὸ γείτονος Ἴδης\nἐνθάδε δίφρον ἄγοιμι, καὶ ἀρχαίης ἀπὸ φύτλης\nΤρώιον εἰς σὲ κόμιζον ἐπουρανίων γένος ἵππων\nπατρίδα συλήσας Γανυμήδεος, ὃν τρέφεν Ἴδη\nσοὶ δέμας ἶσον ἔχοντα, τὸν ἀνδροφόνων ἀπὸ ταύρων\nφειδομένοις ὀνύχεσσιν ἐκούφισεν ὑψιπέτης Ζεύς·\nεἰ ἐτεὸν μενέαινες ἐν οὔρεσι θῆρας ἐναίρειν,\nτίπτέ μοι οὐ κατέλεξας, ὅτι χρέος ἔπλετο δίφρου;\nκαί κεν ἐμῆς ἤλαυνες ἀπήμονα κύκλον ἀπήνης,\nκαί κεν ἐμῆς ἄψαυστα δεδεγμένος ἡνία Ῥείης\nμειλιχίων ἀδόνητος ἐμάστιες ἅρμα δρακόντων.\nοὐκέτι σὺν Σατύροισιν ἐποίνιον ὕμνον ἀείδεις,\nοὐκέτι Βασσαρίδεσσι φιλοκροτάλοισι κελεύεις,\nοὐκέτι θηρεύοντι συναγρώσσεις Διονύσῳ.\nὤμοι, ὅτʼ οὐκ Ἀίδης πέλεν ἤπιος, οὐδʼ ἐπὶ νεκρῷ\nδέχνυται ἀγλαὰ δῶρα βαθυπλούτοιο μετάλλου,\nἄμπελον ὄφρα θανόντα πάλιν ζώοντα τελέσσω·\nὤμοι, ὅτʼ οὐκ Ἀίδης ποτὲ πείθεται· ἢν δʼ ἐθελήσῃ,\nὄλβον ὅλον στίλβοντα χαρίζομαι Ἠριδανοῖο\nδένδρεα συλήσας ποταμήια, μαρμαρέην δὲ\nἄξομαι ἀστράπτουσαν Ἐρυθραίην λίθον Ἰνδῶν\nἀφνειῆς τʼ Ἀλύβης ὅλον ἄργυρον, ἀντὶ δὲ νεκροῦ\nπαιδὸς ἐμοῦ χρύσειον ὅλον Πακτωλὸν ὀπάσσω.\nὣς εἰπὼν στενάχιζε νέκυν γλυκύν· ἐν δὲ κονίῃ\nκείμενον εἰσορόων πάλιν ἴαχε πενθάδι φωνῇ·\nΖεῦ πάτερ, εἰ φιλέεις με, καὶ εἰ πόνον οἶδας ἐρώτων,\nἄμπελον αὐδήεντα τίθει πάλιν εἰς μίαν ὥρην,\nὑστάτιον καὶ μοῦνον ὅπως ἕνα μῦθον ἐνίψῃ·\nτί στενάχεις, Διόνυσε, τὸν οὐ στοναχῇσιν ἐγείρεις;\nοὔατά μοι παρέασι, καὶ οὐ βοόωντος ἀκούω,\nὄμματά μοι παρέασι, καὶ οὐ στενάχοντα δοκεύω·\nνηπενθὴς Διόνυσος, ἐμοὶ μὴ δάκρυα λείβῃς,\nἀλλὰ τεὸν λίπε πένθος, ἐπεὶ φονίῃ παρὰ πηγῇ\nνηιάδες στενάχουσι καὶ οὐ Νάρκισσος ἀκούει,\nἩλιάδων Φαέθων κινυρὴν οὐκ οἶδεν ἀνίην.\nὤμοι, ὅτʼ οὔ με φύτευσε πατὴρ βροτόν, ὄφρά κεν εἴην\nσύννομος ἠιθέῳ καὶ ἐν Ἄιδι, μηδʼ ἐνὶ Λήθῃ\nἄμπελον ἱμερόεντα δεδουπότα μοῦνον ἐάσω.\nεἰς πόθον ἠιθέοιο μακάρτερός ἐστιν Ἀπόλλων\nοὔνομα παιδὸς ἔχων πεφιλημένον· αἴθε καὶ αὐτὸς\nεἴην Ἀμπελόεις, Ὑακίνθιος ὥς περ Ἀπόλλων.\nὑπνώεις τέο μέχρι, καὶ οὐκέτι, κοῦρε, χορεύεις;\nεἰς προχοὰς ποταμοῖο τί σήμερον οὐκέτι βαίνεις\nκάλπιν ἔχων εὔυδρον; ὀρεσσαύλῳ δʼ ἐνὶ λόχμῃ\nἠθάδος ὀρχηθμοῖο τεὴ πάλιν ἤλυθεν ὥρη.\nεἰ κοτέεις, φίλε κοῦρε, ποθοβλήτῳ Διονύσῳ,\nφθέγγεο Σειληνοῖσιν, ὅπως σέο μῦθον ἀκούσω.\nεἴ σε λέων ἐδάμασσεν, ἐγὼ ξύμπαντας ὀλέσσω,\nπάντας, ὅσους Τμώλοιο φέρει λέπας, οὐδὲ λεόντων\nῬείης ἡμετέρης ποτὲ φείσομαι, ἀλλὰ δαμάσσω,\nεἰ βλοσυραῖς γενύεσσι τεοὶ γεγάασι φονῆες·\nπόρδαλις εἰ πρήνιξε τεὸν δέμας, ἄνθος Ἐρώτων,\nοὐκέτι πορδαλίων δέμας αἰόλον ἡνιοχεύσω·\nἄλλοι θῆρες ἔασιν, ὅλης δʼ ἐπιήρανος ἄγρης\nΑρτεμις ἐξ ἐλάφων κεραελκέα δίφρον ἐλαύνει·\nνεβρίδα πέπλον ἔχων ἐποχήσομαι ἅρματι νεβρῶν·\nεἴ σε σύες κατέπεφνον ἀναιδέες, εἰν ἑνὶ μάρψας\nπάντας ἐγὼ κτείνοιμι, καὶ οὐχ ἕνα μοῦνον ἐάσω\nκάπρον ἔτι ζώοντα λελειμμένον ἰοχεαίρῃ·\nεἰ δέ σε ταῦρος ἔπεφνεν ἀτάσθαλος, ὀξέι θύρσῳ\nταυρείην προθέλυμνον ἀιστώσαιμι γενέθλην.\nὣς ὁ μὲν ἐστενάχιζεν. ἔρως δέ οἱ ἐγγύθεν ἔστη\nΣειληνοῦ λασίοιο φέρων κεραελκέα μορφήν,\nθύρσον ἔχων, καὶ στικτὸν ἐπὶ χροῒ δέρμα καθάψας\nγηροκόμῳ νάρθηκι δέμας στηρίζετο βάκτρῳ·\nκαὶ Βρομίῳ γοόωντι παρήγορον ἴαχε φωνήν·\nἌλλῳ λῦσον ἔρωτι τεῶν σπινθῆρας ἐρώτων\nεἰς νέον ἡβητῆρα μετάτροπον οἶστρον ἀμείψας,\nλησάμενος φθιμένοιο· παλαιοτέροιο γὰρ αἰεὶ\nφάρμακόν ἐστιν ἔρωτος ἔρως νέος· οὐ γὰρ ὀλέσσαι\nὁ χρόνος οἶδεν ἔρωτα, καὶ εἰ μάθε πάντα καλύπτειν.\nεἰ δὲ τεῆς ἐθέλεις ὀδυνήφατον ἄλκαρ ἀνίης,\nφέρτερον ἄμφεπε παῖδα· πόθος πόθον οἶδε μαραίνειν.\nκαὶ Ζέφυρον κλονέεσκε Λάκων νέος· ἀλλὰ θανόντος\nἡβητὴν Κυπάρισσον ἰδὼν ἐρατεινὸς Ἀήτης\nεὗρεν Ἀμυκλαίοιο παραιφασίην Ὑακίνθου.\nἤν ἐθέλῃς, ἐρέεινε φυτηκόμον· ἐν δαπέδῳ γὰρ\nκείμενον ἀθρήσας κεκονιμένον ἄνθος ἀροτρεὺς\nφάρμακον ὀλλυμένοιο νεώτερον ἄλλο φυτεύει.\nκλῦθι, παλαιγενέων μερόπων ἵνα μῦθον ἐνίψω·\nἁβρὸς ἔην ποτὲ κοῦρος, ὑπέρτερος ἥλικος ἥβης,\nΜαιάνδρου παρὰ χεῦμα πολυσχιδέος ποταμοῖο,\nεἴδεϊ λεπταλέῳ ταναός, πόδας ὀξύς, ἐθείρας\nἰθυτενής, ἀνίουλος· ἐπʼ ἀμφοτέραις δὲ παρειαῖς\nαὐτοφυὴς Χάρις ἦεν ἐπισκαίρουσα προσώπῳ\nὄμμασιν αἰδομένοισιν, ἀπὸ βλεφάρων δέ οἱ αἰεὶ\nκάλλος ὀιστεύοντος ἑκηβόλος ἔρρεεν αἴγλη·\nκαὶ δέμας εἶχε γάλακτι πανείκελον, ἀμφὶ δὲ λευκῷ\nἀκροφανὲς πόρφυρε ῥόδον διδυμόχροϊ πυρσῷ.\nτὸν Κάλαμον καλέεσκε πατὴρ φίλος, ὃς διὰ γαίης\nνειόθι κυμαίνων σκολιὸν ῥόον εἰς φάος ἕλκων,\nἑρπύζων δʼ ἀίδηλος, ὑπὸ χθόνα λοξὸς ὁδίτης,\nὀξὺς ἀναθρῴσκων ὑπερίσχεται αὐχένα γαίης,\nἐνδόμυχος Μαίανδρος ἄγων ὑποκόλπιον ὕδωρ.\nτοῖος ἔην ἐρόεις Κάλαμος ταχύς. ἠίθεος δὲ\nἱμερτῷ ῥοδόπηχυς ὁμήλικι τέρπετο Καρπῷ,\nὃς τόσον ἔλλαχε κάλλος, ὃ μὴ βροτὸς ἔλλαχεν ἀνήρ·\nεἰ γὰρ ἔην νέος οὗτος ἐπὶ προτέρων ποτὲ φωτῶν,\nκαί κεν ἐυσμήριγγος ἐγίνετο νυμφίος Ἠοῦς,\nφέρτερον εἶδος ἔχων, ῥοδέῳ χροῒ μοῦνος ἐλέγξας\nἀγλαΐην Κεφάλοιο καὶ Ὠρίωνος ὀπωπήν·\nοὐδέ κεν εὐκάρπῳ παλάμῃ πηχύνατο Δηὼ\nνυμφίον Ἰασίωνα, καὶ Ἐνδυμίωνα Σελήνη·\nἀλλὰ νέος τάχα κεῖνος ἀρείονος εἵνεκα μορφῆς\nεἷς πόσις ἀμφοτέρων νυμφεύσατο λέκτρα θεάων,\nΔηοῦς ξανθοκόμου μεθέπων πολυλήιον εὐνήν,\nκαὶ ξυνὴν ὁμόλεκτρον ἔχων ζηλήμονα Μήνην.\nτοῖος ἔην ἐρόεις Καλάμῳ φίλος, ἄνθος Ἐρώτων,\nκάλλος ἔχων· ἄμφω δὲ συνήλικες ὑψόθεν ὄχθης\nγείτονος ἑψιόωντο πολυγνάμπτου ποταμοῖο.\nτοῖσι μὲν ἔσκε δίαυλος ἕλιξ δρόμος, ἀμφοτέροις δὲ\nἦεν ἔρις· κάλαμος μὲν ἐπέτρεχεν εἴκελος αὔραις,\nκαὶ πτελέην βαλβῖδα φέρων καὶ νύσσαν ἐλαίην\nἠιόνας ποταμοῖο διέδραμεν ἄκρον ἀπʼ ἄκρου\nκαὶ Κάλαμος ταχύγουνος ἑκούσιος ἤριπε γαίῃ,\nκαὶ Καρπῷ χαρίεντι θελήμονα κάλλιπε νίκην.\nπαιδὶ δὲ λουομένῳ συνελούετο κοῦρος ἀθύρων,\nκαὶ πάλιν εἴκελον ἄλλον ἐν ὕδασιν εἶχον ἀγῶνα,\nκαὶ βραδὺς ἐν προχοῇσιν ἐνήχετο Καρπὸν ἐάσας\nπρόσθε μολεῖν, ἵνα χερσὶν ὀπίστερος οἴδματα τέμνων\nκαρποῦ νηχομένοιο παρὰ σφυρὰ δεύτερος ἔλθῃ\nἠιθέου προθέοντος ἐλεύθερα νῶτα δοκεύων.\nκαὶ διερῆς βαλβῖδος ἔην δρόμος· ἤρισαν ἄμφω,\nτίς τίνα νικήσειεν, ὅπως παλινόστιμος ἔλθῃ\nὄχθης ἀμφοτέρης διδυμάονα νύσσαν ἀμείβων\nγαῖαν ἐς ἀντιπέραιαν ἐρεσσομένων παλαμάων·\nκαὶ προχοὴν ὁδὸν εἶχεν· ἀεὶ δέ οἱ ἐγγὺς ἱκάνων\nκοῦρος ἐπειγομένης παλάμης πεφιδημένος ὁρμῆς\nνηχομένων σκοπίαζε ῥοδόχροα δάκτυλα χειρῶν·\nκαὶ Κάλαμος προκέλευθος ἑὴν ἀνεσείρασεν ὁρμήν,\nἠιθέῳ δʼ ὑπόειξε· καὶ ἔδραμε χεῖρας ἐρέσσων\nκοῦρος ἀελλήεις, ὑπὲρ οἴδματος αὐχένα τείνων·\nκαί νύ κεν ἐκ ῥοθίων ἐπεβήσατο Καρπὸς ἀρούρης,\nκαὶ μετὰ χερσαίην ποταμηίδα δύσατο νίκην,\nἀλλά μιν ἀντικέλευθος ἀνεστυφέλιξεν Ἀήτης,\nκαὶ γλυκὺν ἔκτανε κοῦρον ἀμείλιχος· ἠιθέου γὰρ\nοἰγομένῳ νήριθμον ὕδωρ ἐπεσύρετο λαιμῷ.\nκαὶ Κάλαμος φθονεροῖο φυγὼν ἀνέμοιο θυέλλας\nἔκτοθεν ἡβητῆρος ἐδύσατο γείτονας ἀκτάς·\nκαὶ φίλον οὐ παρεόντα καὶ οὐκ ἀίοντα νοήσας\nἱμερόεν στενάχων κινυρῇ βρυχήσατο φωνῇ·\nΝηιάδες, φθέγξασθε, τίς ἥρπασε Καρπὸν Ἀήτης;\nναί, λίτομαι, πυμάτην δότε μοι χάριν, ἔλθετε πηγὴν\nεἰς ἑτέρην, καὶ πατρὸς ἐμοῦ θανατηφόρον ὕδωρ\nφεύγετε, μηδὲ πίητε ῥόον Καρποῖο φονῆα.\nοὐ μὲν ἐμὸς γενέτης νέον ἔκτανεν· ἀλλὰ μεγαίρων\nκαὶ Καλάμῳ μετὰ Φοῖβον ἀπώλεσε Καρπὸν Ἀήτης,\nκαὶ τάχα μιν ποθέων ζηλήμονι τύψεν ἀέλλῃ,\nἠιθέῳ μετὰ δίσκον ἄγων ἀντίπνοον αὔρην.\nοὔ πω ἐμὸς προχοῇσι λελουμένος ἄνθορεν ἀστήρ,\nοὔ πω ἐμὸς σελάγιζεν Ἑωσφόρος· ἀλλὰ ῥεέθροις\nκαρποῦ δυομένοιο, τί μοι φάος εἰσέτι λεύσσειν;\nνηιάδες, φθέγξασθε, τίς ἔσβεσε φέγγος Ἐρώτων;\nδηθύνεις ἔτι, κοῦρε; τί σοι τόσον εὔαδεν ὕδωρ;\nκρείσσονα μὴ φίλον εὗρες ἐν ὕδασι, τῷ παραμίμνων\nδειλαίου Καλάμοιο πόθους ἔρριψας ἀήταις;\nεἰ μία Νηιάδων σε δυσίμερος ἥρπασε Νύμφη,\nἔννεπε, καὶ πάσῃσι κορύσσομαι· εἰ δέ σε τέρπει\nγνωτῆς ἡμετέρης γαμίων ὑμέναιος Ἐρώτων,\nεἰπέ, καὶ ἐν προχοῇσιν ἐγὼ σέο παστὸν ἀνάψω.\nΚαρπέ, παραπλώεις με λελασμένος ἠθάδος ὄχθης;\nκάμνον ἐγὼ καλέων σε, καὶ οὐ βοόωντος ἀκούεις.\nεἰ Νότος, εἰ θρασὺς Εὖρος ἐπέπνεεν, αὐτὸς ἀλάσθω\nνηλειὴς ἀχόρευτος, ἀτάσθαλος ἐχθρὸς Ἐρώτων·\nεἰ βορέης σε δάμασσεν, ἐς Ὠρείθυιαν ἱκάνω.\nεἰ δέ σε κῦμα κάλυψε καὶ οὐκ ᾐδέσσατο μορφήν,\nκαί σε πατὴρ ἐμὸς εἷλεν ἀφειδέι κύματος ὁλκῷ,\nὕδασιν ἀνδροφόνοισιν ἑὸν καὶ παῖδα δεχέσθω,\nκαὶ Κάλαμον κρύψειεν ὀλωλότος ἐγγύθι Καρποῦ.\nἀλλὰ πεσὼν προκάρηνος, ὅπῃ θάνε Καρπὸς ἀλήτης,\nσβέσσω θερμὸν ἔρωτα πιὼν Ἀχερούσιον ὕδωρ.\nεἶπεν ἀναβλύζων βλεφάρων ῥόον· ἀμφὶ δὲ νεκρῷ\nκυανέην πλοκαμῖδα κατηφέι τάμνε σιδήρῳ,\nἣν τρέφεν, ἣν κομέεσκε, καὶ ὤρεγε πενθάδα χαίτην\nΜαιάνδρῳ γενετῆρι, καὶ ὑστατίην φάτο φωνήν·\nδέξο μετὰ πλοκάμους καὶ ἐμὸν δέμας· οὐ δύναμαι γὰρ\nεἰς μίαν ἠριγένειαν ἰδεῖν φάος ἔκτοθι Καρποῦ·\nκαρπῷ καὶ Καλάμῳ βιοτὴ μία, καὶ λάχον ἄμφω\nεἴκελον οἶστρον Ἔρωτος ἐπὶ χθονός· ὑδατόεις δὲ\nεἶς μόρος ἀμφοτέροισι καὶ ἐν προχοῇσι γενέσθω.\nτεύξατε, Νηιάδες, ποταμηίδος ὑψόθεν ὄχθης\nἄκριτον ἀμφοτέροισι κενήριον, ἀμφὶ δὲ τύμβῳ\nγράμμασι πενθαλέοισιν ἔπος κεχαραγμένον ἔστω·\nΚαρποῦ καὶ Καλάμοιο πέλω τάφος, οὓς πάρος ἄμφω\nἀλλήλους ποθέοντας ἀμείλιχον ἔκτανεν ὕδωρ.\nκαὶ Καλάμῳ δυσέρωτι, κασιγνήτῳ περ ἐόντι,\nβαιὸν ἕνα θνήσκοντι δαΐξατε βότρυν ἐθείρης,\nκαὶ πλοκάμους ξύμπαντας ὀλωλότι κείρατε Καρπῷ.\nεἶπε, καὶ αὐτοκύλιστος ἐπωλίσθησε ῥεέθρῳ\nπατρὸς ἀναινομένοιο πιὼν παιδοκτόνον ὕδωρ.\nκαὶ Κάλαμος καλάμοισιν ἐπώνυμον ὤπασε μορφὴν\nἰσοφυῆ, καὶ Καρπὸς ἀέξετο καρπὸς ἀρούρης.\nτοῖα παρηγορέων φιλίῳ μειλίξατο μύθῳ\nθοῦρος Ἔρως, γλυκὺ κέντρον ἐλαφρίζων Διονύσῳ.\nκαὶ κινυρῇ πολὺ μᾶλλον ἱμάσσετο θυμὸν ἀνίῃ\nἠιθέου διὰ πότμον ἀώριον.—ἀσταθέος δὲ\nθυγατέρες Λυκάβαντος, ἀελλοπόδοιο τοκῆος,\nεἰς δόμον Ἠελίοιο ῥοδώπιδες ἤιον Ὧραι·\nὧν ἡ μὲν νιφόεντι κατάσκιον ἀμφὶ προσώπῳ\nλεπταλέον πέμπουσα κελαινεφέος σέλας αἴγλης\nψυχρὰ χαλαζήεντι συνήρμοσε ταρσὰ πεδίλῳ,\nκαὶ διερῷ πλοκαμῖδας ἐπισφίγξασα καρήνῳ\nὀμβροτόκον κρήδεμνον ἐπεσφήκωσε μετώπῳ,\nκαὶ χλοερὸν στέφος εἶχε καρήατι, χιονέῃ δὲ\nστήθεα παχνήεντα κατέσκεπε λευκάδι μίτρῃ·\nἡ δὲ χελιδονίων ἀνέμων τερψίμβροτον αὔρην\nἔπτυε φυσιόωσα, φιλοζεφύρου δὲ καρήνου\nεἰαρινὴν δροσόεντι κόμην μιτρώσατο δεσμῷ,\nἀνθεμόεν γελόωσα, διαιθύσσουσα δὲ πέπλου\nὄρθριον οἰγομένοιο ῥόδου δολιχόσκιον ὀδμὴν\nδιπλόον ἔπλεκε κῶμον Ἀδώνιδι καὶ Κυθερείῃ·\nἄλλη ἅμα γνωτῇσι θαλυσιὰς ἔστιχεν Ὥρη,\nκαὶ στάχυν ἀκροκόμοισι περιφρίσσοντα κορύμβοις\nδεξιτερῇ κούφιζε καὶ ὀξυτόμου γένυν ἅρπης\nἄγγελον ἀμητοῖο, δέμας δʼ ἐσφίγγετο κούρη\nἀργενναῖς ὀθόνῃσιν, ἑλισσομένης δὲ χορείῃ\nφαίνετο λεπταλέοιο διʼ εἵματος ὄργια μηρῶν,\nκαὶ νοτεροὺς ἱδρῶτας ἀνιεμένοιο προσώπου\nθερμοτέρῳ Φαέθοντι καθικμαίνοντο παρειαί·\nἄλλη δʼ εὐαρότοιο προηγήτειρα χορείης\nθαλλὸν ἐλαιήεντα λιπότριχι δήσατο κόρσῃ\nἑπταπόρου ποταμοῖο διάβροχον ὕδασι Νείλου,\nκαὶ ψεδνὴν μεθέπουσα μαραινομένην τρίχα κόρσης\nκαρφαλέον δέμας εἶχεν, ἐπεὶ φθινοπωρὶς ἐοῦσα\nφυλλοχόοις ἀνέμοις ἀπεκείρατο δενδράδα χαίτην·\nοὔ πω γὰρ χρυσέων ἑλίκων πλεκτοῖσι κορύμβοις\nβότρυες ἀμπελόεντες ἐπέρρεον αὐχένι νύμφης,\nοὐδέ μιν οἰνωθεῖσα φιλακρήτῳ παρὰ ληνῷ\nπορφυρέης ἐμέθυσσε Μαρωνίδος ἰκμὰς ἐέρσης,\nοὐδὲ παλινδίνητος ἀνέδραμε κισσὸς ἀλήτης·\nἀλλὰ τότε χρόνος ἦλθε μεμορμένος, οὗ χάριν αὐταὶ\nεἰς δόμον Ἠελίοιο συνήλυδες ἔδραμον Ὧραι.\nδωδεκάτῳ φρένα τέρψον, ὅπῃ νέον ἄνθος Ἐρώτων\nἄμπελος εἶδος ἀνῆκεν ἐς ἀμπελόεσσαν ὀπώρην.\nὣς αἱ μὲν δυτικοῖο παρʼ ὀφρύσιν Ὠκεανοῖο\nἠελίου γονόεντος ἐναυτίλλοντο μελάθροις.\nτῇσι δὲ νισσομένῃσι συνήντεεν Ἕσπερος ἀστὴρ\nθρῴσκων ἐκ μεγάροιο· διεσσυμένη δὲ καὶ αὐτὴ\nἀρτιφανὴς ἀνέτελλε βοῶν ἐλάτειρα Σελήνη.\nαἱ δὲ φερεζώοιο παρʼ ὄμμασιν Ἡνιοχῆος\nκάρπιμον ἴχνος ἔκαμψαν. ὁ μὲν δρόμον ἄρτι τελέσσας\nἠερόθεν νόστησε· πυριγλήνου δʼ ἐλατῆρος\nφωσφόρος αἰγλήεις τετράζυγος ἐγγύθι δίφρου\nθήκατο θερμὰ λέπαδνα καὶ ἀστερόεσσαν ἱμάσθλην,\nγείτονος Ὠκεανοῖο παρὰ προχοῇσι καθήρας\nμυδαλέων ἱδρῶτι πυριτρεφέων δέμας ἵππων·\nπῶλοι δʼ αὐχενίας νοτερὰς δονέοντες ἐθείρας\nμαρμαρέοις ὀνύχεσσιν ἐπέκτυπον αἴθοπι φάτνῃ.\nθυγατέρες δὲ Χρόνοιο πέριξ φλογεροῖο θοώκου\nἱπτάμεναι στεφανηδὸν ἀτειρέος Ἡνιοχῆος\nτέσσαρας ἠσπάζοντο δυώδεκα κυκλάδες Ὧραι,\nδμωίδες Ἠελίοιο, συνήλυδες αἴθοπι δίφρῳ,\nμυστιπόλοι Λυκάβαντος ἀμοιβάδες· ὠγυγίῳ γὰρ\nαὐχένα δοῦλον ἔκαμψαν ὅλου νωμήτορι κόσμου.\nκαὶ οἱ ἀνηΰτησεν ἔπος σταφυληκόμος Ὥρη\nμάρτυρον ἱκεσίης σχομένη φθινοπωρίδος ἅρπην·\nἨέλιε ζείδωρε, φυτηκόμε, κοίρανε καρπῶν,\nοἰνοτόκον πότε βότρυν ἀεξήσουσιν ἀλωαί;\nκαὶ μακάρων τίνι τοῦτο γέρας μνηστεύεται Αἰών;\nναί, λίτομαι, μὴ κρύπτε, κασιγνήτων ὅτι μούνη\nπασάων ἀγέραστος ἐγὼ πέλον· οὐ γὰρ ὀπώρην,\nοὐ στάχυν, οὐ λειμῶνα, καὶ οὐ Διὸς ὄμβρον ἀέξω.\nἔννεπεν· ἐσσομένης δὲ τιθηνήτειραν ὀπώρης\nἠέλιος θάρσυνε, καὶ ἀντιπόρῳ παρὰ τοίχῳ\nδάκτυλον ὀρθώσας ἐπεδείκνυε κυκλάδι κούρῃ\nκύρβιας Ἁρμονίης ἑτερόζυγας, αἷς ἔνι κεῖται\nεἰν ἑνὶ θέσφατα πάντα, τά περ πεπρωμένα κόσμῳ\nπρωτογόνοιο Φάνητος ἐπέγραφε μαντιπόλος χείρ,\nκαὶ γραφίδων ποίκιλλεν ἐφάρμενον οἶκον ἑκάστῃ.\nκαί τινα μῦθον ἔειπε πυρὸς ταμίης Ὑπερίων·\nΚύρβιδι μὲν τριτάτῃ, πόθεν ἔσσεται οἰνὰς ὀπώρη,\nγνώσεαι, ἧχι Λέων καὶ Παρθένος· ἐν δὲ τετάρτῃ,\nτίς σταφυλῆς σκηπτοῦχος, ὅπῃ γλυκὺ νέκταρ ἀφύσσων\nγραπτῇ χειρὶ κύπελλον ἀερτάζει Γανυμήδης.\nτοῖα θεοῦ φαμένοιο, φιλάμπελος ἔτρεχε κούρη\nὄμματα δινεύουσα, καὶ ὀμφαίῳ παρὰ τοίχῳ\nπρώτην κύρβιν ὄπωπεν ἀτέρμονος ἥλικα κόσμου\nεἰν ἑνὶ πάντα φέρουσαν, ὅσα σκηπτοῦχος Ὀφίων\nἤνυσεν, ὅσσα τέλεσσε γέρων Κρόνος, ὁππότε τέμνων\nἄρσενα πατρὸς ἄροτρα λεχώιον ἤροσεν ὕδωρ,\nσπείρων ἄσπορα νῶτα θυγατρογόνοιο θαλάσσης,\nὅς ποτε λάινον υἷα κεχηνότι δέξατο λαιμῷ\nΖηνὸς ψευδομένοιο νόθον δέμας εἰλαπινάζων·\nκαὶ λίθος ἐνδομύχων τεκέων μαιώσατο φύτλην\nφόρτον ἀκοντίζων ἐγκύμονος ἀνθερεῶνος.\nἀλλʼ ὅτε μαρναμένοιο Διὸς πυριλαμπέα νίκην\nκαὶ Κρονίου νιφετοῖο χαλαζήεσσαν Ἐνυὼ\nἀμφίπολος Φαέθοντος ἀελλόπος ἔδρακεν Ὥρη,\nγείτονα δέρκετο κύρβιν ἀμοιβαδίς· εἶχε δὲ κείνη,\nπῶς βροτέην ὤδινε γονὴν πίτυς, ἢ πόθεν ἄφνω\nδενδρείην γονόεσσαν ἀναπτύξασα λοχείην\nἄσπορον αὐτοτέλεστον ἀνήρυγεν υἱέα πεύκη,\nκαὶ πόθεν ἄστεα πάντα κατέκλυσεν ὑέτιος Ζεὺς\nἠλιβάτοις πελάγεσσιν ἄγων ὑψούμενον ὕδωρ,\nπῶς Νότος ἐκ Βορέαο, καὶ ἐκ Λιβὸς Εὖρος ἱμάσσων\nλάρνακα Δευκαλίωνος ἀλήμονα, γείτονα Μήνης,\nεἰς πλόον ἠερόφοιτον ἐκούφισεν ἄμμορον ὅρμου.\nκαὶ τριτάτην ὅτε κύρβιν ἐπέδραμεν εὔποδι ταρσῷ\nμυστιπόλος Λυκάβαντος, ἕλιξ στηρίζετο κούρη,\nμόρσιμα παπταίνουσα πολύτροπα θέσφατα κόσμου,\nγράμματα φοινίσσοντα, σοφῇ κεχαραγμένα μίλτῳ,\nὁππόσα ποικιλόμυθος ἐπέγραφεν ἀρχέγονος φρήν,\nτοῖα προθεσπίζοντα, καὶ ἐν πινάκεσσιν ἀνέγνω·\nἭρης βουκόλος Ἄργος ἐς ὄρνεον εἶδος ἀμείψει\nφαιδρὸν ἔχων βλοσυρῶν βλεφάρων τύπον ἀλλὰ καὶ αὐτὴ\nἉρπαλύκη μετὰ λέκτρον ἀλιτροβίων ὑμεναίων\nυἱέα δαιτρεύσασα θυγατρογάμῳ γενετῆρι\nἠερίην πτερόεσσαν ἐρετμώσειε πορείην\nὄρνις ἀελλήεσσα· καὶ ἱστοπόνος φιλομήλη\nἔσσεται αἰολόδειρος ὑποτρύζουσα χελιδών,\nμαρτυρίην βοόωσα λιπογλώσσοιο σιωπῆς,\nδαίδαλα φωνήεντα σοφῷ γράψασα χιτῶνι·\nκαὶ Νιόβη Σιπύλοιο παρὰ σφυρὰ πέτρος ἐχέφρων\nδάκρυσι λαϊνέοισιν ὀδυρομένη στίχα παίδων\nστήσεται οἰκτρὸν ἄγαλμα. καὶ ἔσσεται αὐτόθι γείτων\nΠύρρος ἐρωμανέων Φρύγιος λίθος, εἰσέτι Ῥείης\nοἶστρον ἔχων ἀθέμιστον ἀνυμφεύτων ὑμεναίων,\nΘίσβη δʼ ὑγρὸν ὕδωρ καὶ Πύραμος, ἥλικες ἄμφω,\nἀλλήλους ποθέοντες· ἐυστεφάνοιο δὲ κούρης\nμίλακος ἱμείρων Κρόκος ἔσσεται ἄνθος Ἐρώτων·\nκαὶ γαμίην μετὰ νύσσαν ἀελλοπόδων Ὑμεναίων\nκαὶ Παφίης μετὰ μῆλα λεοντείην ἐπὶ μορφὴν\nἌρτεμις οἰστρήσειεν ἀμειβομένην Ἀταλάντην.\nκαὶ τὰ μὲν εἰν ἑνὶ πάντα παρέστιχεν ἄστατος Ὥρη,\nεἰσόκε χῶρον ἵκανεν, ὅπῃ πυρόεις Ὑπερίων\nσύμβολα μαντοσύνης ἀνεμώδεϊ πέφραδε κούρῃ,\nἧχι Λέων ἐτέτυκτο σελασφόρος, ἧχι καὶ αὐτὴ\nπαρθένος ἀστερόεσσα νόθῃ ποικίλλετο μορφῇ\nοἴνοπα βότρυν ἔχουσα, θερειγενὲς ἄνθος ὀπώρης·\nκεῖθι Χρόνου θυγάτηρ πόδας εὔνασε, ταῦτα δʼ ἀνέγνω·\nΚισσὸς ἀερσιπότης, ἐρόεις νέος, εἰς φυτὸν ἕρπων\nἔσται κισσὸς ἕλιξ καὶ ἐν ἔρνεσιν· ἠιθέου δὲ\nὄρθιος ἐκ Καλάμοιο δόναξ κυρτούμενος αὔραις\nλεπτὸν ἀεξιφύτοιο φανήσεται ἔρνος ἀρούρης,\nἡμερίδων στήριγμα· καὶ εἰς φυτὸν εἶδος ἀμείψας\nἄμπελος ἀμπελόεντι χαρίζεται οὔνομα καρπῷ.\nἀλλʼ ὅτε θέσφατα ταῦτα θαλυσιὰς ἔδρακε κούρη,\nδίζετο χῶρον ἐκεῖνον, ὅπῃ παρὰ γείτονι τοίχῳ\nποιητῇ κεχάρακτο τύπῳ Γανυμήδεος εἰκὼν\nἰκμάδα νεκταρέην χρυσέῳ στάζουσα κυπέλλῳ,\nἧχι χαρασσομένων ἐπέων τετράζυγος ὀμφή·\nκεῖθι θεὰ φιλόβοτρυς ἐκώμασεν, εὗρε δὲ νύμφη\nθέσφατα κισσοφόρῳ πεφυλαγμένα ταῦτα Λυαίῳ·\nΦοίβῳ Ζεὺς ἐπένευσεν ἔχειν μαντώδεα δάφνην,\nκαὶ ῥόδα φοινίσσοντα ῥοδόχροϊ Κυπρογενείῃ,\nγλαυκὸν Ἀθηναίῃ γλαυκώπιδι θαλλὸν ἐλαίης,\nκαὶ στάχυας Δήμητρι, καὶ ἡμερίδας Διονύσῳ.\nτοῖα μὲν ἐν γραφίδεσσι φιλεύιος ἔδρακε κούρη·\nτερπομένη δʼ ἤιξε, κασιγνήτας δὲ λαβοῦσα\nεἰς ῥόον ἠῴοιο διέστιχεν Ὠκεανοῖο\nἱπποσύνῃ Φαέθοντος ὁμόδρομος.—οὐ δὲ Λυαίῳ\nφάρμακον ἦν ἑτάροιο δεδουπότος, οὐδὲ χορείης\nμνῆστις ἔην· φιλίῳ δὲ νόον δεδονημένος οἴστρῳ\nαἴλινα πικρὰ λίγαινεν, ἀκηδέστῳ δὲ σιωπῇ\nχάλκεα νῶτα λέλοιπεν ἀδουπήτοιο βοείης·\nοὐδέ ἑ πηκτὶς ἔτερπεν. ἀμειδήτῳ δὲ προσώπῳ\nοἰκτρὰ κινυρομένοιο φιλοστόργου Διονύσου,\nἔσχετο μὲν Λυδοῖο ῥόος δονακώδεος Ἕρμου\nκραιπνὰ κυλινδομένου προχοῆς ἀνεμώδεϊ παλμῷ,\nοὐδὲ ῥέειν μενέαινε· βαθυκτεάνῳ δὲ ῥεέθρῳ\nΠακτωλὸς κροκόεις ἀνεσείρασε πένθιμον ὕδωρ\nἀνδρὸς ἔχων μίμημα κατηφέος· ἀμφὶ δὲ νεκρῷ\nπηγαίων ἀνέκοψε παλίσσυτον ὁλκὸν ἐναύλων\nΣαγγάριος προχέων Φρύγιον ῥόον· αἰνοτόκου δὲ\nΤανταλίδος στοναχῇσι διάβροχος ἄπνοος εἰκὼν\nδιπλόα δάκρυα χεῦεν, ὀδυρομένου Διονύσου·\nκαὶ πίτυς αἰάζουσα συνέμπορος ἥλικι πεύκῃ\nλεπταλέον ψιθύριζεν· ἀκερσικόμου δὲ καὶ αὐτὴ\nΦοίβου δένδρον ἐοῦσα κόμην ἀπεσείσατο δάφνη\nπενθαλέοις ἀνέμοις· λιπαρὴ δʼ ἄτμητος ἐλαίη\nφύλλα χαμαὶ κατέχευε, καὶ εἰ φυτὸν ἦεν Ἀθήνης.\nτοῖα πόθῳ στενάχοντος ἀδακρύτου Διονύσου\nφρικτὰ μετετρέψαντο παλίλλυτα νήματα Μοίρης·\nκαὶ γόον ἀχνυμένοιο παραιφαμένη Διονύσου\nἌτροπος ἐμπεδόμυθος ἀνήρυγεν ἔνθεον ὀμφήν·\nΖώει τοι, Διόνυσε, τεὸς νέος, οὐδὲ περήσει\nπικρὸν ὕδωρ Ἀχέροντος· ἀκαμπέα δʼ εὗρεν ὀλέσσαι\nσὸς γόος ἀτρέπτου παλινάγρετα νήματα Μοίρης·\nἄμπελος οὐ τέθνηκε, καὶ εἰ θάνεν· ἱμερόεν γὰρ\nεἰς ποτόν, εἰς γλυκὺ νέκταρ ἐγὼ σέο κοῦρον ἀμείψω·\nτὸν μὲν ἐυτροχάλου παλάμης βητάρμονι παλμῷ\nδόρπιον ἁρμονίην διδυμόθροος αὐλὸς ἀράσσων\nὑμνήσει, Φρύγα ῥυθμὸν ἔχων ἤ Δωρίδα μολπήν·\nἠέ μιν ἐν θυμέλῃσιν ἀνὴρ εὔρυθμος ἀείσει\nἈονίου καλάμοιο χέων Ἰσμήνιον ἠχὼ\nἢ ναέταις Μαραθῶνος· ἀνευάξουσι δὲ Μῦσαι\nἄμπελον ἱμερόεντα σὺν ἀμπελόεντι Λυαίῳ.\nκαὶ σκολιὴν πλοκάμοιο λιπὼν ὀφιώδεα μίτρην\nστέμματα βοτρυόεντα περιπλέξεις σέο χαίτῃ,\nΦοίβῳ ζῆλον ἄγων, ὅτι πένθιμα χειρὶ τιταίνει\nαἴλινα δενδρήεντα φιλοκλαύτων ὑακίνθων,\nκαὶ σὺ ποτὸν μεθέπεις, βροτέης ἄμπαυμα γενέθλης,\nνέκταρος οὐρανίου χθόνιον τύπον, ἀνθεμόεν δὲ\nπαιδὸς Ἀμυκλαίοιο τεὸς νεὸς νέος εὖχος ἐλέγξει·\nεἰ δὲ πόλις κείνοιο μαχήμονα χαλκὸν ἀείρει,\nκαὶ σέθεν ἠιθέοιο φεραυγέα πατρὶς ἀέξει\nὑγρὸν ἐρευθομένης ποταμηίδος ὄμβρον ἐέρσης,\nχρυσῷ ὅλη κομόωσα, καὶ οὐ χαίρουσα σιδήρῳ·\nεἰ ποταμοῦ κελάδοντος ἀγάλλεται ἀμφὶ ῥεέθρῳ,\nφέρτερον Εὐρώταο πέλει Πακτώλιον ὕδωρ.\nἌμπελε, πένθος ὄπασσας ἀπενθήτῳ Διονύσῳ,\nὄφρα μελιρραθάμιγγος ἀεξομένου σέθεν οἴνου\nτερπωλὴν ὀπάσειας ὅλῳ τετράζυγι κόσμῳ\nκαὶ σπονδὴν μακάρεσσι καὶ εὐφροσύνην Διονύσῳ·\nΒάκχος ἄναξ δάκρυσε, βροτῶν ἵνα δάκρυα λύσῃ.\nὣς φαμένη γνωτῇσι συνέμπορος ἔστιχε δαίμων.\nκαὶ κινυρῷ μέγα θάμβος ἐφαίνετο μάρτυρι Βάκχῳ·\nκαὶ γὰρ ἀναΐξας ἐρόεις νέκυς ὡς ὄφις ἕρπων\nἄμπελος αὐτοτέλεστος ἑὴν ἠλλάξατο μορφήν,\nκαὶ πέλε νήδυμον ἄνθος· ἀμειβομένοιο δὲ νεκροῦ\nγαστὴρ θάμνος ἔην περιμήκετος, ἄκρα δὲ χειρῶν\nἀκρεμόνες βλάστησαν, ἐνερρίζωντο δὲ ταρσοί,\nβόστρυχα βότρυες ἦσαν, ἐμορφώθη δὲ καὶ αὐτὴ\nνεβρὶς ἀεξομένης πολυδαίδαλον ἄνθος ὀπώρης,\nἀμπελόεις δὲ κόρυμβος ἔην δολιχόσκιος αὐχήν,\nἰσοφυὴς δʼ ἀγκῶνι τιταίνετο καμπύλος ὄρπηξ\nοἰδαίνων σταφυλῇσιν, ἀμειβομένου δὲ καρήνου\nγναμπτῆς κυρτὰ κόρυμβα τύπον μιμεῖτο κεραίης.\nκεῖθι φυτῶν στίχες ἦσαν ἀπείρονες· αὐτοτελὴς δὲ\nὄρχατος ἀμπελόεις χλοεροὺς ὄρπηκας ἑλίσσων\nοἴνοπι γείτονα δένδρα νέῳ μιτρώσατο καρπῷ.\nκαὶ νέον ἔπλετο θάμβος, ἐπεὶ τότε κοῦρος ἀθύρων,\nεἰς φυτὸν ὑψιπέτηλον ἑὸν πόδα λοξὸν ἑλίσσων,\nκισσὸς ἀερσιπότητος ἑὴν δενδρώσατο μορφήν,\nκαὶ πέλεν ἀγκύλον ἔρνος ἐπώνυμον, ἀρτιφυῆ δὲ\nὄρχατον ἡμερίδων σκολιῷ μιτρώσατο δεσμῷ.\nκαὶ φιλίοις πετάλοισι κατάσκιον ἔσκεπε κόρσην,\nκαὶ πλοκάμους ἐμέθυσσε φιλακρήτων ἀπὸ φύλλων\nκυδιόων Διόνυσος· ἀεξιφύτοιο δὲ κούρου\nἄρτι πεπαινομένης ἐδρέψατο καρπὸν ὀπώρης.\nκαὶ θεὸς αὐτοδίδακτος ἄτερ ποδὸς ἔκτοθι ληνοῦ,\nβότρυν ἐπισφίγγων παλάμης βεβριθότι καρπῷ,\nχερσὶ περιπλεκέσσι μέθης ὠδῖνα πιέζων\nπορφυρέης ἀνέφηνε νεόρρυτον ὄγκον ὀπώρης,\nκαὶ γλυκερὸν ποτὸν εὗρε· οἰνοχύτου Διονύσου\nλευκὰ διαινομένων ἐρυθαίνετο δάκτυλα χειρῶν.\nκαὶ δέπας ἀγκύλον εἶχε βοὸς κέρας· ἡδυπότου δὲ\nχείλεσιν ἀκροτάτοισιν ἐγεύσατο Βάκχος ἐέρσης,\nγεύσατο καὶ καρποῖο, καὶ ἀμφοτέροις φρένα τέρπων\nμῦθον ἀγηνορέοντος ἀνήρυγεν ἀνθερεῶνος·\nἈμβροσίην καὶ νέκταρ ἐμοῦ Διός, Ἄμπελε, τίκτεις·\nἔρνεα δισσὰ φέρων πεφιλημένα καρπὸν Ἀπόλλων\nοὐ φάγε δαφνήεντα καὶ οὐ πίεν ἐξ ὑακίνθου·\nοὐ στάχυς ὠδίνει γλυκερὸν ποτόν· ἵλαθι, Δηώ·\nεἶδαρ ἐγὼ μερόπεσσι καὶ οὐ πόμα μοῦνον ὀπάσσω.\nἌμπελε, καὶ σέο πότμος ἐπήρατος· ἦ ῥα καὶ αὐτῆς\nεἰς σὲ καὶ εἰς σέο κάλλος ἐθηλύνθη λίνα Μοίρης,\nεἰς σὲ καὶ οἰκτίρμων Ἀίδης πέλεν, εἰς σέ καὶ αὐτὴ\nΠερσεφόνη τρηχεῖαν ἑὴν ἤμειψε μενοινήν,\nκαὶ σὲ νέκυν ζώγρησε κασιγνήτῳ Διονύσῳ.\nοὐ θάνες, ὡς τέθνηκεν Ἀτύμνιος· οὐ Στυγὸς ὕδωρ,\nοὐ φλόγα Τισιφόνης, οὐκ ἔδρακες ὄμμα Μεγαίρης·\nζώεις δʼ εἰσέτι, κοῦρε, καὶ εἰ θάνες· οὐδέ σε Λήθης\nκρύψεν ὕδωρ, οὐ ξυνὸς ἔχει τάφος· ἀλλὰ καὶ αὐτὴ\nμορφὴν ὑμετέρην ᾐδέσσατο γαῖα καλύψαι·\nἀλλὰ φυτόν σε τέλεσσε πατὴρ ἐμὸς υἷα γεραίρων,\nσὸν δέμας εἰς γλυκὺ νέκταρ ἄναξ ἤμειψε Κρονίων.\nοὐ φύσις, ὡς γραπτοῖσι Θεραπναίοισι κορύμβοις,\nαἴλινον ἀκλαύτοισι τεοῖς ἐχάραξε πετήλοις·\nχροιὴν δʼ ὑμετέρην καὶ ἐν ἔρνεσι, κοῦρε, φυλάσσεις·\nσῶν μελέων ἀκτῖνα τεὴ κήρυξε τελευτή·\nοὔ πώ σε προλέλοιπεν ἐρευθαλέη σέο μορφή.\nἀλλά τεοῦ θανάτου τιμήορος οὔ ποτε λήξω\nθυομένῳ τεὸν οἶνον ἐπισπένδων ὀλετῆρι\nἀνδροφόνῳ. σὺ δὲ μῶμον Ἁμαδρυάδεσσιν ἀνάπτεις\nσοῖς ἐρατοῖς πετάλοισιν· ἀπʼ εὐόδμων δὲ κορύμβων\nἰκμάδες ὑμετέρων με περιπνείουσιν Ἐρώτων.\nκαρπὸν ἐγὼ μήλοιο πότε κρητῆρι κεράσσω;\nνεκταρέῳ πότε σῦκον ἐπιστάξαιμι κυπέλλῳ;\nσῦκον ὁμοῦ καὶ μῆλον ἕχει χάριν ἄχρις ὀδόντων.\nοὐ δύναται φυτὸν ἄλλο τεαῖς σταφυλῇσιν ἐρίζειν·\nοὐ ῥόδον, οὐ νάρκισσος ἐύχροος, οὐκ ἀνεμώνη,\nοὐ κρίνον, οὐχ ὑάκινθος ἰσάζεται ἔρνεϊ Βάκχου,\nὅττι πολυτρίπτοιο νέαις λιβάδεσσιν ὀπώρης\nσὸν ποτὸν ἄνθεα πάντα δεδέξεται· ἕν ποτὸν ἔσται\nμιγνύμενον πάντεσσι, καὶ εἰς μίαν ἵξεται ὀδμὴν\nἄνθεσι παντοίοις κεκερασμένον· εἰαρινὴν γὰρ\nκοσμήσει τεὸν ἄνθος ὅλην λειμωνίδα ποίην.\nεἶξον ἐμοί, κλυτότοξε, πολυθρήνων ὅτι φύλλων\nπενθαλέῳ μίτρωσας ἀπενθέα βόστρυχα δεσμῷ·\nαἴλινα σοῖς πετάλοισι χαράσσεται· εἰ δʼ ἐνὶ κήπῳ\nστέμμα φέρει κλυτότοξος, ἐγὼ γλυκὺν οἶνον ἀφύσσω,\nκαὶ στέφος ἱμερόεν περιβάλλομαι, ἡδυπότην δὲ\nἔνδον ἐμῆς κραδίης ὅλον Ἄμπελον αὐτὸν ἀείρω.\nεἶξον ἐρισταφύλῳ, κορυθαιόλος· αἱματόεις γὰρ\nσπένδει λύθρον Ἄρηι, καὶ ἀμπελόεις Διονύσῳ\nβότρυος οἰνωθέντος ἐρευθιόωσαν ἐέρσην.\nΔηώ, ἐσυλήθης μετὰ Παλλάδος· οὐ γὰρ ἐλαῖαι\nεὐφροσύνην τίκτουσι, καὶ οὐ στάχυς ἀνέρα θέλγει,\nὄγχνη καρπὸν ἔχει μελιηδέα, μύρτος ἀέξει\nἄνθεα κηώεντα, καὶ οὐ φρενοθελγέι καρπῷ\nἀνδρομέας ἀνέμοισιν ἀκοντίζουσι μερίμνας·\nὑμείων γενόμην πολὺ φέρτερος· ἡμετέρου γὰρ\nοἴνου μὴ παρεόντος ἀτερπέα δεῖπνα τραπέζης,\nοἴνου μὴ παρεόντος ἀθελγέες εἰσὶ χορεῖαι.\nεἰ δύνασαι, γλαυκῶπι, τεῆς πίε καρπὸν ἐλαίης·\nσὸν φυτὸν ἀγλαόδωρος ἐμὴ νίκησεν ὀπώρη,\nὅττι τεᾷ λιπόωντι δέμας χρίουσιν ἐλαίῳ\nἄνδρες ἀεθλητῆρες ἀτερπέες, αἰνοπαθὴς δὲ\nεὐνέτιν ἠὲ θύγατρα βαλὼν ξυνήονι πότμῳ,\nἤ τεκέων φθιμένων ἤ μητέρος ἤ γενετῆρος\nἀνὴρ πένθος ἔχων, ὅτε γεύσεται ἡδέος οἴνου,\nστυγνὸν ἀεξομένης ἀποσείσεται ὄγκον ἀνίης.\nἌμπελε, καὶ μετὰ πότμον ἐυφραίνεις φρένα Βάκχου·\nπᾶσιν ἐμοῖς μελέεσσιν ἐγῶ σέο πῶμα κεράσσω.\nἀμφὶ δὲ δένδρεα πάντα κάτω νεύοντι καρήνῳ\nεἴκελα λισσομένῳ κυρτούμενον αὐχένα κάμπτει,\nὑψιτενῆ δὲ πέτηλα γέρων ἐκλίνατο φοῖνιξ·\nἀμφὶ δὲ μηλείῃ τανύεις πόδας, ἀμφὶ δὲ συκῇ\nχεῖρας ἐφαπλώσας ἐπερείδεαι, ὑμετέρην δέ,\nδμωίδες ὣς δέσποιναν, ἐλαφρίζουσιν ὀπώρην,\nεὖτε τιταινομένων πετάλων ἑλικώδεϊ παλμῷ\nἀμφιπόλων ὑπὲρ ὦμον ἀνέρχεαι· ἀγχιφύτων δὲ\nἁβρὰ πολυσπερέων ἑτερόχροα φύλλα κορύμβων,\nοἷα σέθεν κνώσσοντος, ἐπαιθύσσουσι προσώπῳ\nαὔραις φειδομένῃσι καταψύχοντες ἀῆται,\nλεπταλέην ἅτε λάτρις ἐθήμονα ῥιπίδα σείει,\nψυχρὸν ἑῷ βασιλῆι φέρων ποιητὸν ἀήτην.\nεἰ δὲ μεσημβρίζουσαν ἄγεις Φαέθοντος ἀπειλήν,\nσῆς σταφυλῆς προκέλευθος ἐτησιὰς ἔρχεται αὔρη\nδίψιον εὐνάζουσα πυρώδεος ἀστέρα Μαίρης,\nὁππότε θερμαίνει σε θερειγενέος δρόμος Ὥρης\nθάλπων Σειριόεντι πεπαινομένην δρόσον ἀτμῷ.\nἔννεπε κυδιόων, προτέρας δʼ ἔρριψε μερίμνας\nφάρμακον ἡβητῆρος ἔχων εὔοδμον ὀπώρην.\nκαὶ τὰ μὲν ἀμπελόεντος ἀείδεται ἀμφὶ κορύμβου,\nπῶς πέλεν ἡβητῆρος ἐπώνυμος. ὑμνοπόλων δὲ\nἄλλη πρεσβυτέρη πέλεται φάτις, ὥς ποτε γαίῃ\nοὐρανόθεν φερέκαρπος Ὀλύμπιος ἔρρεεν ἰχὼρ\nκαὶ τέκε Βακχιάδος σταφυλῆς ποτόν, ἐν σκοπέλοις δὲ\nαὐτοφυὴς ἀκόμιστος ἀέξετο καρπὸς ὀπώρης·\nοὔ πω δʼ ἡμερὶς ἦεν ἐπώνυμος, ἀλλʼ ἐνὶ λόχμαις\nἀγριὰς ἡβώουσα πολυγνάμπτοισι σελίνοις\nοἰνοτόκων βλάστησε φυτῶν εὐάμπελος ὕλη,\nὑγρὸν ἀναβλύζουσα βεβυσμένον ὄγκον ἐέρσης·\nκαὶ πολὺς ὄρχατος ἦεν, ὅπῃ, στοιχηδὸν ἀνέρπων,\nσείετο φοινίσσων ἐπὶ βότρυϊ βότρυς ἀλήτης·\nὧν ὁ μὲν ἡμιτέλεστος ἑὰς ὠδῖνας ἀέξων,\nαἰόλα πορφύρων, ἑτερόχροϊ φαίνετο καρπῷ\nὃς δὲ φαληριόων ἐπεπαίνετο σύγχροος ἀφρῷ,\nκαἰ πολὺς ὤθεεν ἄλλος ὁμόζυγα γείτονα γείτων\nξανθοφυής, ἕτερος δὲ φυὴν ἰνδάλλετο πίσσῃ\nπερκάζων ὅλον ἄνθος, ἀπʼ οἰνοτόκων δὲ πετήλων\nσύμφυτον ἀγλαόκαρπον ὅλην ἐμέθυσσεν ἐλαίην·\nἄλλου δʼ ἀρτιχάρακτος ἐπέτρεχεν ὄμφακι καρπῷ\nβότρυος ἀργυφέοιο μέλας αὐτόσσυτος ἀήρ,\nὄγκῳ βοτρυόεντι φέρων σφριγόωσαν ὀπώρην\nκαὶ πίτυν ἀντικέλευθον ἕλιξ ἔστεψεν ὀπώρης\nσυμφερτοῖς σκιόωσα περισκεπὲς ἔρνος ἰάμνοις,\nκαὶ φρένα Πανὸς ἔτερπε· τινασσομένους δὲ Βορῆι\nἀκρεμόνας πελάσασα παρʼ ἀμπελόεντι κορύμβῳ\nαἱμοβαφὴς ἐλέλιζε κόμην εὐώδεα πεύκη.\nἀμφὶ δέ μιν σκολιῇσι δράκων δινωτὸς ἀκάνθαις\nλαρὸν ἐυρραθάμιγγος ἀμέλγετο νέκταρ ὀπώρης,\nκαὶ βλοσυραῖς γενύεσσι ποτὸν Βακχεῖον ἀμέλξας,\nβότρυος οἰνωθέντος ἐπιστάζων πόμα λαιμῷ,\nπορφυρέῃ ῥαθάμιγγι δράκων φοίνιξεν ὑπήνην.\nκαὶ θεὸς οὐρεσίφοιτος ὄφιν θάμβησε δοκεύων\nοἰνωπῇ ῥαθάμιγγι πεφυρμένον ἀνθερεῶνα·\nκαὶ στικταῖς φολίδεσσι μετάτροπον ὁλκὸν ἑλίξας\nπετραίην βαθύκολπον ἐδύσατο γείτονα χειήν,\nεὔιον ἀθρήσας, ὄφις αἰόλος. εἰσορόων δὲ\nΒάκχος ἐρευθαλέης ἐγκύμονα βότρυν ἐέρσης\nὀμφαίης ἐνόησε παλαίτερα θέσφατα Ῥείης.\nκαὶ σκοπέλους ἐλάχηνε, πεδοσκαφέος δὲ σιδήρου\nθηγαλέῃ γλωχῖνι μυχὸν κοιλήνατο πέτρης·\nλειήνας δὲ μέτωπα βαθυνομένων κενεώνων\nτάφρον ἐυσταφύλοιο τύπον ποιήσατο ληνοῦ,\nβότρυας ἀμώων νεοθηλέας ὀξέι θύρσῳ,\nτεύχων ὀψιγόνοιο τύπον γαμψώνυχος ἅρπης.\nκαὶ Σατύρων χορὸς ἦεν ὁμόστολος· ὧν ὁ μὲν αὐτῶν\nλοξὸς ἔην τρυγόων, ὁ δὲ βότρυας ἄγγεϊ κοίλῳ\nδέχνυτο τεμνομένους, ὁ δὲ σύμπλοκα φύλλα δαΐζων\nχλωρὰ φιλακρήτων ἀπεσείσατο λύματα καρπῶν·\nἄλλος ἄτερ θύρσοιο καὶ εὐθήκτοιο σιδήρου\nδεξιτερὴν ἀσίδηρον ἐπʼ ἀκρεμόνεσσι τιταίνων\nβότρυος εἱλικόεντος ἀπέκλασεν ἄκρα κορύμβου,\nὀκλάζων ἐπίκυρτον, ἐς ἄμπελον ὄμμα τιταίνων·\nκαὶ γλαφυρῷ κενεῶνι χυτὴν ἔστρωσεν ὀπώρην\nὀγκώσας σταφυλῇσι μεσόμφαλα νῶτα χαράδρης\nβότρυας εἱλικόεντας ἐπασσυτέρους θέτο κόλπῳ\nἐκταδὸν ἔνθα καὶ ἔνθα, καὶ ὡς θημῶνας ἀλωῆς\nπλήσας κόλπον ἅπαντα συνήγαγε κοιλάδι πέτρῃ,\nκαὶ σταφυλὴν ἐπάτησε ποδῶν βητάρμονι παλμῷ.\nκαὶ Σάτυροι σείοντες ἐς ἠέρα θυιάδα χαίτην,\nἰσοφυὲς μίμημα διδασκόμενοι Διονύσου,\nστικτὰ περισφίγξαντες ἐπωμίδι δέρματα νεβρῶν,\nΒακχείης ἀλάλαζον ὁμογλώσσου μέλος ἠχοῦς,\nποσσὶ πολυσκάρθμοισι περιθλίβοντες ὀπώρην,\nεὔιον ἀείδοντες· ἐρισταφύλοιο δὲ κόλπου\nοἴνου ἀναβλύζοντος ἐπορφύροντο χαράδραι·\nστεινομένη δὲ πόδεσσιν ἀμοιβαίοισιν ὀπώρη\nλευκὸν ἐρευθαλέης ἀνεκήκιεν ἀφρὸν ἐέρσης.\nκαὶ βοέοις ἀρύοντο κεράασιν ἀντὶ κυπέλλων\nμή πω φαινομένων, ὅθεν ὕστερον ἐξέτι κείνου\nθέσκελον οὔνομα τοῦτο κεραννυμένῳ πέλεν οἴνῳ.\nκαί τις ἀναβλύζων φρενοθελγέος ἰκμάδα Βάκχου\nκαμπύλον ἴχνος ἔκαμψε ποδῶν ἑλικώδεϊ παλμῷ,\nδεξιὸν ἐκ λαιοῖο μετήλυδα ταρσὸν ἀμείβων,\nκαὶ λασίας ἐδίηνε γενειάδας ἰκμάδι Βάκχου·\nἄλλος ἀνεσκίρτησε, μέθης δεδονημένος οἴστρῳ,\nφρικτὸν ἀρασσομένης ἀίων μύκημα βοείης·\nκαί τις ἀκεσσιπόνοιο πιὼν ῥόον ἄσχετον οἴνου\nκυανέην ῥοδόεντι ποτῷ πόρφυρεν ὑπήνην·\nἄλλος ἄνω τανύων σφαλερὴν ἐπὶ δένδρον ὀπωπὴν\nἡμιφανῆ σκοπίαζεν ἀνάμπυκα γείτονα Νύμφην,\nκαί νύ κεν ὑψιπέτηλον ὀρειάδος εἰς φυτὸν ὕλης\nεἷρπεν ὀλισθηροῖο ποδὸς γαμψώνυχι ταρσῷ,\nεἰ μή μιν Διόνυσος ἐρήτυεν· ἀμφὶ δὲ πηγὰς\nἄλλος ἐγερσινόοιο μέθης ἑτερόφρονι παλμῷ\nὑδρηλὴν ἐδίωκεν ἀνείμονα Νηίδα κούρην,\nκαί νύ κε νηχομένην λασίῳ πήχυνεν ἀγοστῷ,\nεἰ μή μιν φθαμένη βυθίῳ κεκάλυπτο ῥεέθρῳ.\nμούνῳ δʼ οἰνοποτῆρι Διωνύσῳ πόρε Ῥείη\nλυσσαλέης ἀμέθυστον ἀλεξήτειραν ἀνάγκης.\nπολλοὶ δʼ εὐκεράων Σατύρων φιλοπαίγμονι ταρσῷ\nεἰς χορὸν οἰστρηθέντες ἐκώμασαν· ὧν ὁ μὲν αὐτῶν\nθερμὸν ἔχων νέον οἶστρον ὑπὸ φρένα, πομπὸν Ἐρώτων,\nπήχεϊ λαχνήεντι μέσην ἠγκάσσατο Βάκχην·\nὃς δὲ νοοπλάγκτοιο μέθης δεδονημένος οἴστρῳ\nπαρθενικῆς ἀγάμοιο σαόφρονος ἥψατο μίτρης,\nαὖ ἐρύων ἐπὶ Κύπριν ἀπειθέος εἵματα νύμφης,\nχειρὶ δʼ ὀπισθοβόλῳ ῥοδέων ἐπαφήσατο μηρῶν·\nκαί τις ἀναινομένην ἀνεσείρασε μύστιδα κούρην\nλαμπάδα νυκτιχόρευτον ἀναπτομένην Διονύσῳ·\nὃς δὲ περὶ στέρνοις πεφιδημένα δάκτυλα βάλλων\nοἰδαλέην ἔθλιψεν ἀκαμπέος ἄντυγα μαζοῦ.\nκαὶ γλυκερῆς Διόνυσος ἑῆς μετὰ κῶμον ὀπώρης\nδύσατο κυδιόων Κυβεληίδος ἄντρα θεαίνης,\nκλήματα βοτρυόεντα φιλανθέι χειρὶ τιταίνων,\nΜαιονίην δʼ ἐδίδαξεν ἑὴν ἄγρυπνον ἑορτήν.\nἐν τρισκαιδεκάτῳ στρατιὴν νήριθμον ἐνίψω\nκαὶ προμάχους ἥρωας ἀγειρομένους Διονύσῳ.\nΖεὺς δὲ πατὴρ προέηκεν ἐς αὔλια θέσκελα Ῥείης\nἾριν ἀπαγγέλλουσαν ἐγερσιμόθῳ Διονύσῳ,\nὄφρα δίκης ἀδίδακτον ὑπερφιάλων γένος Ἰνδῶν\nἈσίδος ἐξελάσειεν ἑῷ ποινήτορι θύρσῳ,\nναύμαχον ἀμήσας ποταμήιον υἷα κεράστην,\nΔηριάδην βασιλῆα, καὶ ἔθνεα πάντα διδάξῃ\nὄργια νυκτιχόρευτα καὶ οἴνοπα καρπὸν ὀπώρης.\nἡ μὲν ἐρεσσομένων πτερύγων ἀνεμώδεϊ ῥιπῇ\nδυσαμένη κελάδοντα λεοντοκόμου μυχὸν ἄντρου\nἄψοφον ἴχνος ἔπηξεν, ἀφωνήτῳ δὲ σιωπῇ\nσφιγξαμένη στόμα δοῦλον ὀρειάδος ἐγγὺς ἀνάσσης\nἵστατο κυρτωθεῖσα, καθελκομένου δὲ καρήνου\nχείλεσιν ἱκεσίοισι πόδας προσπτύξατο Ῥείης.\nκαὶ τὴν μὲν Κορύβαντες ἀμειδέι νεύματι Ῥείης\nθεσπεσίης ἀρέσαντο παρὰ κρητῆρι τραπέζης·\nθαμβαλέη δὲ πιοῦσα νεηγενέος χύσιν οἴνου\nτέρπετο βακχευθεῖσα· καρηβαρέουσα δὲ δαίμων\nπαιδὶ Διὸς παρεόντι Διὸς μυκήσατο βουλήν·\nἈλκήεις Διόνυσε, τεὸς γενέτης σε κελεύει\nεὐσεβίης ἀδίδακτον ἀιστῶσαι γένος Ἰνδῶν·\nἀλλὰ τεαῖς παλάμῃσι μαχήμονα θύρσον ἀείρων\nαἰθέρος ἄξια ῥέξον, ἐπεὶ Διὸς ἄμβροτος αὐλὴ\nοὔ σε πόνων ἀπάνευθε δεδέξεται, οὐδέ σοι Ὧραι\nμή πω ἀεθλεύσαντι πύλας πετάσωσιν Ὀλύμπου·\nἙρμείας μόγις ἦλθεν ἐς οὐρανόν, ὁππότε ῥάβδῳ\nὄμμασιν ἀστράπτοντα ποδῶν ἄπο μέχρι κομάων\nβουκόλον Ἄργον ἔπεφνε, καὶ Ἄρεα λύσατο δεσμῶν·\nΔελφύνην δʼ ἐδάμασσε καὶ αἰθέρα ναῖεν Ἀπόλλων·\nοὐδὲ τεὸς γενέτης, μακάρων πρόμος, ὑψιμέδων Ζεὺς\nνόσφι πόνων ἀνέβαινεν ἐς οὐρανόν, ὄρχαμος ἄστρων,\nεἰ μὴ πρῶτον ἔδησεν ἀπειλητῆρας Ὀλύμπου\nΤαρταρίῳ Τιτῆνας ὑποκρύψας κενεῶνι.\nκαὶ σὺ μετʼ Ἀπόλλωνα, μεθʼ Ἑρμάωνα, μογήσας\nμισθὸν ἔχεις καμάτων πατρώιον αἰθέρα ναίειν.\nὣς φαμένη πρὸς Ὄλυμπον ἔβη θεός· αἶψα δὲ Ῥείη\nπαμμήτωρ προέηκεν ἀγέστρατον ἀγγελιώτην\nΠύρριχον, ὀρχηστῆρα φιλοσμαράγοιο βοείης,\nφύλοπιν ἀγγέλλοντα κορυσσομένοιο Λυαίου.\nκαὶ στρατιὴν πολύμορφον ἀολλίζων Διονύσῳ\nΠύρριχος ἀενάοιο διέδραμεν ἕδρανα κόσμου·\nΕὐρώπης δὲ γένεθλα καὶ Ἀσίδος ἔθνεα γαίης\nπάντας ἄγων νόστησεν ἐς ἁβροβίων χθόνα Λυδῶν.\nἀλλά πολυσπερέων προμάχων ἡρωίδα φύτλην\nκαὶ λασίων Σατύρων, Κενταυρίδος αἷμα γενέθλης,\nΣειληνῶν τε φάλαγγα δασυκνήμοιο γεραιοῦ\nκαὶ στίχα Βασσαρίδων Κορυβαντίδες εἴπατε Μοῦσαι·\nοὐ γὰρ ἐγὼ τόσα φῦλα δέκα γλώσσῃσιν ἀείσω\nοὐδὲ δέκα στομάτεσσι χέων χαλκόθροον ἠχώ,\nὁππόσα Βάκχος ἄγειρε δορυσσόος, ἀλλὰ λιγαίνων\nἡγεμόνας καὶ Ὅμηρον ἀοσσητῆρα καλέσσω\nεὐεπίης ὅλον ὅρμον, ἐπεὶ πλωτῆρες ἀλῆται\nπλαγκτοσύνης καλέουσιν ἀρηγόνα κυανοχαίτην.\nπρῶτα μέν, εὐθύρσοιο καλεσσαμένου Διονύσου,\nἈκταίων ταχὺς ἦλθεν ὁμόγνιον αἷμα γεραίρων,\nπατρίδος Ἀονίης ἑπτάστομον οὖδας ἐάσας·\nΒοιωτῶν δὲ φάλαγγες ἐπέρρεον οἳ χθόνα Θήβης\nᾤκεον εὐπύργοιο καὶ ἔνδιον ἐννοσιγαίου\nὈγχηστόν, Πετεῶνα καὶ Ὠκαλέην καὶ Ἐρύθρας,\nἌρνην βοτρυόεσσαν, ἀγαλλομένην Διονύσῳ,\nοἵ τε Μίδειαν ἔναιον, ἀειδομένας τε πολίχνας\nΕἰλέσιον καὶ Σκῶλον ἁλικρήπιδά τε Θίσβην,\nὅρμον ἐυτρήρωνα θαλασσαίης Ἀφροδίτης,\nκαὶ δάπεδον Σχοίνοιο καὶ εὐχαίτην Ἐλεῶνα\nκώπας τʼ, ἀγλαὸν οὖδας, ὅπῃ περίπυστον ἀκούω\nἐγχελύων θρέπτειραν ἐπώνυμον εἰσέτι λίμνην,\nκαὶ λάσιον Μεδεῶνα, καὶ οἳ λάχον εὔβοτον Ὕλην,\nσκυτοτόμου Τυχίοιο τανυκνήμιδα τιθήνην,\nκαὶ πέδον εὐρυάλω, χθονίῃ πεφυλαγμένον ὀμφῇ,\nἅρματος ὀψιγόνοιο φερώνυμον Ἀμφιαράου,\nΘεσπιέων τε πόληα βαθυκνήμους τε Πλαταιὰς\nὑδρηλήν θʼ Ἁλίαρτον, ὀρεσσιχύτου ποταμοῖο\nχεύμασι μεσσατίοισι μεριζομένην Ἑλικῶνος,\nοἵ τʼ εἶχον πυμάτην Ἀνθηδόνα, γείτονα πόντου,\nΒαιὴν ἰχθυβολῆος ἀειζώοιο πολίχνην\nὑγροβίου Γλαύκοιο, καὶ οἳ δυσπέμφελοι Ἄσκρην,\nπατρίδα δαφνήεσσαν ἀσιγήτοιο νομῆος,\nγραίης θʼ ἱερὸν ἄστυ καὶ εὐρυχόρου Μυκαλησσοῦ,\nΕὐρυάλης μίμημα φερώνυμον ἀνθερεῶνος,\nκαὶ χθόνα Νισαίην καὶ ἐπώνυμον ἄστυ Κορώνου·\nτοῖσι μὲν ἐρχομένοισιν Ἑώιον εἰς κλίμα γαίης\nἈκταίων πρόμος ἦεν, ἐπʼ ἠιθέοιο δὲ νίκῃ\nπατροπάτωρ δαφναῖος ἐπέπταρε μάντις Ἀπόλλων\nΒοιωτῶν δʼ ἑτέροιο προηγεμόνευεν ὁμίλου\nεὐχαίτης Ὑμέναιος ἔχων ἀχάρακτον ὑπήνην,\nἀρτιθαλής Βρομίῳ πεφιλημένος· ἐρχομένῳ δὲ\nκούρῳ παιδοκόμος πολιὸς πρόμος οὔνομα Φοῖνιξ,\nεἵπετο, Λαοκόωντι πανείκελος, ὃς πάρος Ἀργοῦς,\nνηὸς Ἰησονίης, ἐπιβήμενος εἰς χθόνα Κόλχων\nσύμπλοος ὡμάρτησε κορυσσομένῳ Μελεάγρῳ.\nτοῖος ἐὼν ἔτι κοῦρος, ἔχων παιδήιον ἥβην,\nἁβροκόμης Ὑμέναιος ἐδύσατο φύλοπιν Ἰνδῶν,\nδινεύων ἑκάτερθε παρηίδος ἥλικα χαίτην·\nκαί οἱ ἐφωμάρτησαν ὁμήλυδες ἀσπιδιῶται,\nοἵ τʼ Ἀσπληδόνος ἄστυ, καὶ ὃν Χάρις οὔ ποτε λείπει\nὈρχομενὸν Μινύαο, χοροίτυπον ἄλσος Ἐρώτων,\nοἵ θʼ Ὑρίην ἐνέμοντο, θεηδόχον οὖδας ἀρούρης,\nξεινοδόκου μεθέπουσαν ἐπωνυμίην Ὑριῆος,\nἧχι Γίγας ἀπέλεθρος ἀπειρογάμων ἀπὸ λέκτρων\nὨρίων τριπάτωρ ἀπὸ μητέρος ἄνθορε Γαίης,\nεὖτε θεῶν τριγόνοισιν ἀεξηθεῖσα γενέθλαις\nεἰς τόκον αὐτοτέλεστον ἐμορφώθη χύσις οὔρων,\nαὔλακα νυμφεύσασα τελεσσιγόνοιο βοείης,\nκαὶ χθονὸς ἄσπορον υἷα λαγὼν μαιώσατο Γαίης,\nοἵ τʼ ἔχον ἀγρομένων ξεινηδόκον οὖδας Ἀχαιῶν,\nΑὐλίδα πετρήεσσαν, ἐδέθλιον ἰοχεαίρης,\nἧχι θεὰ βαρύμηνις ὀρεσσαύλῳ παρὰ βωμῷ\nδέκτο θυηπολίην ψευδήμονος Ἰφιγενείης,\nκαὶ κεμὰς οὐρεσίφοιτος ἀμεμφέι καίετο πυρσῷ\nἁρπαμένης νόθον εἶδος ἀληθέος Ἰφιγενείης,\nἣν Ὀδυσεὺς ἐκόμισσε δολοπλόκος ὡς Ἀχιλῆος\nἐσσομένην πρὸ μόθοιο παρευνέτιν, ἔνθεν ἀκούει\nΑὐλὶς ἀνυμφεύτοιο γαμοστόλος Ἰφιγενείης,\nὁλκάσι δʼ Ἀργείων ἐπεσύρισε πομπὸς ἀήτης\nἄψοφα μαστίζων ἐχενηίδος ἄκρα γαλήνης,\nνεβροφόνῳ βασιλῆι φέρων παλινάγρετον αὔρην,\nκούρη δʼ ὀψὲ μολοῦσα μετάρσιος εἰς χθόνα Ταύρων\nφρικτὰ κακοξείνων ἐδιδάσκετο θεσμὰ λεβήτων,\nἀνέρα δαιτρεύουσα, καὶ ἀνδροφόνῳ παρὰ βωμῷ\nγνωτὸν ἁλιπτοίητον ἀνεζώγρησεν Ὀρέστην.\nΒοιωτῶν τόσος ἦλθεν ἀμετρήτων στόλος ἀνδρὼν\nἸνδῴην ἐπὶ δῆριν ὁμαρτήσας Ὑμεναίῳ.\nτοῖσι συνεστρατόωντο σοφῇ παρὰ Δελφίδι πέτρῃ\nἀγχίποροι Φωκῆες ὁμήλυδες, οἳ Κυπαρίσσου\nεἶχον ἕδος καὶ γαῖαν Ὑάμπολιν, ἥν περ ἀκούω\nἈονίης ὑὸς οὖδας ἐπώνυμον, ἥ περὶ μορφῆς\nαὐχένα γαῦρον ἄειρε καὶ ἤρισε Τριτογενείῃ·\nοἵ τʼ ἔλαχον Πυθῶνα καὶ ἀμφίκρημνον ἀλωήν,\nΚρῖσαν ἀειδομένην καὶ Δαυλίδα καὶ Πανοπῆα,\nγείτονα Βάκχον ἔχοντες, ἐπεὶ δαφναῖος Ἀπόλλων\nκλῆρον ἑὸν ξύνωσε κασιγνήτῳ Διονύσῳ,\nΠαρνησσὸν δικάρηνον· ἀγειρομένοισι δὲ λαοῖς\nΠυθιὰς ὀμφήεσσα θεηγόρος ἔκλαγε πέτρη\nκαὶ τρίπος αὐτοβόητος, ἀσιγήτοιο δὲ πηγῆς\nΚασταλίης λάλον οἶδμα σοφῷ πάφλαζε ῥεέθρῳ.\nΕὐβοέων δὲ φάλαγγας ἐκόσμεον ἀσπιδιῶται\nπαιδοκόμοι Κορύβαντες ἀεξομένου Διονύσου,\nοἳ Φρύγα κόλπον ἔχοντες ὀρεσσιπόλῳ παρὰ Ῥείῃ\nνήπιον εἰσέτι Βάκχον ἐκυκλώσαντο βοείαις,\nτόν ποτε πορφυρέῳ κεκαλυμμένον οἴνοπι πέπλῳ\nεὗρον ἐνὶ σκοπέλοις, κερόεν βρέφος, ἔνθά μιν Ἰνὼ\nΜύστιδι παιδοκόμῳ παρακάτθετο μητρὶ Κορύμβου·\nοἳ τότε πάντες ἵκανον ἀειδομένης ἀπὸ νήσου,\nΠρυμνεὺς εἱλιπόδης τε Μίμας καὶ ὀρίδρομος Ἄκμων\nΔαμνεύς τʼ Ὠκύθοός τε σακεσπάλος, οἷς ἅμα βαίνων\nσύνδρομος Ἰδαίῳ κορυθαιόλος ἦλθε Μελισσεύς,\nοὕς ποτε δυσσεβίης κεκορυθμένος ἄφρονι κέντρῳ\nΣῶκος ἁλιζώνοιο πατὴρ νοσφίσσατο πάτρης\nΚόμβης ἑπτατόκου μετὰ μητέρος· οἱ δὲ φυγόντες\nΚνώσσιον οὖδας ἵκοντο, καὶ ἔμπαλιν ἦσαν ἀλῆται\nεἰς Φρυγίην Κρήτηθεν, ἀπὸ Φρυγίης ἐς Ἀθήνας,\nἀλλοδαποὶ ναετῆρες ὁμέστιοι, εἰσόκε Κέκροψ\nΣῶκον ἀπηλοίησε Δίκης ποινήτορι χαλκῷ,\nκαὶ χθόνα καλλείψαντες ἁλικλύστου Μαραθῶνος\nνόστιμον ἴχνος ἔκαμψαν ἐς ἱερὸν οὖδας Ἀβάντων,\nΚουρήτων προτέρων χθόνιον γένος, οἷς μέλος αὐλῶν,\nοἷς βίος εὐκελάδων ξιφέων κτύπος, οἷς τινι ῥυθμῷ\nκύκλα ποδῶν μεμέλητο καὶ ἀσπιδόεσσα χορείη.\nτοῖσι συνεστρατόωντο μαχήμονες υἷες Ἀβάντων,\nοἳ λάχον ὀφρυόεσσαν Ἐρέτριαν, οἳ λάχον ἄμφω,\nκαὶ Στύρα καὶ Κήρινθον, ἀειδομένης τε Καρύστου\nἕδρανα καὶ Δίου κραναὸν πέδον, οἵ τʼ ἔχον ἀκτήν,\nἀκτὴν κυματόεσσαν ἀσιγήτοιο Γεραιστοῦ,\nκαὶ Στύγα καὶ Κοτυλαῖον ἕδος καὶ Σιρίδος ἕδρην\nΜαρμαρίου τε τένοντα καὶ Ὠγυγίης πέδον Αἰγῆς·\nτοῖς ἅμα λαὸς ἵκανεν ὁμόστολος, οἷς πέλε πάτρη\nΧαλκίς, ὀπισθοκόμων μητρόπτολις Ἐλλοπιήων.\nἑπτὰ μὲν ἡγεμόνες στρατὸν ὥπλισαν, ἀλλʼ ἕνα πάντες\nθυμὸν ἔχον κατʼ Ἄρηα· καὶ ἀστέρας αἴθοπι βωμῷ\nΖῳδιακῆς ναετῆρας ἐμειλίξαντο κελεύθου,\nδῆριν ἰσηρίθμοισιν ἐπιτρέψαντες ἀλήταις.\nΚεκροπίδας δʼ ἐκόρυσσε μόθων ἀκόρητος Ἐρεχθεύς—\nχρύσεον ἀγλαόπαιδος Ἐρεχθέος αἷμα κομίζων,\nτόν ποτε πυρσοφόροιο κατὰ πτύχα παρθενεῶνος\nπαρθένος αὐτολόχευτος ἀνέτρεφεν ἄρσενι μαζῷ\nπαιδοκόμος γλαυκῶπις ἀνήροτος, αἰδομένη δὲ\nπαρθενίῳ πήχυνεν ἀήθεϊ κοῦρον ἀγοστῷ\nἩφαιστηιάδην, ὅτε δύσγαμος ἀμφιγυήεις\nἀλλοίῃ φιλότητι γονὴν ἔσπειρεν ἀρούρῃ,\nθερμὸν ἀκοντίζων αὐτόσσυτον ἀφρὸν Ἐρώτων·\nτοῖος Ἀθηναίων στρατιῆς πρόμος ἦλθεν Ἐρεχθεύς,\nΣίφνον ἔχων συνάεθλον, ὁμόπτολιν ἡγεμονῆα—,\nοἳ λάχον Οἰνώης γόνιμον πέδον, οἵ τε καρήνων\nγείτονος Ὑμήττοιο μελισσήεντας ἐναύλους\nκαὶ τέμενος βαθύδενδρον ἐλαιοκόμου Μαραθῶνος,\nοἵ τε πόλιν Κελεοῖο, καὶ οἳ λάχον ὅρμον Ἀθήνης,\nἀγχίαλον Βραυρῶνα, κενήριον Ἰφιγενείης,\nκαὶ δάπεδον Θορίκοιο καὶ εὐώδινος Ἀφίδνης,\nοἵ τʼ ἔχον ἀγλαόπαιδος Ἐλευσινίην χθόνα Δηοῦς,\nμυστιπόλοι ταλάροιο καὶ εὐκάρποιο θεαίνης,\nΤριπτολέμου γεγαῶτες ἀφʼ αἵματος, ὅς ποτε Δηοῦς\nδίφρον ἐχιδνήεντα διʼ ἠέρος ἡνιοχεύων\nστικτὰ φερεσταχύων ἐπεμάστιε νῶτα δρακόντων·\nκαὶ πολὺς ἔνθα καὶ ἔνθα σιδήρεα τεύχεα πάλλων\nπαισὶ κορυσσομένοισι γέρων ὤρεξεν Ἀχαρνεύς·\nκαὶ στίχες Ἀτθίδος ἦλθον ἐπήλυδες, ἐγρεμόθων δὲ\nσὺν δορί, σὺν ξιφέεσσιν ἐπειγομένων ναετήρων\nεἰς μόθον εὐπήληκες ἐβακχεύθησαν Ἀθῆναι,\nἐσσυμένων δʼ ἐς Ἄρηα λιμὴν ἤχησε Φαληρεύς·\nκαὶ πολὺς ἀγγέλλων προτέρην αὐτόχθονα φύτλην\nχρύσεος εὐπλέκτοισι κόμαις ἐσφίγγετο τέττιξ.\nπατρίδα γαῖαν ἔλειπε καὶ Αἰακός, ὃν νόθος ὄρνις\nἁρπαμένῃ σπέρμηνε μιγεὶς Ἀσωπίδι νύμφῃ,\nαἰετὸς Αἰγίνης πτερόεις πόσις ὑψιπέτης Ζεύς·\nἐκ δὲ γάμου πεφάτιστο καὶ Αἰακός· ἔξοχα δʼ ἄλλων\nχραισμῆσαι μενέαινε κασιγνήτῳ Διονύσῳ·\nΜυρμιδόνων δὲ φάλαγγας ἐκόσμεεν ἴδμονι τέχνῃ,\nοἳ πρὶν ἔσαν μύρμηκες ἐφερπύζοντες ἀρούρῃ,\nποσσὶ πολυσπερέεσσι μεμηλότες, εἰσόκεν αὐτῶν\nἐκ χροὸς οὐτιδανοῖο χαμαιγενὲς εἶδος ἀμείψας\nφέρτερον εἰς δέμας ἄλλο μετέπλασεν ὑψιμέδων Ζεύς,\nκαὶ στρατὸς ἐβλάστησεν ἐνόπλιος· ἐξαπίνης γὰρ\nἀλλοφυής, ἄφθογγος, ἀπόσπορος ἑσμὸς ἀρούρης\nεἰς βροτὸν αὐδήεντα δέμας μορφώσατο μύρμηξ·\nτῶν πρόμος Αἰακὸς ἦρχεν, ἐν εὐτύκτῳ δὲ βοείῃ\nΖῆνα νόθον σοφὸν ὄρνιν ἐπέγραφε, σῆμα γενέθλης,\nφειδομένοις ὀνύχεσσιν ἐλαφρίζοντα γυναῖκα,\nκαὶ ποταμὸς πυρίκαυτος ἔην σχεδόν, ἄγχι δὲ κούρη\nοἰκτρὰ κατηφιόωσα, καὶ εἰ πέλεν ἄπνοος εἰκών,\nδόχμιον ὄμμα τίταινεν, ἅτε στενάχουσα τοκῆα\nἈσωπὸν βαρύγουνον, ἔοικε δὲ τοῦτο βοῆσαι.\nκαλὸν ἐμοὶ πόρες ἕδνον ἐμὸν γενετῆρα δαμάσσας.\nΚρήτης δʼ ἡγεμόνευε πολυγλώσσων ναετήρων\nἈστέριος φαιδρωπὸν ἔχων δέμας, ἀμφότερον δὲ\nὅσσον ἔην ἐρόεις, τόσον ἄλκιμος, ὅν ποτε νύμφη\nλυσαμένη Μίνωι σαόφρονος ἅμμα κορείης\nΦαιστιὰς Ἀνδρογένεια Κυδωναίῃ τέκεν εὐνῇ·\nὃς τότε λαὸν ἄγων ἑκατόμπολιν οἴνοπι Βάκχῳ\nἵκετο κυδαίνων ἐμφύλιον αἷμα γενέθλης\nπατρὸς ἑοῦ· Σεμέλης γὰρ ἀνεψιὸς ἔπλετο Μίνως,\nΚάδμου ξυνὰ γένεθλα· πολυσπερέες δὲ μαχηταὶ\nπάντες ἑνὶ σπεύδοντι συνέρρεον ἡγεμονῆι,\nοἱ μὲν ἀπὸ Κνωσσοῖο μαχήμονες, οἱ δʼ ἀπὸ Λύκτου\nΜιλήτου στρατιῇσι συνήλυδες· οἷς ἅμα πολλοὶ\nὑψιλόφου Γόρτυνος ἐθωρήσσοντο πολῖται\nκαὶ ναέται Ῥυτίοιο καὶ εὐκάρποιο Λυκάστου\nκαὶ χθόνα Νωδαίοιο Διὸς καὶ ἐδέθλια Βοίβης\nκαὶ δάπεδον Κισάμοιο, καὶ ἄστεα καλὰ Κυταίου.\nτοῖος ἀπὸ Κρήτης πρόμος ἤλυθεν· ἐρχομένῳ δὲ\nθερμοτέραις ἀκτῖσι χέων μαντήιον αἴγλην\nἈστερίῳ σελάγιζεν ὁμώνυμος Ἄρεος ἀστήρ,\nνίκης ἐσσομένης πρωτάγγελος· ἀλλʼ ἐνὶ χάρμῃ\nνικήσας νόθον οἶστρον ἀήθεος ἔσχεν ἀρούρης\nνηλής· οὐ γὰρ ἔμελλεν ἰδεῖν μετὰ φύλοπιν Ἰνδῶν\nπάτριον Ἰδαίης κορυθαιόλον ἄντρον ἐρίπνης,\nἀλλά βίον προβέβουλε λιπόπτολιν, ἀντὶ δὲ Δίκτης\nΚνώσσιος ἐν Σκυθίῃ μετανάστιος ἔσκε πολίτης,\nκαὶ πολιὸν Μίνωα καὶ Ἀνδρογένειαν ἐάσας\nξεινοφόνων σοφὸς ἦλθεν ἐς ἔθνεα βάρβαρα Κόλχων,\nἈστερίους δʼ ἐκάλεσσε καὶ ὤπασεν οὔνομα Κόλχοις\nΚρητικόν, οἷς ξένα θεσμὰ φύσις πόρε, παιδοκόμου δὲ\nπάτριον Ἀμνισοῖο ῥόον Κρηταῖον ἐάσας\nαἰδομένοις στομάτεσσι νόθον πίε Φάσιδος ὕδωρ.\nμοῦνος Ἀρισταῖος βραδὺς ἤιε λοίσθιος ἄλλων,\nὅσσοι γαῖαν ἔναιον ὁμούριον Ἑλλάδι γαίῃ,\nὃς μέλιτος γλυκεροῖο πολυτρήτων ἀπὸ σίμβλων\nαὐχένα γαῦρον ἄειρε, καὶ οἰνοχύτῳ Διονύσῳ\nἤρισεν ἀπρήκτῳ μελιηδέος ἐλπίδι νίκης·\nἀμφοτέροις δʼ ἐδίκαζον, ὅσοι ναετῆρες Ὀλύμπου·\nἀλλὰ πάις Φοίβοιο νεόρρυτα χεύματα σίμβλων\nἀθανάτοις ὀρέγων μελιηδέος ἤμβροτε νίκης,\nὅττι θεοὶ παχὺ χεῦμα φιλοπτόρθοιο μελίσσης\nδεξάμενοι κόρον ὀξὺν ἀτερπέος εἶχον ἐέρσης·\nκαὶ κόρος ἦν μακάρων τρίτατον δέπας, οὐ δὲ τετάρτου\nκιρναμένου γεύσαντο παλιννόστοιο κυπέλλου,\nκαὶ μάλα διψώοντες· ἀρυομένοιο δὲ Βάκχου\nὄμβρῳ ἐυρραθάμιγγι νόον τέρποντες ἐέρσης\nεἰς ὅλον ἦμαρ ἔπινον ἀλωφήτου χύσιν οἴνου·\nκαὶ μεθύων γλυκὺν οἶνον ἐθάμβεεν ἄλλος ἐπʼ ἄλλῳ\nἐξ ἑτέρου ποθέων ἕτερον δέπας ἡδέι θυμῷ,\nεὐφροσύνην ἀκόρητον ἔχων θελξίφρονος οἴνου·\nΖεὺς δὲ μελιρραθάμιγγος ἐθάμβεεν ἔργα μελίσσης,\nδαιδαλέην δʼ ὠδῖνα φιλοσμήνου τοκετοῖο,\nδῶρον Ἀρισταίοιο, καὶ οἰνοχύτῳ Διονύσῳ\nὤπασε λυσιπόνοιο φέρειν πρωτάγρια νίκης.\nἔνθεν Ἀρισταῖος βραδὺς ἤιεν εἰς μόθον Ἰνδῶν,\nὄψιμος εὐνήσας πρότερον χόλον ἅρπαγος ἥβης,\nἔνδιον Ἑρμείαο λιπὼν Κυλλήνιον ἕδρην·\nοὐ πω γὰρ προτέρῃ Μεροπηίδι νάσσατο νήσῳ,\nοὔ πω δʼ ἀτμὸν ἔπαυσε πυρώδεα διψάδος ὥρης\nΖηνὸς ἀλεξικάκοιο φέρων φυσίζοον αὔρην,\nοὐδὲ σιδηροχίτων δεδοκημένος ἀστέρος αἴγλην\nΣείριον αἰθαλόεντος ἀναστέλλων πυρετοῖο\nἐννύχιον πρήυνε, τὸν εἰσέτι διψαλέον πῦρ\nθερμὸν ἀκοντίζοντα διʼ αἰθέρος αἴθοπι λαιμῷ\nἄσθμασι λεπταλέοισι καταψύχουσι ἀῆται·\nἀλλʼ ἔτι Παρρασίης πέδον ᾤκεεν. ἐρχομένῳ δὲ\nλαὸς ἐθωρήχθη βαλανηφάγος Ἀρκὰς ἀλήτης,\nοἵ τʼ εἶχον Λασιῶνα καὶ ἄλσεα καλὰ Λυκαίου\nκαὶ κραναὴν Στύμφηλον, ἀειδομένην τε πολίχνην\nῬίπην καὶ Στρατίην καὶ Μαντινέην καὶ Ἐνίσπην\nΠαρρασίην τʼ εὔδενδρον, ὅπῃ πέδον ἐστὶ θεαίνης\nἀστιβὲς ἀρχεγόνοιο λεχώιον εἰσέτι Ῥείης,\nκαὶ δάπεδον Φενεοῖο καὶ ὀρχηθμοῖο τοκῆα,\nὈρχομενὸν πολύμηλον, ἐδέθλιον Ἀπιδανήων,\nοἵ τʼ ἔχον Ἀρκαδίην πόλιν Ἀρκάδος, ὅν ποτε μήτηρ\nΚαλλιστὼ Διὶ τίκτε, πατὴρ δέ μιν εἰς πόλον ἄστρων\nστηρίξας ἐκάλεσσε χαλαζήεντα Βοώτην·\nτόσσον Ἀρισταῖος στρατὸν ὥπλισεν Ἀρκάδι λόγχῃ\nἀνδράσι μαρναμένοις νομάδας κύνας εἰς μόθον ἕλκων,\nτόν ποτε Κυρήνη, κεμαδοσσόος Ἄρτεμις ἄλλη,\nΦοιβείῃ φιλότητι λεοντοφόνος τέκε νύμφη,\nὁππότε μιν Λιβύῃ ψαμαθώδεϊ καλὸς Ἀπόλλων\nἤγαγε νυμφοκόμῳ μετανάστιον ἅρπαγι δίφρῳ.\nκαί μιν ἐπισπεύδοντα λιπὼν μαντώδεα δάφνην\nαὐτὸς ἑαῖς παλάμῃσι πατὴρ θώρηξεν Ἀπόλλων·\nπαιδὶ δὲ τόξον ἔδωκε, καὶ ἥρμοσε χειρὶ βοείην\nδαιδαλέην, γλαφυρὴν δὲ καθιεμένην διὰ νώτου\nὠμαδίῳ τελαμῶνι κατεκλήισσε φαρέτρην.\nτῷ δʼ ἐπὶ Σικελίηθεν ἑκηβόλος ἦλθεν Ἀχάτης,\nκαί οἱ ἐφωμάρτησαν ὁμήλυδες ἀσπιδιῶται,\nΚιλλυρίων τʼ Ἐλύμων τε πολὺς στρατός, οἵ τε Παλίκων\nἕδρανον ἀμφενέμοντο, καὶ οἵ Κατάνην πάρα λίμνην\nγείτονα Σειρήνων πόλιν ᾤκεον, ἃς Ἀχελῴῳ\nΤερψιχόρη ῥοδόεσσα βοοκραίρων ἀπὸ λέκτρων\nτίκτεν ἀελλήεντι συναπτομένη παρακοίτῃ·\nοἵ τʼ εἶχον Καμάριναν, ὅπῃ κελάδοντι ῥεέθρῳ\nἽππαρις ἀστήρικτος ἐρεύγεται ἀγκύλον ὕδωρ,\nὝβλης θʼ ἱερὸν ἄστυ, καὶ οἳ σχεδὸν ᾤκεον Αἴτνης,\nἧχι πυρὸς κρητῆρες ἀναπτομένης ἀπὸ πέτρης\nθερμὸν ἀναβλύζουσι Τυφαονίης σέλας εὐνῆς,\nοἵ τε δόμους ἐδάσαντο παρʼ ὀφρυόεντι Πελώρῳ,\nκαὶ δάπεδον νησαῖον ἁλιρροίζοιο Παχύνου,\nκαὶ Σικελὴν Ἀρέθουσαν, ὅπῃ μετανάστιος ἕρπει\nστέμματι Πισαίῳ κομόων Ἀλφειὸς ἀλήτης,\nπορθμεύων βατὸν οἶδμα, καὶ ἀκροτάτου διὰ πόντου\nἕλκει δοῦλον Ἔρωτος ὑπέρτερον ἄβροχον ὕδωρ,\nθερμὸν ἔχων ψυχροῖο διʼ ὕδατος ἁπτόμενον πῦρ.\nτοῖς ἔπι Φαῦνος ἵκανε πυρισφρήγιστον ἐάσας\nΣικελίης τριλόφοιο Πελωρίδα πέζαν ἐρίπνης,\nτὸν βυθίῳ Κρονίωνι συναπτομένη τέκε Κίρκη,\nσύγγονος Αἰήταο πολύθρονος, ἣ παρὰ λόχμῃ\nᾤκεε πετραίοιο βαθύσκια κύκλα μελάθρου.\nκαὶ Λίβυες στρατόωντο παρʼ Ἑσπέριον κλίμα γαίης\nἀγχινεφῆ ναίοντες ἀλήμονος ἄστεα Κάδμου·\nκεῖθι γὰρ ἀντιπόρων ἀνέμων πεφορημένος αὔραις\nεἰς χρόνον ᾤκεε Κάδμος, ἔχων Σιθωνίδα νύμφην\nσύμπλοον, Ἁρμονίην ἔτι παρθένον, ἧς διὰ μορφὴν\nγείτονας ἀντιβίους πολεμητόκος ὥπλισε φήμη,\nἣν Χάριν ἀντονόμηνε Λίβυς στρατός—ἁβροτέρη γὰρ\nΒιστονὶς ἐβλάστησεν ἐπιχθονίη χάρις ἄλλη,\nτῆς ἄπο καὶ Λιβύης Χαρίτων λόφος—, ἧς ἐπὶ μορφῇ\nἅρπαγος ὑσμίνης δεδονημένος ἄφρονι κέντρῳ\nφρικτὸς ἐρωμανέων ἐκορύσσετο βάρβαρος Ἄρης,\nλαὸς ἐρημονόμος Μαυρούσιος· ἀλλὰ τινάσσων\nχερσὶ γυναιμανέεσσι Λιβυστίδος ἔγχος Ἀθήνης\nἉρμονίης πολέμιζε προασπίζων παρακοίτης,\nἑσπερίων δʼ ἐφόβησεν ὅλον γένος Αἰθιοπήων\nσὺν Διὶ θωρηχθέντι, σὺν Ἄρεϊ καὶ Κυθερείῃ·\nκεῖθι καί, ὡς ἐνέπουσι, παρὰ Τριτωνίδι λίμνῃ\nἉρμονίῃ παρέλεκτο ῥοδώπιδι Κάδμος ἀλήτης,\nνύμφαι δʼ Ἑσπερίδες μέλος ἔπλεκον, ὧν ἀπὸ κήπου\nΚύπρις ὁμοῦ καὶ Ἔρωτες ἐκόσμεον εὔγαμον εὐνήν,\nχρυσείην θαλάμοισιν ἐπικρεμάσαντες ὀπώρην,\nνύμφης ἕδνον ἔρωτος ἐπάξιον, ἧς ἀπὸ φύλλων\nἉρμονίη καὶ Κάδμος ἐχεκτεάνῳ παρὰ παστῷ\nβόστρυχον ἀφνειοῖσιν ἐμιτρώσαντο κορύμβοις\nἀντὶ ῥόδου γαμίοιο· καὶ ἁβροτέρη πέλε νύμφη\nχρύσεα δῶρα φέρουσα, γέρας χρυσῆς Ἀφροδίτης·\nκαὶ μέλος ἀστραίης κιθάρης ἐπίκωμον ἐγείρας\nμητροπάτωρ σφαιρηδὸν ἑῷ βητάρμονι ταρσῷ\nοὐρανὸν ἀμφελέλιζε Λίβυς κυρτούμενος Ἄτλας,\nκαὶ μέλος ἁρμονίης ἐμελίζετο γείτονι φωνῇ·\nκαὶ ζυγίης φιλότητος ἑῆς μνημήια νύμφης\nδῶκε ποδῶν ἐπίβαθρα Λιβυστίδι Κάδμος ἀρούρῃ,\nδωμήσας πολίων ἑκατοντάδα, δῶκε δʼ ἑκάστῃ\nδύσβατα λαϊνέοις ὑψούμενα τείχεα πύργοις.\nκείνου μνῆστιν ἔχοντες ἐπεστρατόωντο μαχηταὶ\nμαρναμένου βρομίοιο προασπιστῆρες Ἐνυοῦς,\nτικτομένης ναίοντες ἐδέθλια γείτονα Μήνης\nκαὶ Διὸς Ἀσβύσταο μεσημβρίζοντας ἐναύλους,\nμαντιπόλου κερόεντος, ὅπῃ ποτὲ πολλάκις Ἄμμων\nἀρνειοῦ τριέλικτον ἔχων ἴνδαλμα κεραίης\nὀμφαίοις στομάτεσσιν ἐθέσπισεν Ἑσπέριος Ζεύς·\nοἵ τε ῥόον Χρεμέταο καὶ οἳ παρὰ Κίνυφος ὕδωρ\nᾤκεον ἀζαλέης ψαμαθώδεα πέζαν ἀρούρης,\nΑὐσχῖσαι Βάκαλές τε συνήλυδες, οὓς πλέον ἄλλων\nἌρεϊ τερπομένους Ζεφυρήιος ἔτρεφεν ἀγκών.\nτόσσος λαὸς ἔην ἑκατόμπολις· ἐρχομένης δὲ\nπληθύος ἡγεμόνευε Κραταιγόνος, ὅν ποτε κούρη\nἈγχιρόη Χρεμέταο παρὰ πλαταμῶνα τοκῆος\nΨύλλου κουφονόοιο μινυνθαδίῃ τέκεν εὐνῇ\nνυμφίον ἀγκὰς ἔχουσα θεημάχον, οὗ ποτε καρποὺς\nἄσθματι διψαλέῳ Νότος ἔφλεγε θερμὸς ἀήτης·\nαὐτὰρ ὁ θωρήσσων κορυθαιόλον Ἄρεα νηῶν\nναύμαχον ἑσμὸν ἄγειρεν, ὅπως ποινήτορι θεσμῷ\nἠερίοις ἀνέμοισιν ἀναστήσειεν Ἐνυώ,\nἱέμενος κτεῖναι φλογερὸν Νότον· ἄγχι δὲ νήσου\nΑἰολίης στόλος ἦλθε σακέσπαλος, ἀλλὰ μανέντος\nἀνδρὸς ἀκοντιστῆρες ἀελλήεντι κυδοιμῷ\nὁλκάδα μαστίζοντες ἐθωρήχθησαν ἀῆται,\nσυμφερτὴν δονέοντες ἀρηγόνα σύμπνοον αὔρην,\nκαὶ στρατιὴν καὶ Ψύλλον ἐτυμβεύσαντο θαλάσσῃ.\nΘρηικίης δὲ Σάμοιο συνέρρεον ἀσπιδιῶται,\nκοίρανος οὓς προΐαλλε βαθυσμήριγγος ὑπήνης,\nἨμαθίων βαρύγουνος, ἔχων χιονώδεα χαίτην,\nΤιτήνων μελέεσσιν ἐοικότας, οἵ τʼ ἔχον ἄμφω,\nἀγχίαλον Μύρμηκα καὶ ἀνθεμόεντα Σαώκην,\nκαὶ χθόνα Τευμερίοιο καὶ εὐλείμωνος ἀρούρης\nἄλσεα Φησιάδαο κατάσκια δενδράδι λόχμῃ,\nκαὶ ζαθέην Ζήρυνθον ἀκοιμήτων Κορυβάντων\nκτίσμα φατιζομένης Περσηίδος, ὁππόθι κούρης\nμυστιπόλων δαΐδων θιασώδεές εἰσιν ἐρίπναι,\nοἵ τε πολυγλώχινος ὑπὸ κρηπῖδος ἀρούρης\nΒρόντιον ἀμφενέμοντο, καὶ ἃς ἐπὶ γείτονι πόντῳ\nἈτραπιτοὺς βυθίοιο Ποσειδάωνος ἀκούω.\nτόσσαι μὲν στίχες ἦλθον ὁμήλυδες, ἀρχεγόνου δὲ\nἨλέκτρης, ὁμόφυλον ἐπιστώσαντο γενέθλην·\nκεῖθι γὰρ Ἁρμονίην γένος αἰθέρος, αἷμα θαλάσσης,\nἌρης, Ζεύς, Κυθέρεια θεῶν χραισμήτορι Κάδμῳ\nκουριδίην ἀνάεδνον ἐδωρήσαντο γυναῖκα.\nτοῖσι κορυσσομένοισι σὺν εὐθύρσῳ Διονύσῳ\nἨλέκτρης ἀνέτελλε διʼ αἰθέρος ἕβδομος ἀστὴρ\nδεξιὸν ὑσμίνης σημήιον, ἀμφὶ δὲ νίκῃ\nπληιάδων κελάδησε βοῆς ἀντίθροος ἠχὼ\nγνωτῆς αἷμα φέροντι χαριζομένη Διονύσῳ,\nκαὶ στρατιῇ πόρε θάρσος ὁμοίιον· ἐρχομένων δὲ\nὬγυρος ἡγεμόνευεν ἐς Ἄρεα δεύτερος Ἄρης,\nὭγυρος ὑψικάρηνος, ἔχων ἴνδαλμα Γιγάντων·\nτοῦ μὲν ἔην ἄγναμπτον ὅλον δέμας, ἐκ δὲ καρήνου\nαὐχενίου τε τένονοτος ὀπισθοκόμων ἐπὶ νώτων\nἰσοφανεῖς πλοκαμῖδες ἀκανθοφόροισιν ἐχίνοις\nἔρρεον ἰξύος ἄχρι κατήλυδες· εἶχε δὲ δειρὴν\nμηκεδανήν, περίμετρον, ὁμοίιον αὐχένι πέτρης,\nβάρβαρον ἦθος ἔχων πατρώιον· οὐδέ τις αὐτοῦ\nφέρτερος ἄλλος ἵκανεν Ἑώιον εἰς μόθον Ἰνδῶν\nνόσφι Διωνύσοιο· καὶ ὅρκιον ὤμοσε Νίκην\nἸνδῴην χθόνα πᾶσαν ἑῷ δορὶ μοῦνος ὀλέσσαι.\nκαὶ θρασὺς υἱὸς Ἄρηος ἑὴν Πίμπλειαν ἐάσας\nΒιστονίης Οἴαγρος ἐκώμασεν ἀστὸς ἀρούρης,\nὈρφέα καλλείψας ἐπὶ γούνασι Καλλιοπείης\nνήπιον ἀρτιχύτῳ μεμελημένον εἰσέτι μαζῷ.\nΚυπριάδας δὲ φάλαγγας ἐκόσμεε Λίτρος ἀγήνωρ\nεὐχαίτης τε Λάπηθος· ἐθωρήσσοντο δὲ πολλοί,\nοἵ τʼ ἔλαχον Σφήκειαν, ἁλίκτυπον ἄντυγα νήσου.\nΚύπρον ἐυπτερύγων θεοδέγμονα νῆσον Ἐρώτων,\nΚύπριδος αὐτογόνοιο φερώνυμον, ἧς ποτε Κύπρου\nἄκρα περιγράψας βυθίῃ γλωχῖνι τριαίνης\nἰσοφυῆ δελφῖνι τύπον τορνώσατο Νηρεύς—\nὁππότε γὰρ γονόεσσα κατάρρυτος ἄρσενι λύθρῳ\nΟὐρανίη μόρφωσε λεχώιον ἀφρὸν ἐέρση\nκαὶ Παφίην ὤδινε, Κεραστίδος εἰς χθόνα Κύπρου\nἔμφρονα θυμὸν ἔχων ὑπὲρ οἴδματος ἔτρεχε δελφίς,\nἑζομένην λοφίῃσιν ἐλαφρίζων Ἀφροδίτην—,\nοἵ τʼ ἔχον Ὑλάταο πέδον καὶ ἐδέθλια Σηστοῦ\nκαὶ Τάμασον καὶ Τέμβρον Ἐρυθραίην τε πολίχνην\nκαὶ τέμενος βαθύδενδρον ὀρεσσαύλοιο Πανάκρου·\nἐκ δὲ Σόλων κεκόρυστο πολὺς στρατός, ἐκ δὲ Λαπήθου,\nὕστερον ἣν ἐκάλεσσαν ὁμώνυμον ἡγεμονῆος,\nὃς τότε λαὸν ἄγειρεν, ἐν εὐθύρσῳ δὲ κυδοιμῷ\nκάτθανε καὶ κτερέιστο καὶ οὔνομα λεῖπε πολίταις.\nοἵ τε πόλιν Κινύρειαν ἐπώνυμον εἰσέτι πέτρην\nἀρχεγόνου Κινύραο, καὶ Οὐρανίης πέδον ἕδρης\nαἰθερίου κενεῶνος ἐπώνυμον, ὅττι πολίτας\nἔτρεφεν ἀστράπτοντας ἐπουρανίων τύπον ἄστρων,\nοἵ τʼ εἶχον Κραπάσειαν, ἁλιστεφὲς οὖδας ἀρούρης,\nκαὶ Πάφον, ἁβροκόμων στεφανηφόρον ὅρμον Ἐρώτων,\nἐξ ὑδάτων ἐπίβαθρον ἀνερχομένης Ἀφροδίτης,\nἧχι θαλασσογόνου Παφίης νυμφήιον ὕδωρ,\nΣέτραχος ἱμερόεις, ὅθι πολλάκις εἷμα λαβοῦσα\nΚύπρις ἀνεχλαίνωσε λελουμένον υἱέα Μύρρης,\nκαὶ πόλιν ἀρχεγόνου ποτὲ Περσέος, ᾧ ποτε Τεῦκρος,\nκαλλείψας Σαλαμῖνα χολωομένου Τελαμῶνος,\nὁπλοτέρην πύργωσεν ἀειδομένην Σαλαμῖνα.\nΛυδῶν δʼ ἁβρὸς ὅμιλος ἐπέρρεεν, οἵ τʼ ἔχον ἄμφω,\nΚῖμψον ἐυψήφιδα καὶ ὀφρυόεσσαν Ἰτώνην,\nοἵ τε Τορήβιον εὐρύ, καὶ οἵ πλούτοιο τιθήνας\nΣάρδιας; εὐώδινας, ὁμήλικας ἠριγενείης,\nκαὶ χθόνα Βακχείην σταφυληκόμον, ἧχι τεκούσῃ\nἀμπελόεις Διόνυσος ἔχων δέπας ἔμπλεον οἴνου\nῬείῃ πρῶτα κέρασσε, πόλιν δʼ ὀνόμηνε Κεράσσας,\nκαὶ σκοπιὰς Ὀάνοιο, καὶ οἳ ῥόον ἔλλαχον Ἕρμου\nὑδατόεν τε Μέταλλον, ὅπῃ Πακτώλιον ἰλὺν\nξανθὸς ἀποπτύων ἀμαρύσσεται ὄλβος ἐέρσης·\nκαὶ Στατάλων κεκόρυστο πολὺς στρατός, ἧχι Τυφωεὺς\nθερμὸν ἀναβλύζων πυριθαλπέος ἄσθμα κεραυνοῦ\nἔφλεγε γείτονα χῶρον, ἀελλήεντι δὲ καπνῷ\nαἰθομένου Τυφῶνος ἐτεφρώθησαν ἐρίπναι,\nγυιοβόρῳ σπινθῆρι μαραινομένων κεφαλάων·\nἀλλὰ Διὸς Λυδοῖο θυώδεα νηὸν ἐάσας\nἀρητὴρ ἀσίδηρος ἐμάρνατο κέντορι μύθῳ,\nμύθῳ ἀκοντιστῆρι, καὶ οὐ τμητῆρι σιδήρῳ,\nγλώσσῃ ἐρητύων πειθήνιον υἱὸν ἀρούρης,\nἔγχος ἔχων στόμα θοῦρον, ἔπος ξίφος, ἀσπίδα φωνήν,\nτοῦτο θεοκλήτῳ προχέων ἔπος ἀνθερεῶνι·\nστῆθι, τάλαν· φλογόεις δὲ Γίγας ὑπὸ μύστιδι τέχνῃ\nἀρραγέος μύθοιο σοφῷ στηρίζετο δεσμῷ\nἀνέρα δειμαίνων κεκορυθμένον ἔμφρονι λόγχῃ,\nγυιοπέδην ἀσίδηρον ἔχων ποινήτορι μύθῳ·\nοὐδὲ τόσον τρομέεσκεν ὀιστευτῆρα κεραυνοῦ\nαἰνογίγας πολύπηχυς, ὅσον ῥηξήνορα μύστην\nγλώσσῃ ὀιστεύοντα λάλον βέλος, εἶξε δὲ κάμνων\nἕλκεα φωνήεντα πεπαρμένος ὀξέι μύθῳ·\nκαὶ πυρὸς ἕλκος ἔχων, τετορημένος ἔγχεϊ θερμῷ,\nἄλλῳ θερμοτέρῳ νοερῷ πυρὶ κάμνε Τυφωεύς,\nκαὶ στατὸν ἀστυφέλικτον ἐνερρίζωσεν ἀνάγκῃ\nταρσὸν ἐχιδνήεντα πεπηγότα μητέρι Γαίῃ,\nοὐτηθεὶς ἀχάρακτον ἀναιμάκτῳ δέμας αἰχμῇ.\nἀλλὰ τὰ μὲν προτέροισιν ἐν ἀνδράσιν ἤγαγεν αἰών.\nτοὺς δὲ λίγα κροτέοντας ὑπʼ εὐρύθμῳ χθόνα ταρσῷ\nκαὶ Στάβιος καὶ Στάμνος ἐπὶ κλόνον ὥπλισαν Ἰνδῶν·\nκαὶ στρατὸν ὀρχηστῆρα περισκαίροντα δοκεύων\nτοῖον ἔπος λέξειας, ὅτι πρόμος ἡγεμονεύει\nεἰς χορόν, οὐκ ἐπὶ δῆριν, ἐνόπλιον ἄνδρα κομίζων·\nτοῖσι γὰρ ἐρχομένοισιν ἀνακρούουσα χορείην\nΜυγδονὶς ἐγρεκύδοιμος ἐπὶ κλόνον ἔβρεμε φόρμιγξ,\nἀντὶ χοροῦ πέμπουσα μόθου λαοσσόον ἠχώ·\nκαὶ πολέμων σάλπιγγες ἔσαν σύριγγες Ἐρώτων,\nκαὶ δίδυμοι Βερέκυντες ὁμόζυγες ἔκλαγον αὐλοί,\nκαὶ κτύπον ἀμφιπλῆγα βαρυσμαράγων ἀπὸ χειρῶν\nχαλκείοις πατάγοισιν ἐμυκήσαντο βοεῖαι.\nκαὶ Φρύγες ἐστρατόωντο παρʼ ἐγρεμόθων στίχα Λυδῶν,\nοἵ τʼ ἔλαχον Βούδειαν, ἀειδομένην τε πολίχνην\nδενδροκόμον Τεμένειαν, ἐύσκιον ἄλσος ἀρούρης,\nοἳ Δρεσίην ἐνέμοντο καὶ Ὄβριμον, ὅς τε ῥεέθροις\nΜαιάνδρου σκολιοῖσιν ἑὸν παραβάλλεται ὕδωρ,\nκαὶ δάπεδον Δοίαντος ἐπώνυμον, οἵ τε Κελαινὰς\nχρυσορόφους ἐνέμοντο καὶ εἰκαστήρια Γοργοῦς·\nτοῖσι συνεστρατόωντο καὶ οἳ λάχον ἄστεα ναίειν\nγείτονα Σαγγαρίου, καὶ Ἐλέσπιδος ἕδρανα γαίης.\nτῶν πρόμος ἡγεμόνευε, λιπὼν ὀφιώδεα Δίρκην,\nΠρίασος, Ἀονίης μετανάστιος ἀστὸς ἀρούρης·\nὁππότε γὰρ Φρυγίης πέδον ἔκλυσεν ὑέτιος Ζεύς,\nὀμβρηροῖς πελάγεσσι χέων ὑψίδρομον ὕδωρ,\nκαὶ δρύες ἐκρύφθησαν, ἀκανθοφόροις τʼ ἐνὶ βήσσαις\nδιψαλέαι ποταμηδὸν ἐκυμαίνοντο κολῶναι,\nἰκμαλέον τότε δῶμα λιπὼν κεκαλυμμένον ὄμβρῳ\nκαὶ ῥόον ἠερόφοιτον, ἀκοντιστῆρα μελάθρων,\nΠρίασος Ἀονίης μετανέσσατο κόλπον ἀρούρης,\nΖηνὸς ἀλυσκάζων θανατηφόρον ὄμβριον ὕδωρ·\nαἰεὶ δʼ ἀλλοδαποῖσι παρʼ ἀνδράσι δάκρυα λείβων\nμνώετο Σαγγαρίοιο καὶ ἠθάδα δίζετο πηγήν,\nἈονίου ποταμοῖο πιὼν ἀλλότριον ὕδωρ·\nὀψὲ δὲ δύσνιφον οἶδμα καὶ ὑδατόεσσαν ἀνάγκην\nΖεὺς ὕπατος πρήυνε, καὶ ἐκ Σιπύλοιο καρήνων\nκλυζομένης Φρυγίης παλινάγρετον ἤλασεν ὕδωρ·\nκαὶ ῥόον ἐννοσίγαιος ὅλον μετέθηκε τριαίνῃ\nεἰς βυθίους κευθμῶνας ἀτεκμάρτοιο θαλάσσης,\nκαὶ νιφετοῦ κελάδοντος ἐγυμνώθησαν ἐρίπναι·\nκαὶ τότε Βοιωτοῖο παλίνδρομος οὖδας ἐάσας\nΠρίασος ὑστερόμητις ἑὴν ὑπεδύσατο πάτρην,\nκαὶ γενέτην βαρύγουνον ἀπήμονι πήχεος ὁλκῷ\nνόστιμος ἀγκὰς ἔμαρψεν, ὃν εὐσεβέων χάριν ἔργων\nΖεὺς μέγας ὀμβρήεντος ἀνεζώγρησεν ὀλέθρου,\nΒρόμβιον ὃν καλέουσιν· ἀπὸ Φρυγίοιο δὲ κόλπου\nΠρίασον αὐχήεντες ἐκυκλώσαντο μαχηταί.\nἈστερίου δʼ ἀπάνευθε ἑοῦ γενέταο μολόντος\nἀρτιθαλὴς Μίλητος ὁμόστολος ἵκετο Βάκχῳ\nΚαῦνον ἔχων συνάεθλον ἀδελφεόν, ὃς τότε Καρῶν\nλαὸν ἄγων ἔτι κοῦρος ἐδύσατο φύλοπιν Ἰνδῶν·\nοὔ πω γὰρ δυσέρωτα δολοπλόκον ἔπλεκε μολπὴν\nγνωτῆς οἶστρον ἔχων ἀδαήμονος, οὐδὲ καὶ αὐτὴν\nἀντιτύπου φιλότητος ὁμοζήλων ἐπὶ λέκτρων\nΖηνὶ συναπτομένην ἐμελίζετο σύγγονον Ἥρην\nΛάτμιον ἀμφὶ βόαυλον ἀκοιμήτοιο νομῆος,\nὀλβίζων ὑπʼ ἔρωτι μεμηλότα γείτονι πέτρῃ\nνυμφίον Ἐνδυμίωνα ποθοβλήτοιο Ζελήνης·\nἀλλʼ ἔτι Βυβλίς ἔην φιλοπάρθενος, ἀλλʼ ἔτι θήρην\nΚαῦνος ὁμογνήτων ἐδιδάσκετο νῆις ἐρώτων·\nοὔ πω δʼ, ἁβροκόμοιο κασιγνήτοιο φυγόντος,\nδάκρυσιν ὀμβρηθεῖσα δέμας μορφώσατο κούρη,\nκαὶ ῥόον ὑδατόεντα γοήμονος ἔβλυε πηγῆς.\nτῷ δʼ ἅμα θαρσήεντες ἐπερρώοντο μαχηταί,\nοἳ Μυκάλην ἐνέμοντο, καὶ οἳ λάχον ἀγκύλον ὕδωρ\nεἰς χθόνα δυομένοιο παλιννόστου ποταμοῖο,\nΜαιάνδρου σκολιοῖο, διερπύζοντος ἐναύλων.\nΤόσσαι μὲν στίχες ἦλθον· ὁμοζήλῳ δὲ πορείῃ\nλαῶν ἀγρομένων Κυβεληίδες ἔκτυπον αὐλαί,\nΜυγδονίης δὲ πόληος ἐκυκλώθησαν ἀγυιαί.\nεἰς δέκατον δὲ τέταρτον ἔχε φρένα κεῖθι κορύσσει\nδαιμονίην στίχα πᾶσαν ἐς Ἰνδικὸν Ἄρεα Ῥείη.\nῬείη δʼ ὠκυπέδιλος, ὀρεσσαύλῳ παρὰ φάτνῃ\nαὐχένα λαχνήεντα περισφίγξασα λεόντων,\nσύνδρομον ᾐώρησεν ὑπηνέμιον σφυρὸν αὔραις\nἠερίους κενεῶνας ἐρετμώσασα πεδίλῳ·\nθεσπεσίας δὲ φάλαγγας ἀολλίζουσα Λυαίῳ\nὡς πτερὸν ἠὲ νόημα διέστιχεν ἕδρανα κόσμου\nεἰς Νότον, εἰς Βορέην, εἰς Ἕσπερον, εἰς κλίσιν Ἠοῦς·\nκαὶ δρυσὶ καὶ ποταμοῖσι μίαν ξυνώσατο φωνὴν\nΝηιάδας καλέουσα καὶ Ἁδρυάδας στίχας ὕλης.\nδαιμονίη δʼ ἀίουσα γονὴ Κυβεληίδος ἠχοῦς,\nπάντοθεν ἠγερέθοντο. καὶ ὑψόθεν εἰς χθόνα Λυδῶν\nἀπλανὲς ἴχνος ἄγουσα μετάρσιος ἵκετο Ῥείη·\nκαὶ νυχίην παλίνορσος ἐκούφισε μύστιδα πεύκην\nΜυγδόνι θερμαίνουσα τὸ δεύτερον ἠέρα πυρσῷ.\nἀλλὰ μετὰ βροτέην προμάχων ἡρωίδα φύτλην\nκαὶ στρατιὴν ζαθέην με διδάξατε, Φοιβάδες αὖραι.\nπρῶτα μὲν ἐκ Λήμνοιο πυριγλώχινος ἐρίπνης\nφήμη ἀελλήεσσα Σάμου παρὰ μύστιδι πεύκῃ\nυἱέας Ἡφαίστοιο δύω θώρηξε Καβείρους,\nοὔνομα μητρὸς ἔχοντας ὁμόγνιον, οὓς πάρος ἄμφω\nοὐρανίῳ χαλκῆι τέκε Θρήισσα Καβειρώ·\nἌλκων Εὐρυμέδων τε, δαήμονες ἐσχαρεῶνος.\nκαὶ βλοσυροὶ Κρήτηθεν ἀολλίζοντο μαχηταὶ\nδάκτυλοι Ἰδαῖοι, κραναῆς ναετῆρες ἐρίπνης,\nΓηγενέες Κορύβαντες ὁμήλυδες, ὧν ποτε Ῥείῃ\nἐκ χθονὸς αὐτοτέλεστος ἀνεβλάστησε γενέθλη·\nοἳ βρέφος ἀρτιλόχευτον ἀεξιτόκῳ παρὰ πέτρῃ\nΖῆνα φερεσσακέεσσιν ἐμιτρώσαντο χορείαις,\nκῶμον ἀνακρούοντες ὀρίκτυπον ἠπεροπῆα,\nἠέρα βακχεύοντες· ἀρασσομένοιο δὲ χαλκοῦ\nἀγχινεφὴς Κρονίοισιν ἐπέβρεμεν οὔασιν ἠχὼ\nκουροσύνην Κρονίωνος ὑποκλέπτουσα βοείαις·\nκαὶ πρόμος ἡγεμόνευε χοροπλεκέων Κορυβάντων\nΠύρριχος Ἰδαῖός τε σακέσπαλος, οἷς ἅμα βαίνων\nΚνώσσιος αἰόλα φῦλα παρώνυμος ὥπλισε Κύρβας.\nκαὶ φθονεροὶ Τελχῖνες ἐπήλυδες εἰς μόθον Ἰνδῶν\nἐκ βυθίου κενεῶνος ἀολλίζοντο θαλάσσης·\nκαὶ δολιχῇ παλάμῃ δονέων περιμήκετον αἰχμὴν\nἦλθε Λύκος, κάμῃ Σκέλμις ἐφέσπετο Δαμναμενῆι\nπάτριον ἰθύνων Ποσιδήιον ἅρμα θαλάσσης,\nΤληπολέμου μετὰ γαῖαν ἁλιπλανέες μετανάσται,\nδαίμονες ὑγρονόμοι μανιώδεες, οὓς πάρος αὐτοὶ\nπατρῴης ἀέκοντας ἀποτμήξαντες ἀρούρης\nΘρῖναξ σὺν Μακαρῆι καὶ ἀγλαὸς ἤλασεν Αὔγης,\nυἱέες Ἠελίοιο· διωκόμενοι δὲ τιθήνης\nχερσὶ βαρυζήλοισιν ἀρυόμενοι Στυγὸς ὕδωρ\nἄσπορον εὐκάρποιο Ῥόδου ποίησαν ἀλωήν,\nὕδασι Ταρταρίοισι περιρραίνοντες ἀρούρας.\nτοῖς ἔπι Κενταύρων διφυὴς πρηεῖα γενέθλη·\nἵππιον εἶδος ἔχοντι Φόλῳ συνομάρτεε Χείρων\nἀλλοφυής, ἀδάμαστος, ἔχων ἀχάλινον ὑπήνην.\nΚυκλώπων δὲ φάλαγγες ἐπέρρεον· ὧν ἐνὶ χάρμῃ\nχερσὶν ἀθωρήκτοισιν ἀκοντίζοντο κολῶναι\nἔγχεα πετρήεντα, καὶ ἀσπίδες ἦσαν ἐρίπναι,\nκαὶ σκοπιὴ λοφόεσσα χαραδραίη πέλε πήληξ,\nκαὶ Σικελοὶ σπινθῆρες ἔσαν φλογόεντες ὀιστοί·\nκαὶ σέλας αἰθύσσοντες ἐθήμονος ἐσχαρεῶνος\nπυρσοφόροις παλάμῃσιν ἐθωρήσσοντο μαχηταί,\nΒρόντης τε Στερόπης τε καὶ Εὐρύαλος καὶ Ἐλατρεὺς\nἌργης τε Τράχιός τε καὶ αὐχήεις Ἁλιμήδης.\nἀλλὰ τόσος καὶ τοῖος ἐλείπετο μοῦνος Ἐνυοῦς\nἀγχινεφὴς Πολύφημος, ἀπόσπορος ἐννοσιγαίου,\nὅττί μιν ὑγροκέλευθος ἐρήτυεν αὐτόθι μίμνειν\nἄλλος Ἔρως πολέμοιο φιλαίτερος· εἰσορόων γὰρ\nἡμιφανῆ Γαλάτειαν ἐπέκτυπε γείτονι πόντῳ,\nνυμφιδίῃ σύριγγι χέων φιλοπάρθενον ἠχώ.\nκαὶ σκοπέλων ναετῆρες ἀπʼ αὐτορόφοιο μελάθρου,\nοὔνομα Πανὸς ἔχοντες, ἐρημονόμου γενετῆρος,\nΠᾶνες ἐθωρήχθησαν ὁμήλυδες, ὧν ἐπὶ μορφῇ\nἀνδρομέῃ κεκέραστο δασύτριχος αἰγὸς ὀπωπή·\nκαὶ νόθον εἶδος ἔχοντες ἐυκραίροιο καρήνου\nδώδεκα Πᾶνες ἔσαν κεραελκέες, ἀρχεγόνου δὲ\nΠανὸς ἑνὸς γεγάασιν ὀρεσσαύλοιο τοκῆος.\nτὸν μὲν ἐφημίξαντο Κελαινέα μάρτυρι μορφῇ,\nτὸν δὲ φυῆς Ἀργεννὸν ὁμώνυμον· Αἰγικόρῳ δὲ\nἅρμενον οὔνομα θῆκαν, ἐπεὶ νομίῃ παρὰ ποίμνῃ\nαἰγείων κεκόρητο περιθλίβων γάλα μαζῶν·\nἄλλος δʼ Ἠυγένειος ἀκούετο θεσπέσιος Πὰν\nἀμφιλαφῆ πλοκάμοισιν ἔχων λειμῶνα γενείου·\nκαὶ νομίῳ κεκόρυστο σὺν Ὠμηστῆρι Δαφοινεύς·\nκαὶ Φόβος ὡμάρτησε δασυκνήμιδι Φιλάμνῳ·\nΞάνθῳ Γλαῦκος ἵκανεν ὁμόστολος· ἀντιτύποις γὰρ\nΓλαῦκος ἑοῖς μελέεσσιν ὁμόχροος ἔσκε θαλάσσῃ\nγλαυκιόων, καὶ Ξάνθος ἔχων ξανθόχροα χαίτην\nοὔνομα τοῖον ἔδεκτο κερασφόρος ἀστὸς ἐρίπνης·\nκαὶ θρασὺς Ἄργος ἵκανε φέρων χιονώδεα χαίτην.\nτοῖσιν ἔσαν δύο Πᾶνες ὁμήλυδες, οὓς τέκεν Ἑρμῆς\nκεκριμένῃ φιλότητι μιγεὶς διδυμάοσι Νύμφαις·\nτὸν μὲν ὀρεστιάδος Σώσης μετανεύμενος εὐνὴν\nμαντιπόλου σπέρμηνε θεηγόρον ἔμπλεον ὀμφῆς,\nἈγρέα θηροφόνῳ μελέτῃ πεπυκασμένον ἄγρης·\nτὸν δὲ νομαῖς ὀίων Νόμιον φίλον, ὁππότε Νύμφης\nδέμνιον ἀγραύλοιο διέστιχε Πηνελοπείης,\nποιμενίῃ σύριγγι μεμηλότα. τοῖς ἅμα Φόρβας\nὠμηστὴς ἀκόρητος ὁμόστολον εἶχε πορείην.\nκαὶ παλάμην νάρθηκι γέρων Σειληνὸς ἐρείσας\nδισσοφυὴς κεκόρυστο κερασφόρος υἱὸς ἀρούρης,\nτρισσοὺς παῖδας ἄγων θιασώδεας· εἰς ἐνοπὴν γὰρ\nἈστραῖος κεκόρυστο, Μάρων κίεν, ἕσπετο Ληνεύς,\nχεῖρας ἐλαφρίζοντες ὀριπλανέος γενετῆρος\nγηροκόμοις ῥοπάλοισι· λιποσθενέων δὲ γερόντων\nνωχελὲς ἀμπελόεντι δέμας κουφίζετο βάκτρῳ,\nὧν μάλα πουλυέτηρος ἔην χρόνος, ὧν ἄπο θερμὴ\nπουλυγάμων Σατύρων διφυὴς ἀνέτελλε γενέθλη.\nκαὶ Σατύρους κερόεντας ἐκόσμεον ἡγεμονῆες\nΠοιμένιος Θίασός τε καὶ Ὑψίκερως καὶ Ὀρέστης,\nκαὶ κεραῷ Φλεγραῖος ἐφωμάρτησε Ναπαίῳ·\nἦλθε Γέμων, κεκόρυστο Λύκων θρασύς· ἀκροπότῃ δὲ\nπετραίῳ γελόωντι φιλέψιος ἕσπετο Φηρεύς,\nκαὶ Λάμις οὐρεσίφοιτος ὁμόστολον εἶχε πορείην\nΛηνοβίῳ, καὶ Σκιρτὸς ἐκώμασε σύνδρομος Οἴστρῳ,\nσὺν δὲ Φερεσπόνδῳ Λύκος ἤιεν, ἠχέτα κῆρυξ,\nκαὶ Πρόνομος πραπίδεσσι κεκασμένος, οὓς τέκεν Ἑρμῆς\nἰφθίμην κρυφίοισιν ὑποζεύξας ὑμεναίοις,\nτήν ποτε Δῶρος ἔτικτε, Διὸς βλάστημα γενέθλης,\nῥίζα γονῆς Ἕλληνος, ἀπʼ ἀρχεγόνοιο δὲ Δώρου\nΔωρίδος ἐβλάστησεν Ἀχαικὸν αἷμα γενέθλης·\nτοῖσι γέρας καὶ σκῆπτρον ἐπέτρεπεν Εἰραφιώτης\nοὐρανίου κήρυκος ἀεξινόοιο τοκῆος.\nαἰεὶ μὲν μεθύουσα φιλακρήτοισι κυπέλλοις\nπᾶσα γονὴ Σατύρων θρασυκάρδιος, ἐν δὲ κυδοιμῷ\nμοῦνον ἀπειλητῆρες ἀεὶ φεύγοντες Ἐνυώ,\nνόσφι μόθοιο λέοντες, ἐνὶ πτολέμοις δὲ λαγωοί,\nἴδμονες ὀρχηστῆρες, ἐπιστάμενοι πλέον ἄλλων\nοἰνοδόκου μέθυ λαρὸν ἀπὸ κρητῆρος ἀφύσσειν·\nτῶν ὀλίγοι γεγάασι μαχήμονες, οὓς θρασὺς Ἄρης\nπαντοίην ἐδίδαξε μεληδόνα δηιοτῆτος,\nκοσμῆσαι δὲ φάλαγγα· κορυσσομένου δὲ Λυαίου\nοἱ μὲν ἀδεψήτοισι δέμας κρύψαντο Βοείαις,\nοἱ δὲ δοραῖς λασίῃσιν ἐκαρτύνοντο λεόντων,\nἄλλοι πορδαλίων βλοσυρὰς δύσαντο καλύπτρας,\nοἱ δὲ τανυπτόρθοισιν ἐθωρήσσοντο κορύμβοις,\nοἱ δὲ τανυκραίρων ἐλάφων ἀντίρροπον ἄστρων\nποικίλον ἐν στέρνοισιν ἀνεζώννυντο χιτῶνα·\nτοῖς μὲν ἐπὶ κροτάφοις διδυμάονες ἀμφὶ μετώπῳ\nὀξυτενεῖς γλωχῖνες ἐμηκύνοντο κεραίης,\nψεδνὴ δʼ ὀκριόεντι καρήατι φύετο χαίτη\nἀκροφανὴς σκολιοῖσιν ἐπʼ ὄμμασιν, οὔατα δʼ ἄμφω\nνισσομένων πτερόεντες ἀνερρίπιζον ἀῆται\nἰθυτενῆ, λασίοισιν ἐπικτυπέοντα γενείοις\nἐκταδόν, ἱππείη δὲ τιταινομένη διὰ νώτου\nὄρθιος ἀμφιέλικτος ἀπʼ ἰξύος ἔρρεεν οὐρή.\nἈλλοφυὴς δʼ ἑτέρη Κενταυριὰς ἵκετο φύτλη,\nΦηρῶν εὐκεράων λάσιον γένος, οἷς πόρεν Ἥρη\nἀνδροφυὲς δέμας ἄλλο κερασφόρον· ὑγρογόνων γὰρ\nΝηιάδων ποτὲ παῖδες ἔσαν βροτοειδέι μορφῇ,\nἃς Ὑάδας καλέουσι, Λάμου ποταμηίδα φύτλην,\nκαὶ Διὸς εὐώδινα τιθηνήσαντο γενέθλην,\nΒάκχον ἔτι πνείοντα πολυρραφέος τοκετοῖο,\nπαιδοκόμοι ῥυτῆρες ἀθηήτου Διονύσου,\nοὐ ξένον εἶδος ἔχοντες· ἐνὶ σκοτίῳ δὲ μελάθρῳ\nπολλάκι πηχύναντο κεκυφότι κοῦρον ἀγοστῷ,\nαἰθέρα παππάζοντα, Διὸς πατρώιον ἕδρην,\nεἰσέτι κουρίζοντα, σοφὸν βρέφος. ἀρτιτόκῳ δὲ\nπῇ μὲ ἔην ἐρίφῳ πανομοίιος, ἔνδοθι μάνδρης\nκρυπτόμενος, δολιχῇ δὲ δέμας πυκνώσατο χαίτῃ\nἀλλοφανής, δολίων δὲ χέων βληχηθμὸν ὀδόντων\nἴχνεσιν αἰγείοισι νόθην μιμήσατο χηλήν·\nπῇ δὲ γυναικείην φορέων ψευδήμονα μορφὴν\nμιμηλὴ κροκόπεπλος ἐν εἵμασι φαίνετο κούρη\nἀρτιθαλής, φθονερῆς δὲ παραπλάζων νόον Ἥρης\nχείλεσιν ἀντιτύποισιν ἀνήρυγε θῆλυν ἰωήν,\nκαὶ πλοκάμοις εὔοδμον ἐπεσφήκωσε καλύπτρην\nθήλεα πέπλα φέρων πολυδαίδαλα· μεσσατίῳ δὲ\nστήθεϊ δεσμὸν ἔβαλλε καὶ ὄρθιον ἄντυγα μαζοῦ\nπαρθενίῳ ζωστῆρι, καὶ οἷά περ ἅμμα κορείης\nπορφυρέην λαγόνεσσι συνήρμοσε κυκλάδα μίτρην.\nκαὶ δόλος ἦν ἀνόνητος, ἐπεὶ μάθεν ὑψόθεν Ἥρη\nπάντοθι δινεύουσα πανόψιον ὄμμα προσώπου,\nμορφὴν ἀλλοπρόσαλλον ὀπιπεύουσα Λυαίου·\nκαὶ Βρομίου φυλάκεσσιν ἐχώσατο· δεξαμένη δὲ\nΘεσσαλίδος δολόεντα παρʼ Ἀχλύος ἄνθεα ποίης\nὕπνον θελγομένων φυλάκων ἐπέχευε καρήνῳ,\nμάγγανα φαρμακόεντα κατασταλάουσα κομάων·\nκαὶ μάγον ἁβρὸν ἄλειφα περιχρίσασα προσώπῳ\nἀνδρομέης ἤμειψε παλαίτερον εἶδος ὀπωπῆς·\nτοῖσι μὲν οὐατόεσσα φυῆς ἰνδάλλετο μορφή,\nἱππείη δʼ ἀνέτελλε διʼ ἰξύος ὄρθιος οὐρὴ\nἰσχία μαστίζουσα δασυστέρνοιο φορῆος,\nκαὶ βοέη βλάστησε κατὰ κροτάφοιο κεραίη,\nὄμματα δʼ εὐρύνοντο τανυκραίροιο μετώπου,\nκαὶ σκολιαὶ πλοκαμῖδες ἀνηέξηντο καρήνων,\nγναθμοὶ δʼ ἀργιόδοντες ἐμηκύνοντο γενείων,\nξείνη δʼ αὐτοτέλεστος ἀπʼ ἰξύος εἰς πόδας ἄκρους\nἀμφιλαφὴς λασίοιο κατʼ αὐχένος ἔρρεε χαίτη.\nδώδεκα δὲ ξύμπαντας ἐκόσμεον ἡγεμονῆες,\nΣπαργεύς τε Γληνεύς τε χοροίτυπος, ἀλλοφυὴς δὲ\nσύνδρομος Εὐρυβίῳ σταφυληκόμος ἵκετο Κητεύς,\nκαὶ Ῥιφόνῳ Πετραῖος ὁμάρτεεν, ἀκροπότης δὲ\nΑἴσακος Ὀρθάων τε συνέστιχον, οἷς μίαν ἄμφω\nἈμφίθεμις καὶ Φαῦνος ἐποιήσαντο πορείην,\nεὐκεράῳ δὲ Φάνητι συνέμπορος ἦλθε Νομείων.\nΚενταύρων δʼ ἑτέρη διφυὴς κεκόρυστο γενέθλη,\nΚυπριάς, ὁππότε Κύπρις ἐπέτρεχεν εἴκελον αὔραις\nἴχνιον ἱμείροντος ἀλυσκάζουσα τοκῆος,\nμὴ γενέτην ἀθέμιστον ἐσαθρήσειεν ἀκοίτην,\nΖεὺς δὲ πατὴρ ὑπόειξε γάμων ἄψαυστον ἐάσας\nὠκυτέρην ἀκίχητον ἀναινομένην Ἀφροδίτην·\nἀντὶ δὲ Κυπριδίων λεχέων ἔσπειρεν ἀρούρῃ\nπαιδογόνων προχέων φιλοτήσιον ὄμβρον ἀρότρων·\nγαῖα δὲ δεξαμένη γαμίην Κρονίωνος ἐέρσην\nἀλλοφυῆ κερόεσσαν ἀνηκόντιζε γενέθλην.\nτοῖσι κορυσσομένοισι συνέδραμον εἰν ἑνὶ Βάκχαι,\nαἱ μὲν Μῃονίης ἀπὸ ῥωγάδος, αἱ δὲ κολώνης\nἠλιβάτων ἤιξαν ὑπὲρ Σιπύλοιο καρήνων.\nνύμφαι δʼ ἑλκεχίτωνες Ὀρειάδες ἄρσενι θυμῷ\nλυσσάδες ἐρρώοντο σὺν εὐθύρσοισι μαχηταῖς,\nαἵ τε παλιννόστων ἐτέων πολυδινέι νύσσῃ\nμηκεδανὸν ζώεσκον ἐπὶ χρόνον, αἱ μὲν ἐρίπναις\nγείτονες οἰονόμων ἐπιμηλίδες, αἱ δὲ λιποῦσαι\nἄλσεα δενδρήεντα καὶ ἀγριάδος ῥάχιν ὕλης,\nσυμφυέες Μελίαι δρυὸς ἥλικος· αἳ τότε πᾶσαι\nεἰς μόθον ἠπείγοντο συνήλυδες, αἱ μὲν ἑλοῦσαι\nτύμπανα χαλκεόνωτα, Κυβηλίδος ὄργανα Ῥείης,\nαἱ δὲ κατηρεφέες πλοκάμους ἑλικώδεϊ κισσῷ,\nἄλλαι ἐμιτρώθησαν ἐχιδναίοισι κορύμβοις·\nχειρὶ δὲ θύρσον ἄειρον ἀκαχμένον, αἷς τότε Λυδαὶ\nμαινάδες ὡμάρτησαν ἀταρβέες εἰς μόθον Ἰνδῶν·\nὧν τότε Βασσαρίδες θιασώδεες ἴδμονι τέχνῃ\nκρείσσονες ἠπείγοντο Διωνύσοιο τιθῆναι,\nαἴγλη Καλλιχόρη τε καὶ Εὐπετάλη καὶ Ἰώνη\nκαὶ Καλύκη γελόωσα Βρύουσά τε, σύννομος Ὥραις,\nΣειλήνη τε Ῥόδη τε καὶ Ὠκυνόη καὶ Ἐρευθὼ\nἈκρήτη τε Μέθη τε, καὶ ἕσπετο σύννομος Ἅρπῃ\nΟἰνάνθη ῥοδόεσσα καὶ ἀργυρόπεζα Λυκάστη,\nΣτησιχόρη Προθόη τε· φιλομμειδὴς δὲ γεραιὴ\nοἰνοβαρὴς Τρυγίη πυμάτη κεκόρυστο καὶ αὐτή.\nκεκριμένον μὲν ἕκαστος ἑὸν στρατὸν ἤγαγε Βάκχῳ,\nπάντων δʼ ἡγεμόνευε πυρίβρομος Εἰραφιώτης\nἀστράπτων ἀρίδηλος· ἐς ὑσμίνην δὲ χορεύων\nοὐ σάκος, οὐ δόρυ θοῦρον ἐκούφισεν, οὐ ξίφος ὤμῳ,\nοὐ κυνέην ἐπέθηκεν ἀκερσικόμοισιν ἐθείραις,\nχάλκεον ἀρραγέος κεφαλῆς σκέπας, ἀλλὰ καρήνου\nἄπλοκον ἐσφήκωσε δρακοντείῳ τρίχα δεσμῷ,\nκράασι κυκλώσας βλοσυρὸν στέφος· ἀντὶ δὲ τυκτῆς\nδαιδαλέης κνημῖδος ἕως ἐπιγουνίδος ἄκρης\nἄργυφα πορφυρέοις ἐπεθήκατο ταρσὰ κοθόρνοις,\nνεβρίδα λαχνήεσσαν ἐπὶ στέρνοιο καθάψας,\nστικτὸν ἔχων θώρηκα, τύπον κεχαραγμένον ἄστρων·\nκαὶ χρυσέην λαγόνεσσι περίτροχον ἥρμοσε μίτρην.\nλαιῇ μὲν κέρας εἶχε βεβυσμένον ἡδέος οἴνου,\nχρύσεον εὐποίητον, ἀπʼ οἰνοχύτου δὲ κεραίης\nὄρθιος οἰνοπότοιο κατέρρεεν ὁλκὸς ἐέρσης·\nχειρὶ δὲ κέντορα θύρσον, ἐελμένον οἴνοπι κισσῷ,\nδεξιτερῇ κούφιζεν, ἐπʼ ἀκροτάτῳ δὲ κορύμβῳ\nχαλκοβαρὴς πετάλοισι κατάσκιος ἦεν ἀκωκή.\nἀλλʼ ὅτε δὴ Διόνυσος ἔσω Κορυβαντίδος αὐλῆς\nχρύσεον εὐποίητον ἐδύσατο κόσμον Ἐνυοῦς,\nεὔδια καλλείψας χοροτερπέος ἔνδια Ῥείης\nΜῃονίην παράμειβεν· ὀρεσσιπόλοις δʼ ἅμα Βάκχαις\nδαίμονι βοτρυόεντι συνεσσεύοντο μαχηταί·\nοἱ μὲν ἐυτροχάλοιο κυβερνητῆρες ἀπήνης\nφυταλιῆς κομίσαντο νέης μοσχεύματα Βάκχου·\nπολλαὶ δʼ ἡμιόνων στίχες ἤιον, ἀμφὶ δὲ νώτῳ\nνέκταρος ἀμπελόεντος ἐκούφισαν ἀμφιφορῆας·\nκαὶ βραδέων ἐπέθηκαν ὄνων τετληότι νώτῳ\nῥήγεα φοινικόεντα καὶ αἰόλα δέρματα νεβρῶν·\nἄλλοι δʼ οἰνοποτῆρες ἅμα χρυσέοισι κυπέλλοις\nἀργυρέους κρητῆρας ἀγίνεον, ὅπλα τραπέζης·\nκαὶ χαροπῆς Κορύβαντες ἐποίπνυον ἀγχόθι φάτνης\nαὐχένα πορδαλίων ζυγίῳ δήσαντες ἱμάντι,\nκισσοδέτοις δὲ λέοντας ἐπιστώσαντο λεπάδνοις\nχεῖλος ἐπισφίγξαντες ἀπειλητῆρι χαλινῷ.\nκαὶ λασίην Κένταυρος ἔχων φρίσσουσαν ὑπήνην\nεἰς ζυγὸν αὐτοκέλευστος ἑκούσιον αὐχένα τείνας\nκαὶ Σατύρων πολὺ μᾶλλον ἔχων πόθον ἡδέος οἴνου\nἡμιτελὴς χρεμέτιζεν ἀνὴρ κεκερασμένος ἵππῳ,\nἱέμενος Διόνυσον ἑοῖς ὤμοισιν ἀείρειν.\nκαὶ θεὸς εὐόρπηκος ἐφήμενος ἄντυγι δίφρου\nΣαγγαρίου παρὰ χεῦμα, περὶ Φρύγα κόλπον ἀρούρης,\nλαϊνέης Νιόβης παρεμέτρεε πενθάδα πέτρην·\nκαὶ λίθος Ἰνδὸν ὅμιλον ἐριδμαίνοντα Λυαίῳ\nδακρυόεις ὁρόων βροτέην πάλιν ἴαχε φωνήν·\nΜὴ μόθον ἐντύνητε θεημάχον, ἄφρονες Ἰνδοί,\nπαιδὶ Διός, μὴ Βάκχος ἀπειλείοντας Ἐνυὼ\nλαϊνέους τελέσειε καὶ ὑμέας, ὥς περ Ἀπόλλων,\nμυρομένους τύπον ἶσον ἐμῇ πετρώδεϊ μορφῇ,\nμὴ ποταμοῦ παρὰ χεῦμα φερώνυμον Ἰνδὸν Ὀρόντην\nγαμβρὸν ἐσαθρήσητε δεδουπότα Δηριαδῆος.\nῬείη χωομένη δύναται πλέον ἰοχεαίρης·\nΦοίβου φεύγετε Βάκχον ἀδελφεόν· αἰδέομαι γὰρ\nἸνδῶν κτεινομένων ἀλλότρια δάκρυα λείβει.\nτοῖα λίθον βοόωντα πάλιν σφρηγίσσατο σιγή.\nκαὶ θεὸς ἀμπελόεις φρυγίης μετὰ πέζαν ἐρίπνης\nἈσκανίης ἐπέβαινεν. ὁμηγερέες δὲ πολῖται\nπάντες, ὅσοις Ἰόβακχος ἑὴν ὤρεξεν ὀπώρην,\nκαὶ τελετὰς ἐδέχοντο καὶ ἠσπάζοντο χορείας,\nαὐχένα δοχμώσαντες ἀνικήτῳ Διονύσῳ,\nεἰρήνης ἐθέλοντες ἀναιμάκτοιο γαλήνην·\nΒάκχων τοῖος ἔην κερόεις στρατός, οἷς ἅμα Βάκχαι\nεἰς μόθον ὡπλίζοντο. φιλαγρύπνῳ δὲ Λυαίῳ\nπάννυχος ἀστερόεντα πυρίτροχον ὁλκὸν ὑφαίνων\nοὐρανὸς ἐβρόντησεν, ἐπεὶ τότε μάρτυρι πυρσῷ\nνίκης Ἰνδοφόνοιο τέλος μαντεύσατο Ῥείη.\nεἰς ἐνοπὴν δʼ ἠῷος ἔβη θεὸς ὕβριν ἐλαύνων\nἀνδρῶν κυανέων, ἵνα δούλιον αὐχένα Λυδῶν\nκαὶ Φρυγίης ναετῆρα καὶ Ἀσκανίης πολιήτην\nκοιρανίης δασπλῆτος ἀποζεύξειε λεπάδνων.\nτοῖς τότε Βάκχος ἔπεμπε δύω κήρυκας Ἐνυοῦς\nἀγγελίην ἐνέπειν, ἢ φευγέμεν ἢ πολεμίζειν·\nκαί σφισι νισσομένοισι συνέστιχεν αἰγίβοτος Πάν,\nστῆθος ὅλον σκιόωντα φέρων πώγωνα κομήτην.\nἭρη δʼ ὠκυπέδιλος, ἐειδομένη δέμας Ἰνδῷ,\nοὐλοκόμῳ Μελανῆι μὴ οἴνοπα θύρσον ἀείρειν\nἈστράεντα κέλευε, δορυσσόον ὄρχαμον ἀνδρῶν,\nμηδὲ φιλακρήτων Σατύρων ἀλάλαγμα γεραίρειν,\nἀλλὰ μάχην ἄσπονδον ἀναστῆσαι Διονύσῳ·\nκαί τινα μῦθον ἔειπε παραιφαμένη πρόμον Ἰνδῶν·\nἩδὺς ὁ δειμαίνων ἁπαλὴν στίχα θηλυτεράων.\nἈστράεις, πολέμιζε· κορύσσεο καὶ σύ, Κελαινεῦ,\nχαλκὸν ἔχων τμητῆρα κορυμβοφόρου Διονύσου·\nἔγχεϊ δʼ οὐ πέλε θύρσος ὁμοίιος. ἀλλά, Κελαινεῦ,\nΔηριάδην πεφύλαξο μεμηνότα, μή σε δαμάσσῃ\nοὐτιδανὴν ἀσίδηρον ἀλυσκάζοντα γυναῖκα.\nὣς φαμένη παρέπεισε, καὶ ἠέρα δύσατο δαίμων,\nμητρυιὴ κοτέουσα μενεπτολέμῳ Διονύσῳ.\nκαὶ βρομίου κήρυκες ἀπήλυθον· ἀγχιφανὴς δὲ\nἈστράεις ὑπέροπλος, ἔχων ἄστοργον ἀπειλήν,\nμαίνετο βουκεράους Σατύρους καὶ Πᾶνα διώκων,\nμειλιχίου κήρυκας ἀτιμάζων Διονύσου.\nοἱ δὲ παλιννόστοιο ποδὸς δειδήμονι ταρσῷ\nφύξιον ἴχνος ἔκαμψαν ἐγερσιμόθῳ Διονύσῳ.\nκαὶ στρατὸν ὥπλισε Βάκχος ἐς ἀντιπόρων στίχας Ἰνδῶν.\nοὐδὲ λάθε ζοφόεντα Κελαινέα θῆλυς Ἐνυώ,\nἀλλὰ θορὼν ἀκίχητος ὅλον στρατὸν ὥπλισεν Ἰνδῶν·\nκαὶ θρασὺς Ἀστράεις, μενεδήιον οἶστρον ἀέξων,\nἈστακίδος κελάδοντα περὶ ῥόον ἵστατο λίμνης,\nδέγμενος ἀμπελόεντος ἐπηλυσίην Διονύσου.\nἀλλʼ ὅτε δὴ διδύμης στρατιῆς ἑτερόζυγι λαῷ\nἀμφοτέρων στίχα πᾶσαν ἐκόσμεον ἡγεμονῆες,\nκλαγγῇ μὲν ζοφόεντες ἐπὶ κλόνον ἤιον Ἰνδοί,\nΘρηικίοις γεράνοισιν ἐοικότες, εὖτε φυγοῦσαι\nχειμερίην μάστιγα καὶ ἠερίου χύσιν ὄμβρου\nΠυγμαίων ἀγεληδὸν ἐπαΐσσουσι καρήνοις\nΤηθύος ἀμφὶ ῥέεθρα, καὶ ὀξυόεντι γενείῳ\nοὐτιδανῆς ὀλέκουσι λιποσθενὲς αἷμα γενέθλης,\nἱπτάμεναι νεφεληδὸν ὑπὲρ κέρας Ὠκεανοῖο·\nεἰς ἐνοπὴν δʼ ἑτέρωθεν ἐβακχεύοντο μαχηταί,\nἀκλινέες θεράποντες ἐγερσιμόθου Διονύσου·\nΒασσαρίδων δὲ φάλαγγες ἐπέρρεον· ἀγρομένων δὲ\nἡ μὲν ἐχιδναίῳ κεφαλὴν ἐζώσατο δεσμῷ,\nἡ δὲ διεσφήκωσε κόμην εὐώδεϊ κισσῷ,\nἄλλη χαλκοφόρῳ παλάμην ἐκορύσσετο θύρσῳ\nοἰστρομανής, ἑτέρη δὲ κατʼ αὐχένος ἄμμορα δεσμῶν\nμηκεδανῆς μεθέηκε καθειμένα βόστρυχα χαίτης,\nΜαιναλὶς ἀκρήδεμνος, ἐπʼ ἀμφοτέρων δέ οἱ ὤμων\nἀπλεκέας πλοκαμῖδας ἀνερρίπιζεν ἀήτης·\nἄλλη ῥόπτρα τίνασσε συνήορα δίζυγι χαλκῷ\nπλοχμοὺς εἱλικόεντας ἐπαιθύσσουσα καρήνῳ·\nἄλλη δʼ ἐν παλάμῃσι, κατάσχετος ἅλματι λύσσης,\nὄρθιον ἐσμαράγησε μόθων ἀντίκτυπον ἠχώ,\nχερσὶ περικροτέουσα βαρύβρομα νῶτα βοείης·\nκαὶ πέλεν ἔγχεα θύρσα, καλυπτομένη δὲ πετήλοις\nδούρατος ἀμπελόεντος ἔην χαλκήλατος αἰχμή·\nἡ δὲ δαφοινήεντος ἐφιμείρουσα κυδοιμοῦ\nὠμοβόρων ἔζευξεν ἐπʼ αὐχένι δεσμὰ δρακόντων·\nἄλλη ποικιλόνωτον ἐπὶ στέρνοιο καλύπτρην\nπορδαλίων, ἑτέρη δὲ κατὰ χροὸς οἶα χιτῶνα\nστικτὰ φιλοσκοπέλων ἐνεδύσατο δέρματα νεβρῶν,\nδαιδαλέης ἐλάφοιο περισφίγξασα καλύπτρην·\nἄλλη σκύμνον ἔχουσα δασυστέρνοιο λεαίνης\nἀνδρομέῳ γλαγόεντι νόθῳ πιστώσατο μαζῷ·\nκαί τις ὄφιν τριέλικτον ἀπήμονι δήσατο κόλπῳ\nἐνδόμυχον ζωστῆρα, κεχηνότα γείτονι μηρῷ,\nμείλιχα συρίζοντα, φιλακρήτοιό τε κούρης\nὑπναλέης ἄγρυπνον ὀπιπευτῆρα κορείης·\nἄλλη ταρσὰ φέρουσα κατʼ οὔρεα γυμνὰ πεδίλων,\nποσσὶ βάτους πατέουσα καὶ ὀξυέθειρας ἀκάνθας,\nθηγαλέῃ στατὸν ἴχνος ἐπεστήριξεν ἀχέρδῳ·\nκαί τις ἐπαΐξασα τανυκνήμιδι καμήλῳ\nκαμπύλον ἀμητῆρι διέθρισεν αὐχένα θύρσῳ,\nκαὶ τυφλοῖσι πόδεσσι περιπταίουσα κελεύθῳ\nἡμιφανὴς πεφόρητο, πολυγνάμπτῳ δὲ πορείῃ\nφοιταλέης ἀκάρηνον ἐπείγετο σῶμα καμήλου,\nκαὶ σφαλερῇ πλήσσουσα βαθυνομένην χθόνα χηλῇ\nὕπτιος αὐτοκύλιστος ἐπωλίσθησε κονίῃ·\nἄλλη δʼ ἴχνος ἄγουσα βοοτρόφον εἰς ῥάχιν ὕλης\nἄσχετα μαινομένοιο δορῆς ἐδράξατο ταύρου,\nκαὶ βλοσυροῖς ὀνύχεσσι χαρασσομένης ἀπὸ δειρῆς\nταυρείην ἀτόρητον ἀπεφλοίωσε καλύπτρην·\nἄλλη δʼ ἔγκατα πάντα διήφυσεν· ἦν δὲ νοῆσαι\nπαρθένον ἀκρήδεμνον ἀσάμβαλον ὑψόθι πέτρης\nτρηχαλέῳ πρηῶνι περισκαίρουσαν ἐρίπνης·\nοὐ σκοπιὴν δʼ ἔφριξε δυσέμβατον, οὐ πόδα κούρης\nὀξυπαγὴς ἀπέδιλον ὄνυξ ἐχάραξε κολώνης.\nπολλὴ δʼ ἔνθα καὶ ἔνθα παρʼ Ἀστακίδος στόμα λίμνης\nἸνδῴη δεδάικτο γονὴ Κουρῆτι σιδήρῳ.\nδυσμενέων δὲ φάλαγγας ἐκυκλώσαντο μαχηταὶ\nτεύχεσιν ἀντιτύποισι, φερεσσακέος δὲ χορείης\nῥυθμὸν ἐμιμήσαντο ποδῶν ἑλικώδεϊ παλμῷ·\nκαὶ λασίῃ παλάμῃ σκοπιὴν λοφόεσσαν ἀείρων,\nοὔρεος ἄκρα κάρηνα ταμών, ἐκορύσσετο Ληνεύς,\nπέμπων ὀκριόεσσαν ἐπʼ ἀντιβίοισιν ἀκωκήν·\nΒάκχη δʼ ἀμφαλάλαζε, καὶ ἀμπελόεσσαν ἀκωκὴν\nΒασσαρὶς ἠκόντιζε, μελαρρίνου δὲ γενέθλης\nἄρσενα πολλὰ κάρηνα δαΐζετο θήλεϊ θύρσῳ.\nκαὶ φονίῳ θρασὺν ἄνδρα διατμήγουσα κορύμβῳ\nΕὐπετάλη κεκόρυστο, φιλοσταφύλῳ δὲ πετήλῳ\nκέντορα κισσὸν ἔπεμπεν ἀλοιητῆρα σιδήρου·\nΣτησιχόρη δʼ εὔβοτρυς ἐπεσκίρτησε κυδοιμῷ,\nκαὶ δηίων ἔσσευε γένος ῥηξήνορι ῥόμβῳ\nκύμβαλα δινεύουσα βαρύβρομα δίζυγι χαλκῷ.\nκαὶ πολὺς ἀμφοτέροισιν ἔην μόθος· ἔβρεμε σύριγξ,\nσύριγξ ἐγρεκύδοιμος, ἐπέκτυπε δʼ αὐλὸς Ἐνυοῦς,\nΒασσαρίδες δʼ ὀλόλυξαν· ἐγειρομένου δὲ κυδοιμοῦ\nβρονταίοις πατάγοισι μέλας μυκώμενος ἀὴρ\nἐκ Διὸς ἐσσομένην Βρομίῳ μαντεύσατο νίκην.\nκαὶ πολὺς ἑσμὸς ἔπιπτεν· ὅλη δʼ ἐρυθαίνετο λύθρῳ\nὑγρῷ διψὰς ἄρουρα, καὶ Ἀστακίδος στόμα λίμνης\nαἱμοβαφὲς κελάρυζε, φόνῳ κεκερασμένον Ἰνδῶν.\nἈντιβίους δʼ ᾤκτειρε θεὸς φιλοπαίγμονι θυμῷ\nκαὶ προχοαῖς κατέχευε μέθης γέρας, ἐκ δὲ ῥοάων\nχιονέην ἤμειψε φυὴν ξανθόχροον ὕδωρ,\nκαὶ ποταμὸς κελάρυζε μελίρρυτα χεύματα σύρων,\nκαὶ προχοὰς ἐμέθυσσεν· ἀμειβομένων δὲ ῥοάων\nἔπνεον ἀρτιχύτοιο μέθης εὐώδεες αὖραι·\nὄχθαι ἐφοινίσσοντο· πιὼν δέ τις Ἰνδὸς ἀγήνωρ\nτοίην ἐκ στομάτων πολυθαμβέα ῥήξατο φωνήν·\nΞεῖνον ἴδον καὶ ἄπιστον ἐγὼ ποτόν, οὐ γλάγος αἰγῶν\nἄργυφον οὐ πέλε τοῦτο, καὶ οὐ μέλαν οἷά περ ὕδωρ,\nοὐδέ μιν οἷον ὄπωπα πολυτρήτοις ἐνὶ σίμβλοις\nβουβήεσσα μέλισσα λοχεύεται ἡδέι κηρῷ·\nἀλλὰ νόον τέρπουσαν ἔχει καλλίπνοον ὀδμήν.\nἀνὴρ διψαλέος πολυθαλπέι καύματος ἀτμῷ,\nβαιὸν ἑαῖς παλάμῃσιν ἀφυσσάμενος χυτὸν ὕδωρ\nλαίλαπα καρχαλέης ἀποσείεται αὐτίκα δίψης·\nκαὶ μέλι μᾶλλον ἔχει ταχινὸν κόρον· ἆ μέγα θαῦμα,\nτοῦτο πιὼν ἐθέλω πιέειν πάλιν· ἀμφότερον γὰρ\nκαὶ γλυκερὸν τόδε χεῦμα καὶ οὐ κόρον ἀνδράσι τίκτει.\nἥβη, κάλπιν ἄειρε καὶ ἔρχεο δεῦρο λαβοῦσα\nΤρώιον οἰνοχόον, ζαθέων δρηστῆρα κυπέλλων,\nὄφρα μελιρραθάμιγγος ἀφυσσάμενος ποταμοῖο\nΖηνὸς ὅλους κρητῆρας ἀναπλήσῃ Γανυμήδης.\nδεῦτε, φίλοι, γεύσασθε μελισταγέος ποταμοῖο.\nἐνθάδε παπταίνω τύπον αἰθέρος· αὐτόχυτον γὰρ\nκεῖνο, τό περ καλέουσι Διὸς πόμα, νέκταρ Ὀλύμπου\nνηιάδες χθονίοισιν ἀναβλύζουσι ῥεέθροις.\nπέμπτῳ καὶ δεκάτῳ βριαρὴν Νίκαιαν ἀείδω,\nθηροφόνον ῥοδόπηχυν ἀπειλήτειραν Ἐρώτων.\nὣς φαμένου νεφεληδὸν ἐπέρρεον αἴθοπες Ἰνδοὶ\nἀμφὶ ῥόον ποταμοῖο μελίπνοον· ὧν ὁ μὲν αὐτῶν\nἀγχιβάτης στατὸν ἴχνος ἐπʼ ἰλύι δισσὸν ἐρείσας\nἡμιφανὴς ἕστηκε, καὶ ὀμφαλὸν ὕδατι δεύων,\nκυρτὸς ἔσω ποταμοῖο κεκυφότα νῶτα τιταίνων,\nχερσὶ βαθυνομένῃσι μελισταγὲς ἤφυσεν ὕδωρ·\nὃς δὲ παρὰ προχοῇσι, κατάσχετος αἴθοπι δίψῃ,\nπορφυρέῳ προβλῆτα γενειάδα κύματι βάπτων,\nστῆθος ἐφαπλώσας ποταμηίδος ὑψόθεν ὄχθης,\nοἰγομένοις στομάτεσσιν ἀνείρυσεν ἰκμάδα Βάκχου·\nπρηνὴς δʼ ἄλλος ἔην πελάσας στόμα γείτονι πηγῇ,\nκαὶ διερὰς δαπέδῳ ψαμαθώδεϊ χεῖρας ἐρείσας\nχείλεσι διψαλέοισιν ἐδέχνυτο δίψιον ὕδωρ·\nἄλλοι δʼ ὀστρακόεντι μέθην ἀρύοντο κυπέλλῳ,\nπυθμένα κουφίζοντες ἐαγότος ἀμφιφορῆος·\nκαὶ πολὺς ἑσμὸς ἔπινεν ἐρευθιόωντι ῥεέθρῳ\nκισσυβίῳ προχέων ποταμηίδος ὄγκον ἐέρσης,\nμηλονόμων ἄγραυλον ἔχων δέπας. ἀντιβίων δὲ\nοἶνον ἐρευγομένων πολυχανδέος ἀνθερεῶνος\nὄμμασι δερκομένοισιν ἐδιπλώθησαν ἐρίπναι,\nκαὶ βλεφάροις δοκέεσκον ἰδεῖν διδυμόζυγον ὕδωρ.\nκαὶ προχοὴ κελάρυζε φιλακρήτου ποταμοῖο\nξανθὸν ἀναβλύζουσα μέθης ῥόον· ἡδυπότου δὲ\nοἰνάδος ἠρεύγοντο ῥοὰς εὐώδεες ὄχθαι.\nδυσμενέας δʼ ἐμέθυσσε χάλις ῥόος. ἔνθά τις ἀνὴρ\nἸνδὸς ἀμερσινόοιο μέθης δεδονημένος οἴστρῳ\nεἰς ἀγέλην ἤιξε, καὶ εὐπετάλῳ παρὰ λόχμῃ\nταῦρον ἀπειλητῆρα μετήγαγε δέσμιον ἕλκων,\nδιχθαδίων κεράων κεχαραγμένον ἄκρον ἐρύσσας\nτολμηραῖς παλάμαις, διδυμάονος οἷα κεραίης\nταυροφυῆ Διόνυσον ὑπὸ ζυγὰ δούλια σύρων·\nἄλλος ἔχων δασπλῆτα σιδηρείης γένυν ἅρπης\nαἰγὸς ὀρεσσινόμοιο διέθρισεν ἀνθερεῶνα,\nθηγαλέῳ δρεπάνῳ δεδαϊγμένον, οἷά τε δειρὴν\nΠανὸς ἐυκραίροιο ταμὼν γαμψώνυχι χαλκῷ·\nἄλλος ἀπηλοίησε βοῶν κεραελκέα φύτλην,\nοἷά περ ἀμώων Σατύρων ταυρώπιδα μορφήν,\nὃς δὲ τανυκραίρων ἐλάφων ἐδίωκε γενέθλην\nστικτῆς εἰσορόων πολυδαίδαλον εἶδος ὀπωπῆς,\nοἷά τε Βασσαρίδων ὀλέκων στίχα· δαιδαλέαις γὰρ\nνεβρίσιν ἰσοτύποισι παρεπλάγχθησαν ὀπωπαί·\nκαὶ φονίαις λιβάδεσσιν ὅλον θώρηκα μιαίνων\nἸνδὸς ἀκοντιστῆρι μέλας ἐρυθαίνετο λύθρῳ.\nκαί τις ὁμοκλήσας ἐκορύσσετο γείτονι δένδρῳ\nμαστίζων ἑκάτερθε, καὶ εἰαρινοῖσι δοκεύων\nσειομένην ἀνέμοισι φυτῶν ἑλικώδεα χαίτην\nἁβροκόμων ὄρπηκας ἀπηλοίησε κορύμβων,\nφύλλα διασχίζων λασίης δρυός, οἷα μαχαίρῃ\nπλοχμὸν ἀκερσικόμοιο διατμήγων Διονύσου,\nμαρνάμενος πετάλοισι καὶ οὐ Σατύροισιν ἐρίζων,\nτερπωλὴν ἀνόνητον ἔχων σκιοειδέι νίκῃ.\nμαίνετο δʼ ἀντιβίων ἕτερος χορός· ἀντὶ δὲ λόγχης\nὃς μὲν ἑλὼν βαρύδουπον ἐπωμαδίῳ τελαμῶνι\nτύμπανον ἠέρταζε, καὶ ἀμφιπλῆγι βοείῃ\nδίζυγον ἐσμαράγησε μέλος χαλκόκροτον ἠχώ·\nὃς δὲ πολυτρήτοιο βοῇ δεδονημένος αὐλοῦ\nἄστατος εἱλικόεντι ποδῶν βακχεύετο παλμῷ·\nκαί τις ἀπειρήτοις ἐπὶ χείλεσι λωτὸν ἐρείσας\nδίθροον ἁρμονίην ἐμελίζετο Μυγδόνος αὐλοῦ·\nγηραλέου δὲ φυτοῖο θορὼν παρὰ γείτονι ῥίζῃ\nγλαυκὸν ἐυρραθάμιγγος ἀνείρυσε θαλλὸν ἐλαίης\nὄμβρῳ ἐερσήεντι διάβροχον, οἷα πιέζων\nοἰνωπῇ ῥαθάμιγγι Μαρωνίδος ἄκρον ὑπήνης.\nἄλλοι σὺν ξιφέεσσι, σὺν ἔγχεσι, σὺν τρυφαλείαις\nἄσχετα βακχευθέντες ἀμερσινόῳ φρένας οἴνῳ\nὄργια μιμήσαντο φερεσσακέων Κορυβάντων,\nἴχνια δινεύοντες ἐνόπλιον ἀμφὶ χορείην·\nκαὶ παλάμης ἑλικηδὸν ἀμοιβαίῃσιν ἐρωαῖς\nἀσπίδες ἐκρούοντο κυβιστητῆρι σιδήρῳ·\nἄλλος ὀπιπεύων θιασώδεος ὄργια Μούσης\nμιμηλὴν Σατύροισι συνεσκίρτησε χορείην·\nκαί τις ἀρασσομένης ἀίων κελάδημα βοείης\nμείλιχον ἦθος ἔδεκτο, φιλοσμαράγῳ δὲ μενοινῇ\nῥιγεδανὴν ἀνέμοισιν ἑὴν ἔρριψε φαρέτρην,\nλύσσαν ἔχων· ἕτερος δὲ γυναιμανέων πρόμος Ἰνδῶν\nἀπλεκέος πλοκαμῖδος ἑλὼν ὑψαύχενα Βάκχην,\nπαρθενικὴν ἀδάμαστον ἀτάσθαλον εἰς γάμον ἕλκων,\nσφίγξεν ὑπὲρ δαπέδοιο, τανυσσάμενος δὲ κονίῃ\nχερσὶν ἐρωμανέεσσιν ἀπεσφρηγίσσατο μίτρην,\nἐλπίδι μαψιδίῃ πεφορημένος· ἐξαπίνης γὰρ\nὄρθιος εἷρπε δράκων ὑποκόλπιος ἰξύι γείτων,\nδυσμενέος δʼ ἤιξε κατʼ αὐχένος, ἀμφὶ δὲ δειρῇ\nοὐραίαις ἑλίκεσσιν ἀνέπλεκε κυκλάδα μίτρην·\nταρβαλέοις δὲ πόδεσσι φυγὼν μελανόχροος ἀνὴρ\nθερμὸν ἀνυμφεύτων ἀπεσείσατο κέντρον Ἐρώτων,\nαὐχένιον φορέων ὀφιώδεος ὁρμὸν ἀκάνθης.\nὄφρα μὲν οἰνωθέντες ἐν οὔρεσιν ἔτρεχον Ἰνδοί,\nτόφρα δὲ νήδυμος Ὕπνος ἑὸν πτερὸν οὖλον ἑλίξας\nἀκλινέων σφαλεροῖσιν ἐπέχραεν ὄμμασιν Ἰνδῶν,\nεὔνασε δʼ οἰστρηθέντας ἀμετρήτῳ νόον οἴνῳ,\nΠασιθέης γενετῆρι χαριζόμενος Διονύσῳ·\nὧν ὁ μὲν ὕπτιος εὗδεν ἄνω νεύοντι προσώπῳ\nὑπναλέῳ μυκτῆρι μεθυσφαλὲς ἄσθμα τιταίνων,\nὃς δὲ βαρυνομένην κεφαλὴν ἐπεθήκατο πέτρῳ,\nνωθρὸς ἐυκροκάλῳ ποταμηίδι κείμενος ὄχθῃ,\nἠματίοις δʼ ὀάριζε νοοπλανέεσσιν ὀνείροις\nὀρθὰ περὶ κροτάφοισι πεπηγότα δάκτυλα βάλλων·\nπρηνὴς δʼ ἄλλος ἔην τετανυσμένος, εἶχε δὲ δισσὴν\nχεῖρα καθιεμένην ἰσοελκέα δίζυγι μηρῷ·\nκαί τις ἑῆς παλάμης κεφαλὴν ἐπερείσατο καρπῷ\nοἶνον ἀναβλύζων· ὁ δὲ καμπύλα γυῖα συνάπτων,\nὡς ὄφις ἀμφιέλικτος, ἐκέκλιτο, λοξὸς ἰαύων.\nκαὶ χορὸς ἀντιβίων πεφορημένος εἰς ῥάχιν ὕλης,\nὃς μὲν ὑπὸ δρυὸς εὗδεν, ὁ δὲ πτελέης ὑπὸ θάμνῳ,\nἄλλος ἐπὶ πλευρῇσι πεσὼν ἐκλίνετο φηγῷ,\nλαιὴν ὀφρυόεντι βαλὼν ἐπὶ χεῖρα μετώπῳ·\nκαὶ πολὺς ἑσμὸς ἴαυε λάλος νέκυς, ἠέρι πέμπων\nἀλλοίης ἀχάλινον ἀσημάντου θρόον ἠχοῦς\nοἰνοβαρὴς· ἕτερος δὲ τινασσομένοιο καρήνου\nγηραλέης πλατὺ νῶτον ἐπέτρεπε πυθμένι δάφνης·\nτὸν δὲ βαρὺ κνώσσοντα βαθυστρώτων ἐπὶ λέκτρων\nἀκροκόμου φοίνικος ἢ εὐώδινος ἐλαίης\nῥιπίζων ἀνέμοισιν ἕλιξ ἐπεσύρισεν ὄρπηξ·\nκαί τις ὑπὲρ δαπέδοιο χυτῇ τετάνυστο κονίῃ,\nἄκρα ποδῶν προχοῇσι κατακλύζων ποταμοῖο·\nἄλλος ἀπειρήτοιο μέθης βακχεύετο παλμῷ,\nκαὶ κεφαλὴν βαρύθουσαν ἐπέτρεπε γείτονι πεύκῃ·\nἄλλου φυσιόωντος ἐσείετο νεῦρα μετώπου.\nκαὶ δηίους κνώσσοντας ἰδὼν γελόωντι προσώπῳ\nΒάκχος ἄναξ ἀγόρευε, χέων σημάντορα φωνήν·\nἸνδοφόνοι θεράποντες ἀνικήτου Διονύσου,\nνόσφι μόθου σφίγξαντες ἀολλέας υἱέας Ἰνδῶν\nπάντας ἀναιμάκτῳ ζωγρήσατε δηιοτῆτι·\nκαὶ βριαρῷ γόνυ δοῦλον ὑποκλίνας Διονύσῳ\nἸνδὸς ὑποδρήσσειεν ἐμῇ θιασώδει Ῥείῃ,\nσείων οἴνοπα θύρσον, ἀπορρίψας δὲ θυέλλαις\nἀργυρέην κνημῖδα πόδας σφίγξειε κοθόρνοις,\nκαὶ κεφαλὴν στέψειεν ἐμῷ κισσώδεϊ δεσμῷ,\nγυμνώσας πλοκαμῖδας ἀερσιλόφου τρυφαλείης,\nκαὶ πολέμων ἀλάλαγμα λιπὼν καὶ δούριον ἠχὼ\nεὔιον ἀείσειε κορυμβοφόρῳ Διονύσῳ.\nὣς φαμένου δρηστῆρες ἐποίπνυον· ὧν ὁ μὲν αὐτῶν\nαὐχένι δυσμενέων ὀφιώδεα δεσμὸν ἑλίξας\nεἷλκε δρακοντείῃ πεπεδημένον ἀνέρα σειρῇ,\nἄλλος ἑλὼν λασίης κεχαλασμένον ὁλκὸν ὑπήνης\nἄνδρα βαθυσμήριγγος ἀνείρυσεν ἀνθερεῶνος·\nκαί τις ἑὰς παλάμας τανύσας σκολιότριχι κόρσῃ\nἀνέρα δουρίκτητον ἀδέσμιον εἷλκεν ἐθείρης·\nἄλλος ὁμοπλέκτους παλάμας περί νῶτα καθάψας\nδήιον εἱλικόεντι λύγων μιτρώσατο δεσμῷ\nαὐχενίῳ· τρομερῷ δὲ Μάρων ἐλελίζετο παλμῷ\nὤμῳ γηραλέῳ βεβαρημένον Ἰνδὸν ἀείρων·\nἄλλος ἀκοντιστῆρα λαβὼν βεβιημένον ὕπνῳ,\nδεσμῷ βοτρυόεντι περίπλοκον αὐχένα σύρων,\nστικτῶν πορδαλίων ὑπὲρ ἄντυγα θήκατο δίφρων·\nἄλλου κεκλιμένοιο φιλεύιος ἑσμὸς ἀλήτης\nχεῖρας ὀπισθοτόνους ἀλύτῳ σφηκώσατο δεσμῷ,\nκαὶ λοφίης ἐπέβησεν ἀκαμπτοπόδων ἐλεφάντων·\nκαὶ πολὺς εὐκύκλοιο λαβὼν τελαμῶνα βοείης\nἸνδὸν ἐπωμαδίῳ πεπεδημένον εἶχεν ἱμάντι.\nκαί τις ἀερτάζουσα καλαύροπα μηλοβοτῆρος\nΒασσαρίς, ἀφριόωσα λαθίφρονι κύματι λύσσης,\nἸνδὸν ἐρευνητῆρα βαθυπλούτοιο θαλάσσης\nτολμηρῇ παλάμῃ πολυκαμπέος εἷλκεν ἐθείρης\nδούλιον εἰς ζυγόδεσμον. ἐπειγομένου δὲ Λυαίου\nδήιον εὐθώρηκα σιδήρεος εἶχεν Ἐρεχθεὺς\nὤμοις ἀκλινέεσσι· μεθυσφαλέος δὲ φορῆος\nθῆρα κελαινόρρινον ὀρεστιὰς ἤλασε Βάκχη,\nἰσχία μαστίζουσα δορικτήτων ἐλεφάντων·\nκαὶ χρυσέην Ὑμέναιος ἀνηέρταζε βοείην\nἀνέρα συλήσας χρυσάσπιδα, γηθόσυνος δὲ\nκοῦρον ἐρωμανέεσσιν ἐδέρκετο Βάκχος ὀπωπαῖς\nτεύχεσιν ὑπναλέοιο καταυγάζοντα φορῆος·\nκαὶ νέος ἠκόντιζεν ἐν ἔντεσιν ὄλβιον αἴγλην,\nὡς Λυκίου Γλαύκοιο λαβὼν ἀμάρυσσε μαχηταῖς,\nἀφνειοῖς σακέεσσιν ἀπαστράπτων, Διομήδης.\nἄλλους δʼ ἀντιβίους στρατιὴ ληίσσατο Βάκχων,\nνήδυμον ὕπνον ἔχοντας ὁμόστολον ἡδέος οἴνου.\nἔνθά τις ἀγκυλότοξος, ἐρημάδι σύννομος ὕλῃ,\nπαρθένος Ἀστακίδεσσιν ὁμότροφος ἤνθεε Νύμφαις\nκαλλιφυὴς Νίκαια, λαγωβόλος Ἄρτεμις ἄλλη,\nἀλλοτρίη φιλότητος, ἀπειρήτη Κυθερείης,\nθῆρας ὀιστεύουσα καὶ ἰχνεύουσα κολώναις·\nοὐδὲ μυχῷ θυόεντι καλύπτετο παρθενεῶνος.\nκαί οἱ ἐνὶ σκοπέλοισιν ἐρημονόμῳ παρὰ πέζῃ\nἠλακάτη πέλε τόξον, ἀεὶ δέ οἱ ἔνδοθι λόχμης\nμηκεδανοὶ κλωστῆρες ἔσαν πτερόεντες ὀιστοί,\nκαὶ σταλίκων ξύλον ὀρθὸν ὀρειάδος ἱστὸς Ἀθήνης·\nκαὶ καθαρῇ συνάεθλος ὁμίλεεν ἰοχεαίρῃ,\nκαὶ λίνον ἐν σκοπέλοισιν ἀνέπλεκεν ἠθάδος ἄγρης\nνήματος ἀσκητοῖο φιλαίτερον· οὔ ποτε τόξῳ\nποικίλον εἶδος ἔχοντος ἀνάλκιδος ἥπτετο νεβροῦ,\nδορκάδας οὐκ ἐδίωκε, καὶ οὐκ ἔψαυε λαγωοῦ,\nἀλλὰ περιζεύξασα δαφοινήεντι χαλινῷ\nγλαυκὰ δασυστέρνων ἐπεμάστιε νῶτα λεόντων,\nπολλάκι δʼ ἔγχος ἄειρε καταντία λυσσάδος ἄρκτου·\nμέμφετο δʼ ἰοχέαιραν ἑκηβόλον, ὅττι λιποῦσα\nστικτῶν πορδαλίων γενεὴν καὶ φῦλα λεόντων\nοὐτιδαναῖς ἐλάφοισιν ἑὴν ἔζευξεν ἀπήνην.\nοὐδὲ μύρῳ μεμέλητο, μελικρήτων δὲ κυπέλλων\nὑδατόεν προβέβουλε χαραδραίης πόμα πηγῆς\nψυχρὸν ὕδωρ προχέουσα· καὶ αὐτορόφῳ κενεῶνι\nκούρης δύσβατος οἶκος ἐρημάδες ἦσαν ἐρίπναι·\nπολλάκι δʼ εὐκαμάτοιο μετὰ δρόμον ἠθάδος ἄγρης\nπορδαλίων σχεδὸν ἧστο, μιῇ δʼ ὑπὸ κοιλάδι πέτρῃ\nμίμνε μεσημβρίζουσα λεχωίδος ἄγχι λεαίνης·\nἡ δὲ γαληναίῃσιν ὑπʼ ὀφρύσι μειλιχίη θὴρ\nἀδρύπτοις γενύεσσι δέμας λιχμάζετο κούρης,\nκαὶ κινυρῆς μίμημα κυνὸς δειδήμονι λαιμῷ\nὠμοτόκου στόμα λάβρον ὑπεκνυζᾶτο λεαίνης\nχείλεϊ φειδομένῳ, δοκέων δέ μιν Ἄρτεμιν εἶναι\nεἰς πέδον ἱκεσίοιο καθελκομένοιο καρήνου\nαὐχένι λαχνήεντι λέων ἐκλίνετο νύμφῃ.\nκαί τις ἐνὶ ξυλόχοις ὀρεσίτροφος ἤνθεε βούτης,\nἰθυτενής, περίμετρος, ὑπέρτερος ἥλικος ἥβης·\nοὔνομά οἱ πέλεν Ὕμνος, ὃς ἀγριάδος μέσον ὕλης\nἱμερτὰς ἐνόμευε βόας παρὰ γείτονι κούρῃ·\nκαὶ νομίην ἐρατῇσι καλαύροπα χερσὶ τινάσσων\nεἰς βαθὺν ἦλθεν ἔρωτα καὶ οὐκέτι τέρπετο ποίμνῃ,\nεἴκελος Ἀγχίσῃ ῥοδοειδέι, τοῦ ποτε Κύπρις\nἀργεννὴν ἐνόμευεν ὀρεσσινόμων στίχα ταύρων\nκεστὸν ἐλαφρίζουσα βοοσσόον· ἀμφὶ δὲ λόχμην\nβουκόλος ἀγρώσσουσαν ἰδὼν χιονώδεα κούρην\nοὐ βοέης ἀγέλης ἐμπάζετο· φοιταλέη δὲ\nεἰς ἕλος αὐτοκέλευστος ἐβόσκετο πόρτις ἐρήμη\nἀρχαίου δυσέρωτος ἀποπλαγχθεῖσα νομῆος,\nκαὶ δαμάλη πεφόρητο περισκαίρουσα κολώναις\nποιμένα μαστεύουσα· νέος δʼ ἐπλάζετο βούτης\nπαρθενικῆς ὁρόων ῥοδοειδέα κύκλα προσώπου.\nκαὶ δολόεις ἐρέθιζεν Ἔρως ποθέοντα νομῆα\nοἴστρῳ λαβροτέρῳ δεδονημένον· ἐν σκοπέλοις γὰρ\nπαρθενικῆς ἀκίχητον ἐπεσσυμένης δρόμον ἄγρης\nπέπλον ὅλον κόλπωσεν ἐς ἠέρα κοῦφος ἀήτης·\nκαὶ χροὸς ἤνθεε κάλλος· ἐλευκαίνοντο δὲ μηροὶ\nκαὶ σφυρὰ φοινίσσοντο, καὶ ὡς κρίνον, ὡς ἀνεμώνη\nχιονέων μελέων ῥοδόεις ἀνεφαίνετο λειμών·\nκαὶ νέος ἱμερόφοιτος ἔχων ἀκόρητον ὀπωπὴν\nἀσκεπέων ἐδόκευεν ἐλεύθερον ἄντυγα μηρῶν\n[]χώδεα [\nβότρυν ὀπισθοπόροιο κόμης ἐλέλιζεν ἀήτης\nκουφίζων ἑκάτερθεν, ἀειρομένων δὲ κομάων\nλευκοφαὴς σελάγιζε μέσος γυμνούμενος αὐχήν.\nκαὶ νέος οὐρεσίφοιτος ὁμάρτεε πολλάκι κούρῃ,\nπῇ μὲν ἐπιψαύων σταλίκων ἢ τόξον ἀφάσσων,\nπῇ δὲ ποθοβλήτοιο τιταινομένοιο βελέμνου\nἱμερτῆς ἐδόκευε ῥοδόχροα δάκτυλα κούρης·\nεἴ ποτε τοξεύουσα κέρας κυκλώσατο νευρῇ,\nκαὶ παλάμη γυμνοῦτο, λαθὼν νέος ὄμματι λοξῷ\nλευκὸν ὀιστευτῆρα βραχίονα δέρκετο κούρης,\nὄμμα παλινδίνητον ἄγων, ὀχετηγὸν Ἐρώτων,\nεἰ τόσον, ὡς Νίκαια, πέλε λευκώλενος Ἥρη·\nἑσπερίην δʼ ἐπὶ πέζαν ἑὴν ἐτίταινεν ὀπωπήν,\nεἰ πλέον ἀργυφέη πέλε παρθένος, ἠὲ Σελήνη.\nκαὶ νέος, ἀμφιέπων ὑποκάρδιον ἕλκος Ἐρώτων,\nἐγγὺς ἐὼν καὶ νόσφιν ἐὼν ἐμνώετο κούρης,\nπῶς βέλος εἰς σκοπὸν εἷλκεν ὀρειάδος ἀντίον ἄρκτου,\nπῶς δὲ λεοντείῃ παλάμην ἐσφίγξατο δειρῇ\nδίζυγα γυρώσασα βραχίονα μάρτυρι δεσμῷ,\nπῶς πάλιν ἱδρώουσα λοέσσατο χεύματι πηγῆς\nἡμιφανής, καὶ μᾶλλον ἀεὶ μιμνήσκετο πέπλου,\nὁππότε μιν δονέων καὶ ἐς ὀμφαλὸν ἄχρις ἀείρων\nγυμνώσας χροὸς ἄνθος ἀνηκόντιζεν ἀήτης·\nκείνου μνῆστιν ἔχων γλυκερὰς ἱκέτευεν ἀέλλας,\nὄφρα πάλιν βαθύκολπον ἀναστείλωσι χιτῶνα.\nκαὶ νέος ἀστήρικτος ἐυκραίρῳ παρὰ ποίμνῃ\nγείτονα θηρεύουσαν ἰδὼν ὑψαύχενα κούρην\nτοῖον ἀπερροίβδησεν ἔπος ζηλήμονι φωνῇ·\nΑἴθε βέλος γενόμην ἢ δίκτυον ἠὲ φαρέτρη,\nαἴθε βέλος γενόμην θηροκτόνον, ὄφρά με γυμναῖς\nχερσὶν ἐλαφρίσσειεν· ὀπισθοτόνοιο δὲ τόξου\nεἴην νεῦρα βόεια πολὺ πλέον, ὄφρά με μαζῷ\nχιονέῳ πελάσειε σαόφρονος ἔκτοθι μίτρης,\nναὶ δαμάλη, ναὶ μόσχε, σαόφρονος ἔκτοθι μίτρης.\nπαρθένε, κουφίζεις βέλος ὄλβιον· ὑμέτεροι δὲ\nὕμνου μηλονόμοιο μακάρτεροί εἰσιν ὀιστοί,\nὅττι τεῶν ψαύουσιν ἐρωτοτόκων παλαμάων.\nσοῖς γλυκεροῖς σταλίκεσσιν ἀφωνήτοισι μεγαίρω·\nοὐδὲ μόνον σταλίκων με φέρει πόθος· ἀλλὰ καὶ αὐτοῦ\nζῆλον ἔχω τόξοιο καὶ ἀπνεύστοιο φαρέτρης.\nαἴθε μεσημβρίζουσα ποθοβλήτῳ παρὰ πηγῇ\nγυῖα καταψύξειεν, ἴδω δʼ ὑψαύχενα κούρην,\nναὶ δαμάλη, ναὶ μόσχε, δίχα φθονεροῖο χιτῶνος.\nοὔ πώ μοι, Κυθέρεια, τόσην ᾤκτειρας ἀνάγκην;\nΘρινακίην οὐκ οἶδα καὶ οὐ κεραελκέα ποίμνην,\nοὐ βόας Ἠελίοιο κατʼ οὔρεα ταῦτα νομεύω,\nοὐ κρυφίην ἤγγειλε πατὴρ ἐμὸς Ἄρεος εὐνήν.\nπαρθένε, μή με δίωκε, καὶ εἰ βόας εἰς νομὸν ἕλκω·\nοὐρανίων λεχέων ἐπιβήτορές εἰσι νομῆες·\nΤιθωνὸς ῥοδόεις πέλε νυμφίος, ὃν διὰ μορφὴν\nδίφρον ἐὸν στήσασα φαεσφόρος ἥρπασεν Ἠώς·\nκαὶ Διὸς οἰνοχόος πέλε βουκόλος, ὃν διὰ κάλλος\nφειδομένοις ὀνύχεσσιν ἐκούφισεν ὑψιπέτης Ζεύς.\nδεῦρο, βόας ποίμαινε, καὶ ὁπλοτέρην σε καλέσσω\nἄλλῳ βουκολέοντι σὺν Ἐνδυμίωνι Σελήνην·\nῥῖπτε βέλος καὶ ψαῦε καλαύροπος, ὄφρά τις εἴπῃ·\nὝμνου μηλονόμοιο βόας Κυθέρεια νομεύει.\nὣς φάτο καὶ λιτάνευε, φίλων δʼ ἐδράξατο γούνων\nχερσὶ γυναιμανέεσσι, καὶ ἕσπετο, καί οἱ ἐνίψαι\nἔτρεμεν οἶστρον Ἔρωτος, ἑῇ δʼ ὑπεμέμφετο σιγῇ.\nκαί ποτε θάρσος ἔχων γαμίων ὑποεργὸν Ἐρώτων\nκείμενα Νικαίης ἀνεκούφισεν ἔντεα θήρης,\nκαὶ δόρυ θοῦρον ἄειρε, πόθου δʼ ὑπό μείζονι κέντρῳ\nκούρης χωομένης γλυκερὴν ἤειρε φαρέτρην,\nκαὶ κύσε δίκτυα κωφὰ καὶ οὐ πνείοντας ὀιστούς,\nχείλεσι τερπομένοισι μιαιφόνον ἰὸν ἐρείσας,\nκαὶ στέρνοις ἐπέλασσεν ἀφειδέι χειρὶ πιέζων·\nκαί τινα μῦθον ἔειπεν ἀδουπήτῳ τινὶ φωνῇ·\nΠρὸς Παφίης, φθέγξασθε πάλιν, δρύες, ὡς ἐπὶ Πύρρης,\nὡς ἐπὶ Δευκαλίωνος, ἐλέγξατε λυσσάδα κούρην.\nδάφνη καὶ σὺ φίλη, δενδρώδεα ῥῆξον ἰωήν·\nαἴθε καλὴ Νίκαια πάρος πέλε, καί κεν Ἀπόλλων\nἁβροτέρην ἐδίωκε, καὶ οὐ φυτὸν ἔπλετο Δάφνη.\nὣς φάτο· καὶ σύριγγι σαόφρονος ἐγγύθι κούρης\nμάρτυν ἑῆς ὀδύνης, γαμίην ἐμελίζετο μολπήν.\nπαρθενικὴ δʼ ἀγόρευεν ἐπεγγελόωσα νομῆι·\nἩδὺς ὁ συρίζων Παφίης μέλος ὑμέτερος Πάν·\nπολλάκι μέλψεν Ἔρωτα καὶ οὐ πέλε νυμφίος Ἠχοῦς.\nἆ πόσα Δάφνις ἄειδεν ὁ βουκόλος· ἀμφὶ δὲ μολπῇ\nπαρθένος ἀστιβέεσσιν ἐκεύθετο μᾶλλον ἐρίπναις\nποιμενίης φεύγουσα βοῆς μέλος. ἆ πόσα Φοίβου\nἔκλυε μελπομένοιο καὶ οὐ φρένα θέλγετο Δάφνη.\nὣς φαμένη δόρυ θοῦρον ἐδείκνυεν ἄφρονι βούτῃ.\nαὐτὰρ ὁ λυσσήεντι τετυμμένος ἡδέι κέντρῳ,\nμὴ νοέων, ὅτι τόσσον ἔην ἄστοργος Ἀμαζών,\nπομπὸν ἑοῦ θανάτοιο δυσίμερον ἴαχε φωνήν·\nΝαί, λίτομαι, προΐαλλε φίλον δόρυ, χιονέῃ δὲ\nκτεῖνέ με σῇ παλάμῃ, καὶ τέρπομαι· οὐ σέο λόγχην,\nοὐ τρομέω, φυγόδεμνε, τεὸν ξίφος, ὅττι τελευτὴν\nὀξυτάτην ὀπάσειεν, ὅπως ποτὲ πικρὸν ἀλύξω\nἔμπεδον ἕλκος Ἔρωτος, ὑπὸ φρένα βοσκόμενον πῦρ.\nτεθναίην, ὅτι πότμος ἐπήρατος· εἰ δὲ βελέμνῳ\nτοξοφόρος μετὰ Κύπριν ὀιστεύσεις με καὶ αὐτή,\nπρὸς Παφίης, μὴ πέμπε κατʼ αὐχένος, ἡμετέρην δὲ\nσὸν βέλος εἰς φρένα πῆξον, ὅπῃ βέλος ἐστὶν Ἐρώτων.\nαὐχένι μᾶλλον ἴαλλε τεὸν δόρυ, μὴ φρένα τύψῃς·\nὠτειλῆς ἑτέρης οὐ δεύομαι. εἰ δέ σε τέρπει,\nτλήσομαι ἄλλο βέλεμνον, ὅπως ἐμὲ γαῖα καλύψῃ\nκαὶ πυρὸς ἕλκος ἔχοντα καὶ οὐτηθέντα σιδήρῳ.\nκτεῖνέ με τὸν δυσέρωτα, τεῆς μὴ φείδεο νευρῆς.\nθηλύνεις δὲ σίδηρον, ὅταν ψαύσειας ὀιστῶν·\nἵσταμαι αὐτοκέλευστος ἐγὼ σκοπός, ὄμματι τερπνῷ\nδάκτυλα μαρμαίροντα περὶ γλυφίδεσσι δοκεύων,\nἐκταδὸν αὖ ἐρύοντα τεὴν μελιηδέα νευρὴν\nδεξιτερῷ ῥοδόεντι πελαζομένην σέο μαζῷ.\nθνήσκω νεκρὸς Ἔρωτος ἑκούσιος ἡδέι πότμῳ·\nοὐκ ἀλέγω θανάτοιο καὶ οὐ τρομέω νέφος ἰῶν,\nγυμνὴν ὑμετέρην χιονώδεα χεῖρα δοκεύων\nἁπτομένην τόξοιο καὶ ἱμερόεντος ὀιστοῦ.\nεἰς ἐμὲ πάντα βέλεμνα τεῆς προΐαλλε φαρέτρης,\nεἰς ἐμὲ πέμπε βέλεμνα μιαιφόνα· πικρότεροι γὰρ\nἄλλοι ἐμὲ κλονέουσι πυριγλώχινες ὀιστοί.\nἢν δὲ κατακτείνῃς με τεῷ φρενοθελγέι τόξῳ,\nπαρθένε, μὴ φλέξειας ἐμὸν δέμας ἠθάδι πυρσῷ·\nπυρκαϊῆς ἑτέρης οὐ δεύομαι· ἀλλὰ σύ, κούρη,\nμοῦνον ἐμοὶ φθιμένῳ γλυκερὴν περίχευε κονίην\nχειρὶ τεῇ, πυμάτην ὀλίγην χάριν, ὄφρά τις εἴπῃ·\nπ̔αρθένος ὡς ἐλέαιρε, τὸν ἔκτανε. μηδὲ θανόντος\nαὐλὸς ἐμός, μὴ πηκτὶς ἐμῷ περὶ σήματι κείσθω,\nποιμενίην μὴ βάλλε καλαύροπα, μάρτυρα τέχνης·\nἀλλὰ κατακταμένοιο τεὸν βέλος ὑψόθι τύμβου\nπῆξον, ἐμῷ δυσέρωτι λελουμένον εἰσέτι λύθρῳ.\nδὸς δέ μοι ὑστατίην ἑτέρην χάριν ὑψόθι τύμβου\nἄνθεα Ναρκίσσοιο ποθοβλήτοιο γενέσθω\nἢ κρόκος ἱμερόεις ἢ Μίλακος ἄνθος Ἐρώτων,\nεἰαρινὴν δὲ φύτευε μινυνθαδίην ἀνεμώνην\nπᾶσιν ἀπαγγέλλουσαν ἐμὴν μινυώριον ἥβην.\nεἰ δέ σε μὴ τέκε πόντος ἀμείλιχος ἠὲ κολῶναι,\nβαιὸν ἐμοῖ χέε δάκρυ, τόσον μόνον, ὅσσον ἐέρσαις\nἱμερτῆς ῥοδόεντα παρηίδος ἄκρα διαίνειν,\nχειρὶ δὲ σεῖο χάραξον ἔπος τόδε πενθάδι μίλτῳ·\nἐνθάδε βουκόλος Ὕμνος, ὃν ἔκτανεν ἄμμορον εὐνῆς\nπαρθενικὴ Νίκαια καὶ ἐκτερέιξε θανόντα.\nὣς φαμένου Νίκαια χολώετο· λυσσαλέη δὲ\nλοίγιον ἰοβόλου γυμνώσατο πῶμα φαρέτρης\nκαὶ βέλος ἰθυκέλευθον ἀνείρυσεν, ἐκταδίη δὲ\nκυρτὸν ὀπισθοτόνοιο κέρας κυκλώσατο τόξου,\nἠνεμόεν δὲ βέλεμνον ἐς ἀνθερεῶνα νομῆος\nφθεγγομένου προέηκε, καὶ ἄσχετος ἰὸς ἀλήτης\nμῦθον ἔτι προχέοντα μέσῳ σφρηγίσσατο δεσμῷ.\nἀλλʼ οὐ νεκρὸς ἄδακρυς ἔην τότε· μεμφομένη δὲ\nἀνδροφόνον Νίκαιαν ὀρεστιὰς ἄχνυτο Νύμφη,\nμυρομένη νέκυν Ὕμνον· ἐν εὐύδρῳ δὲ μελάθρῳ\nῬυνδακὶς ὑγροφόρητος ἀσάμβαλος ἔστενε κούρη·\nνηιάδες δʼ ἔκλαυσαν· ὑπὲρ Σιπύλοιο δὲ γείτων\nδάκρυσιν αὐτοχύτοις Νιόβης πλέον ἔστενε πέτρη.\nκούρη δʼ ὁπλοτάτη, γαμίων ἔτι νῆις Ἐρώτων,\nμή πω Βουκολίωνος ὁμιλήσασα χαμεύνῃ,\nΝηὶς Ἀβαρβαρέη νεμεσίζετο πολλάκι νύμφῃ·\nἀμφὶ δέ Δίνδυμον ἄκρον ὁμήλυδες ἐγγύθι λόχμης\nἈστακίδες μέμψαντο Κυβηλίδος ἤθεα νύμφης,\nαἴλινα δʼ ἐφθέγξαντο· καὶ οὐ τόσον αἴθοπι πότμῳ\nἩλιάδες Φαέθοντος ἐδακρύσαντο θανόντος.\nκαὶ φονίης ἀδάμαστον ὀπιπεύων φρένα κούρης\nτόξον Ἔρως ἔρριψε, καὶ ὅρκιον ὤμοσε βούτην,\nπαρθενικὴν ἀέκουσαν ὑποζεῦξαι Διονύσῳ.\nὄμμασι δʼ ἀκλαύτοισι λεοντείων ἐπὶ δίφρων\nΔινδυμὶς ἠιθέοιο δεδουπότος ἔστενε Ῥείη,\nμήτηρ Ζηνός, ἄνασσα· καὶ ὀλλυμένου μόρον Ὕμνου\nἡ γάμον ἐχθαίρουσα κινύρετο παρθένος Ἠχώ.\nκαὶ δρύες ἐφθέγξαντο· τί σοι τόσον ἤλιτε βούτης;\nμή ποτέ σοι Κυθέρεια, μὴ Ἄρτεμις ἵλαος εἴη.\nἔδρακε δʼ Ἀδρήστεια, μιαιφόνον ἔδρακε κούρην,\nἔδρακεν Ἀδρήστεια νέκυν σπαίροντα σιδήρῳ,\nκαὶ νέκυν ἀρτιδάικτον ἐδείκνυε Κυπρογενείῃ,\nμέμψατο δʼ αὐτὸν Ἔρωτα. καὶ εὐπετάλῳ παρὰ λόχμῃ\nὕμνον ἐποικτείροντος ἐλείβετο δάκρυα ταύρου,\nκαὶ δάμαλις δάκρυσε, καὶ ἔστενεν ἀχνυμένη βοῦς\nποιμένος ἀσπαίροντος, ἔοικε δὲ τοῦτο βοῆσαι·\nΒούτης καλὸς ὄλωλε, καλὴ δέ μιν ἔκτανε κούρη.\nπαρθενικὴ ποθέοντα κατέκτανεν, ἀντὶ δὲ φίλτρων\nπότμον μισθὸν ἔδωκε, ποθοβλήτου δὲ νομῆος\nαἵματι χαλκὸν ἔβαψε καἰ ἔσβεσε πυρσὸν Ἐρώτων—\nΒούτης καλὸς ὄλωλε, καλὴ δέ μιν ἔκτανε κούρη—\nκαὶ Νύμφας ἀκάχησεν, ὀρειάδος οὐ κλύε πέτρης,\nοὐ πτελέης ἤκουσε καὶ οὐκ ᾐδέσσατο πεύκην\nλισσομένην· μὴ πέμπε βέλος, μὴ κτεῖνε νομῆα.\nκαὶ λύκος ἔστενεν Ὕμνον, ἀναιδέες ἔστενον ἄρκτοι,\nκαὶ βλοσυροῖς βλεφάροισι λέων ὠδύρετο βούτην·\nΒούτης καλὸς ὄλωλε, καλὴ δέ μιν ἔκτανε κούρη.\nἄλλο λέπας δίζεσθε, βόες, μαστεύσατε, ταῦροι,\nξεῖνον ὄρος· ποθέων γὰρ ἐμὸς γλυκὺς ὤλετο βούτης.\nθηλυτέρῃ παλάμῃ δεδαϊγμένος. εἰς τίνα λόχμην\nἴχνος ἄγω; σώζεσθε, νομαί, σώζεσθε, χαμεῦναι.\nΒούτης καλὸς ὄλωλε, καλὴ δέ μιν ἔκτανε κούρη.\nχαίρετέ μοι, σκοπιαί τε καὶ οὔρεα, χαίρετε, πηγαί,\nχαίρετε, Νηιάδες, καὶ ἐμαὶ δρύες. ἀμφότεροι δὲ\nΠὰν νόμιος καὶ Φοῖβος ἀνίαχον· αὐλός ἀλάσθω.\nπῇ Νέμεσις; πῇ Κύπρις; ἔρως, μὴ ψαῦε φαρέτρης·\nσύριγξ, μηκέτι μέλπε· λιγύθροος ὤλετο βούτης.\nδειλαίου δὲ νομῆος ἀμεμφέα λύθρον Ἐρώτων\nγνωτῇ φοῖβος ἔδειξε, καὶ ἔστενεν Ἄρτεμις αὐτὴ\nὕμνου νεκρὸν ἔρωτα, καὶ εἰ πέλε νῆις Ἐρώτων.\nἕκτῳ καὶ δεκάτῳ γαμίην Νίκαιαν ἀείδω,\nεὐνέτιν ὑπνώουσαν ἀκοιμήτου Διονύσου.\nοὐδὲ φόνος νήποινος ἔην κινυροῖο νομῆος,\nἀλλὰ λαβὼν ἑὰ τόξα καὶ ἱμερόεν βέλος ἕλκων\nθοῦρος Ἔρως ἀίδηλος ἐθωρήχθη Διονύσῳ\nἑζομένῳ παρὰ χεῖλος ἐυκροκάλου ποταμοῖο.\nκαὶ ταχινὴ Νίκαια, μετὰ δρόμον ἠθάδος ἄγρης\nἄσχετον ἱδρώουσα φιλοσκοπέλων ἀπὸ μόχθων,\nγυμνὸν ὀρεσσιχύτοισι δέμας φαίδρυνε λοετροῖς.\nοὐ μὲν Ἔρως δήθυνεν ἑκηβόλος· ἀμφὶ δὲ νευρῇ\nἀκροφανῆ πώγωνα βαλὼν πτερόεντος ὀιστοῦ\nτόξον ἑὸν κύκλωσεν, ἐρωμανέος δὲ Λυαίου\nἐν κραδίῃ κατέπηξεν ὅλον βέλος. ἐν δὲ ῥεέθροις\nνηχομένην Διόνυσος ἰδὼν γυμνόχροα κούρην\nἡδυμανῆ πυρόεντι νόον δεδόνητο βελέμνῳ.\nἤιε δʼ ἔνθα καὶ ἔνθα, λαγωβόλος ὁππόθι κούρη,\nπῇ μὲν ὀπιπεύων ἑλικώδεα βόστρυχα χαίτης\nεἰς δρόμον ἱεμένης δεδονημένα κυκλάσιν αὔραις,\nπῇ δὲ παρελκομένων πλοκάμων στίλβοντα δοκεύων\nαὐχένα γυμνωθέντα, σέλας πέμποντα Σελήνης·\nκαὶ Σατύρων ἀμέλησε καὶ οὐκέτι τέρπετο Βάκχαις·\nπαπταίνων δʼ ἐς Ὄλυμπον ἐρωτοτόκῳ φάτο φωνῇ·\nἵξομαι, ἧχι πέλει δροσερὸς δρόμος, ἧχι φαρέτρη,\nἧχι βέλος καὶ τόξον ἐπήρατον, ἧχι καὶ αὐταὶ\nπαρθενικῆς ἀγάμοιο μύρου πνείουσι χαμεῦναι·\nφαύσω καὶ σταλίκων καὶ δίκτυα χερσὶ πετάσσω·\nἀγρώσσω καὶ ἔγωγε καὶ ἠθάδα νεβρὸν ὀλέσσω.\nεἰ δέ μοι ὡς βαρύθυμος ὀνειδίσσειεν Ἀμαζὼν\nθῆλυν ἐρευγομένη μελιηδέος ὄγκον ἀπειλῆς,\nκούρης χωομένης ἐπὶ γούνασι χεῖρα πελάσσω,\nψαύων ὡς ἱκέτης ἐρατοῦ χροός, οὐ μὲν ἐλαίης\nθαλλὸν ἀερτάζων, ὅτι δένδρεόν ἐστιν Ἀθήνης\nπαρθενικῆς ἀγάμου καὶ ἀθελγέος, ἀντὶ δὲ πικροῦ\nἀκρεμόνος λιπόωντος ἐμῇ μελιηδέι νύμφῃ\nοἴνοπα καρπὸν ἔχοντα μελιρραθάμιγγος ὀπώρης\nβότρυν ἀερτάζων ἱκετήσιον. ἣν δὲ χαλέψῃ\nπαρθένος ἀγκυλότοξος, ἐμῷ χροῒ μὴ δόρυ πήξῃ,\nμὴ βέλος αὗ ἐρύσειε μιαιφόνον, αἰδομένη δὲ\nἀκροτάτῳ πλήξειεν ἐμὸν δέμας ἡδέι τόξῳ·\nπληγῆς οὐκ ἀλέγω φρενοθελγέος. ἣν δʼ ἐθελήσῃ,\nἱμερταῖς παλάμῃσιν ἐμῶν δράξαιτο κομάων,\nσφιγγομένης ἐρύουσα θελήμονα βόστρυχα χαίτης.\nοὐ μὲν ἐρητύσω ποτὲ παρθένον, ὡς κοτέων δὲ\nδεξιτερὴν σφίγγουσαν ἀφειδέι χειρὶ πιέζω\nδάκτυλα φοινίσσοντα λαβὼν γαμψώνυχι δεσμῷ,\nΚυπριδίου καμάτοιο παρήγορα· παρθενικὴ γὰρ\nκάλλος ὅλον σύλησεν Ὀλύμπιον. ἵλαθι, Κέρνη·\nἈστακὶς ἐβλάστησε νέη ῥοδοδάκτυλος Ἠώς,\nἄλλη ἀνηέξητο φαεσφόρος· ὁπλοτέρη γὰρ\nἔμπεδον εἶδος ἔχουσα πέλει Νίκαια Σελήνη.\nἤθελον ἱμείρων πολυδαίδαλον εἶδος ἀμεῖψαι·\nεἰ μὴ ἐρητύει με σέβας πατρώιον αἰδοῦς,\nκαί κεν ἐγὼ Τυρίοιο διʼ ὕδατος ὑγροπόρος βοῦς\nἄβροχον ἐν πελάγεσσιν ἐμὴν Νίκαιαν ἀείρων\nἔπλεον, Εὐρώπης ἅτε νυμφίος, ὡς ἀέκων δἐ\nνῶτον ἐμὸν δονέεσκον, ὀρινομένης ἵνα κούρης\nδεξιτερὴ πάνλευκος ἐμῆς δράξαιτο κεραίης.\nἤθελον, εἰ γενόμην πτερόεις πόσις, ὄφρα χορεύσω\nκουφίζων ἀτίνακτον ὑπὲρ νώτοιο γυναῖκα,\nὡς Κρονίδης Αἴγιναν, ὅπως μετὰ λέκτρα τελέσσω\nαἰετὸν ὄρνεον ἄλλο γαμοστόλον ἄστρον Ἐρώτων.\nοὐ μὲν ἐμῆς ἀλόχοιο βαλὼν γενετῆρα κεραυνῷ\nνύμφῃ πατρὸς ὄλεθρον ἀτάσθαλον ἕδνον ὀπάσσω,\nμὴ γλυκερὴν Νίκαιαν ἀποφθιμένοιο χαλέψω.\nαἴθε πέλον νόθος ὄρνις ἐύπτερος, ὅττι καὶ αὑτὴ\nπαρθένος ἡμετέρη φιλέει πτερόεντας ὀιστούς.\nμᾶλλον ἐγὼ Δανάης ποθέων τύπον ὑγρὸν ἐρώτων\nἤθελον, εἰ χρύσειος ἐγὼ πέλον ὄμβρος ἀκοίτης,\nαὐτὸς δῶρα γάμων, αὐτὸς πόσις, ὄφρα χορεύσω\nἀφνειῆς προχέων φιλοτήσιον ὄμβρον ἐέρσης·\nἔπρεπε γὰρ Νίκαιαν ἐμὴν εὐώπιδα κούρην\nχρύσεον εἶδος ἔχουσαν ἔχειν χρύσειον ἀκοίτην.\nτοῖον ἐρωμανέων ἔπος ἴαχε θυιάδι φωνῇ.\nκαί ποτε κηώεντος ἔσω λειμῶνος ὁδεύων\nἄνθεα πάντα δόκευε τεθηλότα σύγχροα κούρης,\nκαί τινα μῦθον ἔειπεν ἐς ἠερόεντας ἀήτας·\nἄρτι μόγις, Νίκαια, τεὴν ἴδον ἐνθάδε μορφήν·\nμὴ σέο κάλος ἄμειψας ἐς ἄνθεα; καλλιφυῆ γὰρ\nπαπταίνων ῥοδεῶνα τεὰς ἐνόησα παρειάς·\nἀλλὰ τεὸν θαλέει ῥόδον ἔμπεδον· ἀμφιέπεις γὰρ\nἔμφυτον οὐ λήγουσαν ἐρευθομένην ἀνεμώνην·\nεἰς κρίνον ὄμμα φέρων χιονώδεας εἶδον ἀγοστούς,\nἀθρήσας δʼ ὑάκινθον ἴδον κυανόχροα χαίτην.\nδέξό με θηρεύοντα συνέμπορον· ἣν δʼ ἐθελήσῃς,\nαὐτὸς ἐγὼ σταλίκων γλυκερὸν βάρος, αὐτὸς ἀείρω\nἐνδρομίδας καὶ τόξα καὶ ἱμερόεντας ὀιστούς,\nαὐτὸς ἐγώ· Σατύρων οὐ δεύομαι· οὐ παρὰ λόχμῃ\nδίκτυα Κυρήνης ἀνεκούφισεν αὐτὸς Ἀπόλλων;\nτίς φθόνος, εἰ μεθέπω καὶ ἐγὼ λίνον; οὐ μογέω δὲ\nαὐτὸς ἐμοῖς ὤμοισιν ἐμὴν Νίκαιαν ἀείρων.\nοὐ μὲν ἐγὼ γενετῆρος ὑπέρτερος· ἐν ῥοθίοις γὰρ\nΕὐρώπην ἀδίαντον ἐκούφισε ποντοπόρος βοῦς.\nπαρθενικὴ ῥοδόεσσα, τί σοι τόσον εὔαδεν ὕλη;\nδῶν ἐρατῶν μελέων περιφείδεο, μηδʼ ἐπὶ πέτραις\nἀστορέες σέο νῶτα κατατρίψωσι χαμεῦναι.\nἔσσομαι, ἢν ἐθέλῃς, θαλαμηπόλος· ὲν δὲ μελάθρῳ\nαὐτὸς ἐγὼ στορέσω σέο δέμνια, τοῖσι πετάσσω\nδέρματα πορδαλίων πολυδαίδαλα, τοῖς ἅμα βάλλω\nφρικτὰ λεοντείης πυκινότριχα νῶτα καλύπτρης\nγυμνώσας ἐμὰ γυῖα· σὺ δὲ γλυκὺν ὕπνον ἰαύεις\nνεβρίσι δαιδαλέῃσι καλυπτομένη Διονύσου·\nΜυγδονίης δʼ ἐλάφου σκέπας ἅρμενον ὑψόθι βάλλω\nγυμνώσας Σατύρους. σκυλάκων δέ σοι εἰ χρέος εἵη,\nσοὶ κύνας εἰν ἑνὶ πάντας ἐμοῦ τάχα Πανὸς ἄπάσσω,\nἄξομαι ἐκ Σπάρτης ἑτέρους κύνας, οὕς ἀτιτάλλει\nἠιθέων ἐς ἔρωτας ἐμὸς Κάρνειος Ἀπόλλων,\nκαὶ κύνας ἀγρευτῆρας Ἀρισταίοιο καλέσσω·\nκαὶ λίνα σὺν σταλίκεσσι καὶ ἅρμενα δῶρα κομίσσω\nἐνδρομίδας Νομίοιο καὶ Ἀγρέος, ὅς πάρος ἔγνω\nκαὶ νομὸν εὐλείμωνα καὶ εὐκαμάτου δρόμον ἄγρης.\nεἰ δὲ θερειγενέος τρομέεις φλόγα διψάδος ὥρης,\nἡμερίδων ὄρπηκας ὑπὲρ λέκτροιο φυτεύσω,\nκαί σε περιπνεύσωσι μέθης εὐώδεες αὖραι\nκεκλιμένην κατὰ μέσσα πολυσταφύλοιο καλύπτρης.\nπαρθενικὴ περίφοιτε, ποθοβλήτοιο προσώπου\nβαλλομένας Φαέθοντι τεὰς ἐλέαιρε παρειάς,\nμὴ σέλας Ἠελίου μελέων ἀκτῖνα μαραίνῃ,\nμὴ πλοκάμους μυρόεντας ἀμαλδύνωσιν ἀῆται·\nεὗδε ῥόδων ἀνὰ μέσσα καὶ ὲν πετάλοις ὑακίνθου,\nγείτονι σεῖο κάρηνον ἐρεισαμένη Διονύσῳ,\nἀθανάτοις πισύρεσσιν ὅπως ἕνα κῶμον ἀνάψῃς,\nΦοίβῳ καὶ Ζεφύρῳ καὶ Κύπριδι καὶ Διονύσῳ.\nληιδίην δʼ ὀπάσαιμι γονὴν μελανόχροον Ἰνδῶν\nπαστάδος ὑμετέρης θαλαμηπόλον· ἀλλὰ τί φύτλην\nκυανέην ὀνόμηνα τεῆς νυμφοστόλον εὐνῆς;\nνυκτὶ μελαγχλαίνῳ πότε μίσγεται ἀργέτις Ἠώς;\nἈστακὶς ὁπλοτέρη πέλες Ἄρτεμις· ἀλλὰ καὶ αὐτὸς\nδμωίδας ἑξήκοντα χορίτιδας εἰς σὲ κομίσσω,\nὄφρα χορὸν νήριθμον ὀπάονα σεῖο τελέσσω,\nἀμφιπόλοις ἰσόμετρον ὀρειάδος ἰοχεαίρης,\nεἴκελον Ὠκεανοῖο θυγατράσι, μή σοι ἐρίζῃ\nἌρτεμις ἀγρώσσουσα, καὶ εἰ πέλε δεσπότις ἄγρης.\nσοὶ Χάριτας ζαθέοιο χαρίζομαι Ὀρχομενοῖο\nἀμφιπόλους, ἐμὰ τέκνα μεταστήσας Ἀφροδίτης.\nἀλλὰ πόθῳ φρένα θέλξον ἀθελγέα, καί σε δεχέσθω\nθηροσύνης μετὰ μόχθον ἐμὸν λέχος, ὄφρα φανείης\nἌρτεμις ἐν σκοπέλοισι καὶ ἐν θαλάμοις Ἀφροδίτη.\nτίς φθόνος, ἀγρώσσειν σε σὺν ἀγρώσσοντι Λυαίῳ;\nεἰ δὲ μόθου λάχες οἶστρον, ἅτε κλυτότοξος Ἀμαζών\nἵξεαι Ἰνδῴην ἐπὶ φύλοπιν, ὅφρά κεν εἴης\nπειθὼ νόσφι μόθοιο καί, ὁππότε δῆρις, Ἀθήνη.\nδέξο καί ἣν ἐθέλῃς, ἐλαφηβόλα θύρσα Λυαίου,\nνεβροφόνος δὲ γένοιο· καὶ ὑμετέρων ἀπὸ χειρῶν\nὑμετέροις τε πόνοισιν ἐμὴν κόσμησον ἀπήνην\nπόρδαλιν ἠὲ λέοντας ὑποζεύξασα χαλινῷ.\nὣς εἰπὼν ἐδίωκεν ὀρειάδα γείτονα κούρην,\nτοῖον ἔπος βοόων· μένε, παρθένε, Βάκχον ἀκοίτην.\nἡ δὲ χολωομένη βριαρὴν ἀνενείκατο φωνὴν\nπαρθενική, στόμα λάβρον ἐπαιθύσσουσα Λυαίῳ·\nταῦτα μολὼν ἀγόρευε φιλοστόργῳ τινὶ νύμφῃ.\nεἰ δύνασαι γλαυκῶπιν ἢ Ἄρτεμιν εἰς γάμον ἕλκειν,\nκαὶ βριαρὴν Νίκαιαν ἔχεις πειθήμονα νύμφην·\nεἰμί γὰρ ἀμφοτέρῃσιν ὁμόστολος. εἰ δέ σε φεύγει\nἀπροϊδὴς ὑμέναιος ἀπειρώδινος Ἀθήνης,\nκαὶ νόον οὐ θέλξειας ἀπειθέος ἰοχεαίρης.\nδέμνια Νικαίης μὴ δίζεο· μηδέ σε λεύσσω\nἁπτόμενον τόξοιο καὶ ἀμφαφόωντα φαρέτρην.\nμὴ μετὰ βουκόλον Ὕμνον ὀλωλότα καὶ σὲ δαμάσσω.\nοὐτήσω Διόνυσον ἀνούτατον· εἰ δὲ σιδήρῳ\nμυῖα φέρεις ἀχάρακτα καὶ οὐκ εἴκοντα βελέμνῳ.\nυἱέας ὑψιλόφους μιμήσομαι Ἰφιμεδείης,\nκαί σε σιδηρείῃσιν ἀλυκτοπέδῃσι πεδήσω\nσεῖο κασιγνήτῳ πανομοίιον, ἐνδόμυχον δὲ\nχαλκείοις κεράμοισι μετʼ Ἄρεα καὶ σὲ φυλάξω,\nἄχρις ἀναπλήσας δυοκαίδεκα κύκλα Σελήνης\nἠερίοις ἐμὸν οἶστρον ἀπορρίψειας ἀήταις.\nχερσὶ γυναιμανέεσσιν ἐμῆς μὴ ψαῦε φαρέτρης·\nτόξον ἔχω, σὺ δὲ θύρσον· ἐν Ἀστακίῃ μὲν ἐρίπνῃ\nεἰς σύας ἠὲ λέοντας ἐμὸν βέλος ἐνθάδε πέμπω\nἈρτέμιδος συνάεθλος, ὑπὲρ Λιβάνοιο δὲ πέτρης\nνεβροὺς καὶ σὺ δίωκε συναγρώσσων Ἀφροδίτῃ.\nοὐ δέχομαι σέο λέκτρα, καὶ εἰ Διὸς αἷμα κομίζεις·\nεἰ δὲ θεὸν μενέαινον ἔχειν πόσιν, οὐκ ἄν ἀκοίτην\nἁβροκόμην ἀσίδηρον ἀνάλκιδα θήλεϊ μορφῇ\nεἶχον ἐγὼ Διόνυσον, ἐμῷ δʼ ἐφυλάσσετο παστῷ\nνυμφίος ἢ κλυτότοξος ἄναξ ἢ χάλκεος Ἄρης,\nὃς μὲν τόξον ἔχων, ὁ δὲ φάσγανον ἕδνον Ἐρώτων·\nἀλλʼ ἐπεὶ οὐ μακάρων τινὰ δέξομαι, οὐδὲ καὶ αὐτὸν\nπενθερὸν οἶστρος ἔχει με τεὸν Κρονίωνα καλέσσαι.\nἄλλην δίζεο, Βάκχε, νέην πειθήμονα νύμφην.\nτί σπεύδεις; ἀκίχητον ἔχεις δρόμον, ὥς ποτε Δάφνην\nΛητοΐδης ἐδίωκε καὶ ὣς Ἥφαιστος Ἀθήνην·\nτί σπεύδεις; δρόμος οὗτος ἐτώσιος· ἐν σκοπέλοις γὰρ\nἐνδρομίδες πολὺ μᾶλλον ἀρείονές εἰσι κοθόρνων.\nὣς φαμένη λίπε Βάκχον. ἀεὶ δʼ ὑπὸ φορβάδα λόχμην\nπαρθενικὴν μάστευεν ὀρίπλανον· ἐσσυμένῳ δὲ\nσύνδρομος ὡμάρτησε κύων πινυτόφρονι θυμῷ\nτόν ποτε θηρεύοντι φιλοσκοπέλῳ Διονύσῳ\nὤπασε δῶρον ἔχειν σκυλακοτρόφος ὑψίκερως Πάν.\nκαί μιν ἅτε φρονέοντα καὶ αὐδήεντα δοκεύων\nσύννομον ἰσοκέλευθον ἐῶν ξυνήονα μόχθων,\nΒάκχος ἐρωμανέων φιλίῳ προσπτύξατο μύθῳ·\nτίπτε, κύων περίφοιτος, ὁμόδρομός ἐσσι Λυαίῳ\nΠανὸς ἀεὶ ποθέοντος ἐπάξιε; τίπτε σὺ μοῦνος\nπαρθένον ἰχνεύοντι συνιχνεύεις Διονύσῳ;\nἦ ῥά σε σὸς ταμίης οἰκτίρμονα θῆκεν ἐρώτων;\nπαρθένον ἡμετέρην ἔτι δίζεο, μηδʼ ἐνὶ πέτραις\nΒάκχον ἀλητεύοντα κατʼ οὔρεα μοῦνον ἐάσῃς.\nμοῦνος ἐποικτείρεις με, καὶ ὡς βροτὸς εἰς ῥάχιν ὕλης\nπλαζομένης λοφόεντα μετέρχεαι ἔνδια κούρης.\nκάμνε τεῷ βασιλῆι· χάριν δέ σοι εἵνεα μόχθων\nδώσω ἀμοιβαίην· μετὰ Σείριον ἀστέρα Μαίρης\nαἰθέρος ἔνδον ἄγω σε καὶ ἀστερόεντα τελέσσω\nἄγχι Κυνὸς προτέρου, σταφυλὴν ἵνα καὶ σὺ πεπαίνῃς\nβότρυος Εἰλείθυιαν ἀκοντίζων σέθεν αἴγλην.\nτίς φθόνος ἀντέλλειν τρίτατον Κύνα; καὶ σὺ φαείνεις\nσύνδρομος ἀστερόεντος ἐπειγομένοιο Λαγωοῦ.\nεἰ θέμις, οἰκτείρων μὲ σαόφρονι μέμφεο κούρη.\nδόχμιον ὄμμα φέρων Κυβεληίδος εἰς ῥάχιν ὕλης,\nὅττί με μαστεύοντα γυνὴ θεὸν εἰσέτι φεύγει·\nμέμφεο δʼ ἀμφοτέροισιν, Ἀδώνιδι καὶ Κυθερείῃ,\nφοιταλέην δὲ δίωκε διʼ οὔρεος ἄστατον Ἠχώ,\nμὴ τελέσῃ φυγόδεμνον ἐμὴν πλέον εἰσέτι νύμφην·\nμηδὲ λίπῃς σέο Πᾶνα δυσίμερον ἐγγύθι κούρης,\nμή μιν ἑλὼν ζεύξειεν ἀναγκαίοις ὑμεναίοις.\nπαρθένον αἴ κεν ἴδῃς, ταχὺς ἔρχεο, μάρτυρι σιγῇ\nἢ νοεραῖς ὑλακῇσιν ἀπαγγέλλων Διονύσῳ·\nἄγγελος ἔσσο πόθοιο· κύων δέ τις ἄλλος ἀλάσθω\nἢ σύας ἠὲ λέοντας ἀπὸ σκοπέλοιο διώκων.\nΠὰν φίλε, κικλήσκω σε μακάρτατον, ὅττι καὶ αὐτοὶ\nσεῖο κύνες γεγάασιν ἐρευνητῆρες Ἐρώτων.\nἀνδρομέην, πολύμορφε Τύχη, παίζουσα γενέθλην\nἵλαθι, πανδαμάτειρα· μετὰ βροτέην τάχα φύτλην\nκαὶ σκυλάκων κρατέεις, ὅτι δύσμορος οὕτος ἀλήτης\nθητεύει μετὰ Πᾶνα καὶ ἱμείροντι Λυαίῳ·\nπαρθενικῇ μέμψασθε, φίλαι δρύες· εἴπατε, πέτραι·\nκαὶ κύνες οἰκτείρουσι, καὶ οὐκ ἐλέαιρεν Ἀμαζών.\nεἰσὶ καὶ ἐν σκυλάκεσσιν ἐχέφρονες, οἷσι Κρονίων\nἀνδρομέην φρένα δῶκε καὶ οὐ βροτέην πόρε φωνήν.\nἔννεπεν ἄγχι φυτοῖο· διʼ εὐπετάλου δὲ κορύμβου\nφθογγῆς εἰσαΐουσα γυναιμανέος Διονύσου\nἀρχαίη Μελίη φιλοκέρτομον ἴαχε φωνήν·\nἄλλοι μέν, Διόνυσε, κυνοσσόοι ἰοχεαίρῃ\nἐνθάδε θηρεύουσι, σὺ δʼ ἀγρώσσεις Ἀφροδίτῃ·\nἡδὺς ὁ δειμαίνων ἁπαλόχροον ἄζυγα κούρην·\nΒάκχος ὁ τολμήεις ἱκέτης πέλε λάτρις Ἐρώτων·\nἸνδοφόνοις παλάμῃσιν ἀνάλκιδα λίσσετο κούρην.\nσὸς γενέτης οὐκ οἶδε πόθου θελξίφρονι μύθῳ\nεἰς γάμον, εἰς ὑμέναιον ἄγειν πειθήμονα κούρην·\nοὐ Σεμέλην ἱκέτευεν, ἕως ἐτύχησεν ἐρώτων.\nοὐ Δανάην παρέπεισεν, ἕως σύλησε κορείην·\nΖηνὶ συναπτομένην Ἰξίονος οἶσθα γυναῖκα\nκαὶ γάμιον χρεμέτισμα καὶ ἱππείους ὑμεναίους·\nἈντιόπης ἐδάης φιλοπαίγμονα θεσμὸν Ἐρώτων\nκαὶ Σάτυρον γελόωντα νόθον μιμηλὸν ἀκοίτην.\nὣς φάτο κερτομέουσα νόον δειδήμονα Βάκχου.\nκαὶ δρυὸς ἐντὸς ἵκανεν ὁμήλικος. ἐν δὲ κολώναις\nἀσχαλόων Διόνυσος ὁμάρτεε θυιάδι κούρῃ\nποσσὶν ἐρωμανέεσσι, καὶ ὠκυπέδιλος Ἀμαζὼν\nἄστατος ἄκρα κάρηνα μετήιε δύσβατα πέτρης,\nἴχνος ἐρευνητῆρος ὑποκλέπτουσα Λυαίου.\nκαὶ φλογερῷ Φαέθοντος ἱμασσομένης χρόα πυρσῷ\nἄβροχα διψαλέης τερσαίνετο χείλεα κούρης·\nκαί δόλον ἀγνώσσουσα γυναιμανέος Διονύσου\nξανθὸν ὕδωρ ἐνόησε φιλακρήτου ποταμοῖο,\nκαὶ πίεν ἡδὺ ῥέεθρον, ὅθεν πίον αἴθοπες Ἰνδοί·\nκαὶ φρένα δινηθεῖσα μέθῃ βακχεύετο κούρη,\nκαὶ κεφαλὴν ἐλέλιζε μετήλυδα δίζυγι παλμῷ,\nκαὶ διδύμην ἐδόκησεν ἰδεῖν πολυχανδέα λίμνην\nὄμματα δινεύουσα· βαρυνομένου δέ καρήνου\nδέρκετο θηροβότου διπλούμενα νῶτα κολώνης·\nκαὶ τρομεροῖσι πόδεσσιν ὀλισθήσασα κονίῃ\nεἰς πτερὸν αὐτοκύλιστος ἐσύρετο γείτονος Ὕπνου·\nκαὶ γαμίῳ βαρύγουνος ἐθέλγετο κώματι νύμφη.\nτὴν μὲν ἰδὼν εὕδουσαν Ἔρως ἐπεδείκνυε Βάκχῳ,\nὕμνον ἐποικτείρων· νέμεσις δʼ ἐγέλασσεν ἰδοῦσα.\nκαὶ δολόεις Διόνυσος ἀδουπήτοισι κοθόρνοις\nεἰς γάμον ἄψοφος εἷρπε ποδῶν τεχνήμονι παλμῷ.\nκούρης δʼ ἐγγὺς ἵκανε· καὶ ἀτρέμας ἄκρον ἐρύσσας\nδεσμὸν ἀσυλήτοιο φυλάκτορα λύσατο μίτρης\nφειδομένῃ παλάμῃ, μὴ παρθένον ὕπνος ἐάσῃ.\nγαῖα δὲ κηώεσσαν ἀναπτύξασα λοχείην\nφυταλιὴν ὤδινε, χαριζομένη Διονύσῳ,\nπολλὴν δʼ ἀμπελόεσσαν ἐλαφρίζουσα καλύπτρην\nπλεκτὴ βοτρυόεντι κάμαξ ἐβαρύνετο καρπῷ·\nκαὶ λέχος ἦν πετάλοισι κατάσκιον· ἡμερίδων γὰρ\nαὐτοφυὴς μίτρωσεν ἕλιξ εὐάμπελον εὐνήν·\nκαὶ πολὺς ἔνθα καὶ ἔνθα μετάρσιος οἴνοπι καρπῷ\nΚυπριδίοις ἀνέμοισιν ἐσείετο βότρυς ἀλήτης,\nἀμφοτέρους δʼ ἐπύκαζε· σελινοφόρῳ δὲ κορύμβῳ\nἱμερόεις ἐμέθυσσεν ὁμόζυγος οἰνάδος ὄρπηξ\nπλεκτόν ἀεξομένης ἐπιβήτορα κισσὸν ὀπώρης.\nκαὶ δολόεις γάμος ἦεν ὀνειρείης τύπον εὐνῆς\nὕπνον ἔχων συνάεθλον· ἐνοσφίσθη δὲ κορείης\nπαρθενικὴ κνώσσουσα, καὶ ἔδρακε πομπὸν Ἐρώτων\nὕπνον ὑποδρηστῆρα μεθυσφαλέων ὑμεναίων.\nπνοιὴ δʼ ὑψιπόρῳ σκιρτήματι θυιάδος ὕλης\nἄστατος αὐτοβόητος ἀνέπλεκεν ὕμνον Ἐρώτων,\nκαὶ μέλος ἠνεμόφοιτον ὀρεσσαύλων ὑμεναίων\nαἰδομένοις στομάτεσσιν ἀμείβετο παρθένος Ἠχώ,\nΠανιὰς ὑστερόφωνος· ὑπὲρ δαπέδου δὲ χορεύων\nαὐλὸς ἐπεσμαράγησεν Ὑμὴν Υμέναιε λιγαίνων·\nἱμερόεις γάμος οὗτος ὀρεστιὰς ἴαχε πεύκη.\nψυχὴ δʼ ἠνεμόφοιτος ἀναΐξασα νομῆος\nπαρθένον ὑπναλέην νυχίοις ἐρέθιζεν ὀνείροις·\nεἰσὶ καὶ ἱμείροντος Ἐρινύες, εὔγαμε κούρη·\nνυμφίον εἰ φύγες Ὕμνον, ἐνυμφεύθης Διονύσῳ·\nλοξὰ θεμιστεύεις, θαλαμηπόλε παρθένε νύμφη·\nκτείνεις γὰρ ποθέοντα, καὶ οὐ γαμέοντα διώκεις.\nπαρθένε, χάλκεον ὕπνον ἐρασσαμένῳ πόρες Ὕμνῳ·\nπαρθένε, νήδυμος ὕπνος ἀπώλεσε σεῖο κορείην.\nοἰκτρὸν ἴδες γελόωσα δεδουπότος αἷμα νομῆς·\nοἰκτρότερον στενάχουσα τεῆς ἴδες αἷμα κορείης.\nὥς φαμένη σκιόεντι πανείκελος ἔσσυτο καπνῷ\nψυχὴ δακρυόεσσα ποθοβλήτοιο νομῆος,\nΤαρταρίην δʼ ἀκίχητος ἐδύσατο πανδόκον αὐλήν,\nΒάκχου ζῆλον ἔχουσα μεθυσφαλέων ὑμεναίων.\nκαὶ λιγυροῖς δονάκεσσι γαμήλιον ἦχον ἀράσσων,\nζῆλον ὑποκλέπτων ὑποκάρδιον, ὑμνοπόλος Πὰν\nμεμφόμενον μέλος εἶπεν ἐς ἀλλοτρίους ὑμεναίους.\nκαί τις ἐρωμανέων Σατύρων παρὰ γείτονι λόχμῃ\nθηητὴρ ἀκόρητος ἀθηήτων ὑμεναίων\nΒακχείην ἀγόρευεν, ἰδὼν εὐπάρθενον εὐνήν·\nΠὰν κερόεις, ἔτι μοῦνος ἔχεις δρόμον εἰς Ἀφροδίτην;\nκαὶ σὺ διωκομένης πότε νυμφίος ἔσσεαι Ἠχοῦς;\nκαὶ σὺ δόλον πότε τοῖον ἀοσσητῆρα τελέσσεις\nὑμετέρων ἐπίκουρον ἀνυμφεύτων ὑμεναίων;\nΠὰν φίλε, καὶ σὺ γένοιο φυτοσκάφος ἀντὶ νομῆος,\nποιμενίην δʼ ἀπόειπε καλαύροπα καὶ παρὰ πέτρῃ\nλεῖπε βόας καὶ μῆλα· τί σοι ῥέξουσι νομῆες;\nἔγρεο, καὶ σὺ φύτευε γαμοστόλον οἶνον Ἐρώτων.\nοὔ πω μῦθος ἔληγε, καὶ ἴαχεν αἰγίβοτος Πάν·\nαἴθε πατήρ με δίδαξε τελεσσιγάμου δόλον οἴνου·\nαἴθε νοοσφαλέος σταφυλῆς, ἅτε Βάκχος, ἀνάσσω·\nκαί κεν ἐμῶν ἐτέλεσσα πολύπλανον οἶστρον Ἐρώτων\nὑπναλέην μεθύουσαν ἰδὼν δυσπάρθενον Ἠχώ.\nἱλήκοι νομὸς οὗτος, ἐπεὶ παρὰ γείτονι πηγῇ\nἀρδεύω τάδε μῆλα, φιλακρήτῳ δὲ ῥεέθρῳ\nπαρθενικὰς Διόνυσος ἀθελγέας εἰς γάμον ἕλκει.\nφάρμακον εὗρεν Ἔρωτος ἑὸν φυτόν· ἐρρέτω αἰγῶν,\nἐρρέτω ἡμετέρων ὀίων γλάγος· οὐ δύναται γὰρ\nεἰς πόθον ὕπνον ἄγειν ἢ παρθένον εἰς γάμον ἕλκειν.\nμοῦνος ἐγώ, Κυθέρεια, βιάζομαι· ὤμοι Ἐρώτων·\nσύριγξ Πανὸς ἔφευγεν ἀνυμφεύτους ὑμεναίους\nκαὶ γάμον ἀρτιτέλεστον ἀνευάζει Διονύσου\nαὐτομάτοις μελέεσσι· τὸ δὲ πλέον ἠθάδι μολπῇ\nφθεγγομένης Σύριγγος ἀμείβετο σύνθροος Ἠχώ.\nνυμφιδίης Διόνυσε μέθης θελξίμβροτε ποιμήν,\nὄλβιος ἔπλεο μοῦνος, ἀναινομένης ὅτι νύμφης\nεὗρες ἀοσσητῆρα γαμοστόλον οἶνον Ἐρώτων.\nτοῖον ἔπος κατέλεξε δυσίμερος ἀχνύμενος Πάν,\nζῆλον ἔχων καὶ ἔρωτα τελεσσιγάμοιο Λυαίου.\nκαὶ τελέσας φιλότητα καὶ εἰνοδίης πόθον εὐνῆς\nἀφράστῳ Διόνυσος ἀνῃώρητο πεδίλῳ.\nνύμφη δʼ ἐγρομένη ποταμηίδι μέμφετο πηγῇ,\nὕπνῳ χωομένη καὶ Κύπριδι καὶ Διονύσῳ,\nὄμβρῳ δακρυόεντι κατάρρυτος· ἀχνυμένη δὲ\nἔκλυε Νηιάδων γαμίης ἔτι λείψανα μολπῆς,\nκαὶ λεχέων κήρυκα ποθοβλήτοιο Λυαίου\nἡμερίδων πετάλοισι κατάσκιον εἶδε χαμεύνην\nνεβρίσι νυμφιδίῃσι πυκαζομένην Διονύσου,\nκρυπταδίων λεχέων αὐτάγγελον· εἶδε καὶ αὐτὴν\nμίτρην παρθενίην γαμίης πλήθουσαν ἐέρσης.\nκαὶ ῥοδέας ἐχάραξε παρηίδας, ἀμφοτέρους δὲ\nμηροὺς πληξαμένη κινυρῇ βρυχήσατο φωνῇ·\nὤμοι παρθενίης, τήν ἥρπασεν Εὔιον ὕδωρ·\nὤμοι παρθενίης, τὴν ἥρπασεν ὕπνος Ἐρώτων·\nὤμοι παρθενίης, τήν ἥρπασε Βάκχος ἀλήτης.\nἐρρέτω Ὑδριάδων δολόεν ποτόν, ἐρρέτω εὐνή.\nνύμφαι Ἁμαδρυάδες, τίνα μέμψομαι; ἡμετέρην γὰρ\nὕπνος, Ἔρως, δόλος, οἶνος ἐληίσσαντο κορείην.\nπαρθενικὰς ἀπέειπε καὶ Ἄρτεμις· ἀλλὰ καὶ αὐτὴ\nτίπτέ μοι οὐ φυγόδεμνος ὅλον δέμας ἔννεπεν Ἠχώ;\nτίπτέ μοι εἰς ἐμὸν οὖας, ὅσον μὴ Βάκχον ἀκοῦσαι,\nοὐ Πίτυς ἐψιθύριζε καὶ οὐκ ἐφθέγξατο Δάφνη·\nπαρθενική, πεφύλαξο πιεῖν ἀπατήλιον ὕδωρ;\nἔννεπε, καὶ πολύδακρυν ἀνέβλυσεν ὄμβρον ὀπωπῆς.\nκαί ποτε μὲν μενέαινε κατʼ αὐχένος ἆορ ἐρεῖσαι,\nἄλλοτε δʼ αὐτοκύλιστος ἀπʼ οὔρεος ἤθελε πίπτειν\nὑστατίῃ προκάρηνος ὀλισθήσασα κονίῃ·\nκαὶ γαμίης μενέαινεν ἀιστῶσαι πόμα πηγῆς,\nεἰ μὴ ἀμειψαμένη προτέρη χύσις ἰκμάδα Βάκχου\nλευκὸν ὕδωρ κελάρυζε καὶ οὐκέτι χεῦμα Λυαίου.\nκαὶ Κρονίδην ἱκέτευε καὶ Ἄρτεμιν, ὄφρα τελέσσῃ\nαὔλια Νηιάδων κεκονιμένα διψάδι χέρσῳ.\nπολλάκι δʼ ὄμμα τίταινε διʼ οὔρεος, εἴ που ἐφεύροι\nἴχνιον ἀστήρικτον ἀθηήτου Διονύσον,\nὄφρα βάλῃ τόξοισι γυνὴ θεόν, ὄφρα δαμάσσῃ\nδαίμονα βοτρυόεντα· καὶ ἤθελε μᾶλλον ἐκείνην\nἄμπελον εὐναίην φλογερῷ πυρὶ πᾶσαν ὀλέσσαι.\nπολλάκι δʼ ἀθρήσασα διʼ οὔρεος ἴχνια Βάκχου\nἠερίας τόξευεν ὀιστεύουσα θυέλλας·\nπολλάκι δʼ ἔγχος ἄειρε, καὶ εἰς σκοπὸν ἀντίον ἔστη.\nὄφρα δέμας πλήξειεν ἀνουτήτου Διονύσου·\nἀλλὰ μάτην προέηκε καὶ οὐκ ἐτύχησε Λυαίου.\nκαὶ ποταμῷ κεχόλωτο καὶ ὤμοσε, μή ποτε πηγῆς\nχείλεσι διψαλέοισι πιεῖν ἀπατήλιον ὕδωρ·\nὤμοσε καὶ κατὰ νύκτας ἔχειν ἄγρυπνον ὀπωπήν,\nὤμοσε μὴ γλυκὺν ὕπνον ἐν οὔρεσιν ἄλλον ἰαύειν.\nκαὶ σκύλακας νεμέσησε φυλάκτορας, ὅττι καὶ αὐτοὶ\nοὐ τότε θωρήσσοντο γυναιμανέοντι Λυαίῳ.\nδίζετο δʼ ἀγχονίοιο μετάρσιον ἄλκαρ ὀλέθρου\nθλιβομένη σφιγκτῆρι περίπλοκον αὐχένα δεσμῷ,\nμῶμον ἀλευομένη φιλοκέρτομον ἥλικος ἥβης.\nἀρχαίην δʼ ἀέκουσα λίπεν θηροτρόφον ὕλην,\nαἰδομένη μετὰ λέκτρα φανήμεναι ἰοχεαίρῃ.\nκαὶ ζαθέης ῥαθάμιγγι γονῆς πλησθεῖσα Λυαίου\nγαστέρι φόρτον ἄειρε· τελειομένης δὲ λοχείης\nθῆλυν ἐμαιώσαντο τόκον ζωθαλπέες Ὧραι,\nκαὶ δρόμον ἐννεάκυκλον ἐπτστώσαντο Σελήνης·\nἐκ δὲ γάμου Βρομίοιο θεόσσυτος ἤνθεε κούρη,\nἣν Τελετὴν ὀνόμηνεν ἀεὶ χαίρουσαν ἑορταῖς.\nκούρην νυκτιχόρευτον, ἐφεσπομένην Διονύσῳ,\nτερπομένην κροτάλοισι καὶ ἀμφιπλῆγι βοείῃ.\nκαὶ πόλιν εὐλάιγγα φιλακρήτῳ παρὰ λίμνῃ\nτεῦξε θεὸς Νίκαιαν, ἐπώνυμον ἣν ἀπὸ νύμφης\nἈστακίης ἐκάλεσσε καὶ Ἰνδοφόνον μετὰ νίκην.\nἑβδομάτῳ δεκάτῳ πρωτάγριον Ἄρεα μέλπω\nκαὶ ῥόον οἰνωθέντα μελισταγέος ποταμοῖο.\nοὐδὲ φιλακρήτοιο μέθης πεπεδημένον ὕπνῳ\nζωγρήσας ἀτίνακτον ἀνουτήτων γένος Ἰνδῶν\nληθαίοις Διόνυσος ἐπέτρεπε δῆριν ἀήταις·\nἀλλὰ πάλιν Φρύγα θύρσον ἐκούφισεν· ὑψιλόφου γὰρ\nεἰς ἐνοπὴν καλέοντος ἐπείγετο Δηριαδῆος,\nπαιδὸς Ἀμαζονίης δολίην ἄμνηστον ἐάσας\nοἰνοβαρῆ φιλότητα καὶ ὑπναλέους ὑμεϝαίους.\nκαὶ θεὸς ἡγεμόνευε, Διὸς κήρυκα γενέθλης\nοὐρανίην ἀκτῖνα φέρων στίλβοντι προσώπῳ·\nἀμφὶ δὲ Λύδιον ἅρμα Γιγαντοφόνου Διονύσου\nθυρσοφόροι στίχες ἦσαν, ἐμιτρώθη δὲ μαχηταῖς\nμεσσοφανὴς ἑκάτερθε, καὶ ἀντήστραπτεν Ὀλύμπῳ·\nκάλλεϊ δʼ ἔκρυφε πάντας· ἰδὼν δέ μιν ἦ τάχα φαίης\nἠέλιον πυρόεντα πολυσπερέων μέσον ἄστρων.\nκαὶ στρατιῆς ἀσίδηρον ἄναξ ὥπλισσεν Ἐνυώ,\nοὐ ξίφος, οὐ μελίην θανατηφόρον, ἀντὶ δὲ χαλκοῦ\nκισσὸν ἔχων ἄρρηκτον ἑὸν δόρυ· καί μιν ἑλίσσων\nἈσίδος ἐν πολίεσσι, καὶ Ἀσίδος ἐν χθονὶ πήξας\nἄγριον ἡνιόχευε Κυβηλίδος ἅρμα θεαίνης\nἡμερίδων τελαμῶνι, κατάσκιον ἥλικι κισσῷ\nἀνθοκόμῳ μάστιγι μετήλυδα δίφρον ἱμάσσων·\nἠῴην δʼ ἐμέθυσσε Μαρωνίδι γαῖαν ὀπώρῃ.\nκαὶ Βρομίῳ συνάεθλος ὅλος στρατὸς ἔρρεε Βάκχων,\nθάρσος ἔχων προτέροιο μόθου χάριν, ὁππότε δισσῷ\nἡδυμανὴς ἀσίδηρος ὁμόζυγι πήχεϊ μάρψας\nἔμφρονα νεκρὸν ἄναυδον, ἐνόπλιον Ἰνδὸν ἀείρων,\nΣειληνὸς βαρύγουνος ἐχάζετο νωθρὸς ὁδίτης·\nὁππότε κωμάζουσα ποδῶν διδυμάονι ῥυθμῷ\nΒακχιὰς ἀκρήδεμνος ἐπεκροτάλιζε Μιμαλλὼν\nἸνδὸν ἔτι κνώσσοντα, περισφίγξασα δὲ δειρὴν\nληίδα θηρεύουσα μάχης αὐτόσσυτον ἄγρην\nἐκ πόλιος δὲ πόληα μετήιεν, ἀγχιπόρου δὲ\nἤλυθεν εἰς Ἀλύβης πέδον ὄλβιον, ὁππόθι γείτων\nχεύμασιν ἀφνειοῖσι Διιπετὲς οἶδμα κυλίνδων\nΓεῦδις ἐχεκτεάνων ὑδάτων λευκαίνεται ὁλκῷ,\nἀργυρέου δαπέδοιο περιξύων κενεῶνα.\nἔνθα διαστείχοντα βαθυπλούτῳ παρὰ πέτρῃ\nβουκεράοις Σατύροισιν ὁμήλυδα πεζὸν ὁδίτην\nΒάκχον ἀνὴρ ἄγραυλος ἐρημάδι δέκτο καλιῇ,\nΒρόγγος, ἀδωμήτων ὀρεσίδρομος ἀστὸς ἐναύλων,\nγηγενέων ἀχάρακτον ὑπὸ κρηπῖδα θεμέθλων\nναίων οἶκον ἄοικον· ἐυφροσύνης δὲ δοτῆρα\nαἰγὸς ἀμελγομένης κεράσας χιονωπὸν ἐέρσην\nξεινοδόκος γλαγόεντι ποτῷ μειλίξατο ποιμὴν\nεἴδασιν οὐτιδανοῖσι καὶ ἀγραύλοισι κυπέλλοις,\nκαὶ μίαν εἰροπόκων ὀίω ἀνελύσατο μάνδρης,\nὄφρά κε δαιτρεύσειε θυηπολίην Διονύσῳ·\nἀλλὰ θεὸς κατέρυκε· γέρων δʼ ἐπεπείθετο Βάκχου\nνεύμασιν ἀτρέπτοισιν,ὄιν δʼ ἄψαυστον ἐάσας\nποιμενίην τινὰ δαῖτα θελήμονι θῆκε Λυαίῳ,\nτεύχων δεῖπνον ἄδειπνον ἀδαιτρεύτοιο τραπέζης,\nοἷα Κλεωναίοιο φατίζεται ἀμφὶ Μολόρκου\nκεῖνα, τά περ σπεύδοντι λεοντοφόνους ἐς ἀγῶνας\nὥπλισεν Ἡρακλῆι· χύδην δʼ ἐπέβαλλε τραπέζῃ\nεἰν ἁλὶ νηχομένης φθινοπωρίδος ἄνθος ἐλαίης\nΒρόγγος, ἔχων μίμημα φιλοστόργοιο νομῆος,\nπλεκτοῖς ἐν ταλάροις νεοπηγέα τυρὸν ἀείρων,\nἰκμαλέον, τροχόεντα· θεὸς δʼ ἐγέλασσε δοκεύων\nἀγρονόμων λιτὰ δεῖπνα, φιλοξείνῳ δὲ νομῆι\nἵλαον ὄμμα φέρων ὀλίγης ἔψαυσε τραπέζης\nδαρδάπτων ἀκόρητος· ἀεὶ δʼ ἐμνώετο κείνης\nεἰλαπίνην ἐλάχειαν ἀναιμάκτοιο τραπέζης\nμητρὸς ἑῆς παρὰ δόρπον, ὀρεσσαύλοιο Κυβήλης.\nκαὶ κραναοὺς πυλεῶνας ἐθάμβεε κυκλάδος αὐλῆς,\nπῶς φύσις ἐργοπόνος δόμον ἔγλυφε, πῶς δίχα τέχνης\nἀντιτύποις κανόνεσσιν ἐτορνώθησαν ἐρίπναι.\nἀλλʼ ὅτε Βάκχος ἅναξ νομίης ἐκορέσσατο φορβῆς,\nδὴ τότε δαιμονίῳ δεδονημένος ἄσθματι Βάκχου\nἀγρονόμος σύριζεν ἐθήμονι Πανὸς ἀοιδῇ\nΒρόγγος, ἐπιθλίβων διδυμόθροον αὐλὸν Ἀθήνης,\nὑμνείων Διόνυσον· ὁ δὲ φρένα τέρπετο μολπῇ,\nκαὶ κεράσας κρητῆρι νεόρρυτον ἰκμάδα ληνοῦ·\nδέξο, γέρον, τόδε δῶρον, ὅλης ἄμπαυμα μερίμνης·\nοὐ χατέεις δὲ γάλακτος ἔχων εὔοδμον ἐέρσην,\nνέκταρος οὐρανίου χθόνιον τύπον, οἷον ἀφύσσων\nΖῆνα μέγαν κατʼ Ὄλυμπον ἐυφραίνει Γανυμήδης.\nἀρχαίου δὲ γάλακτος ἔα πόθον· ἀρτιτόκων γὰρ\nμαζῶν θλιβομένων χιονώδεες ἰκμάδες αἰγῶν\nἀνέρας οὐ τέρπουσι καὶ οὐ λύουσι μερίμνας.\nὥς εἰπὼν νομίης ξεινήια δῶκε τραπέζης\nμητέρα λυσιπόνοιο μέθης εὔβοτρυν ὀπώρην·\nκαί μιν ἅναξ ἐδίδαξε φιλάνθεμον ἔργον ἀλωῆς\nκλήματα γυρώσαντα φυτῶν εὐαλδέι βόθρῳ,\nγηραλέου τμήξαντα τεθηλότος ἄκρα κορύμβου,\nβότρυος οἰνοτόκοιο νέους ὅρπηκας ἀέξειν.\nΚαλλείψας δὲ νομῆα κ ὶ ἀγριάδος ῥάχιν ὕλης\nεἰς ἑτέρην ἔσπευδεν ὀρειάδα φύλοπιν Ἰνδῶν·\nκαὶ Σατύρων ὁμόφοιτον ὀρίδρομον ἴχνος ἐπείγων\nἀμφιπόλοις παλίνορσος ὁμίλεε θυιάσι Βάκχαις.\nδιψώων δὲ φόνοιο καὶ εὐθύρσοιο κυδοιμοῦ,\nΤυρσηνῆς βαρύδουπον ἔχων σάλπιγγα θαλάσσης,\nπομπὸν Ἐνυαλίοιο μέλος μυκήσατο κόχλῳ,\nλαὸν ἀολλίζων· βριαροὺς δʼ ἐμέθυσσε μαχητάς,\nθερμοτέροις ἐς Ἄρηα νοήμασιν ἀνέρας ἕλκων\nἸνδῴης ὀλετῆρας ἀβακχεύτοιο γενέθλης.\nτοὺς μὲν ἄναξ Διόνυσος ἐκόσμεεν εἰς μόθον Ἰνδῶν·\nἈστράεις δʼ ἀκίχητος ἰὼν ἤγγειλεν Ὀρόντῃ\nἸνδῶν δοῦλα γένεθλα καὶ ἴαχε πενθάδι φωνῇ·\nγαμβρὲ δοριθρασέος μενεδήιε Δηριαδῆος,\nκλῦθι, καὶ εἰσαΐων μὴ χώεο· καί σε διδάξω\nνίκην φαρμακόεσσαν ἀθωρήκτου Διονύσου.\nἸνδοῖς καὶ Σατύροισιν ἕην μόθος· ἔβρεμε δοχμὴ\nΒασσαρίδων, καὶ λαὸς ἐμὸς κεκόρυστο Λυαίῳ\nἀστράπτων σακέεσσιν, ἀκοντοφόρους δὲ δοκεύων\nΛυδὸς ἀνὴρ πολύιδρις ἐμοὺς ἔφριξε μαχητάς·\nἵστατο δʼ ἀπτολέμων Σατύρων πρόμος, οὐ δόρυ χάρμης\nχειρὶ φέρων, οὐ γυμνὸν ἔχων ξίφος, οὐδʼ ἐπὶ νευρῇ\nεἰς σκοπὸν ἰθυκέλευθον ὑπηνέμιον βέλος ἕλκων·\nἀλλὰ κέρας βοὸς εἶχεν, ἐνὶ γλαφυρῇ δὲ κεραίῃ\nφάρμακον ὑγρὸν ἄειρε, καὶ ἀργυρέου ποταμοῖο\nεἰς προχοὰς δολόεσσαν ὅλην κατέχευεν ἐέρσην\nἰκμάδι φοινίξας γλυκερὸν ῥόον· ἐκ δὲ κυδοιμοῦ\nκαύματι διψώοντες, ὅσοι πίον αἴθοπες Ἰνδοί,\nἔμφρονα λύσσαν ἔχοντες ἀνεκρούσαντο χορείην·\nκαί σφισι λοίγιος ὕπνος ἐπέχραεν, ἀκλινέες δὲ\nἄσχετα βακχευθέντες ἐπευνάζοντο βοείαις·\nἄλλοι δʼ ἀστορέεσσι κατεκλίνοντο χαμεύναις\nνωθρὸν ἐπιτρέψαντες ἀκοιμήτῳ δέμας ὕπνῳ,\nΒάκχαις ἀδρανέεσσιν ἑλώρια καὶ Διονύσῳ.\nτοὺς δὲ δίχα πτολέμοιο καὶ εὐθήκτοιο σιδήρου\nδούλιον εἰς ζυγόδεσμον ἐληίσσαντο γυναῖκες\nβριθομένοις μελέεσσι, καὶ ἀντιβίων ὑπὲρ ὤμων\nὡς νέκυες ζώοντες ἐλαφρίζοντο μαχηταί,\nοἱ μὲν ἔτι βλύζοντες ἐπίκλοπον ἰκμάδα Βάκχου\nἀπτολέμοις Σατύροισιν ἐδουλώθησαν ἀνάγκῃ,\nχεύματι φαρμακόεντι μεμηνότες. ἐκ δὲ κυδοιμοῦ\nμοῦνος ἐγὼ λιπόμην, φονίης ἔτι νῆις ἐέρσης,\nχείλεσιν ἀβρέκτοισι φυγὼν ἀπατήλιον ὕδωρ.\nἀλλὰ ποτὸν πεφύλαξο, δορυσσόε, μὴ μετὰ νίκην\nκερδαλέην ἀσίδηρον ἀναιμάκτοιο Λυαίου\nζωγρήσῃ δόλος ἄλλος ἐν Ἄρεϊ λείψανον Ἰνδῶν.\nὣς φαμένου βαρύμηνις ἐχώσατο μᾶλλον Ὀρόντης,\nκαὶ ταχὺς εἰς μόθον ἦλθε παλίνδρομος· ἡμιτελὴς γὰρ\nἦεν ἀγών, ἑτέρης δὲ θεμείλια πήγνυτο χάρμης.\nὄφρα μὲν Ἰνδὸν ὅμιλον ὀρίδρομος ὥπλισεν Ἄρης,\nτόφρα δὲ Βασσαρίδις πολυκαμπέος ὑψόθι Ταύρου\nεἰς μόθον ἠπείγοντο, συνεστρατόωντο δὲ Βάκχοι\nὁπλοφόροι καὶ Φῆρες ἀτευχέες· οἱ μὲν ἐναύλων\nῥηξάμενοι κρηπῖδας ἐκούφισαν, οἱ δὲ κολώνης\nὑψιτενῆ πρηῶνα· καὶ ἀρχομένοιο κυδοιμοῦ\nἔχραον ἀντιβίοισι· πολυσχιδέες δὲ χαράδραι\nἸνδῴοις ἑλικηδὸν ὀιστεύοντο καρήνοις.\nκαὶ ποσὶ λεπταλέοισιν ἐπισκαίροντες ἐρίπνῃ\nΠᾶνες ἐθωρήσσοντο μεμηνότες, ὧν ὁ μὲν αὐτῶν\nμάρψας εὐπαλάμῳ βεβιημένον αὐχένα δεσμῷ\nδήιον αἰγείῃσιν ἀνέσχισεν ἀνέρα χηλαῖς,\nσὺν βριαρῷ θώρηκι μέσον κενεῶνα χαράσσων·\nὃς δὲ τανυπτόρθων κεράων εὐκαμπέσιν αἰχμαῖς\nὄρθιον ἁρπάξας τετορημένον Ἰνδὸν ἀλήτην\nμεσσοπαγῆ κούφιζεν, ἐς ἠερίας δὲ κελεύθους\nδισσαῖς ὑψιπότητον ἀνηκόντιζε κεραίαις,\nκύμβαχον αὐτοκύλιστον· ἀμαλλοφόροιο δὲ Δηοῦς\nἄλλος ἑῇ παλάμῃ δονέων καλαμητόμον ἅρπην,\nὡς στάχυν ὑσμίνης, ὡς δράγματα δηιοτῆτος,\nδυσμενέων ἤμησε γονὰς γαμψώνυχι χαλκῷ,\nτεύχων κῶμον Ἄρηι, θαλύσια καὶ Διονύσῳ,\nτέμνων ἐχθρὰ κάρηνα· καὶ ὤρεγε μάρτυρι Βάκχῳ\nκαμπύλον ἀνδρομέῃ πεπαλαγμένον ἆορ ἐέρσῃ.\nλοιβὴν αἱματόεσσαν ἐπισπένδων Διονύσῳ\nκαὶ Μοίρας ἐμέθυσσεν ἐνυάλιον πόμα λείβων·\nἄλλου δʼ ἱσταμένου δεδραγμένος αἰγίβοτος Πάν,\nχερσὶν ὁμοπλεκέεσσιν ἐπʼ αὐχένι δεσμὸν ἑλίξας,\nδήιον εὐθώρηκα μετεστυφέλιξε κεραίῃ,\nδισσοτόμῳ γλωχῖνι δαϊζομένου κενεῶνος·\nἄλλος ἐπαΐσσοντα καλαύροπι φῶτα δαΐζων\nμεσσόθεν ὀφρυόεντα διέθλασεν ἄκρα μετώπου.\nκαὶ θρασὺς Ἰνδῴην στρατιὴν θάρσυνεν Ὀρόντης\nμῦθον ἀπειλητῆρα χέων ὑψήνορι φωνῇ·\nδεῦτε, φίλοι, Σατύροισιν ἀναστήσωμεν Ἐνυώ·\nἌρεα μὴ τρομέοιτε φυγοπτολέμου Διονύσου·\nμηδέ τις ὑμείων πιέτω ξανθόχροον ὕδωρ,\nμὴ γλυκερῆς δολόεντα μεμηνότα φάρμακα πηγῆς,\nἸνδῶν αἰνομόρων δεδαϊγμένα χειρὶ Λυαίου\nμὴ μετὰ τόσσα κάρηνα καὶ ἡμέας ὕπνος ὀλέσσῃ.\nδεῦτε, πάλιν μαχόμεσθα πεποιθότες· ἀπτόλεμος δὲ\nἀμφαδίην πότε Βάκχος ἐμὴν στήσειεν Ἐνυώ;\nεἰ δύναται, μενέτω με φυγὰς πρόμος, ὄφρα δαείη,\nοἵους Δηριάδης προμάχους ἐς Ἄρηα κορύσσει.\nμαρνάσθω πετάλοισιν, ἐγὼ δʼ αἴθωνι σιδήρῳ.\nχάλκεον ἔγχος ἔχοντι τί μοι ῥέξειε κορύμβοις\nΛυδὸς ἀκοντίζων δρυόεν βέλος; ἀλλὰ μαχητὴν\nσφιγγόμενον βαρύδεσμον ἀνάλκιδα τοῦτον ἐρύσσω\nθηλυμανῆ Διόνυσον, ὀπάονα Δηριαδῆος·\nοὗτος ὁ θῆλυν ἔχων ἁπαλὸν χρόα, πάντας ἐάσας\nἸνδοὺς τοσσατίους ἑνὶ μάρναο μοῦνον Ὀρόντῃ.\nἡδὺς ὁ δινεύων κεχαλασμένα βόστρυχα χαίτης,\nἡδὺς ὁ Βασσαρίδων ἐρόεις πρόμος· ἀλλὰ καὶ αὐταὶ\nκάλλεϊ τοξεύουσι καὶ οὐ βελέεσσι γυναῖκες.\nσὰς προπόλους Ἰνδοῖσι γυναιμανέεσσι συνάψω\nἑλκομένας ἐπὶ λέκτρα δορικτήτων ὑμεναίων.\nὣς εἰπὼν προμάχοισιν ἐπέδραμε θερμὸς Ὀρόντης,\nἌρεος ἀμώων διφυὲς θέρος· οὐδέ τις ἔτλη\nτοσσατίου προμάχοιο μένειν ἀντίξοον ὁρμήν,\nοὐ θρασὺς Εὐρυμέδων πυρόεις, οὐ σύγγονος Ἄλκων·\nφεῦγε γὰρ Ἀστραῖος, Σατύρων πρόμος, οὐδέ τις αὐτῶν\nΣειληνῶν παρέμιμνεν. ἀελλήεντι δὲ ταρσῷ\nγαμβρὸς ἐριπτοίητος ἐμαίνετο Δηριαδῆος\nἀντία Κενταύρων ἀνεμώδεα λᾶον ἀείρων,\nκαὶ τύχεν Ὑλαίοιο· δασυστέρνου δὲ νομῆος\nἔθλασεν ἄκρα μέτωπα βαλὼν μυλοειδέι πέτρῳ,\nκαὶ σκέπας ἐστυφέλιξε χαραδρήεντι βελέμνῳ,\nψευδαλέου μίμημα τετυγμένον ἠθάδι γύψῳ,\nἀντίτυπον πήληκος ἀληθέος ἕρκος ὀπωπῆς·\nκαὶ τὸ μὲν ἐν χθονὶ πῖπτε πολυσχιδές, αἴθοπι τέφρῃ\nεἴκελον, ἀργυφέη δὲ πέλεν κόνις· αὐτὰρ ὁ κάμνων\nἔγχεϊ πετρήεντι πέδον πήχυνεν ἀγοστῷ.\nΚενταύρου δʼ ἑτέροιο διʼ εὐκεράοιο καρήνου\nἀμφιτόμῳ βουπλῆγι τυχὼν λασίοιο μετώπου\nταυρείην ἐπίκυρτον ἀπηλοίησε κεραίην·\nκαὶ πολὺς εἰς χθόνα πῖπτεν, ἐπισκαίρων δὲ καρήνῳ\nἡμιθανὴς κεκύλιστο, καὶ οὔασι τύπτε κονίην·\nκαὶ δέμας ὀρθώσας πυμάτῳ βακχεύετο ταρσῷ,\nεἰλιπόδην ἀγέλαστον ἔχων ὀρχηθμὸν ὀλέθρου·\nκαὶ κτύπον ἐσμαράγησε πέλωρ, ἅτε ταῦρος ἰάλλων\nτρηχαλέον μύκημα σεσηρότος ἀνθερεῶνος, κρᾶτα τυπείς.\nἙλίκην δὲ βαλὼν ἄστοργος Ἐρεμβεὺς\nστήθεϊ χαλκὸν ἔλασσε, καὶ ἄργυφον ἄντυγα μαζοῦ\nαἵματι φοινίσσοντι κατέγραφε κυανέη χείρ·\nτὴν δὲ κονιομένην ἑτέρῃ ξύνωσαν ἀνίῃ\nπέπλον ἀναστείλαντες ἀκοντιστῆρες ἀῆται·\nκαὶ χροὸς ἔβλυε λύθρον ἐπήρατον· αἰδομένη δὲ\nδεξιτερῇ συνάγειρεν ἑὸν φεύγοντα χιτῶνα,\nγυμνὰ φυλασσομένη χιονώδεος ὄργια μηροῦ.\nκαὶ θεὸς ἀθρήσας δηίων ἑτεραλκέα νίκην\nκαὶ Σατύρους πτώσσοντας ἐπεσμαράγησε κυδοιμῷ,\nὡς στρατὸς ἐννεάχιλος ἐριγδούπων ἀπὸ λαιμῶν\nσυμφερτοῖς στομάτεσσι χέων ἀντίκτυπον ἠχώ.\nκαὶ Βρομίῳ ταχύγουνος ἐμάρνατο μοῦνος Ὀρόντης,\nθνητὸς ἐών, βροτέῃ δὲ θεὸν προκαλίζετο φωνῇ.\nἄμφω δʼ εἰς μόθον ἦλθον ὁμήλυδες, ὧν ὁ μὲν αὐτῶν\nἔγχος ἔχων, ὁ δὲ θύρσον ἀκαχμένον. ἄκρα δὲ Βάκχου\nκρατὸς ἀνουτήτοιο βαλὼν ὑπέροπλος Ὀρόντης\nθηγαλέην Βρομίοιο μάτην ἤρασσε κεραίην·\nοὐ γὰρ ἄναξ Διόνυσος ἀδηλήτοιο καρήνου\nταυροφυῆ τύπον εἶχε Σεληναίοιο μετώπου\nτεμνόμενον βουπλῆγος ἀλοιητῆρι σιδήρῳ,\nὡς κερόεις Ἀχελῷος ἀείδεται, οὖ ποτε κόψας\nἩρακλέης κέρας εἷλε γαμοστόλος· ἀλλὰ Λυαῖος\nοὐράνιον μίμημα βοώπιδος εἶχε Σελήνης,\nδαιμονίης ἄρρηκτον ἔχων βλάστημα κεραίης,\nἀντιβίοις ἀτίνακτον· ὁ δὲ θρασὺς ἀντία Βάκχου\nἠερίῃ βαρύδουπος ὁμοίιος Ἰνδὸς ἀέλλῃ\nδεύτερον ἠκόντιζεν, ἀνεγνάμφθη δέ οἱ αἰχμὴ\nνεβρίδος ἁψαμένη μολίβου τύπον. ἀντιτύπου δὲ\nπέμπων οἴνοπα θύρσον ἐπὶ πλατὺν ὦμον Ὀρόντου\nΒάκχος ἑκὼν ἀφάμαρτεν· ἐπεγγελόων δὲ Λυαίου\nἔγχεϊ κισσήεντι θεημάχος εἶπεν Ὀρόντης·\nοὗτος ὁ θῆλυν ὅμιλον ἐμαῖς στρατιῇσι κορύσσων,\nεἰ δύνασαι, πολέμιζε γυναικείῳ σέο θύρσῳ,\nεἰ δύνασαι, προμάχιζε· καί, εἰ μερόπων φρένα τέρπεις\nπανδαμάτωρ, ἕνα μοῦνον ἀθελγέα θέλξον Ὀρόντην.\nἵστασο δηριόων, καὶ γνώσεαι, οἷον ἀέξει\nὄρχαμον ἀλκήεντα γέρων ἐμὸς Ἰνδός Ὑδάσπης.\nοὐ Φρυγίης γενόμην, ὅθεν ἄρσενές εἰσι γυναῖκες,\nἄσπορον ἀμήσαντες ἀνυμφεύτου στάχυν ἥβης·\nοὐ θεράπων ἀσίδηρος ἀνάλκιδός εἰμι Λυαίου.\nφάρμακα σοὺς προμάχους οὐ ῥύσεται· ὑμετέρας δὲ\nθυιάδας ἀμφιπόλους ληίσσομαι, ἐκ δὲ κυδοιμοῦ\nΣειληνοὺς θεράποντας ἐμῷ βασιλῆι κομίσσω,\nσοὺς Σατύρους πτώσσοντας ἐμῷ δορὶ πάντας ὀλέσσω.\nεἶπεν ὁμοκλήσας στρατιῆς πρόμος· εἰσαΐων δὲ\nΒάκχος ἄναξ κεχόλωτο, καὶ ἀμπελόεντι κορύμβῳ\nτύψε κατὰ στέρνου πεφιδημένος· οὐτιδανῷ δὲ\nἄνθεϊ βοτρυόεντι τυπεὶς ἐσχίζετο θώρηξ·\nοὐδὲ καλυπτομένου χροὸς ἥψατο Βακχιὰς αἰχμή,\nοὐ δέμας ἄκρον ἄμυξε· σιδηρείου δὲ χιτῶνος\nῥηγνυμένου βαρύδουπος ἐχάζετο γυμνὸς Ὀρόντης·\nἠῴην δʼ ἐπὶ πέζαν ἑὰς ἐτίταινεν ὀπωπὰς\nἀντιπόρῳ Φαέθοντι καὶ ὑστατίην φάτο φωνήν·\nἠέλιε, φλογεροῖο διʼ ἅρματος αἰθέρα τέμτων.\nγείτονα Καυκασίην ὑπὲρ αὔλακα φέγγος ἰάλλων\nστῆσον ἐμοὶ σέο δίφρα, καὶ ἔννεπε Δηριαδῆι\nἸνδῶν δοῦλα γένεθλα καὶ αὐτοδάικτον Ὀρόντην\nκαὶ θύρσους ὀλίγους ῥηξήνορας, εἰπὲ καὶ αὐτοῦ\nνίκην φαρμακόεσσαν ἀπειρομόθου Διονύσου.\nκαὶ ῥόον οἰνωθέντα νοοσφαλέος ποταμοῖο·\nεἰπὲ δὲ, πῶς ἀκάμαντα σιδηροφόρων στρατὸν Ἰνδῶν\nλεπταλέοις πετάλοισι διασχίζουσι γυναῖκες.\nεἰ δὲ τεῆς Κλυμένης μιμνήσκεαι εἰσέτι λέκτρων,\nῥύεο Δηριαδῆα, τεῆς βλάστημα γενέθλης,\nἈστρίδος αἷμα φέροντα φατιζομένης σέο κούρης.\nοὐ πιθόμην Βρομίῳ θηλύφρονι· μάρτυρας ἕλκω\nἠέλιον καὶ γαῖαν ἀτέρμονα καὶ θεὸν Ἰνδῶν,\nἁγνὸν ὕδωρ. σὺ δὲ χαῖρε, καὶ ἵλαος ἔσσο κυδοιμῷ\nἸνδῶν μαρναμένων, καὶ ὀλωλότα θάψον Ὀρόντην.\nὣς εἰπὼν ξίφος εἷλκε, μέσῃ δʼ ἐνὶ γαστέρι πήξας\nαὐτοφόνῳ βαρύποτμος ἐπεσκίρτησε σιδήρῳ·\nκαὶ ποταμῷ κεκύλιστο καὶ οὔνομα δῶκεν Ὀρόντῃ.\nκαί οἱ, ἔτι πνείοντα καὶ ἀσπαίροντα δοκεύων,\nΒάκχος ἄναξ ἀγόρευε χέων φιλοκέρτομον ἠχώ·\nκεῖσο, νέκυς, ξείνοισιν έν ὕδασιν· ὑμέτερον δὲ\nΔηριάδην θνήσκοντα πατὴρ κρύψειεν Υδάσπης.\nὑμέας ἀμφοτέρους ἑκυρὸν καὶ γαμβρὸν ὀλέσσω,\nἀντὶ δορὸς φονίοιο καὶ εὐθήκτοιο μαχαίρης\nσείων Εὔια θύρσα καὶ ἀμπελόεσσαν ἀκωκήν.\nἀλλὰ δαφοινήεντι κατακτείνων σε σιδήρῳ\nοὐ πίες ἁβρὰ ῥέεθρα μελισταγέος ποταμοῖο·\nκαὶ ποταμός σε κάλυψε, καὶ ἤμβροτες ἡδέος οἴνου.\nἢν ἐθέλῃς, πίε μοῦνος ὅλον ῥόον· ἀλλὰ ῥεέθρων\nοὐ χατέεις ποταμοῖο πιὼν Ἀχερούσιον ὕδωρ\nλοίγιον· ἀνδροφόνῳ δέ ῥόῳ καὶ χεύματι πικρῷ\nγαστέρα κυμαίνουσαν ἔχων ἐγκύμονα Μοίρης\nγεύεο Κωκυτοῖο, καὶ ἢν ἐθέλῃς, πίε Λήθην,\nἌρεος ὄφρα λάθοιο καὶ αἱμαλέοιο σιδήρου.\nἔννεπε κερτομέων διερὸν νέκυν. οἰδαλέος δὲ\nκύμασιν ἀσταθέεσσιν ἐσύρετο νεκρὸς Ὀρόντης·\nκαὶ ψυχροῖς μελέεσσι διαπλώοντα ῥεέθρῳ\nἄπνοον ἠρεύγοντο νέκυν ποταμηίδες ὄχθαι.\nτὸν μὲν ἐταρχύσαντο καὶ ἔστενον αἴλινα Νύμφαι,\nνύμφαι Ἁμαδρυάδες, χρυσέης παρὰ πυθμένα δάφνης\nἀμφὶ ῥοὰς ποταμοῖο, καὶ ἔγραφον ὑψόθι δέδρου·\nΒάκχον ἀτιμήσας στρατιῆς πρόμος ἐνθάδε κεῖται,\nαὐτοφόνῳ παλάμῃ δεδαϊγμένος Ἰνδὸς Ὀρόντης.\nοὐδέ μόθου τέλος ᾖεν ἀτερπέος· ἡμιτελὴς γὰρ\nἦεν ἀγὼν καὶ δῆρις ἀνήνυτος· ὑψιφανὴς δὲ\nἸνδὸς Ἄρης ἀλάλαζε· παλιννόστῳ δὲ κυδοιμῷ\nΛυδὸν ἐρευγομένη μανιώδεος ὄγκον ἀτελῆς\nΒακχιὰς εἰς μόθον ἄλλον ἐκώμασε θυιὰς Ἐνυώ,\nδήιον ἀνδροφόνοισιν ἀκοντίζουσα κορύμβοις,\nΑρεϊ βακχευθεῖσα· φιλοπτόρθου δὲ Λυαίου\nδυσμενέες δρυόεντι κατεκτείνοντο σιδήρῳ\nφοίνιον ἕλκος ἔχοντες· ἀθωρήκτοιο δὲ Βάκχης\nἔγχεϊ βοτρυόεντι δαϊζομένοιο σιδήρου\nἸνδοὶ χαλκοχίτωνες ἐθάμβεον ὀξέι κισσῷ\nστήθεα γυμνωθέντα νεούτατα· ῥηίτεροι γὰρ\nἀσκεπέων θώρηκος ὀιστεύοντο φορῆες.\nἄλλων δʼ ἄλλος ἔην φόνος ἄσπετος, ὧν ὑπὸ λύθρῳ\nσχιζόμενοι πετάλοισιν ἐφοινίσσοντο χιτῶνες\nμαρναμένων, ὅθι Ταῦρος· ἐκυκλώσαντο δέ Βάκχαι\nἀκλινέες στεφανηδὸν ὁμοζυγέων στίχας Ἰνδῶν.\nκαὶ θρασὺς αὐλὸς ἔμελπε φόνου μέλος· έν δὲ κυδοιμῷ\nβάκχοι μὲν θεράποντες ἀπειρομόθου Διονύσου\nτυπτόμενοι πελέκεσσι καί ἀμφιτόμοισι μαχαίραις\nπάντες ἔσαν πυργηδὸν ἀπήμονες· ἁβροκόμοι δὲ\nδυσμενέες λεπτοῖσι κατεκτείνοντο πετήλοις·\nἐξείης δʼ ἐπέπηκτο τανυπτόρθοις ἐνί δένδροις\nἸνδῶν πυκνὰ βέλεμνα, καὶ ἔγχεϊ νύσσετο πεύκη\nτηλεπόρῳ, βέβλητο πίτυς, τοξεύετο δάφνη,\nΦοίβου δένδρον ἐοῦσα, καὶ αἰδομένοις ἐνὶ φύλλοις\nπεμπομένων ἐκάλυπτε τανυπτερύγων νέφος ἰῶν,\nμή μιν ἴδῃ βελέεσσιν ὀιστευθεῖσαν Ἀπόλλων.\nκαὶ γυμνῇ παλάμῃ σακέων δίχα, νόσφι σιδήρου,\nΒάκχη ῥόπτρα τίνασσε, καὶ ἤριπεν ἀσπιδιώτης·\nτύμπανα δʼ ἐσμαράγησε, καὶ ὠρχήσαντο μαχηταί·\nκύμβαλα δʼ ἐκροτάλιζε, καὶ αὐχένα κύψε Λυαίῳ\nἸνδὸς ἀνὴρ ἱκέτης. ὀλίγῳ δʼ ἐνὶ δέρματι νεβρῶν\nἀρραγέες γλωχῖνες ἐδοχμώθησαν ἀκόντων·\nχαλκοβαρὴς δʼ ἄγναμπτος ἐτέμνετο φυλλάδι πήληξ.\nκαί τις Ἀρειμανέων Σατύρων πρόμος ἀνέρα Βάλλων\nεὔια ῥῖπτε πέτηλα, νεουτήτου δὲ φορῆος\nχάλκεος ἀμπελόεντι χιτὼν ἐσχίζετο κισσῷ.\nἀθρήσας δὲ τάλαντα μάχης ἑτεραλκέι ῥιπῇ\nνίκην Ἰνδοφόνοιο προθεσπίζοντα Λυαίου\nἈστράεις ἀκίχητος ἐχάζετο, πότμον ἀλύξας,\nἐγχείην τανύφυλλον ὑποπτήσσων Διονύσου.\nτόφρα δʼ Ἀρισταῖος φυσίζοα φάρμακα πάσσων\nΒασσαρίδων ὅλον ἕλκος ἀκέσσατο Φοιβάδι τέχνῃ.\nτῆς μὲν ἐπὶ πληγῇσι βαλὼν Κενταυρίδα ποίην.\nτῆς δὲ βαρυνομένης φονίην ἐκάθηρεν ἐέρσην\nαἷμα περιθλίβων· κινυρὴν δʼ ἰήσατο Βάκχην\nσυντρίψας βοτάνας πολυειδέας ἕλκεσι κούρης,\nἢ ποδὸς ἢ παλάμης ἢ στήθεος ἢ κενεῶνος.\nἄλλου δὲ προμάχου φονίῳ βληθέντος ὀιστῷ\nεἷλκε θοὴν γλωχῖνα, καὶ ἕλκεα χειρὶ πιέζων\nαἱμαλέην κατὰ βαιὸν ἀνηκόντιζεν ἐέρσην·\nἄλλῳ χεῖρα πέλασσε, καὶ ἕλκεος ἄκρα χαράξας\nἰῷ φαρμακόεντι σεσηπότα τάμνε μαχαίρῃ,\nἀκροτάτῃ παλάμῃ πεφιδημένα δάκτυλα βάλλων·\nκαὶ χλοερῷ συνέμιξε βιαρκέος ἄνθεϊ γαίης\nδαιδαλέας ὠδῖνας ἀλεξικάκοιο μελίσσης,\nχειρὶ περιρραίνων ὀδυνήφατον ἰκμάδα βάκχου·\nἄλλους δʼ οὐταμένους ἰήσατο φοιβάδι φωνῇ,\nφρικτὸν ὑποτρύζων πολυώνυμον ὕμνον ἀοιδῆς,\nπατρῴης νοέων ζωαρκέος ὄργια τέχνης.\nὥς ὁ μέν αἰόλον ἕλκος ἀκέσσατο. μαρναμένων δὲ\nἤδη βαρβαρόφωνος ἐπαύσατο θῆλυς Ἐνυώ.\nκαὶ πολέας ζώγρησαν ἀπὸ πτολέμοιο μαχητὰς\nΒασσαρίδες· πολλοὶ δὲ λελοιπότες οὔρεα ταύρου\nδυσμενέες νόστησαν ἐς Ἰνδῴης κλίμα γαίης\nἐλπίσιν ἀπρήκτοισιν ἐς οἰκία Δηριαδῆος,\nἀμφιλαφεῖς ἐλατῆρες ἀμετροβίων ἐλεφάντων.\nκαὶ Σατύρους μετὰ δῆριν ἐποίνιον εἰς χορὸν ἕλκων\nΠὰν νόμιος κελάδησε, χέων ἐπινίκιον ἠχώ.\nκαὶ Βλέμυς οὐλοκάρηνος, Ἐρυθραίων πρόμος Ἰνδῶν,\nἱκεσίης κούφιζεν ἀναίμονα θαλλὸν ἐλαίης,\nἸνδοφόνῳ γόνυ δοῦλον ὑποκλίνων Διονύσῳ.\nκαὶ θεός, ἀθρήσας κυρτούμενον ἀνέρα γαίῃ,\nχειρὶ λαβὼν ὤρθωσε, πολυγλώσσῳ δʼ ἅμα λαῷ\nκυανέων πόμπευεν ἐρύκων τηλόθεν Ἰνδῶν,\nκοιρανίην στυγέοντα καὶ ἤθεα Δηριαδῆος,\nἈρραβίης ἐπί πέζαν, ὅπῃ παρὰ γείτονι πόντῳ\nὄλβιον οὖδας ἔναιε καὶ οὔνομα δῶκε πολίταις·\nκαὶ Βλέμυς ὠκὺς ἵκανεν ἐς ἑπταπόρου στόμα Νείλου,\nἐσσόμενος σκηπτοῦχος ὁμόχροος Αἰθιοπήων·\nκαί μιν ἀειθερέος Μερόης ὑπεδέξατο πυθμήν,\nὀψιγόνοις Βλεμύεσσι προώνυμον ἡγεμονῆα.\nὀκτωκαιδεκάτῳ Στάφυλος καὶ Βότρυς ἱκάνει,\nεἰς θαλίην καλέοντες ὀρίδρομον υἷα Θυώνης.\nἤδη δὲ πτερόεσσα πολύστομος ἵπτατο Φήμη\nἈσσυρίης στίχα πᾶσαν ὑποτροχόωσα πολήων,\nοὔνομα κηρύσσουσα κορυμβοφόρου Διονύσου,\nκαὶ θρασὺν Ἰνδὸν Ἄρηα καὶ ἀγλαόβοτρυν ὀπώρην.\nκαὶ Στάφυλος Σατύρων στρατιὴν ἀσίδηρον ἀκούων\nὄργιά τʼ ἀμπελόεντα καὶ Εὔια θύσθλα Λυαίου\nΒάκχον ἰδεῖν μενέαινε· καὶ υἱέα Βότρυν ἐπείγων\nκοίρανος Ἀσσυρίων ἀνεμώκεος ὑψόθι δίφρου\nἤντετο βοτρυόεντι παρερχομένῳ Διονύσῳ.\nτὸν μέν ἰδὼν ἐπιόντα καὶ ἀργυρόκυκλον ἀπήνην\nπορδαλίων τε λέπαδνα καὶ ἡνία φαιδρὰ λεόντων\nβότρυς ἀκερσικόμης ἀνεσείρασεν ἅρμα τοκῆος·\nκαὶ Στάφυλος σκηπτοῦχος ἑοῦ κατεπήλατο δίφρου\nπορδαλίων στατὸν ἴχνος ὀπιπεύων Διονύσου·\nκαὶ ποδὸς ὀκλάζοντος ἐπὶ χθονὸς ἴχνος ἐρείδων,\nθαλλὸν ἐλαιήεντα θεουδέι χειρὶ τιταίνων\nκαὶ φιλίῳ Διόνυσον ἄναξ μειλίξατο μύθῳ·\nπρὸς Διὸς ἱκεσίοιο, τεοῦ, Διόνυσε, τοκῆος,\nπρὸς Σεμέλης θεόπαιδος, ἐμὸν μὴ παῖδα παρέλθῃς.\nἔκλυον, ὡς ὑπέδεκτο τεὸν γενετῆρα Λυκάων,\nαὐτὸν ὁμοῦ μακάρεσσι, καὶ υἱέα χειρὶ δαΐξας\nΝύκτιμον ἀγνώσσοντι τεῷ παρέβαλλε τοκῆι,\nκαὶ Διὶ παμμεδέοντι μιῆς ἔψαυσε τραπέζης,\nἈρκαδίης παρὰ πέζαν· ὑπὲρ Σιπύλου δὲ καρήνων\nΤάνταλος, ὡς ἐνέπουσι, τεὸν ξείνισσε τοκῆα,\nδαιτρεύσας δʼ ἑὸν υἷα θεοῖς παρέθηκεν ἐδωδήν·\nκαὶ Πέλοπος πλατὺν ὦμον, ὅσον θοινήσατο Δηώ,\nμορφώσας ἐλέφαντι, νόθῳ τεχνήμονι κόσμῳ,\nυἱέα δαιτρευθέντα πάλιν ζώγρησε Κρονίων,\nἔμπαλιν ἀλλήλοις μεμερισμένα γυῖα συνάπτων.\nἀλλὰ τί σοι, Διόνυσε, Λυκάονα παιδοφονῆα\nξεινοδόκον μακάρων, καὶ Τάνταλον ἠεροφοίτην\nνεκταρέων ὀνόμηνα δολόφρονα φῶρα κυπέλλων,\nδήιον ἀμβροσίης καἰ νέκταρος ἄνδρα πιφαύσκων;\nΖῆνα καὶ Ἀπόλλωνα μιῇ ξείνισσε Μακελλώ\nκαὶ Φλεγύας ὅτε πάντας ἀνερρίζωσε θαλάσσῃ\nνῆσον ὅλην τριόδοντι διαρρήξας ἐνοσίχθων,\nἀμφοτέρας ἐφύλαξε καὶ οὐ πρήνιξε τριαίνῃ.\nκαὶ σύ, φέρων μίμημα τεοῦ ξενίοιο τοκῆος,\nεἰς μίαν ἠριγένειαν ἐμῶν ἐπίβηθι μελάθρων·\nδὸς χάριν ἀμφοτέροις, καὶ Βότρυϊ καἰ γενετῆρι.\nὥς εἰπὼν παρέπεισεν· ἑῷ δʼ ἐποχήσατο δίφρῳ.\nὀλβίζων ἑὸν οἶκον, ἐφεσπομένου Διονύσου·\nκαὶ θρασὺς ἱππείην ἀνεκούφισε Βότρυς ἱμάσθλην,\nταυρείην δʼ ἑλικηδὸν ἐρημάδα πέζαν ὁδεύων\nἤλασε πάτριον ἅρμα, καὶ ἡγεμόνευε Λυαίῳ\nἈσσυρίην ἐπὶ γαῖαν· ἐπαυχενίοις δὲ λεπάδνοις\nχρύσεα Μυγδονίοιο δεδεγμένος ἡνία διφρου\nἡνίοχος Βρομίοιο Μάρων, ἀκόρητος ἱμάσθλης\nθηρονόμου μάστιγος ἀφειδέα ῥοῖζον ἰάλλων,\nπορδαλίων ἤλαυνεν ἀελλήεσσαν ἀπήνην·\nκαὶ Σάτυροι προθέοντες ἀνεκρούσαντο χορείην,\nἀμφιπερισκαίροντες ὀρίδρομον ἄρμα Λυαίου·\nπολλὴ δʼ ἔνθα καἰ ἔνθα φιλάνθεμος ἔτρεχε Βάκχη\nδύσβατον οἶμον ἔχουσα βατῷ ποδί, καἰ πτύχα πέτρης\nστεινὴν κλιμακόεσσαν ἐμέτρεεν ὠκέι ταρσῷ,\nκαὶ παλάμῃ κροτάλιζε καὶ εὐρύθμοισι πεδίλοις,\nμόχθον ὑποκλέπτουσα βαθυκρήμνοιο κελεύθου,\nοἰστρομανής· καὶ Πᾶνες ἐθήμονος ὑψόθι πέτρης\nποσσὶν ἐυκνήμισιν ἐπωρχήσατο κονίῃ,\nἀστιβέος πρηῶνα διαστείχοντες ἐρίπνης.\nἀλλʼ ὅτε νισσομένοισι φάνη βασιλήιος αὐλὴ\nτηλεφανὴς στίλβουσα λίθων ἑτερόχροϊ κόσμῳ,\nεὐχαίτης τότε Βότρυς ὄχον πατρῷον ἐάσας\nεἰς δόμον ὠκυπέδιλος ἔβη, προκέλευθος ὁδίτης,\nἐντύνων ἅμα πάντα, φιλοστόργῳ δὲ μενοινῇ\nὥπλισε πιαλέης ἑτερότροπα δεῖπνα τραπέζης.\nὄφρα μέν εἰσέτι Βότρυς ἐκόσμεε δαῖτα Λυαίῳ,\nτόφρα δὲ ποικιλόδωρος ἄναξ ἐπεδείκνυε Βάκχῳ\nκάλλεα τεχνήεντα λιθοστρώτοιο μελάθρου,\nτῶν ἄπο μαρμαρέη πολυδαίδαλος ἔρρεεν αἴγλη,\nσύγχροος ἠελίοιο καὶ ἀντιτύποιο σελήνης·\nτοῖχοι δʼ ἀργυρέοισιν ἐλευκαίνοντο μετάλλοις,\nκαὶ μερόπων σπινθῆρας ἐπαστράπτουσα προσώπῳ\nλύχνις ἔην, λύχνοιο φερώνυμος· εἶχε καἰ αὐτὴν\nοἶκος ἐρευθιόωντι κεκασμένος αἴθοπι πέτρῳ\nοἰνωπὴν ἀμέθυστον ἐρειδομένην ὑακίνθῳ·\nαὐγὴν δʼ αἰθαλόεσσαν ἀπέπτυεν ὠχρὸς ἀχάτης,\nκαἰ φολίδων στικτοῖσι τύποις ἀμάρυσσεν ὀφίτης·\nἈσσυρίη δὲ μάραγδος ἀνήρυγεν ἔγχλοον αἴγλην.\nκιονέῃ δὲ φάλαγγι περιστρωθέντα μελάθρων\nχρύσεα δουρατέης ἐρυθαίνετο νῶτα καλύπτρης\nἀφνειοῖς ὀρόφοισι· πολυσχιδέων δέ μετάλλων\nφαιδρὸν ἐυψήφιδι πέδον ποικίλλετο τέχνῃ·\nκαὶ πυλεὼν περίμετρος ἐυγλύπτῳ τινὶ δούρῳ\nλεπτοφυῆ τύπον εἶχε νεοπρίστων ἐλεφάντων.\nτοῖα γέρων σκηπτοῦχος ἐδείκνυε μάρτυρι Βάκχῳ·\nκαὶ μόγις ἴχνος ἔκαμψεν ἔσω θεοδέγμονος αὐλῆς\nχειρὸς ἔχων Διόνυσον· ὁ δὲ βραδυπειθέι ταρσῷ\nπλαζομένην ἑλικηδὸν ἑὴν ἐτίταινεν ὀπωπήν·\nκαὶ θεὸς ἀστερόεσσαν ἐθάμβεεν ἤνοπι κόσμῳ\nξεινοδόκου βασιλῆος ἰδὼν χρυσήλατον αὐλήν.\nἀμφιπόλους δʼ οἴστρησεν ἄναξ καὶ δμῶας ἐπείγων,\nταύρων ζατρεφέων ἀγέλην καὶ πώεα μήλων\nδαιτρεύειν Σατύροισι βοοκραίρου Διονύσου.\nκαὶ Σταφύλου σπεύδοντος ἔην ταχυεργὸς ἀπειλὴ\nδμωσὶν ἀμοιβαίοισιν· ἐπερρώοντο δὲ πολλοὶ\nεἰλαπίνης δρηστῆρες· ἐδαιτρεύοντο δὲ ταῦροι\nκαὶ νομάδων ὀίων λιπαραὶ στίχες. ἦν δὲ χορείη·\nκαὶ δόμον εὐφόρμιγγα θυώδεες ἔπνεον αὖραι,\nεὐόδμου δέ πόληος ἀνεκνίσσωσαν ἀγυιάς·\nἀμφιλαφεῖς δʼ ἐμέθυσσαν ὅλον δόμον ἰκμάδες οἴνου.\nκύμβαλα δʼ ἐπλατάγησε, παρʼ εὐκελάδῳ δὲ τραπέζῃ\nΠανιάδες σύριγγες ἐβόμβεον, ἔβρεμον αὐλοὶ\nσυμπλεκέες, καὶ κύκλος ἐριγδούποιο βοείης\nδιχθαδίοις πατάγοισιν ἐπεσμαράγησε μελάθρῳ,\nκαὶ κτύπος ἦν κροτάλων ἐπιδόρπιος. ὲν δʼ ἄπα μέσσῳ\nοἰνοβαρὴς τρομεροῖο φέρων ποδὸς ἄστατον ὁρμὴν\nἤιεν ἔνθα καὶ ἔνθα Μάρων, δεδονημένος οἴστρῳ,\nὄρθιον ἐκ δαπέδοιο παλίσσυτον ἴχνος ἑλίσσων,\nχεῖρας ἑὰς διδύμων Σατύρων ὑπὲρ ὦμον ἐρείσας\nμεσσοφανής· ἑτέρου δὲ ποδὸς κουφίζετο παλμῷ\nἀλλοτρίῳ, ξανθωπὸν ἔχων χρόα, μεσσόθι, πέμπων\nπορφυρέας ἀκτῖνας ὅλῳ στίλβοντι προσώπῳ,\nἀντίτυπον μίμημα Σεληναίῃσι κεραίαις,\nλαιῇ μὲν νεόδαρτον ἐθήμονος ἔγκυον οἴνου\nαὐχενίῳ ζωστῆρι περίπλοκον ἀσκὸν ἀείρων,\nδεξιτερῇ δὲ κύπελλον· ἐκυκλώσαντο δὲ Βάκχαι\nγηραλέον σκαίροντα ποδῶν ἑτεραλκέι ταρσῷ,\nοἷα πεσεῖν μέλλοντα τινασσομένοιο καρήνου,\nοὔ ποτε πεπτηῶτα. μεθυσφαλέες δὲ καὶ αὐτοὶ\nἀμφίπολοι καὶ δμῶες ἐβακχεύοντο χορείῃ,\nγευσάμενοι πρώτιστον ἀήθεος ἡδέος οἴνου.\nκαὶ Σταφύλου βασιλῆος ἀριστώδινα γυναῖκα\nΒακχιὰς ἀμπελόεσσα Μέθην ἐμέθυσεν ἐέρση·\nἡ δὲ καρηβαρέουσα πιεῖν πάλιν ᾔτεε Βάκχας,\nοἰνοδόκον κρητῆρα περισκαίρουσα Λυαίου·\nκαὶ κεφαλὴν ἐλέλιζε μετήλυδα δίζυγι παλμῷ,\nὤμῳ ἐπικλίνουσα κόμην ἑτεραλκέι ῥιπῇ\nἄστατος, ἔνθα καὶ ἔνθα παλίντροπος· ἀμφὶ δὲ γαίῃ\nπυκνὰ πεσεῖν μέλλουσαν ὀλισθηροῖσι πεδίλοις\nθυιάδα χερσὶ λαβοῦσα Μέθην ὠρθώσατο Βάκχη.\nκαὶ Στάφυλος μεμέθυστο· φιλακρήτῳ δὲ κυπέλλῳ\nβότρυος οἰνωθέντος ἐφοινίσσοντο παρειαί·\nκαὶ πάις ἀρτιγένειος ἅμα Σταφύλῳ γενετῆρι\nἀπλεκέας πλοκαμῖδας ἀήθεϊ δήσατο κισσῷ\nμιτρώσας στεφανηδόν· ἐπʼ ἴχνεσι δʼ ἴχνος ἀμείβων\nποσσὶν ὁμοζήλοισιν ἕλιξ ὠρχήσατο Βότρυς,\nδεξιὸν ἐκ λαιοῖο μετήλυδα ταρσὸν ἑλίσσων·\nκαὶ Στάφυλος σκίρτησε ποδῶν βητάρμονι παλμῷ,\nκαμπύλον ἴχνος ἄγων τροχαλῷ κυκλούμενον ὁλκῷ,\nβότρυος ὀρχηστῆρος ἐπʼ αὐχένι πῆχυν ἐρείσας·\nκαὶ ποτὸν εὐφήμησε χοροπλεκέος Διονύσου\nἄστατος, ἔνθα καὶ ἔνθα καθειμένα βόστρυχα σείων\nὤμῳ ἐπαΐσσοντα· μέθη δʼ ἐχόρευε καὶ αὐτή.\nπῆχυν ἐπικλίνουσα καὶ υἱέι καί παρακοίτῃ.\nμεσσατίη Σταφύλου καὶ Βότρυος· ἧ δὲ νοῆσαι\nτερπωλὴν τριέλικτον ὁμοπλέκτοιο χορείης.\nκαὶ Πίθος ὠμογέρων, πολιὴν ἀνέμοισι τινάσσων,\nχεύματος ἡδυπότοιο βεβυσμένος ἄχρις ὀδόντων\nοἰνοβαρὴς ἐχόρευε, μεθυσφαλὲς ἴχνος ἑλίσσων·\nκαὶ γλυκεραῖς λιβάδεσσιν ἐρευγομένων ἀπὸ λαιμῶν\nξανθὴν ἀφριόωσαν ἑὴν λεύκαινεν ὑπήνην.\nκαὶ πίον εἰς ὅλον ἦμαρ· ἀφυσσομένων δὲ κυπέλλων\nἑσπερίην χθόνα πᾶσαν ὑπόσκιος ἔσκεπεν ὄρφνη\nἀκροκελαινιόωσα, καὶ αἰόλα φέγγεϊ λεπτῷ\nἄστρα καταυγάζων ἐμελαίνετο δίχροος ἀήρ,\nδυομένου Φαέθοντος ὑπὸ σκιοειδέι κώνῳ,\nβαιὸν ὀπισθοκέλευθον ἔχων ἔτι λείψανον Ἠοῦς·\nκαὶ ζόφον ἐχλαίνωσεν ἑῷ χροῒ σιγαλέη νὺξ\nοὐρανὸν ἀστερόεντι διαγράψασα χιτῶνι.\nοἱ δὲ μετὰ κρητῆρα μέθης, μετὰ δεῖπνα τραπέζης\nβότρυς ὁμοῦ γενετῆρι καὶ οἰνοχύτῳ Διονύσῳ\nκεκριμένοι στοιχηδὸν ἐυστρώτων ἐπὶ λέκτρων\nὕπνου δῶρον ἕλοντο καὶ ὡμίλησαν ὀνείροις.\nἀλλʼ ὅτε δὴ ῥοδέοις ἀμαρύγμασιν ἅγγελος Ἠοῦς\nἀκροφαὴς ἐχάραξε λιπόσκιον ὄρθρος ὀμίχλην,\nεὐχαίτης τότε Βάκχος ἑώιος ἄνθορεν εὐνῆς,\nἐλπίδι νικαίῃ δεδονημένος· ἐννύχιος γὰρ\nἸνδῴην ἐδάιζε γονὴν κισσώδεϊ θύρσῳ,\nὑπναλέης μεθέπων ἀπατήλιον εἰκόνα χάρμης.\nκαὶ κτύπον εἰσαΐων Σατύρων καὶ δοῦπον ἀκόντων\nφλοῖσβον ὀνειρείης ἀπεσείσατο δηιοτῆτος,\nὕπνον ἀποσκεδάσας πολεμήιον· εἶχε δὲ θυμῷ\nμαντιπόλου φόβον αἰνὸν ἀπειλητῆρος ὀνείρου·\nμιμηλῆς γὰρ ὄπωπε μάχης ἴνδαλμα Λυκούργου\nἐσσομένων προκέλευθον, ὅτι θρασὺς ἔνδοθι λόχμης\nδύσμαχος ἐκ σκοπέλοιο λέων λυσσώδεϊ λαιμῷ\nΒάκχον ἔτι σκαίροντα καὶ οὐ ψαύοντα σιδήρου\nεἰς φόβον ἐπτοίησε, καὶ ἤλασεν ἄχρι θαλάσσης\nκρυπτόμενον πελάγεσσι, πεφυζότα θηρὸς ἀπειλήν·\nκαὶ φόβον ἄλλον ὄπωπε, λέων θρασὺς ὅττι γυναῖκας\nθυρσοφόρους ἐδίωκε, κεχηνότος ἀνθερεῶνος,\nαἱμάσσων ὀνύχεσσι, χαρασσομένων δὲ γυναικῶν\nμύστιδος ὲκ παλάμης ἐκυλίνδετο θύσθλα κονίῃ,\nκύμβαλα δʼ ὲν χθονὶ κεῖτο· μεταστρεφθεῖσα δὲ Βάκχη\nδεσμὰ λεοντείοισιν ἐπεσφήκωσε γενείοις\nσειρὴν ἀμπελόεσσαν ἐπισφίγξασα καρήνῳ,\nἀγχονίῳ δὲ λέοντος ἐπέπλεκεν αὐχένα δεσμῷ·\nθηρὶ δὲ θῆλυς ὅμιλος ἐπέδραμεν ἄλλος ἐπʼ ἄλλῳ,\nκαὶ βλοσυροὺς ἐχάραξε πόδας καὶ χεῖρας ἀκάνθαις·\nκαὶ μόγις εἱλικόεντι περιζωσθέντα κορύμβῳ\nἌρτεμις ἐζώγρησεν· ἀπʼ αἰθερίοιο δὲ κόλπου\nἀστεροπὴ πυρόεσσα καταΐξασα προσώπου\nθῆρα παλινδίνητον ἐθήκατο τυφλὸν ὁδίτην.\nτοῖον ὄναρ Διόνυσος ἐσέδρακεν· ἐκ λεχέων δὲ\nὀρθὸς ἐὼν ἔνδυνε φόνῳ πεπαλαγμένον Ἰνδῶν\nχάλκεον ἀστερόεντα κατὰ στέρνοιο χιτῶνα,\nκαὶ σκολιῷ μίτρωσε κόμην ὀφιώδεϊ δεσμῷ,\nκαὶ πόδας ἐσφήκωσεν ἐρευθιόωντι κοθόρνῳ,\nχειρὶ δὲ θύρσον ἄειρε, φιλάνθεμον ἔγχος Ἐνυοῦς·\nκαὶ Σάτυρον κίκλησκεν ὀπάονα. θεσπεσίην δὲ\nΒακχείων στομάτων ἀίων ἀντίκτυπον ἠχὼ\nκοίρανος ἔγρετο Βότρυς, ἑὸν δʼ ἔνδυνε χιτῶνα·\nκαὶ Πίον ὑπνώοντα μέθη δʼ ὡς ἔκλυε φωνῆς,\nκρᾶτα μόγις κούφιζε, βαρυνομένου δὲ καρήνου\nὀκναλέη πάλιν εὗδε· καὶ ὄρθριον εἰσέτι νύμφη\nμίμνεν ἀμεργομένη γλυκερώτερον ὕπνον ὀπωπαῖς,\nὀψὲ λέκτρον ἔλειπεν ἑῷ βραδυπειθέι ταρσῷ.\nκαὶ Στάφυλος φιλόβοτρυς ἐφωμάρτησε Λυαίῳ\nεἰς ὁδὸν ἐσσυμένῳ ξεινήια δῶρα τιταίνων,\nχρύσεον ἀμφιφορῆα σὺν ἀργυρέοισι κυπέλλοις,\nοἷς πάρος αἰὲν ἔπινεν ἀμελγομένων γλάγος αἰγῶν·\nκαὶ πόρε ποικίλα πέπλα, τά περ παρὰ Τίγριδος ὕδωρ\nνήματι λεπταλέῳ τεχνήσατο Περσὶς Ἀράχνη.\nκαὶ Βρομίῳ πολύδωρος ἅναξ ἐφθέγξατο φωνήν·\nμάρναό μοι, Διόνυσε, καὶ ἄξια ῥέζε τοκῆος·\nδεῖξον, ὅτι Κρονίδαο φέρεις γένος· ἀρτιθαλὴς γὰρ\nγηγενέας Τιτῆνας ἀπεστυφέλιξεν Ὀλύμπου\nσὸς γενέτης ἔτι κοῦρος· ἐπείγεο καὶ σὺ κυδοιμῷ\nγηγενέων ὑπέροπλον ἀιστῶσαι γένος Ἰνδῶν.\nμέμνημαί τινα μῦθον, ὃν ἡμετέρῳ γενετῆρι\nἈσσύριός ποτε Βῆλος, ἐμῆς πολιοῦχος ἀρούρης,\nπατροπάτωρ ἐμὸς εἶπεν, ἐγὼ δέ σοι αὐτὸς ἐνίψω·\nκουφίζων Κρόνος ὑγρὸς ἀμερσιγάμου γένυν ἅρπης,\nὁππότε μητρῴῃσιν ἐπεσσυμένοιο χαμεύναις\nτάμνεν ἀνυμφεύτων στάχυν ἄρσενα πατρὸς ἀρότρων.\nΤιτήνων προκέλευθος, ἐμάρνατο σεῖο τοκῆι,\nκαὶ Κρόνος εὐρυγένειος ἀνερρίπιζεν Ἐνυὼ\nἔγχεα παχνήεντα κατὰ Κρονίωνος ἰάλλων,\nψυχρὸν ἀκοντίζων διερὸν βέλος· ὀξυτενεῖς δὲ\nἠερόθεν πέμποντο χαλαζήεντες ὀιστοί.\nκαὶ πλέον Ἠελίοιο κορύσσετο πυρσοφόρος Ζεὺς\nθερμοτέρῳ σπινθῆρι λύων πετρούμενον ὕδωρ\nὠμοβόρους δὲ λέοντας ἐπὶ κλόνον Ἰνδὸν ἱμάσσων,\nμὴ τρομέοις ἐλέφαντας, ἐπεὶ τεὸς ὑψιμέδων Ζεὺς\nΚάμπην ὑψικάρηνον ἀπηλοίησε κεραυνῷ,\nἧς σκολιὸν πολύμορφον ὅλον δέμας· ἀλλοφυῆ γὰρ\nλοξὴν αὐτοέλικτον ἀνερρίπιζον Ἐνυὼ\nχίλιοι ἑρπηστῆρες ἐχιδναίων ἀπὸ ταρσῶν\nἰὸν ἐρευγομένων δολιχόσκιον· ἀμφὶ δὲ δειρὴν\nἤνθεε πεντήκοντα καρήατα ποικίλα θηρῶν·\nκαὶ τὰ μὲν ἐβρυχᾶτο λεοντείοισι καρήνοις\nΣφιγγὸς ἀσημάντοιο τύπῳ βλοσυροῖο προσώπου,\nἄλλα δὲ καπρείων ἀνεκήκιεν ἀφρὸν ὀδόντων,\nσυμφερτῇ δὲ φάλαγγι πολυσκυλάκων κεφαλάων\nΣκύλλης ἰσοτέλεστον ἔην μίμημα προσώπου·\nκαὶ χροῒ μεσσατίῳ διφυὴς ἀνεφαίνετο νύμφη\nἰοβόλοις κομόωσα δρακοντείοισι κορύμβοις·\nτῆς μὲν ἐπὶ στέρνοισιν ἐς ἀκροτάτην πτύχα μηρῶν\nκητείαις φολίδεσσι νόθη τρηχύνετο μορφὴ\nὑψιτενής· ὄνυχες δὲ πολυσπερέων παλαμάων\nλοξὸν ἐδοχμώσαντο τύπον γαμψώνυχος ἅρπης·\nἐξ ὑπάτου δὲ τένοντος ἀμαιμακέτων διὰ νώτων\nσκορπίος αὐτοέλικτος ἐπήορος αὐχένος οὐρῇ\nεἷρπε χαλαζήεντι τεθηγμένος ὀξέι κέντρῳ.\nτοίη ποικιλόμορφος ἕλιξ κουφίζετο Κάμπη,\nκαὶ χθόνα δινεύουσα καὶ ἠέρα καὶ βυθὸν ἅλμης\nἵπτατο κυανέων πτερύγων ἑτερόζυγι παλμῷ,\nλαίλαπας αἰθύσσουσα καὶ ὁπλίζουσα θυέλλας,\nνύμφη Ταρταρίη μελανόπτερος· ἐκ βλεφάρων δὲ\nτηλεπόρους σπινθῆρας ἀνήρυγε φοιταλέη φλόξ.\nἀλλὰ τόσην κτάνε θῆρα πατὴρ τεὸς αἰθέριος Ζεύς,\nκαὶ Κρονίην νίκησεν ἐχιδνήεσσαν Ἐνυώ.\nγίνεο καὶ σὺ τοκῆι πανείκελος, ὄφρα καὶ αὐτὸν\nγηγενέων ὀλετῆρα μετὰ Κρονίδην σὲ καλέσσω,\nδήιον ἀμήσαντα χαμαιγενέων στάχυν Ἰνδῶν.\nσοὶ μόθος οὗτος ἔοικεν ὁμοίιος· ἀρχέγονον γὰρ\nσὸς γενέτης Κρονίοιο προασπιστῆρα κυδοιμοῦ\nἠλιβάτοις μελέεσσι κεκασμένον υἱὸν ἀρούρης\nἸνδὸν ἀπεπρήνιξεν, ὅθεν γένος ἔλλαχον Ἰνδοι·\nἸνδῷ σὸς γενέτης, σὺ δὲ μάρναο Δηριαδῆι.\nγίνεό μοι καὶ Ἄρηι πανείκελος, ὅττι καὶ αὐτὸς\nτηλίκον ἐπρήνιξε θεημάχον υἱὸν Ἐχίδνης,\nφρικτὸν ἀποπτύοντα δυσειδέος ἰὸν Ἐχίδνης,\nὃς λάχε διπλόον εἶδος ὁμόζυγον, ἔνδοθι λόχμης\nμητρῴης δονέων ἑλικώδεα κύκλον ἀκάνθης·\nτὸν Κρόνος ἄπλετον εἶχε καταιχμάζοντα κεραυνοῦ,\nΑρεα συρίζοντα ποδῶν ὀφιώδεϊ ταρσῷ,\nὁππότε κουφίζων παλάμας ὑπὲρ ἄντυγα μαζοῦ\nΖηνὶ τεῷ πολέμιζεν, ἐν ἠερίῃ δὲ κελεύθῳ\nστοιχάδας ὑψιλόφῳ νεφέλας ἔστησε καρήνῳ,\nκαὶ σκολιαῖς ὄρνιθας ἐπιπλαγχθέντας ἐθείραις\nπολλάκι συμμάρψας πολυχανδέι δαίνυτο λαιμῷ·\nτοῦτον ἀριστεύοντα τεὸς κτάνε σύγγονος Ἄρης.\nΑρεος οὐ καλέω σε χερείονα· καὶ γὰρ ἐρίζοις\nπᾶσι Διὸς τεκέεσσιν, ἐπεὶ φονίῳ σέο θύρσῳ\nτόσσον ἀριστεύεις, ὅσσον δορὶ μάρναται Ἄρης,\nκαὶ τελέεις, ἅτε Φοῖβος, ἀέθλια, θηροφόνον δὲ\nυἱὸν ἐγὼ Διὸς ἄλλον ἐμῷ ξείνισσα μελάθρῳ·\nχθιζὰ γὰρ εἰς ἐμὸν οἶκον ἐύπτερος ἤλυθε Περσεὺς\nγείτονα Κωρυκίοιο διαυγέα Κύδνον ἐάσας,\nὡς σύ, φίλος, καὶ ἔφασκεν ἐπώνυμον ὠκέι ταρσῷ\nἀνδράσι πὰρ Κιλίκεσσι νεόκτιτον ἄστυ χαράξαι·\nἀλλʼ ὁ μὲν ἠέρταζεν ἀθηήτοιο. Μεδούσης\nΓοργόνος ἄκρα κάρηνα σὺ δʼ οἴνοπα καρπὸν ἀείρεις,\nἄγγελον εὐφροσύνης, βροτέης ἐπίληθον ἀνίης·\nΠερσεὺς κῆτος ἔπεφνεν Ἐρυθραίῳ παρὰ πόντῳ,\nκαὶ σὺ κατεπρήνιξας Ἐρυθραίων γένος Ἰνδῶν.\nκτεῖνε δὲ Δηριάδην, ὡς ἔκτας Ἰνδὸν Ὀρόντην\nκήτεος εἰναλίοιο κακώτερον· ἀχνυμένην μὲν\nΠερσεὺς Ἀνδρομέδην, σὺ δὲ ῥύεο μείζονι νίκῃ\nπικρὰ βιαζομένην ἀδίκων ὑπὸ νεύμασιν Ἰνδῶν\nπαρθένον ἀστερόεσσαν, ὅπως ἕνα κῶμον ἀνάψω\nΓοργοφόνῳ Περσῆι καὶ Ἰνδοφόνῳ Διονύσῳ.\nὣς εἰπὼν παλίνορσος ἑῷ νόστησε μελάθρῳ\nἁβρὸς ἄναξ. Βρομίου ξεινηδόκος· εἰσαΐων δὲ\nφθεγγομένου βασιλῆος ἐτέρπετο κέντορι μύθῳ\nθυρσομανὴς Διόνυσος, ἐβακχεύθη δὲ κυδοιμῷ\nοὔασι θελγομένοισι μόθον πατρῷον ἀκούων·\nκαὶ Κρονίδην νείκεσσε, καὶ ἤθελε μείζονα νίκην\nἐσσομένην τριτάτην, διδύμην μετὰ φύλοπιν Ἰνδῶν,\nζῆλον ἔχων Κρονίδαο. Φερέσπονδον δὲ καλέσσας,\nοὐρανίου κήρυκος ἀπόσπορον, εἴκελον αὔραις,\nἸφθίμης σοφὸν υἷα, φίλῳ προσπτύξατο μύθῳ·\nὦ τέκος Ἑρμάωνος, ἐμοὶ πεφιλημένε κῆρυξ,\nτοῦτο μολὼν ἄγγειλον ἀγήνορι Δηριαδῆι·\nκοίρανε, νόσφι μάχης ἢ δέχνυσο δῶρα Λυαίου,\nἢ Βρομίῳ πολέμιζε καὶ ἔσσεαι ἶσος Ὀρόντῃ.\nεἶπε· καὶ ὠκυπέδιλος ἀπὸ χθονὸς εἰς χθόνα βαίνων\nἠῴην ἐπὶ πέζαν ἀταρπιτὸν ἤνυσε κῆρυξ,\nσκῆπτρον ἔχων γενετῆρος· ὁ δὲ χρυσέων ἐπὶ δίφρων\nβότρυν ἀερτάζων φρενοτερπέα καρπὸν ὀπώρης\nποσσὶ πολυγνάμπτοισιν ἀπʼ ἄστεος ἄστεα βαίνων\nἈσσυρίην χθόνα πᾶσαν ἑῆς ἔπλησεν ὀπώρης,\nἀγρονόμοις ὀρέγων σταφυληκόμον ἄνθος ἀλωῆς.\nὄφρα μὲν ἀντολικοῖο παρὰ πτερὸν αἴθοπος Εὔρου\nφοιταλέῳ Σύρον οὖδας ἐμέτρεεν οἴνοπι δίφρῳ,\nτόφρα δὲ καὶ Σταφύλῳ μόρος ἔχραεν· ἐν δὲ μελάθρῳ\nδμῶες ἀνερρήξαντο κατὰ στέρνοιο χιτῶνα,\nἀμφίπολοι δʼ ἀλάλαζον· ἐφοινίσσοντο δὲ μαζοὶ\nτυπτόμενοι παλάμῃσι· πολυθρήνων δὲ γυναικῶν\nπενθαλέοις ὀνύχεσσι χαράσσετο κύκλα προσώπου.\nὀψὲ δὲ δὴ παλίνορσος ἐρισταφύλων ἐπὶ δίφρων\nνοστήσας Διόνυσος ἐδύσατο Βότρυος αὐλήν.\nμνῆστιν ἔχων Σταφύλοιο φιλοστόργοιο τραπέζης·\nκαὶ Πίθον ὡς ἐνόησε κατηφιόωντι προσώπῳ,\nπότμον ἑοῦ Σταφύλοιο σοφῇ μαντεύσατο σιγῇ\nαὐτόματος· καλέσας δὲ Μέθην ἐξείρετο μύθῳ·\nεἰπέ, γύναι, τί παθοῦσα τεὴν ἠλλάξαο μορφήν;\nαὐχμηρὴν ὁρόω σε, καἰ ἀστράπτουσαν ἐάσας·\nτίς τεὸν ἔσβεσε κάλλος ἀθέσφατον; οὐκέτι πέμπεις\nἔμφυτον οἰνωπῇσι παρηίσι πορφύρεον πῦρ.\nκαὶ σύ, γέρον, μὴ κρύπτε, πόθεν τάδε δάκρυα χεύεις;\nτίς τάμεν, εὐρυγένειε, τεὸν πώγωνα κομήτην;\nτίς πολιὴν ᾔσχυνε; τίς ἔσχισε σεῖο χιτῶνα;\nκαὶ σύ, φιλακρήτοιο Μέθης βλάστημα τεκούσης,\nτέκνον ἐμοῦ Σταφύλοιο, πόθεν λάχες ἄτριχα κόρσην;\nτίς φθόνος ἠμάλδυνε τεὴν ἑλικώδεα χαίτην;\nοὐ πλόκαμοι προχυθέντες ἐπʼ ἀργυφέων σέθεν ὤμων\nἀπλεκέες Τυρίοιο μύρου πέμπουσιν ἀυτμήν,\nοὐκέτι βακχευθέντος ἀφʼ ὑμετέροιο καρήνου\nμαρμαρυγὴν ῥοδόεσσαν ὀιστεύουσι παρειαί.\nπῶς φορέεις τάδε πέπλα χυτῇ ῥυπόωντα κονίῃ;\nπῇ μοι ἔβη Τυρίης βασιλήια πέπλα θαλάσσης;\nοὐκέτι γινώσκω σε μαραινομένοιο προσώπου.\nπῇ Στάφυλος σκηπτοῦχος ἀνήλυθεν, ὄφρα νοήσω;\nεἰπέ, τεὸν γενετῆρα τίς ἥρπασεν εἰς μίαν ὥρην;\nγινώσκω σέο πῆμα, καὶ εἰ κρύπτειν μενεαίνεις·\nφωνῆς ὑμετέρης οὐ δεύομαι· αὐτόματοι γὰρ\nσιγαλέον σέο πένθος ἀπαγγέλλουσιν ὀπωπαί·\nγινώσκω σέο πῆμα, καὶ εἰ κρύπτειν μενεαίνεις·\nδάκρυα σὰς ὀδύνας μαντεύεται, αὐσταλέοι δὲ\nπότμον ἐμοῦ Σταφύλοιο τεοὶ βοόωσι χιτῶνες.\nἐλπίδα δʼ ἡμετέρην φθόνος ἥρπασεν· ὠισάμην γὰρ\nἸνδῴην μετὰ δῆριν ἅμα Σταφύλῳ βασιλῆι\nχερσὶν ἀερτάζειν θαλαμηπόλον ἑσπέριον πῦρ,\nβότρυος ἀγχιμάχοιο τελειομένων ὑμεναίων.\nἐννεακαιδεκάτῳ Σταφύλου περὶ τύμβον ἐγείρει\nΒάκχος ἐπὶ κρητῆρι θυώδεϊ τερπνὸν ἀγῶνα.\nὣς φαμένου βαρὺ κέντρον ἔχων νεοπενθέι θυμῷ\nκοῦρος ἀφωνήτῳ σφρηγίσσατο χείλεα σιγῇ,\nδάκρυσιν αὐτοχύτοις νικώμενος· ὀψὲ δὲ μήτηρ\nοἰκτρὸν ἔπος κατέλεξε Μέθη χαίρουσα Λυαίῳ·\nὑμετέρης ἄγρυπνον ὀπιπευτῆρα χορείης,\nσὸν Στάφυλον, Διόνυσε, κατεύνασε χάλκεος ὕπνος,\nσὸν Στάφυλον, Διόνυσε, Χαρωνίδες ἥρπασαν αὖραι.\nδισσὸν ἐμοὶ βαρὺ πένθος ἐπέχραεν· ἀμπελόεις μὲν\nΒάκχος ἐμὲ προλέλοιπε, πόσις δʼ ἐμὸς ἔμπεσε νούσῳ·\nκαὶ ξυνὴν μεθέπεσκον ἐπʼ ἀμφοτέροισιν ἀνίην,\nκαὶ Σταφύλῳ θνήσκοντι καὶ οὐ παρεόντι Λυαίῳ.\nἀλλὰ τεῆς, φίλε Βάκχε, πολυρραθάμιγγος ὀπώρης\nδός μοι σεῖο κύπελλον ἐνίπλεον, ὄφρα πιοῦσα\nεὐνήσω βαρὺ πένθος ἀπενθήτῳ σέθεν οἴνῳ.\nἐλπὶς ἐμοί, Διόνυσε φιλεύιε, μοῦνον ὀπώρην,\nμοῦνον ἴδω κρητῆρα, καὶ οὐκέτι δάκρυα λείβω.\nὣς φαμένην ἐλέαιρε, κερασσάμενος δὲ κυπέλλῳ\nἰκμάδα λυσιμέριμνον ἀλεξικάκου πόρεν οἴνου\nπαιδὶ νέῳ καὶ μητρὶ κατηφέι· καἰ πίον ἄμφω\nτερψινόῳ ῥαθάμιγγι μελίρρυτον ὄγκον ὀπώρης·\nκαὶ στοναχὴν πρήυνε Μέθη καὶ Βότρυς ἀνίην·\nκαί τινα μῦθον ἔειπε γυιὴ θελξίφρονι Βάκχῳ·\nἦλθες ἐμοί, φίλε Βάκχε, φίλον φάος· οὐκέτʼ ἀνίη,\nοὐκέτι πένθος ἔχει με Διωνύσοιο φανέντος·\nἦλθες ἐμοί, φίλε Βάκχε, φίλον φάος· ὑμετέρῳ γὰρ\nδάκρυον ἐπρήυνα ποτῷ παιήονος οἴνου.\nοὐ πόσιν, οὐ πατέρος στενάχω μόρον, ἀλλὰ καὶ αὐτοῦ\nβότρυος, ἢν ἐθέλῃς, νοσφίσσομαι· ἀμφότερον γὰρ\nΒάκχον ἔχω γενετῆρα καὶ υἱέα καὶ παρακοίτην.\nἕσπομαι, ἢν ἐθέλῃς με, καἰ εἰς τεὸν οἶκον ἱκάνω·\nεἴην Βασσαρίδεσσιν ὁμόστολος· ἢν δʼ ἐθελήσῃς,\nκουφίζω σέο θύρσα καὶ ἱμερόεσσαν ὀπώρην,\nχείλεσι δʼ ἡμετέροις ἐπιλήνιον αὐλὸν ἐρείσω.\nχήρην μή με λίπῃς, μὴ διπλόον ἄλγος ἀέξω\nκαὶ φθιμένου Σταφύλοιο καὶ οἰχομένου Διονύσου.\nβότρυν ἔχεις θεράποντα· διδασκέσθω δὲ χορείας\nκαὶ τελετὰς καὶ θύσθλα καί, ἢν ἐθέλῃς, μόθον Ἰνδῶν·\nκαί μιν ἴδω γελόωντα φιλακρήτῳ παρὰ ληνῷ\nποσσὶ περιθλίβοντα τεῆς ὠδῖνας ὀπώρης.\nγηραλέου δὲ Πίθου μιμνήσκεο, μή μιν ἐάσῃς\nσῆς τελετῆς ἀδίδακτον ἢ ἄμμορον ἡδέος οἴνου.\nὣς φαμένην θάρσυνε Μέθην γελόωντι προσώπῳ\nΒάκχος ἄναξ καὶ τοῖα φιλακρήτῳ φάτο νύμφῃ·\nὦ γύναι, ἀγλαόδωρε μετά χρυσῆν Ἀφροδίτην,\nεὐφροσύνης δώτειρα τερψίμβροτε μῆτερ Ἐρώτων,\nεἰλαπίνης ψαύοντι συνειλαπίναζε Λυαίῳ·\nἔσσο Διωνύσῳ στεφανηφόρος, ὡς Ἀφροδίτη,\nἄνθεσι μιτρωθεῖσα καὶ εὐαλδέσσι κορύμβοις·\nστέμματα σῶν πλοκάμων τελέσει ζηλήμονα Νίκην.\nοἰνοχόον τελέσω σε μετὰ χρυσόθρονον Ἥβην·\nἔσσεαι ἀμπελόεντι συναντέλλουσα Λυαίῳ\nΒακχείων ὁμόφοιτος ὑποδρήστειρα κυπέλλων,\nκαί σε Μέθην καλέσουσι κόρον τερψίμβροτον οἴνου·\nβότρυν ἐμῆς καλέσω λαθικηδέα καρπὸν ὀπώρης,\nκαὶ σταφυλὴν φερέβοτρυν ἀπὸ Σταφύλοιο καλέσσω\nἡμερίδων ὠδῖνα καὶ ἀμπελόεσσαν ἐέρσην.\nοὐδὲ Μέθης ἀπάνευθε δυνήσομαι εἰλαπινάζειν,\nοὐδὲ Μέθης ἀπάνευθεν ἐγώ ποτε κῶμον ἐγείρω.\nὣς εἰπὼν Σταφύλοιο μεθυσφαλέος παρὰ τύμβῳ\nνηπενθὴς Διόνυσος ἀπειθέα θῆκεν ἀγῶνα·\nκαὶ τράγον εὐπώγωνα καὶ ἄρσενα ταῦρον ἐρύσσας\nδιπλόα θῆκεν ἄεθλα, καὶ εὐφόρμιγγας ἐρίζειν\nΠιερικῆς ἐκάλεσσεν ἁμιλλητῆρας ἀοιδῆς·\nδιπλόα θῆκεν ἄεθλα, καὶ ἀθλητῆρας ἐπείγων\nἴδμονας εὐκελάδοιο λύρης μειλίξατο μύθῳ·\nἈττικὸν ἐνθάδε κῶμον ἐγείρομεν· ἀθλοφόρῳ γὰρ\nἀνέρι νικήσαντι λιπόχροα ταῦρον ὀπάσσω,\nἀνδρὶ δὲ νικηθέντι δασὺν τράγον ἐγγυαλίξω.\nὣς φαμένου Βρομίοιο λυροκτύπος ἄνθορεν ἀνήρ,\nΒιστονίης Οἴαγρος ἀθαλπέος ἀστὸς ἀρούρης,\nπλῆκτρον ἔχων φόρμιγγι παρήορον· αὐτὰρ ἐπʼ αὐτῷ\nἈτθίδος ὑμνοπόλου ναέτης ἀνόρουσεν Ἐρεχθεύς.\nἄμφω δʼ εἰς μέσον ἦλθον ἀεθλητῆρες ἀγῶνος\nφορμίγγων ἐλατῆρες· ἐμιτρώσαντο δέ χαίτην\nδαφναίοις πετάλοισιν· ἀνεζώννυντο δέ πέπλους.\nἀρχόμενοι δʼ ἐλέλιζον ἐθήμονι δάκτυλα παλμῷ\nἐκταδίης θλίβοντες ἀμοιβαίην στίχα νευρῆς\nἄκρα περισφίγγοντες, ὅπως μήτʼ ὄρθιος εἴη,\nμή ποτε θηλύνειε παρειμένος ἄρσενα μολπήν.\nκαὶ πρότερος κλήροιο τυχὼν τεχνήμονι ῥυθμῷ\nΚεκροπίης ναέτης κιθάρην ἐλέλιζεν Ἐρεχθεύς,\nμέλπων πάτριον ὕμνον, ὅτι ζαθέαις ἐν Ἀθήναις\nκαὶ Κελεὸς ξείνισσε Βίου παμμήτορα Δηὼ\nΤριπτολέμῳ σὺν παιδὶ καὶ ἀρχαίῃ Μετανείρῃ,\nκαί σφισι καρπὸν ὄπασσεν, ὅτε χθονὸς αὔλακα νίφων\nΤριπτόλεμος σπόρον εὗρε φερεσταχύων ἐπὶ δίφρων,\nκαὶ Κελεοῦ φθιμένοιο νεοδμήτῳ παρὰ τύμβῳ\nὄμμασιν ἀκλαύτοισι θαλυσιὰς ἔστενε Δηώ,\nἀλλὰ παρηγορέουσα πάλιν θελξίφρονι μύθῳ\nΤριπτολέμου Βαρὺ πένθος ἀπέσβεσε καὶ Μεταιείρης·\nοὕτω καὶ Διόνυσον ἑῷ ξείνισσε μελάθρῳ\nἈσσυρίων σκηπτοῦχος· ἄναξ δέ οἱ ἀντὶ τραπέζης\nὤπασεν Εὔια δῶρα καὶ ἀμπελόεσσαν ὀπώρην,\nκαὶ Σταφύλου φθιμένοιο, φιλακρήτου βασιλῆος,\nυἱέα Βότρυν ἔπαυσε φιλοθρήνοιο μερίμνης,\nκαὶ κινυρῆς ἀλόχοιο Μέθης εὔνησεν ἀνίην.\nτοῖα σοφὸς φόρμιζε λυροκτύπος· ἀμφὶ δὲ ῥυθμῷ\nπάντες ὁμοῦ θέλγοντο· σὺν εὐθύρσῳ δὲ Λυαίῳ\nἅρμενον ἱμερόφωνον ἐθάμβεον Ἀτθίδα μολπήν.\nδεύτερος αἰόλον ὕμνον ἄναξ Οἴαγρος ὑφαίνων,\nὡς γενέτης Ὀρφῆος, ὁμέστιος ἠθάδι Μούσῃ,\nδίστιχον ἁρμονίην ἀνεβάλλετο Φοιβάδι μολπῇ,\nπαυροεπής, λιγύμυθος, Ἀμυκλαίῳ τινί θεσμῷ·\nΕὐχαίτην Ὑάκινθον ἀνεζώγρησεν Ἀπόλλων,\nκαὶ Στάφυλον Διόνυσος ἀεί ζώοντα τελέσσει.\nοὔ πω κῶμος ἔληγεν, ἐπεφθέγξαντο δὲ λαοὶ\nεὐφήμοις ἐπέεσσιν ὁμογλώσσων ἀπό λαιμῶν,\nκαὶ Σάτυροι σμαράγησαν ἀολλέες· ἐκ δὲ θοώκου\nἄστατος ἅλλετο Βάκχος, ἄνω καὶ ἔνερθε τινάσσων\nδεξιτερήν, καὶ Βότρυς ἀνέδραμεν, εὐάδι φωνῇ\nἁρμονίην εὔρυθμον ἀοιδοπόλοιο γεραίρων·\nΟἰάγρου δὲ κάρηνον ἄναξ ἐστέψατο κισσῷ,\nκαὶ γενέτης Ὀρφῆος ἐπιρρήσσων χθόνα ταρσῷ\nἄσμενος ἄζυγα ταῦρον ἐδέξατο μισθὸν ἀοιδῆς·\nἀμφὶ δέ μιν στοιχηδὸν ἐπεσκίρτησαν ἑταῖροι.\nκαί τράγον εὐρυγένειον, ἄχος καὶ ζῆλον ἀέξων,\nαἰδομέναις παλάμῃσιν ἀνείρυσεν ἀστὸς Ἀθήνης.\nΕὐχαίτης δʼ Ἰόβακχος, ἀφειδέι χειρὶ κομίζων,\nἄξια θῆκεν ἄεθλα χοροπλεκέος περί νίκης,\nγηραλέου κρητῆρα θυώδεος ἔγκυον οἴνου,\nχρύσεον, ἄσπετα μέτρα κεχανδότα, διψάδι γαίῃ\nἰκμάδα τετραέτηρον ἀναβλύζοντα Λυαίου,\nἩφαίστου σοφὸν ἔρυον Ὀλύμπιον, ὅν ποτε Κύπρις\nὤπασε βοτρυόεντι κασιγνήτῳ Διονύσῳ·\nμείονα δὲ κρητῆρα μέσῳ παρέθηκεν ἀγῶνι\nἀργύρεον, στίλβοντα, περίτροχον, ὅν ποτε Βάκχῳ\nδῶκεν ἄναξ Ἀλύβης ξεινήιον οἰκία ναίων,\nἀφνειὴν παρὰ πέζαν, ὅπῃ χθονίοιο μετάλλου\nἀργυρέοις ἀγκῶσι μέλας λευκαίνετο κευθμών,\nτοῦ περὶ χείλεος ἄκρον ἐπʼ ὀμφαλόεντι καρήνῳ\nκισσὸς ἕλιξ, χρυσέῳ δὲ πέριξ δαιδάλλετο κόσμῳ·\nτοῦτον ἄγων ἔστησε βαθυνομένῳ κενεῶνι\nληνὸν ἔτι πνείοντα νεώτερον ὄγκον ὀπώρης,\nγλεῦκος, ἀνυμφεύτοιο μέθης ποτόν· οὐ νέμεσις γὰρ\nἀνέρα νικηθέντα πιεῖν ἀμέθυστον ἐέρσην.\nἀλλʼ ὅτε Βάκχος ἄεθλα μέσῳ στήριξεν ἀγῶνι,\nἴδμονας ὀρχηθμοῖο καλέσσατο μάρτυρι φωνῇ·\nὅς τις ἀεθλεύσει κυκλούμενος ἴδμονι ταρσῷ\nνικήσας τροχαλοῖο ποδός κρίσιν, οὗτος ἑλέσθω\nκαὶ χρύσεον κρητῆρα καὶ ἡδυπότου χύσιν οἴνου·\nὃς δὲ πέσῃ σφαλεροῖο ποδὸς δεδονημένος ὁλκῷ,\nἥσσονα δʼ ὀρχήσαιτο, καὶ ἥσσονα δῶρα δεχέσθω·\nοὐ γὰρ ἐγὼ πάντεσσιν ὁμοίιος· ἀθλοφόρῳ δέ\nἀνέρι νικήσαντι χοροίτυπον ἁβρὸν ἀγῶνα\nοὐ τρίποδα στίλβοντα καὶ οὐ ταχὺν ἵππον ὀπάσσω,\nοὐ δόρυ καὶ θώρηκα φόνῳ πεπαλαγμένον Ἰνδῶν,\nδίσκον ἐς ἰθυκέλευθον ἀκοντιστῆρας ἐγείρων·\nοὐδὲ ποδωκείης τέταται δρόμος, οὐ δορὸς αἰχμή\nτηλεφόρου· Σταφύλῳ δέ, καταφθιμένῳ Βασιλῆι,\nἀνδρὶ φιλοσκάρθμῳ, φιλοπαίγμονα ταρσὰ γεραίρω·\nοὐδὲ παλαισμοσύνῃ μυιαλκέι δῶρα τιταίνω,\nοὐ δρόμος ἱπποσύνης, οὐκ Ἤλιδός εἰσιν ἀγῶνες,\nοὐ δρόμος Οἰνομάου γαμβροκτόνος· ἡμετέρη γὰρ\nνύσσα χορός, βαλβῖδες ἐπισκιρτήματα ταρσῶν,\nχεὶρ τροχαλὴ καὶ σκαρθμὸς ἕλιξ, καὶ νεῦμα προσώπου\nἄστατα κινυμένοιο, καὶ αὐδήεσσα σιωπὴ\nδάκτυλα δινεύουσα καὶ ὀρχηστῆρος ὀπωπήν.\nτοῖον ἔπος φαμένου κερόεις Σειληνὸς ἀνίστη,\nκαὶ τριγέρων βαρύθοντι Μάρων ἀνεπήλατο ταρσῷ\nχρύσεον ἀστράπτοντα μέγαν κρητῆρα δοκεύων,\nοὐχ ὅτι χρύσεος ἦεν ὑπέρτερος, ἀλλʼ ὅτι μοῦνον\nεἶχεν ἐυρραθάμιγγα παλαίτατον ὄγκον ἐέρσης\nἄκρου χείλεος ἄχρις· ἔρως δέ μιν ἡδέος οἴνου\nθῆκε νέον, πολιὴν δὲ βιήσατο Βακχιὰς ὀδμή·\nκαὶ πόδας ἀμφελέλιζεν ἑῆς πειρώμενος ἀλκῆς,\nμὴ βαρὺ γῆρας ἔπαυσε λελασμένα γυῖα χορείης.\nκαὶ ψυχὴν Σταφύλοιο γέρων μειλίξατο φωνῇ,\nνηφάλιον λασίῳ προχέων ἔπος ἀνθερεῶνι·\nεἰμὶ Μάρων, συνάεθλος ἀπενθήτοιο Λυαίου·\nδακρυχέειν οὐκ οἶδα· τί δάκρυσι καί Διονύσῳ;\nκύκλα ποδῶν ἐμὰ δῶρα ταφήια σῷ παρὰ τύμβῳ·\nδέξό με μειδιόωντα· Μάρων οὐκ οἶδε μερίμνας,\nοὐ γόον οἶδε Μάρων, οὐ πενθάδος ὄγκον ἀνίης·\nἱμερόεις πέλε λάτρις ἀπενθήτου Διονύσου.\nἵλαθι σεῖο Μάρωνι, καὶ εἰ πίες ὕδατα Λήθης,\nδὸς χάριν, ὄφρα πίοιμι παλαιγενέος χύσιν οἴου,\nΣειληνὸς δὲ νέης πιέτω νέον ὄγκον ὀπώρης.\nκαὶ Σταφύλῳ μετὰ πότμον, ἅτε ζώοντι, χορεύσω,\nὅττι χορὸν προβέβουλα φιλοκνίσοιο τραπέζης·\nσοί, Στάφυλε, ζώοντι καὶ οὐ πνείοντι χορεύω\nκῶμον ἀνακρούων ἐπιτύμβιον· εἰμὶ δὲ Βάκχου,\nοὐ θεράπων Φοίβοιο, καὶ οὐ μάθον αἴλινα μέλπειν,\nοἷα παρὰ Κρήτεσσιν ἄναξ ἐλίγαινεν Ἀπόλλων\nδακρυχέων ἐρατεινὸν Ἀτύμνιον· Ἡλιάδων δὲ\nξεῖνος ἐγὼ γενόμην, ἀλλότριος Ἠριδανοῖο\nεἰμί, νόθος Φαέθοντος ὀλωλότος ἡνιοχῆος·\nοὐ Σπάρτης ναέτης, οὐ πένθιμον ἄνθος ἀείρω\nσείων ἁβρὰ πέτηλα φιλοκλαύτων ὑακίνθων.\nσήμερον, εἰ Μίνωι παρήμενος ἶσα δικάζεις,\nεἴτε καὶ ἀνθεμόεσσαν ἔχεις Ῥαδαμάνθυος αὐλήν,\nἨλυσίου λειμῶνος ἐν ἄλσεσιν ἁβρὸν ὁδεύων,\nκέκλυθι σεῖο Μάρωνος· ἐγὼ δέ σοι ἀντὶ κυπέλλων\nἀσπόνδοις στομάτεσσιν ἐρεύγομαι ἔμφρονα λοιβήν·\nἵλαθι σεῖο Μάρωνι, δίδου δέ μοι οἴνοπα νίκην,\nνίκην πασιμέλουσαν· ἐγὼ δέ σοι ὑψόθι τύμβου\nσπείσω ἐμῶν χρυσέων πρωτάγρια καλὰ κυπέλλων\nἀρχόμενος κρητῆρος ἐμῆς μετʼ ἀέθλια νίκης.\nὣς εἰπὼν ἐχόρευε Μάρων ἑλικώδεϊ ταρσῷ,\nδεξιὸν ἐκ λαιοῖο μετήλυδα ταρσὸν ἀμείβων,\nσιγὴν ποικιλόμυθον ἀναυδέι χειρὶ χαράσσων·\nὀφθαλμοὺς δʼ ἐλέλιζεν ἀλήμονας, εἰκόνα μύθων,\nνεύματι τεχνήεντι νοήμονα ῥυθμὸν ὑφαίνων·\nκαὶ κεφαλὴν ἐτίνασσε καὶ ἤθελε βόστρυχα σείειν,\nεἰ μὴ γυμνὰ μέτωπα λιπότριχος εἶχε καρήνου.\nοὐδὲ μέν, οἷα γέρων Τιτήνιον αἷμα κομίζων,\nἔγραφε φωνήεντι τύπῳ Τιτηνίδα φύτλην,\nοὐ Κρόνον ἠὲ Φάνητα παλαίτερον, οὐδὲ γενέθλην\nἠελίου Τιτῆνος ὁμόχρονον ἥλικι κόσμῳ·\nἀλλὰ λιπὼν ξύμπαντα καὶ ἀρχαίης χύσιν ὕλης\nοἰνοχόον Κρονίδαο σοφῇ ποίκιλλε σιωπῇ\nΖηνὶ δέπας τανύοντα καὶ ἀθανάτων χορὸν ἄλλων\nαἰὲν ἐπασσυτέροισιν ἐυφραίνοντα κυπέλλοις,\nἢ ζαθέην προχέοντα κατὰ κρητῆρος ἐέρσην·\nἦν δέ οἱ ἁρμονίη γλυκερὸν ποτόν· ἀλλὰ καὶ αὐτὴν\nνέκταρ ἀρυομένην ὠρχήσατο παρθένον Ἥβην·\nεἰς Σατύρους δʼ ὁρόων Γανυμήδεος ἔγραφε μορφὴν\nχερσὶν ἀφωνήτοισι, καὶ ὁππότε δέρκετο Βάκχας,\nἥβην χρυσοπέδιλον ἐχέφρονι δείκνυε σιγῇ.\nτοῖα Μάρων ἐχάρασσε πολύτροπα δάκτυλα πάλλων,\nκαὶ ποδὸς εὐρύθμοιο σοφὴν ἀνεσείρασεν ὁρμήν,\nἀσταθέος τελέσας πολυκαμπέα μέτρα χορείης.\nἵστατο δὲ τρομέων, δεδοκημένος ὄμματι λοξῷ,\nτίς τίνα νικήσειε, τίς εἰς ἑὸν οἶκον ἱκάνοι\nμείζονα καὶ πλήθοντα μέθης κρητῆρα κομίζων.\nΣειληνὸς δʼ ἐχόρευε· πολυστρέπτοιο δὲ τέχνης\nσύμβολα τεχνήεντα κατέγραφε σιγαλέη χείρ.\nκαἰ παλάμαις τότε τοῖος ἔην τύπος, ὥς ποτε πολλὴ\nυἱέι Κυρήνης ἔρις ἔμπεσε καὶ Διονύσῳ\nἀμφὶ πότου, μάκαρες δὲ συνήιον· οὐ τότε πυγμή.\nοὐ δρόμος, οὐ τότε δίσκος ἀέθλια· παιδὶ Φοίβου\nὄργανα κεῖτο κύπελλα μεμηλότα καί Διονύσῳ\nκαὶ δίδυμοι κρητῆρες, ὁ μὲν χρονίου χύσιν οἴνου,\nὃς δὲ φέρων νέα δῶρα φιλοπτόρθοιο μελίσσης·\nκαὶ Κρονίδης ἐκάθητο δικασπόλος, ἀθλοφόροις δὲ\nἁβρὸς ἀγὼν τετάνυστο μελισταγέος περὶ νίκης·\nὄργανα κεῖτο κύπελλα· καὶ, ὡς χρυσόπτερος Ἑρμῆς,\nαὐτὸς Ἔρως ἐρόεις ἐναγώνιος εἰς μέσον ἔστη,\nχειρὶ μιῇ καὶ κισσὸν ἔχων καὶ θαλλὸν ἐλαίης,\nΒάκχῳ κίσσινον ἄνθος, Ἀρισταίῳ δὲ προτείνων\nστέμμασι Πισαίοισιν ἐοικότα θαλλὸν ἐλαίης,\nΠαλλάδος ἁγνὸν ἄγαλμα. μελικρήτῳ δὲ κυπέλλῳ\nπρῶτος Ἀρισταῖος κεράσας ὠδῖνα μελίσσης\nὤρεγεν ἀθανάτοισι σοφὸν ποτόν, ἄλλον ἐπʼ ἄλλῳ\nεὐφραίνων, καὶ ἔνειμε δέπας στοιχηδὸν ἑκάστῳ·\nτοῖσι μὲν ἀρχομένοισιν ἐυρραθάμιγγος ἐέρσης\nὀξύτατος κόρος ἔσκεν, ἀρυομένων δὲ κυπέλλων\nτὸ τρίτον ἠρνήσαντο, καὶ οὐχ ἥψαντο τετάρτου,\nκαὶ μέλιτος μέμψαντο ταχὺν κόρον· ἡδυπότου δὲ\nἁβροχίτων Διόνυσος ἀπὸ κρητῆρος ἀφύσσων\nκούφισε δισσὰ κύπελλα καὶ ὤρεγε δίζυγι παλμῷ\nτὸ πρῶτον Κρονίδῃ, τὸ δὲ δεύτερον ὤπασεν Ἥρῃ,\nπατροκασιγνήτῳ τρίτατον δέπας ἐννοσιγαίῳ·\nἑξείης δʼ ἅμα πᾶσι θεοῖς καὶ Ζηνὶ τοκῆι\nτερπομένοις ἐκέρασσε, κατηφιόωντι δὲ μούνῳ\nμειδιόων ἐτίταινε δέπας ζηλήμονι Φοίβῳ·\nοἱ δὲ πολυσπερέεσσι νόον θέλγοντο κυπέλλοις,\nδιψαλέοι δʼ ἔτι μᾶλλον ἀεὶ γίνοντο πιόντες,\nκαὶ πάλιν ᾔτεον ἄλλο, καὶ οὐ κόρος ἔσκε κυπέλλων.\nἀθάνατοι δʼ ὀλόλυξαν, ἐπετρέψαντο δὲ Βάκχῳ\nοἰνάδος ἡδυπότοιο φέρειν πρεσβήια νίκης·\nκαὶ μεθύων ἀκίχητος Ἔρως, ὀχετηγὸς ἀγῶνος,\nκισσῷ βοτρυόεντι κόμην ἔστεψε Λυαίου.\nτοῦτο σοφῇ παλάμῃ κερόεις Σειληνὸς ὑφαίνων\nδεξιτερὴν μὲν ἔπαυσε, πολυσκάρθμῳ δὲ πεδίλῳ\nἐκ χθονὸς ᾐώρητο καὶ ἠέρι πέμπεν ὀπωπάς,\nπῇ μὲν ἐπʼ ἀλλήλοισιν ὁμόζυγα ταρσὰ συνάπτων,\nπῇ δὲ διαζεύξας ἑτεραλκέι πάλλετο τέχνῃ,\nἄλλοτε πουλυέλικτος ὑπὲρ δαπέδοιο χορεύων\nὀρθὸς ἐπὶ πτέρναις ἑλικώδεϊ σείετο παλμῷ·\nδεξιτερῷ δʼ ἄγναμπτος ἐπεστηρίζετο ταρσῷ\nδάκτυλον ἄκρον ἔχων ἑτέρου ποδός, ἢ γόνυ κάμψας\nσυμφερταῖς παλάμῃσιν ἢ ἐκταδίην πτύχα μηρῶν\nΣειληνὸς βαρύγουνος, ἔχων ποδὸς ὄρθιον ὁρμήν·\nκαὶ πόδα λαιὸν ἄειρεν ἐπὶ πλευροῖο καὶ ὤμου\nκουφίζων ἑλικηδόν, ὀπισθοτόνῳ δʼ ὑπὸ τέχνῃ\nκαμπύλον ᾐώρησεν ἐπʼ αὐχένι ταρσὸν ἑλίξας·\nκαὶ βαλίῃ στροφάλιγγι παλιννόστοιο χορείης\nὕπτιος αὐτοέλικτος ἐκάμπτετο κυκλάδι τέχνῃ\nπεπταμένην ἐπίκυρτον ἐς ἠέρα γαστέρα φαίνων,\nτὴν αὐτὴν στεφανηδὸν ἀτέρμονα νύσσαν ἀμείβων·\nκαὶ κεφαλὴ πεφόρητο παρήορος, οἷά περ αἰεὶ\nἁπτομένη δαπέδοιο καὶ οὐ ψαύουσα κονίης·\nκαὶ ποδὶ λαχνήεντι πέδον Σειληνὸς ἀμύσσων\nἄστατος ἔνθα καὶ ἔνθα ποδῶν βακχεύετο παλμῷ.\nκαὶ τότε γούνατα κάμνε, τινασσομένου δὲ καρήνου\nὕπτιος αὐτοκύλιστος ἐπωλίσθησεν ἀρούρῃ·\nκαὶ ποταμὸς μορφοῦτο· δέμας δέ οἱ ἔβλυεν ὕδωρ\nχεύμασιν αὐτομάτοισιν· ἀμειβομένου δὲ μετώπου\nεἰς προχοὴν ἐπίκυρτον ἐκυμαίνοντο κεραῖαι,\nκαὶ ῥόθιον κορυφοῦτο κυκώμενον ὕψι καρήνου,\nκαὶ βυθὸς ἰχθυόεις ψαμάθῳ κοιλαίνετο γαστήρ·\nΣειληνοῦ δὲ χυθέντος ἀμειβομένη πέλε χαίτη\nεἰς θρύον αὐτοτέλεστον· ὑπὲρ ποταμοῖο δὲ γείτων\nὀξυτενὴς σύριζε δόναξ δεδονημένος αὔραις\nαὐτοφυής. γλυκερὴν δὲ Μάρων ἀνεδήσατο νίκην,\nἀγκὰς ἔχων κρητῆρα βεβυσμένον ἡδέος οἴνου·\nΣειληνοῦ δὲ χυθέντος ἀέθλιον, οἷά τε λοιβήν,\nἀργύρεον κρητῆρα λαβὼν ἔρριψε ῥεέθροις,\nκαὶ προχοὰς ἐμέθυσσε χοροπλεκέος ποταμοῖο,\nχῶρος ὅθεν κρητῆρος ἐπώνυμος, ἡδυπότου δὲ\nΣειληνοῦ κελάδοντος ἀκούεται Εὔιον ὕδωρ.\nκαί τινα μῦθον ἔλεξε Μάρων ποταμηίδι πηγῇ·\nοὔ σε Μάρων, Σειληνέ, Βιάζεται· εἰς σὲ δὲ ῥίψω\nοἶνον ἐρευθιόωντα καὶ οἰνοδόκον σε καλέσσω.\nδέξο, μέθης ἀκόρητε, τεὸν μέθυ, δέχνυσο Βάκχου\nἀργύρεον κρητῆρα, καὶ ἔσσεαι ἀργυροδίνης.\nεἰλιπόδη Σειληνέ, καὶ ἐν προχοῇσι χορεύεις,\nσεῖο ποδῶν στροφάλιγγα καὶ ἐν ῥοθίοισι φυλάσσεις,\nεἰσέτι κωμάζεις διερὸν τύπον· ἀλλὰ σὺ Βάκχαις\nἵλαθι καὶ Σατύροισι καὶ οἰνοδότῃσιν ὀπώραις,\nΣειληνοὺς δὲ φύλασσε, τεῆς βλάστημα γενέθλης·\nἀκροπότῃ δὲ Μάρωνι χαρίζεο, μηδέ σε νίκης\nζῆλον ὑποκλέπτοντα καὶ ὲν ποταμοῖσι νοήσω.\nὕδασι μᾶλλον ἄεξε Μαρωνίδος οἶνον ὀπώρης·\nἔσσο καὶ ἐν ποταμοῖσιν ὁμοφρονέων Διονύσῳ.\nνήπιε, τίς σε δίδαξεν ἀρειοτέροισιν ἐρίζειν;\nΣειληνὸς πάλιν ἄλλος, ὑπέρβιον αὐλὸν ἀμείβων,\nαὐχένα γαῦρον ἄειρε καὶ εἰς ἔριν ἤλυθε Φοίβῳ·\nἀλλά ἑ γυμνώσας λασίου χροός, ἔρνεϊ δήσας,\nἔμπνοον ἀσκὸν ἔθηκε, καὶ ὑψόθι πολλάκι δένδρου\nἐνδόμυχος κόλπωσε τύπον μιμηλὸν ἀήτης,\nοἶα πάλιν μέλποντος ἀσιγήτοιο νομῆος·\nκαἰ μιν ἐποικτείρων μορφώσατο Δελφὸς Ἀπόλλων,\nκαὶ ποταμὸν ποίησεν ὁμώνυμον· εἰσέτι κείνου\nΣειληνοῦ λασίοιο φατίζεται ἀγκύλον ὕδωρ,\nκαὶ κτύπον ἠνεμόφοιτον ἐρεύγεται, οἶά περ αἰεὶ\nἀντιτύποις δονάκεσσι μελιζομένου Φρυγὸς αὐλοῦ.\nκαὶ σὺ δέμας μετάμειψας ἀρείονι νεῖκος ἀνάψας\nΣειληνῷ προτέρῳ πανομοίιος. ἀλλὰ σὺ νύμφην\nμηκέτι μαστεύσειας ἀσάμβαλον ἠθάδα Βάκχην,\nΒάκχην λυσιέθειραν ὀρειάδα· λυσικόμων γὰρ\nΝηιάδων ἀπέλεθρος ἐυφραίνει σε γενέθλη.\nμηκέτι μαστεύσῃς ὀφιώδεα δεσμὰ Λυαίου,\nἐγχέλυας μεθέπων σκολιὴν ὠδῖνα ῥεέθρων,\nκαὶ στικταῖς φολίδεσσιν ἀρηρότες ἀντὶ δρακόντων\nἰχθύες ὑμετέροισιν ἐφερπύζουσι ῥεέθροις.\nεἰ δὲ σὺ βοτρυόεντος ἐνοσφίσθης Διονύσου.\nμᾶλλον ἐπολβίζω σε· σὺ γὰρ καὶ βότρυν ἀέξεις·\nτί πλέον ἤθελες ἄλλο τεῶν θρεπτῆρα ῥοάων\nΖῆνα φέρων μετὰ Βάκχον, ὅλης γενετῆρα γενέθλης;\nἀντὶ τεῶν Σατύρων ποταμῶν στίχες· ἀντὶ δὲ ληνοῦ\nὨκεανοῦ κελάδοντος ὑπὲρ νώτοιο χορεύεις.\nεἴκελον εἶδος ἔχεις καὶ ἐν ὕδασιν· οὐ νέμεσις δὲ\nΣειληνὸν κομόωντα βοοκραίροισι μετώποις\nταυρείην κερόεσσαν ἔχειν ποταμηίδα μορφήν.\nεἶπε Μάρων· καὶ πάντες ἐθάμβεον ἀγκύλον ὕδωρ\nΣειληνοῦ ζαχύτοιο κυβιστητῆρος ἰδόντες.\nἰσοφυὲς μίμημα πολυγνάμπτου ποταμοῖο.\nεἰκοστὸν μεθέπει φονίου βουπλῆγα Λυκούργου,\nεἰς βυθὸν ἰχθυόεντα διωκομένου Διονύσου.\nλῦτο δʼ ἀγών· Σάτυροι δὲ σὺν εὐθύρσῳ Διονύσῳ\nβότρυος ἀφνειοῖσιν ἐναυλίζοντο μελάθροις.\nτοῖσι δὲ δαινυμένοις ἐπεκώμασαν οἰνάδες Ὧραι·\nκαὶ κτύπος ἦν τυπάνων ἐπιδόρπιος, ὀξὺ δὲ σύρεγξ\nἀμφιλαφὴς ἐλίγαινεν, ἀρυόμενοι δὲ κυπέλλοις\nοἰνοχόοι μογέεσκον ἀλωφήτῳ παρὰ δείπνῳ·\nκαὶ πλέον αἰτίζεσκον ὀπάονας οἶνον ἀφύσσειν\nδαιτυμόνες σαίνοντες· ἀνεσκίρτησε δὲ Βάκχη\nκύμβαλα δινεύουσα, φιλοσκάρθμοιο δὲ κούρης\nἄπλοκος ἀκρήδεμνος ἐσείετο βόστρυχος αὔραις.\nκαὶ θεὸς ἀμπελόεις, καλέσας Σταφύλοιο γυναῖκα,\nαὐχμὸν ἀποσμήξας ἐπεκόσμεεν οἴνοπι πέπλῳ·\nκαὶ Πίθου εὐρυγένειον ὅλον ῥυπόωντα καθήρας\nἀργεννῷ παλίνορσος ἀνεχλαίνωσε χιτῶνι.\nῥίψας πένθιμα πέπλα χυτῇ πεπαλαγμένα τέφρῃ·\nοὐκέτι δʼ αὐτοχύτοισι παρήια δάκρυσι δεύων\nβότρυς ἀνεστενάχιζε, Διωνύσῳ δὲ πιθήσας\nφωριαμοὺς ὤιξε θυώδεας· οἰγομένων δὲ\nμαρμαρυγὴ σελάγιζε πολυγλήνων ἀπὸ πέπλων·\nκεῖθεν ἑλὼν Σταφύλου βασιλήια φαιδρὰ τοκῆος\nδύσατο πορφυρέῳ πεπαλαγμένα φάρεα κόχλῳ,\nκαὶ θαλίης ψαύοντι συνειλαπίναζε Λυαίῳ.\nτοῖσι δὲ τερπομένοισιν ἀνέδραμεν Ἕσπερος ἀστὴρ\nφέγγος ἀναστείλας χοροτερπέος ἠριγενείης.\nδαιτυμόνων δὲ φάλαγγες ἀμοιβαδὶς ἔνδοθεν αὐλῆς\nὕπνου δῶρον ἕλοντο βαθυστρώτων ἐπὶ λέκτρων.\nκαὶ Πίθος ἄλχι Μάρωνος ἀνήιεν εἰς μίαν εὐνήν,\nνεκταρέης εὔοδμον ἀναβλύζων πόμα ληνοῦ,\nἀλλήλους δʼ ἐμέθυσσαν ἴσην πέμποντες ἀυτμὴν\nπάννυχον. Εὐπετάλη δέ, τιθηνήτειρα Λυαίου,\nδαλὸν ἀναψαμένη καὶ Βότρυϊ καὶ Διονύσῳ\nδισσὴν ἀμφοτέροις ἁλιπόρφυρον ἔντυεν εὐνήν·\nγείτονι δʼ ἐν θαλάμῳ Σατύρων δίχα, νόσφι Λυαίου,\nἀμφίπολοι στορέσαντο λέχος χρύσειον ἀνάσσῃ.\nΒάκχῳ δʼ ἦλθεν ὄνειρος, Ἔρις πολέμοιο τιθήνη,\nἅρμασι μιμηλοῖσιν ἐφεδρήσσουσα λεόντων,\nῬείης εἶδος ἔχουσα, φιλοκροτάλοιο θεαίνης·\nκαὶ Φόβος ἡνιόχευεν ὀνειρείων ζυγὰ δίφρων\nἀντιτύποις μελέεσσι νόθος μορφούμενος Ἄττις,\nκαὶ θρόον ὀξὺν ἔχων ἁπαλόχροος ἄρσενι μορφῇ\nἡνίοχον Κυβέλης ἀπεμάξατο θήλεϊ φωνῇ·\nΒάκχου δʼ ὑπναλέοιο παρεστηκυῖα καρήνῳ\nφοιτὰς Ἔρις νεμέσησε, καὶ ἐγρεμόθῳ φάτο φωνῇ·\nὑπνώεις, Διόνυσε θεηγενές· εἰς ἐνοπὴν δὲ\nΔηριάδης καλέει σε, καὶ ἐνθάδε κῶμον ἐγείρεις·\nμητρυιὴ δʼ ὁρόωσα τεὴν φύξηλιν Ἐνυὼ\nἭρη κερτομέει σε, σὺ δὲ στρατὸν εἰς χορὸν ἕλκεις.\nαἰδέομαι Κρονίωνι φανήμεναι, ἄζομαι Ἥρην,\nἄζομαι ἀθανάτους, ὅτι μὴ κάμες ἄξια Ῥείης·\nΤιτήνων δʼ ὀλετῆρα, προασπιστῆρα τοκῆος,\nαὐχένα γαῦρον ἔχοντα κατʼ οὐρανὸν Ἄρεα φεύγω,\nἀσπίδα κουφίζοντα διάβροχον ἠθάδι λύθρῳ·\nκαὶ γνωτὴν δέο μᾶλλον, ἀριστογόνοιο τοκῆος\nαὐτοτελῆ γονόεντος ἀμήτορα παῖδα καρήνου,\nΠαλλάδα δειμαίνω κορυθαιόλον, ὅττι καὶ αὐτὴ\nμέμφεται ἄρσενα Βάκχον ἀεργέα θῆλυς Ἀθήνη·\nεἴκαθεν αἰγίδι θύρσος, ἐπεί ποτε Παλλὰς ἀγήνωρ\nαἰγίδα κουφίζουσα πύλας ἔστεψεν Ὀλύμπου,\nΤιτήνων σκεδάσασα θυελλήεσσαν Ἐνυώ,\nπατρῴου δʼ ἐγέραιρε σοφὴν ὠδῖνα καρήνου·\nκαὶ σὺ Διὸς γονόεσσαν ἐπαισχύνεις πτύχα μηροῦ.\nἠνίδε, πῶς γελόωσι καὶ Ἑρμείας καὶ Ἀπόλλων,\nὃς μὲν ἀερτάζων δίδυμον βέλος εἰσέτι λύθρῳ\nὑψιλόφων τεκέων πεπαλαγμένον Ἰφιμεδείης,\nὃς δὲ καταφθιμένοιο πολυβλεφάροιο νομῆος\nῥάβδον ἔχων ὀλέτειραν· ἐγὼ δʼ ἐμὸν αἰθέρα φεύγω\nμῶμον ἀλυσκάζουσα φυγοπτολέμου Διονύσου.\nθύρσους δʼ ἠρεμέοντας ὀπιπεύουσα Λυαίου\nμέμφεται ὀρχηστῆρι φιλοσκοπέλῳ Διονύσῳ\nπαρθένος ἰοχέαιρα, κυβερνήτειρα δὲ δίφρου\nοὐτιδανῶν ἐλάφων, βαλίων ὀλέτειρα λαγωῶν,\nμέμφεται οὐρεσίφοιτος ὀρειάδος ἐγγύθι Ῥείης\nπορδαλίων ἐλατῆρι καὶ ἡνιοχῆι λεόντων.\nπαιδὸς ἐμοῦ Διὸς οἶκον ἀναίνομαι· ἐν γὰρ Ὀλύμπῳ\nἅζομαι αὐχήεσσαν ἀγαλλομένην ἔτι Λητώ,\nἰὸν ἐμοὶ τανύουσαν ἑῶν χραισμήτορα λέκτρων,\nγηγενέος Τιτυοῖο ποθοβλήτοιο φονῆα.\nκαὶ διδύμαις ὀδύνῃσιν ἱμάσσομαι, ὅττι δοκεύω\nἀχνυμένην Σεμέλην καὶ ἀγήνορος ἀστέρα Μαίης.\nοὐ σὺ Διὸς τεκέεσσιν όμοίιος· οὐ κτάνες ἰῷ\nὮτον ἀπειλητῆρα καὶ ὑψιπόδην Ἐφιάλτην,\nοὐ Τιτυὸν πτερόεντι τεῷ κατέπεφνες ὀτστῷ.\nοὐ θρασὺν Ὠρίωνα δυσίμερον, οὐ πρόμον Ἥρης\nἌργον, ἀεξικάκοιο βοοσκόπον υἱὸν ἀρούρης,\nΖηνὸς ὀπιπευτῆρα βοοκραίρων ὑμεναίων·\nἀλλὰ παρὰ Σταφύλῳ καὶ Βότρυϊ κῶμον ὑφαίνεις,\nἀκλειὴς ἀσίδηρος ἐποίνιον ὕμνον ἀείδων·\nαἰσχύνεις Σατύρων χθόνιον γένος, ὅττι καὶ αὐτοὶ\nΒακχιάδος ψαύοντες ἀναιμάκτοιο χορείης\nἌρεος ἐλπίδα πᾶσαν ἐπετρέψαντο κυπέλλοις.\nἔστι καὶ εἰλαπίνη μετὰ φύλοπιν, ἔστι χορεύειν\nἸνδῴην μετὰ δῆριν ἔσω Σταφύλοιο μελάθρων·\nπηκτίδες ἄψ αὔουσιν ἐνυαλίην μετὰ νίκην·\nνόσφι πόνων οὐκ ἔστιν ἀνέμβατον αἰθέρα ναίειν·\nοὐ πέλε ῥηιδίη μακάρων ὁδός· ἐξ ἀρετῆς δὲ\nἀτραπὸς Οὐλύμποιο θεόσσυτος εἰς πόλον ἕλκει.\nτέτλαθι καὶ σὺ πόνους πολυειδέας· οὐρανίην γὰρ\nἭρη σοὶ κοτέουσα Διὸς μαντεύεται αὐλήν.\nὥς φαμένη πεπότητο. θεὸς δʼ ἀνεπήλατο λέκτρων,\nφρικτὸν ἔχων ἔτι δοῦπον ἀπειλητῆρος ὀνείρου\nκαὶ θρασὺς ἄνθορε Βότρυς, ἑὸν δʼ ἔνδυνε χιτῶνα\nΣιδονίης ἀκτῖνας ἀκοντίζοντα θαλάσσης,\nκαὶ χρυσέῳ συνέεργεν ἀρηρότα ταρσὰ πεδίλῳ·\nὤμοις δʼ ἀκαμάτοις διμερῆ κληίδα φυλάσσων\nφαιδρὸν ἁλιχλαίνων περονήσατο φᾶρος ἀνάκτων,\nπατρῴην λαγόνεσσι βαλὼν ὑψήνορα μίτρην,\nσκῆπτρον ἔχων. Σάτυροι δὲ δαφοινήεσσαν ἀπήνην\nπορδαλίων ἔζευξαν ἐπειγομένῳ Διονύσῳ·\nΣειληνοὶ δʼ ἀλάλαζον· ἐμυκήσαντο δὲ Βάκχαι\nθυρσοφόροι· στρατιαὶ δὲ συνήλυδες εἰς μόθον Ἰνδῶν\nστοιχάδες ἐρρώοντο· καὶ ἔβρεμεν αὐλὸς Ἐνυοῦς·\nκεκριμένας δὲ φάλαγγας ἐκόσμεον ἡγεμονῆες.\nκαί τις ὑπὲρ νώτοιο θορὼν ἐπιβήτορι παλμῷ\nεἰς δρόμον ἐσσυμένης λοφίην ἐπεμάστιεν ἄρκτου\nλυσσαλέης· ἕτερος δὲ δασύτριχα γαστέρα νύσσων\nἄγριον ἡνιόχευε καλαύροπι ταῦρον ἀλήτην,\nπλευραῖς ἀμφοτέραις κεχαλασμένα ταρσὰ συνάπτων·\nὅς δὲ δασυστέρνων ῥαχίης ἐπέβαινε λεόντων\nαὐχενίων πλοκάμων δεδραγμένος ἀντὶ χαλινοῦ.\nκαὶ μέγαρον πατρῷον ὁμοῦ καὶ κλῆρον ἐάσας\nβότρυς ἐρευθήεις, τετράζυγον ἄρμα τιταίνων,\nσύνδρομος ἡνιόχευε φιλοσταφύλῳ Διονύσῳ,\nδμῶας ἔχων κατόπισθε· μέθῃ δʼ ἄμα μητέρι νύμφη\nλευκοχίτων ἀνέβαινεν ἐς ἀργυρόκυκλον ἀπήνην,\nκαὶ ζυγίων Φασύλεια κυβερνήτειρα λεπάδνων\nεἰς λόφον ἡμιόνων χρυσέην ἐλέλιζεν ἱμάσθλην·\nκαὶ Πίθος εὐρυκάρηνος, ὀπίστερον ἅρμα τιταίνων,\nἔσπετο θητεύων καὶ Βότρθϊ καὶ Διονύσῳ.\nοὐ μὲν ἔην ἀγέραστος· ἑλὼν δέ μιν εἰς χθόνα Λυδῶν\nΒάκχος ἄναξ ἔστησε μέθης ἐγκύμονι ληνῷ,\nδεχνύμενον χυτὸν ὄγκον ἐυρραθάμιγγος ὀπώρης\nἄγγεσιν οἰνοδόκοις, ὅθεν οὔνομα τοῦτο φυλάσσων\nπορφυρέῳ κενεῶνι πίθος παρὰ γείτονι ληνῷ\nἵσταται Εὔια δῶρα δεδεγμένος εἰσέτι Βάκχου,\nσῆμα Πίθου προτέροιο· καὶ εἰ βροτέην λάχε φωνήν,\nτοῖον ἔπος Σατύροισιν ἐρεύγετο κῶμον ἀκούων·\nεἰμὶ Πίθος, προτέροιο φερώνυμος, ἄγχι δὲ ληνοῦ\nδέχνυμαι ἡμερίδων γλυκερὸν ῥόον· Ἀσσυρίου δὲ\nλάτρις ἐγὼ Σταφύλου καὶ Βότρυος, ἀμφοτέρους δὲ\nνηπιάχους ἔθρεψα γέρων τροφός· εἰσέτι δʼ ἄμφω,\nοἶα πάλιν ζώοντας, ἐμαῖς λαγόνεσσιν ἀείρω.\nκαὶ τὰ μὲν ὣς ἤμελλε μετὰ χρόνον ὀψὲ τελέσσαι\nΒάκχος ἄναξ. περόων δὲ Τύρον καὶ Βύβλον ὁδεύων\nκαὶ ποταμοῦ θυόεντος Ἀδώνιδος εὔγαμον ὔδωπ\nκαὶ σκόπελον Λιβάνοιο καὶ ἔνδια Κυπρογενείης,\nἈρραβίης ἐπέβαινε, καὶ εὐόδμων ὑπὸ δένδρων\nΝυσιάδος τανύφυλλον ἐθάμβεε δειράδα λόχμης\nκαὶ πόλιν αἰπύδμητον, ἀκοντοφόρων τροφὸν ἀνδρῶν.\nἔνθά τις, Ἄρεος αἷμα, μιαιφόνος ᾤκεεν ἀνήρ,\nἤθεσι ῥιγεδανοῖσιν ἔχων μίμημα τοκῆος,\nὀθνείους ἀθέμιστος ἀμεμφέας εἰς μόρον ἕλκων,\nαἰνομανὴς Λυκόοργος· ἀποκταμένων δὲ σιδήρῳ\nἔστεφεν ἀνδρομέοισιν ἑὸν πυλεῶνα καρήνοις\nεἴκελος Οἰνομάῳ καὶ ὁμόχρονος, οὗ ποτε δειλὴ\nπατρὸς ἀνυμφεύτοισι δόμοις ἐφυλάσσετο κούρη\nχήρη, γηραλέη, γαμίων ἔτι νῆες Ἐρώτων,\nεἰσόκε Τανταλίδης, ἱππήλατον οἶδμα χαράσσων,\nἄβροχον ἅρμα φέρων τετράζυγον ἐννοσιγαίου\nνυμφίδιον δρόμον εἶχεν, ὅτε τροχοειδέι κύκλῳ\nΜυρτίλος αἰολόμητις ἐπίκλοπον ἤνυσε νίκην\nμιμηλῷ τελέσας ἀπατήλιον ἄξονα κηρῷ,\nοἶκτον ἔχων καὶ ἔρωτα γοήμονος Ἱπποδαμείης·\nκαὶ δρόμος ἦν ἀνόνητος· ὑπʼ Ἠελίοιο δὲ δίφρῳ\nκηροπαγὴς φλογόεντι τύπος θερμαίνετο πυρσῷ,\nκαὶ τροχὸν ἠκόντιζε λυθεὶς μινυώριος ἄξων.\nτοῖος ἔην Λυκόοργος ὁμότροπος· ἀχθοφόρους δὲ\nπολλάκις ἐν τριόδοισιν ἀλήμονας ἄνδρας ὁδίτας\nδήσας εἰς δόμον εἷλκεν, Ἐνυαλίῳ δὲ τοκῆι\nδαιτρεύων ἱέρευε· δαϊζομένων δὲ μαχαίρῃ\nἄκρα λαβὼν ἐπύκαζε κακοξείνους πυλεῶνας.\nὡς δʼ ὅτε δυσμενέων μετὰ φύλοπιν ὀψὲ μολόντος\nἀνδρὸς ἀκοντοφόροιο νέης ἀναθήματα νίκης,\nἀσπίδες ἢ πήληκες, ἐπεκρεμόωντο μελάθρῳ,\nοὕτω καὶ φονίοιο παρὰ προπύλαια Λυκούργου\nἄκρα ποδῶν καὶ χεῖρες ἐπῃώρηντο θανόντων.\nκαὶ φόνος ἦν· ξενίου δὲ Διὸς παρὰ γείτονι βωμῷ\nὀθνεῖοι στενάχοντες ἐμιστύλλοντο μαχαίρῃ,\nοἷα βόες καὶ μῆλα, περιρραίνοντο δὲ βωμοὶ\nσφαζομένων, στικτὴ δὲ κόνις φοινίσσετο λύθρῳ\nδώματος ἀμφὶ θύρετρα· βιαζόμενοι δὲ πολῖται\nἀντὶ Διὸς σπεύδοντο θυηπολέειν Λυκοόργῳ.\nΟὐδʼ ἔλαθες, Διόνυσε, δολορραφέος φθόνον Ἤρης·\nἀλλὰ πάλιν κοτέουσα τεῇ θεόπαιδι γενέθλῃ\nἄγγελον Ἶριν ἔπεμπε δυσάγγελον, ὄφρά σε θέλξῃ\nκλεψινόῳ κεράσασα δόλῳ ψευδήμονα πειθώ·\nδῶκε δέ οἱ βουπλῆγα θεημάχον, ὄφρα κομίσσῃ\nἈρραβίης μεδέοντι, Δρυαντιάδῃ Λυκοόργῳ.\nοὐδὲ θεὰ δήθυνεν· ἀμειβομένῳ δὲ προσώπῳ\nἌρεος ἀντιτύποιο νόθην ἐψεύσατο μορφήν·\nκαὶ λόφον εὐπήληκα διαιθύσσουσα καρήνου,\nδαιδαλέους κροκόεντας ἑοὺς ῥίψασα χιτῶνας,\nκερδαλέῳ θώρηκι καλύπτετο, μαῖα κυδοιμοῦ,\nαἱμαλέῳ θώρηκι, καὶ ἐγρεκύδοιμον ἀπειλὴν\nἄρσενα κερδαλέη βλοσυρῷ πέμπουσα προσώπῳ\nγλῶσσαν Ἐνυαλίου τροχαλῇ μιμήσατο φωνῇ·\nτέκνον, ἀνικήτου σπόρος Ἄρεος, ἦ ῤα καὶ αὐτὸς\nΒασσαρίδων τρομέεις ἁπαλόχροα θῆλυν ἀπειλήν;\nοὐκ ἀπὸ Θερμώδοντος Ἀμαζόνες εἰσὶ καὶ αὐταί,\nοὐκ ἀπὸ Καυκασίοιο μαχήμονές εἰσι γυναῖκες·\nοὐ θοὰ τόξα φέρουσι καὶ οὐ δονέουσιν ὀιστούς·\nοὐ θρασὺν ἵππον ἔχουσιν Ἀρήιον· οὐδʼ ὑπὲρ ὤμων\nβάρβαρον ἡμιτέλεστον ἐλαφρίζουσι βοείην.\nαἰδέομαι καλέων σε ποτὶ κλόνον, ὅττι γυναῖκες\nδῆριν ἀπειλείουσιν ἀδηρίτῳ Λυκοόργῳ.\nἠρεμέεις, Λυκόοργε, κορυσσομένου Διονύσου;\nθνητὸς ἀνὴρ πέλεν οὗτος ἀώριος, οὐκ ἀπὸ φύτλης\nοὐρανίης βλάστησε· Διὸς δέ μιν Ἑλλάδι φήμῃ\nἔμμεναι ἔπλασε μῦθος· ἐγὼ δʼ οὐκ οἶδα πιθέσθαι\nἀμφὶ τόκου Κρονίωνος, ὅτι βροτὸν ἄρσενι μηρῷ\nυἱέα θῆλυν ἔτικτε πατὴρ ἐμὸς ὑψιμέδων Ζεύς·\nμύθοις ψευδαλέοις οὐ πείθομαι, εἰ βροτὸς ἀνὴρ\nΖηνὸς ἐμοῦ τόκον ἔσχεν, ὅθεν βλάστησεν Ἀθήνη·\nΖεὺς ἐμὸς οὐ δεδάηκεν ἀνάλκιδα παῖδα λοχεῦσαι·\nἌρεα σὸν γενέτην ἔχε μάρτυρον· εἶδες Ἀθήνην\nπαῖδα Διὸς θήλειαν ἀρειοτέρην Διονύσου.\nτέκνον ἐμόν, μεθέπεις ἴδιον σθένος, οὐδὲ χατίζεις\nπατρὸς Ἐνυαλίοιο, καὶ εἰ πολέμοισιν ἀνάσσει·\nἔμπης δʼ. ἢν ἐθέλῃς, θωρήξομαι, οὐδέ σε λείψω\nμοῦνον ἐνὶ πτολέμοισι· θεὰ δέ σοι, εἰ χρέος εἴη,\nγνωτὴ Ζηνὸς ἄκοιτις ὁμόστολος εἰς μόθον Ἥρη\nἕσπεται υἱωνοῖο προασπίζουσα Λυκούργου\nστήσω δʼ ὑμετέρου θεοδέγμονος ἔνδοθι νηοῦ\nθύρσους Βασσαρίδων, νόθα δούρατα· Βουκεράων δὲ\nΚενταύρων ἀτίνακτα κεράατα μακρὰ δαΐξας\nτοξοφόρων Ἀράβων κεραελκέα τόξα τελέσσω,\nὡς θέμις· ἐκταδίην δὲ ταμὼν δολιχόσκιον οὐρὴν\nΣειληνῶν λασίην τελέσω πλήξιππον ἱμάσθλην.\nταῦτα μὲν εἰς σὲ φέρω μετὰ φύλοπιν· ἀπτολέμου δὲ\nΒάκχου ξανθὰ πέδιλα γυναικείους τε χιτῶνας\nπορφυρέους καὶ θῆλυν ἐπʼ ἰξύι κυκλάδα μίτρην\nγνωτῇ σεῖο δάμαρτι φυλάξομεν ἀφρογενείῃ,\nἅρμενα θήλεα δῶρα· γυναιμανέος δὲ Λυαίου\nἀμφιπόλων στίχα πᾶσαν ἐμοῖς δμώεσσι συνάψω\nεἰς εὐνὴν ἀνάεδνον ἀναγκαίων ὑμεναίων,\nοἷα δορικτήτοισι πέλει θέμις· οὐτιδανοὺς δὲ\nἡμερίδων ὄρπηκας, ἐνέα δῶρα Λυαίου,\nθερμοτέρῳ σπινθῆρι δεδέξεται Ἀρραβίη φλόξ.\nκαὶ βριαρὴ θεράπαινα χοροπλεκέος Διονύσου\nΒασσαρὶς ἀλλοίην ἐχέτω καὶ ἀήθεα τέχνην\nδώματα ναιετάουσα μετʼ οὔρεα, δαιδαλέην δὲ\nνεβρίδα καλλείψασα δέμας κρύψειε χιτῶνι,\nκαρπὸν ἀλετρεύουσα μύλης τροχοειδέι πέτρῳ·\nκαὶ στεφάνους ῥίψασα, καὶ ἣν καλέουσιν ὀπώρην,\nξυνὰ διδασκέσθω μελεδήματα δίζυγι θεσμῷ,\nδμωὶς ἀναγκαίη καὶ Παλλάδι καὶ Κυθερείῃ\nἠματίοις ταλάροισι καὶ ἐννυχίοις ὑμεναίοις,\nκερκίδα κουφίζουσα καὶ οὐκέτι κύμβαλα Ῥείης.\nΣειληνοὶ δὲ γέροντες ἐμῆς παρὰ δαῖτα τραπέζης\nεὔιον ἀείσωσι, καὶ ἠθάδος ἀντὶ Λυαίου\nκῶμον ἀνακρούσωσι καὶ Ἄρεϊ καὶ Λυκοόργῳ.\nὣς φαμένου μείδησε θεὰ χρυσόπτερος Ἶρις,\nψευδαλέην ἴρηκος ἐρετμώσασα πορείην.\nκαί μιν ἰδὼν Λυκόοργος ἑὴν μαντεύσατο νίκην,\nγινώσκων ταχὺν ὄρνιν, ὅτι πτερὰ φοίνια πάλλων\nἀδρανέας δεδάηκε πελειάδας εἰς φόβον ἕλκεν·\nεἶδε γάρ, εἶδεν ὄνειρον ὁμοίιον, ὡς παρὰ λόχμῃ\nχαιτήεις κεκόρυστο λέων λυσσώδϊ λαιμῷ\nκαὶ βαλίων ἐλάφων κεραὴν ἐδίωκε γενέθλην.\nτοῖον ὄναρ νοέων ἐκορύσσετο θυιάσι Βάκχαις,\nΒασσαρίδας κεμάδεσσιν ἀπειρομόθοισιν ἐίσκων,\nκαὶ πλέον ἔλλαβε θάρσος, ἀναΐξασα δὲ δαίμων\nνεύμασιν Ἡραίοισι προάγγελος ἦλθε Λυαίῳ,\nταρσὰ ποδῶν πτερόεντι περισφίγξασα πεδίλῳ,\nῥάβδον ἐλαφρίζουσα, καὶ ὡς Διὸς ἄγγελος Ἑρμῆς\nΒάκχῳ χαλκοχίτωνι δολοπλόκον ἴαχε φωνήν·\nγνωτέ, περισσονόοιο Διὸς τέκος, ἔκτοθι χάρμης\nὄργια σεῖο κόμιζε φιλοξείνῳ Λυκοόργῳ.\nλεῖπε μόθον, μὴ κτεῖνε φίλους, μὴ φεῦγε γαλήνην,\nἵλαθι μειλιχίοισι· τίς ἤπιον ἄνδρα δαμάσσει;\nμηδὲ τεοῖς ἱκέτῃσιν ἀναστήσειας Ἐνυώ·\nμὴ τεὸν ἀστερόεντι δέμας θώρηκι καλύψῃς·\nμὴ κεφαλὴν σφίγξειας ἀερσιλόφῳ τρυφαλείῃ·\nμὴ τρίχα μιτρώσειας ἐχιδνήεντι κορύμβῳ·\nἀλλὰ λιπὼν σέο θύρσα μιαιφόνα, καὶ κέρας οἴνου\nἔμπλεον ἡδυπότοιο καὶ ἠθάδα ῥάβδον ἀείρων,\nεὔια δῶρα τίταινε φιλοσταφύλῳ Λυκοόργῳ·\nἄρτι δέμας κόσμησον ἀναιμάκτῳ σέο πέπλῳ,\nἄρτι μέολς πλέξωμεν ἀθωρήκτοιο χορείης,\nκαὶ στρατὸς ἠρεμέων μενέτω παρὰ δάσκιον ὕλην,\nμὴ μόθον ἐντύνειε γαληναίῳ βασιλῆι·\nἀλλά, βαλὼν πλοκάμοισι φίλον στέφος, ἔρχεο χαίρων\nεἰς δόμον ἀκλήιστον ἑτοιμοτάτου Λυκοόργου,\nἔρχεο κωμάζων ἅτε νυμφίος· Ἰνδοφόνους δὲ\nθύρσους σεῖο φύλαξον ἀπειθέι Δηριαδῆι.\nοὐ μὲν ἄναξ Λυκόοργος ἀνάλκιδα θυμὸν ἀέξει·\nἔστι γὰρ Ἄρεος αἷμα Διιπετές, ἐν δὲ κυδοιμοῖς\nπατρὸς Ἐνυαλίοιο φέρων ἐμφύλιον ἀλκὴν\nοὐδὲ τεοῦ Κρονίωνος ὑποπτήξειεν Ἐνυώ.\nὣς φαμένη παρέπεισε, μεταχρονίῳ δὲ πεδίλῳ\nαἰθέρος ἔνδον ἵκανε. δολοφροσύνῃ δὲ θεαίνης\nἐγρεμόθους Διόνυσος ἑοὺς ἀπεσείσατο θύρσους\nκαὶ κυνέην λοφόεσσαν ἑῶν ἀνέλυσε κομάων\nκαὶ σάκος ἀστερόνωτον ἐθήκατο· χειρὶ δὲ γυμνῇ\nπορφυρέης ἤειρε βεβυσμένον ἄγγος ἐέρσης,\nὀξὺ κέρας καὶ βότρυν ἀπενθέα· μηκεδανὴν δὲ\nἄπλοκον ἀμπελόεντι κόμην ἐστέψατο κισσῷ.\nκαὶ στρατιὴν εὔοπλον ἐγερσιμόθους τε γυναῖκας\nἐγγύθι Καρμήλοιο λιπὼν καὶ δίφρα λεόντων\nἁβροχίτων ἀσίδηρος ἐκώμασε πεζὸς ὁδίτης·\nκαὶ μέλος εὐφροσύνης ἐπιδόρπιον ἴαχε σύριγξ,\nκαί φίλιον σύριγμα συνωρίδες ἔβρεμον αὐλῶν\nχερσὶ δὲ δινεύουσα φιλύια ῥόπτρα Λυαίου\nΒασσαρὶς ἐσκίρτησε παρὰ προπύλαια Λυκούργου.\nκαὶ θρασὺς ὡς ἤκουσεν ἄναξ ἀλάλαγμα χορείης,\nαὐλοῦ μελπομένοιο μέλος Βερεκυντίδος ἠχοῦς\nκαὶ καναχὴν σύριγγος, ἀρασσομένης δὲ καὶ αὐτῆς\nμαίνετο παπταίνων διδυμόκτυπα κύκλα βοείης·\nκαὶ θεὸν ἀμπελόεντα παρὰ προθύροισι δοκεύων,\nσαρδόνιον γελόων, φιλοκέρτομον ἴαχε φωνήν,\nΒασσαρίδων ἐλατῆρι χέων ἄσπονδον ἀπειλήν·\nἡμετέρων ὁράᾳς ἀναθήματα ταῦτα μελάθρων;\nκαὶ σύ, φίλος, κόσμησον ἐμὸν δόμον ἢ σέο θύρσοις\nἢ ποσὶν ἢ παλάμῃσιν ἢ αἱματόεντι καρήνῳ.\nεἰ κεραοῖς Σατύροισι, κερασφόρε Βάκχε, κελεύεις,\nὑμέας ἶσα βόεσσιν ἐμῷ βουπλῆγι δαμάσσω.\nτοῦτό σοι ἐξ ἐμέθεν ξεινήιον, ὄφρά τις εἴπῃ,\nἢ θεὸς ἢ μερόπων τις, ὅτι προπύλαια Λυκούργου\nἡμιτόμοις μελέεσσιν ἐμιτρώθη Διονύσου.\nοὐ παρὰ Βοιωτοῖσιν ἀνάσσομεν, οὐ τάδε Θῆβαι,\nοὐ Σεμέλης δόμος οὗτος, ὅπῃ νόθα τέκνα γυναῖκες\nἀστεροπῇ τίκτουσι καὶ ὠδίνουσι κεραυνῷ.\nσείεις οἴνοπα θύρσον, ἐγὼ βουπλῆγα τινάσσω,\nκαί σε διατμήξας βοέου κατὰ μέσσα μετώπου\nὑμετέρην ἐπίκυρτον ἀναρρήξαιμι κεραίην.\nὣς εἰπὼν ἐδίωκε Διωνύσοιο τιθήνας\nθεινομένας βουπλῆγι· φιλοσκάρθμων δὲ γυναικῶν\nἡ μὲν ἑῆς παλάμης ἀπεσείσατο κύμβαλα Ῥείης,\nἡ δὲ φιλοκροτάλων ἀπεθήκατο τύμπανα χειρῶν,\nἄλλη βοτρυόεσσαν ἀνηκόντιζεν ὀπώρην,\nἄλλη νεκταρέοισι συνωλίσθησε κυπέλλοις·\nπολλαὶ δʼ αὐτοκύλιστον ἀπερρίψαντο κονίῃ\nἡδυμελῆ σύριγγα καὶ ἔμπνοον αὐλὸν Ἀθήνης.\nὡς δʼ ὅτε τις μετὰ χεῖμα γαληναίῃ παρὰ λόχμῃ\nἀννεφέλου Φαέθοντος ἰδὼν τερψίμβροτον ὥρην\nποιμὴν κῶμον ἔγειρε, συνωρχήσαντο δὲ Νύμφαι·\nἄφνω δʼ ἐκ σκοπέλοιο χύθη κυκλούμενον ὕδωρ\nκύμασι πυργωθέντος ὀρεσσιχύτου ποταμοῖο·\nαὐτὰρ ὁ συρίζων ἀπεσείσατο πηκτίδα χειρῶν\nδειμαίνων θρασὺ χεῦμα χαραδραίου ποταμοῖο,\nοἰδαλέῳ μὴ μῆλα κατακρύψειε ῥεέθρῳ·\nὣς ὅ γε τερψινόου σκεδάσας ἀλάλαγμα χορείης\nεἰς ὄρος ὑψικάρηνον ἀνάμπυκας ἤλασε Βάκχας·\nκαὶ κλονέων ἀχόρευτος ἀλήμονα θῆλυν Ἐνυώ,\nθηγαλέον βουπλῆγα φέρων, κειμήλιον Ἥρης,\nχαλκοχίτων Λυκόοργος ἀτευχέι μάρνατο Βάκχῳ·\nκαὶ κέλαδον βρονταῖον ἐπέκτυπε δύσμαχος Ἥρη,\nμητρυιὴ βαρύδουπος ἐπιβρίθουσα Λυαίῳ,\nκαί μιν ἀνεπτοίησε· βαρυζήλου δὲ θεαίνης\nὕψι κορυσσομένης ἐλελίζετο γούνατα Βάκχου·\nἔλπετο γὰρ Κρονίωνα προασπίζειν Λυκοόργου,\nαἰθερίου πατάγοιο τύπον βρονταῖον ἀκούων·\nταρβαλέοις δὲ πόδεσσι φυγὼν ἀκίχητος ὁδίτης\nγλαυκὸν Ἐρυθραίης ὑπεδύσατο κῦμα θαλάσσης.\nτὸν δὲ Θέτις βυθίη φιλίῳ πήχυνεν ἀγοστῷ,\nκαί μιν ἔσω δύνοντα πολυφλοίσβοιο μελάθρου\nχερσὶ φιλοξείνοισιν Ἄραψ ἠσπάζετο Νηρεύς·\nτὸν δὲ παρηγορέων φιλίῳ μειλίξατο μύθῳ·\nεἰπέ, τί σοι, Διόνυσε, κατηφέες εἰσὶν ὀπωπαί;\nοὔ σε χαμαιγενέων Ἀράβων στρατός, οὔ σε διώκων\nθνητὸς ἀνὴρ νίκησε, καὶ οὐ βροτέην φύγγες αἰχμήν·\nἀλλὰ Διὸς Κρονίδαο κασιγνήτη δάμαρ Ἥρη\nοὐρανόθεν κεκόρυστο συναιχμάζουσα Λυκούργῳ,\nἭρη καὶ μενέχαρμος Ἄρης καὶ χάλκεος αἰθήρ,\nτέτρατος ἦν Λυκόοργος ὁ τηλίκος· ὑψιμέδων δὲ\nπολλάκι σὸς γενέτης πρόμος αἰθέρος εἴκαθεν Ἥρῃ.\nσοὶ πλέον ἔσσεται εὖχος, ὅταν μακάρων τις ἐνίψῃ,\nὅττι Διὸς μεγάλοιο δάμαρ καὶ σύγγονος Ἥρη\nχεῖρας ἑὰς θώρηξεν ἀθωρήκτῳ Διονύσῳ.\nτοῖα παρηγορέων Βρομίῳ μυθήσατο Νηρεύς.\nκαὶ χαροποῖς ῥοθίοισι καλυπτομένου Διονύσου\nἀσχαλόων Λυκόοργος ἐς ὕδατα· ῥῆξεν ἰωήν·\nαἴθε πατήρ με δίδαξε μετὰ κλόνον ἔργα θαλάσσης,\nὥς κεν ἀεθλεύσαιμι καὶ ἰχθυβόλων ἐς ἀγῶνα\nἀγρεύσας Διόνυσον, ὑποβρυχίων δ ἀπὸ κόλπων\nΛυδὸν ἐμὸν θεράποντα τὸ δεύτερον εἰς χθόνα σύρω.\nἀλλʼ, ἐπεὶ οὐ μάθον ἔργα θαλασσοπόρων ἁλιήων\nκαὶ βυθίης οὐκ οἶδα δολορραφέος δόλον ἄγρης,\nΛευκοθέης ἔχε δῶμα βαθύρροον, εἰσόκε πόντου\nκαὶ σὲ καὶ ὃν καλέουσι μεταστήσω Μελικέρτην,\nσύγγονον αἷμα φέροντα· καὶ οὐ χρέος ἐστὶ σιδήρου,\nοὐ χθονίου βουπλῆγος ἀφειδέος, ἀλλὰ χατίζω\nἰχθυβόλων, ἵνα δύντες Ἐρυθραίης βυθὸν ἅλμης\nἐνδόμυχον Διόνυσον ἀφαρπάζωσι θαλάσσης·\nἰχθυβόλοι, Νηρῆος ἐρευνητῆρες ἐναύλων,\nδίκτυα μὴ νεπόδεσσιν ἐφαπλώσητε θαλάσσης,\nἀλλὰ λίνοις Διόνυσον ἐρύσσατε· Λευκοθέη δὲ\nεἰς χθόνα νοστήσειε συναγρευθεῖσα Λυαίῳ,\nκαὶ θρασύς εἰς ἐμόν οἶκον ὁμαρτήσειε Παλαίμων\nἀβρέκτοις μελέεσσιν ὑποδρήσσων Λυκοόργῳ,\nὄφρα λιπὼν Ἐφύρειον ἁλιτρεφέων δρόμον ἵππων\nδίφρον ἐμὸν ζεύξειεν ἐπιχθονίῃ παρὰ φάτνῃ,\nαὐτός ὁμοῦ καὶ Βάκχος ὀπάονες· εἷς δόμος ἔστω,\nεἷς δόμος ἀμφοτέροισι, Παλαίμονι καὶ Διονύσῳ.\nὣς εἰπὼν κεχόλωτο, καὶ ἠπείλησε θαλάσσῃ\nκαὶ πολιῷ Νηρῆι, καὶ ἤθελε πόντον ἱμάσσειν.\nΖεύς δὲ πατὴρ ἰάχησεν ἀμαιμακέτῳ Λυκοόργῳ·\nἀφραίνεις, Λυκόοργε, μάτην ἀνέμοισιν ἐρίζων·\nχάζεο σοῖσι πόδεσσιν, ἕως ὁρόωσιν ὀπωπαί.\nἔκλυες, ὡς τὸ πάροιθεν ὀρεσσιχύτῳ παρὰ πηγῇ\nγυμνὴ Τειρεσίας θηήσατο μοῦνον Ἀθήνην,\nοὐ δόρυ θοῦρον ἄειρε καὶ οὐ πολέμιζε θεαίνῃ.\nἔμπης μοῦνον ὄπωπε καὶ ὤλεσε φέγγος ὀπωπῆς.\nτοῖον ἔπος κατέλεξε διʼ ἠέρος ὑψιμέδων Ζεὺς\nδυσσεβίην ὑπέροπλον ὀπιπεύων Λυκοόργου.\nεἰκοστὸν πρώτιστον ἔχει χόλον ἐννοσιγαίου\nκαὶ μόθον Ἀμβροσίης ῥηξήνορα καὶ λόχον Ἰνδῶν.\nοὐδὲ Δρυαντιάδης προτέρης ἐπελήσατο χάρμης·\nἀλλὰ λαβὼν βουπλῆγα τὸ δεύτερον ἔνδοθι λόχμης\nἔθνεα Βασσαρίδων διζήμενος. ἀμβροσίῃ δὲ\nδῶκε μένος καὶ θάρσος ἀρειμανές οὐράνιος Ζεύς,\nἣ τότε βακχευθεῖσα κατάσχετος οἴδματι λύσσης\nμάρμαρον ἠέρταζε, καταιχμάζουσα Λυκούργου,\nκαὶ βριαρήν τρυφάλειαν ἀπεστυφέλιξε κομάων.\nαὐτὰρ ὁ θαρσήεις ἐπεμάρνατο μείζονι πέτρῳ\nτρηχαλέῳ, καὶ στέρνα βοώπιδος ἤλασε Νύμφης·\nοὐδέ μιν ἐπρήνιξε, χόλῳ δʼ ἀνενείκατο φωνήν·\nἎρες, ἄναξ πολέμοιο, πάτερ κρατεροῖο Λυκούργου,\nαἰδόμενος σκοπίαζε τεὸν γόνον ἀντὶ Λυαίου\nοὐτιδανήν ἀσίδηρον ὀιστεύοντα γυναῖκα.\nπόντος ἐμόν βουπλῆγα βιάζεται· ἐν ῥοθίοις γὰρ\nκρύπτετο μὲν Διόνυσος, ἐγὼ δʼ ἄπρηκτος ὁδεύων\nἵξομαι εἰς ἐμὸν ἄστυ, πόνον δʼ ἀτέλεστον ἀνήσω.\nἔννεπεν· ἀμβροσίην δὲ μέσην γυιαλκέι δεσμῷ\nχειρὶ λαβὼν ἐπίεζε· καὶ ἤθελε δεσμὰ καθάψαι,\nοἷα δορικτήτην μετανάστιον εἰς δόμον ἕλκων,\nπαιδοκόμον Βρομίοιο φέρων θιασώδεα Νύμφην,\nἀμφιτόμῳ βουπλῆγι μετάφρενα δούλια νύσσων.\nοὐ δέ μιν ἱσταμένην ἀνεσείρασεν, οὐδέ ἑ λύθρῳ\nἀρτιχύτῳ φοίνιξεν ἀρασσομένοιο καρήνου·\nἀλλά φύγε θρασὺν ἄνδρα καὶ εὔξατο μητέρι Γαίῃ\nἀμβροσίη κροκόπεπλος, ὅπως Λυκόοργον ἀλύξῃ.\nγαῖα δὲ καρποτόκεια πετασσαμένη κενεῶνα\nἀμφίπολον Βρομίοιο φιλήτορι δέξατο κόλπῳ\nἀμβροσίην ζώουσαν· ἀιστωθεῖσα δὲ Νύμφη\nεἰς φυτόν εἶδος ἄμειψε καὶ ἀμπελόεις πέλεν ὄρπηξ·\nσειρὴν δʼ αὐτοέλικτον ἐπιπλέξασα Λυκούργου\nἀγχονίῳ σφήκωσεν ὁμόζυγον αὐχένα δεσμῷ,\nμαρναμένη μετά θύρσον ἀπειλητῆρι κορύμβῳ.\nκαὶ φυτόν αὐδῆεν ζαμενὴς ποιήσατο Ῥείη\nἡμερίδων βασιλῆι χαριζομένη Διονύσῳ·\nἀμβροσίη δʼ ὀλόλυξε καὶ ἔμπνοον ἴαχε φωνήν·\nοὐδέ, φυτόν περ ἐοῦσα, τεήν ποτε δῆριν ἀλύξω,\nσὸν δέμας οὐτήσω καὶ ὲν ἔρνεσιν, ἀντὶ δὲ σειρῆς\nχαλκείης ἀλύτοις σε περισφίγξαιμι πετήλοις·\nεἰς σὲ καὶ ἀμπελόεσσα κορύσσομαι, ὄφρά τις εἴπῃ·\nΒασσαρίδες κτείνουσι καὶ ἐν πετάλοισι φονῆας.\nφυταλιὰς πεφύλαξο μαχήμονας· ἀντιβίους γὰρ\nἡμερίδες βάλλουσι καὶ αἰχμάζουσιν ὀπῶραι.\nσοὶ μαχόμην ζώουσα καὶ ὀλλυμένη σε δαμάσσω·\nοὕτω ἀριστεύουσι Διωνύσοιο τιθῆναι.\nἔκλυες εἰναλίην ἐχενηίδα, πῶς ἐνὶ πόντῳ\nἰχθὺς βαιός ἄναλκις ἐπέχραε πολλάκι ναύταις\nἂψ ἀνασειράζων, ὀλίγῳ δʼ ὑπὸ χάσματι λαιμοῦ\nμηκεδανὴν ἀνέκοψε κατάσχετον ὁλκάδα δεσμῷ;\nδέξο με χερσαίην ἐχενηίδα, δέξο πετήλων\nαὐτοπέδην ἀσίδηρον ἐρισταφύλοιο κυδοιμοῦ.\nμίμνε μοι, αὐτόθι μίμνε δεδεγμένος υἷα Θυώνης,\nεἰσόκε νοστήσειε θαλασσαίων ἀπὸ κόλπων.\nτοῖα μὲν ἀμπελόεσσα κορυμβοφόρῳ φάτο φωνῇ\nἀμβροσίη τανύφυλλος, ἀρασσομένοιο Λυκούργου·\nκαὶ ,χλοεροῖς δεσμοῖσι κατάσχετος ἄγριος ἀνὴρ\nἀρραγέων ἀτίνακτος ἀλυκτοπέδῃσι πετήλων\nἀμφιπαγὴς ἀλάλαζεν ἀπειλείων Διονύσῳ·\nοὐδὲ φυγεῖν σθένος εἶχε, μάτην δʼ ἐτίνασσεν ἀνάγκῃ\nοὐτιδαναῖς ἑλίκεσσι περίπλοκον ἀνθερεῶνα·\nοὐδὲ διʼ ἀσφαράγοιο μέση πορθμεύετο φωνὴ\nθλιβομένου στεφανηδόν· ἐκυκλώσαντο δὲ Βάκχαι\nαὐχένα μιτρωθέντα μέσον πνικτῆρι κορύμβῳ.\nκαὶ πέλεκυν δασπλῆτα δορυσσόος ἥρπασεν Ἄρης\nπαιδὸς ἑοῦ· Βρομίην γὰρ ἐδείδιε λυσσάδα Βάκχην,\nμὴ φονίῳ βουπλῆγι δέμας πλήξειε Λυκούργου·\nοὐδὲ Δρυαντιάδην χλοερῶν ἀπελύσατο δεσμῶν,\nκαὶ μάλα περ ποθέων, στεροπῇ δʼ ὑπόειξε τοκῆος\nδοῦπον ἀπειλητῆρα Διὸς βρονταῖον ἀκούων.\nκαὶ δολιχὴν προθέλυμνον ἐπιπροχυθεῖσα καρήνῳ\nἀνδρὸς ἀμαιμακέτοιο κόμην ὤλοψε Πολυξώ·\nγαστέρι δʼ ἀντιβίου μανιώδεα χεῖρα βαλοῦσα,\nἁπτομένη θώρηκος, ἀνέσπασεν ἅρπαγι παλμῷ,\nχωομένη δʼ ἔρρηξε—μαχήμονες, εἴπατε, Μοῦσαι,\nοἷον ἔην τότε θαῦμα δαϊζομένοιο χιτῶνος\nθηλυτέροις ὀνύχεσσι, σιδηρείου περ ἐόντος—·\nκαὶ ταναοῖς πλέξασα λύγοις ἑλικώδεα σειρὴν\nΚλείτη λυσιέθειρα καὶ ἀμπελόεσσα Γιγαρτὼ\nεὐπετάλῳ μάστιγι δέμας φοίνιξε Λυκούργου\nαἱμαλέῃ σμώδιγγι χαρασσομένων ἐπὶ νώτων·\nΦλειὼ δʼ εὐρυτέρῃσι κατέγραφε ταρσὸν ἀκάνθαις\nαἰνομανής· Ἐρίφη δὲ συνέμπορος Εἰραφιώτῃ\nδραξαμένη μέσσοιο δασύτριχος ἀνθερεῶνος\nἄνδρα βαλεῖν μενέαινεν ἐπὶ χθονί· μαρναμένη δὲ\nΒακχείης Φασύλεια κυβερνήτειρα χορείης\nδυσμενέος κενεῶνα κατέγραφεν ὀξέι κέντρῳ·\nκαὶ Θεόπη κεκόρυστο, τιθηνήτειρα Λυαίου,\nῥινοτόρῳ νάρθηκι· δέμας δʼ ἤρασσε Λυκούργου\nκαὶ Βρομίη Βρομίοιο φερώνυμος· αἷς ἅμα Νύμφη\nΚισσηὶς φιλόβοτρυς ἐμάστιεν ἀνέρα κισσῷ.\nκαὶ πολέμῳ δρυόεντι βιαζομένου Λυκοόργου\nπῆμα φάνη πάλιν ἄλλο κακώτερον· Ἀρραβίῃ γὰρ\nπόντιον ἐννοσίγαιον ὀρεστιὰς ὥπλισε Ῥείη,\nσχιζομένων καναχηδὸν ἀκοντιστῆρα θεμέθλων·\nκαὶ δαπέδου βαθύκολπον ἀπεστυφέλιξεν ὀχῆα\nαἰχμάζων τριόδοντι θαλασσομέδων ἐνοσίχθων,\nἐνδομύχοις ἀνέμοισιν ἱμασσομένων κενεώνων,\nγειοπόνοις ἀνέμοισιν, ἐπεὶ νωμήτορι παλμῷ\nχάσματα κοιλαίνουσι σεσηρότα φωλάδες αὖραι·\nἈρραβίης δʼ ἀτίνακτος ἐσείετο κόλπος ἀρούρης,\nἀγχινεφῆ δὲ μέλαθρα τινάκτορι λύετο παλμῷ·\nκαὶ δρύες εἰς χθόνα πῖπτον, ἀρασσόμενος δὲ τριαίνῃ\nΝύσιος ἀμφιέλικτος Ἄραψ ὠρχήσατο πυθμήν·\nκαὶ πτελέη χθονὶ κεῖτο, κόμην δʼ ἐκονίσσατο δάφνη,\nκαὶ πίτυς αὐτόρριζος ἐκέκλιτο γείτονι πεύκῃ.\nὄφρα μὲν ἐννοσίγαιος, ὑπὸ χθόνα λάβρος ἀήτης,\nνερτερίων κευθμῶνα μετερρίζωσεν ἐναύλων,\nτόφρα πέλεν κακὸν ἄλλο νεώτερον· ὑλονόμοι γὰρ\nθεινόμεναι μάστιγι δρακοντοκόμοιο Μεγαίρης\nΝυσιάδες ταυρηδὸν ἐμυκήσαντο γυναῖκες,\nσφωιτέρων τεκέων δηλήμονες· ἐσσυμένη δὲ\nἡ μὲν ἀνηκόντιζεν ἐς ἠέρα κοῦρον ἀλήτην\nἠερόθεν προκάρηνον ὀλισθήσαντα κονίῃ,\nἡ δὲ φίλον βρέφος εἷλκε, καὶ οὐκ ἐμνήσατο μαζοῦ·\nἄλλη παιδοφόνῳ παλάμην φοίνιξε σιδήρῳ\nυἱέα δαιτρεύσασα, καὶ ἔπλετο μαινὰς Ἀγαύη.\nκαὶ σφετέροις τεκέεσσιν ἐπέδραμον, ἀρτιτόκους δὲ\nυἱέας, οὓς ἐλόχευσαν, ἐμιστύλλοντο μαχαίρῃ\nἄλλος ὑποπτήσσων μανιώδεα Πανὸς ἱμάσθλην\nεἰς ἐνοπὴν ἄγραυλον Ἄραψ βακχεύετο ποιμήν.\nτοῖα μὲν οἰστρήεντι δόλῳ κυμαίνετο βούτης\nδαιτρεύων ἑὰ τέκνα, καὶ υἱέας εἰλαπινάζων\nπαιδοβόροις γενύεσσι· νοοσφαλέων δὲ βοτήρων\nἄτροφον ἀρσενόπαιδα τόκον τυμβεύσατο γαστὴρ\nνυμφάων παλάμῃσι· πολυγνάμπτοις δὲ πετήλοις\nἀμφιπαγὴς πεπέδητο, καὶ οὐ γόνυ κάμψε Λυαίῳ,\nοὐ Διὶ χεῖρα τίταινεν, ἀλεξήτειραν ἀνάγκης,\nοὐ βροντῆς φόβον εἶχεν· ἀπειλήσας δὲ προσώπῳ\nχώετο Βασσαρίδεσσιν· ἐπεσσυμένην δὲ καρήνῳ\nἀστεροπὴν ἐνόησε, καὶ οὐχ ὑπόειξε Λυαίῳ.\nβάλλετο δʼ ἔνθα καὶ ἔνθα, πολυσπερέων δὲ βολάων\nτοσσατίην ἕστηκε μένων ἀντίξοον ὁρμήν,\nἌρεα μοῦνον ἔχων χραισμήτορα, μοῦνος ἐρίζων\nΖηνί, Ποσειδάωνι, Ῥέῃ, Χθονί, Νηρέι, Βάκχῳ.\nκαὶ μογέων ἀχάλινον ἀπερροίβδησεν ἰωήν·\nἅψατε πῦρ, φλέξωμεν ὅλον φυτόν, ἐν πυρὶ κείσθω\nβακχικὰ ταῦτα πέτηλα, καὶ αἰθομένας διὰ πόντου\nἡμερίδας ῥίψωμεν ὑποβρυχίῳ Διονύσῳ,\nἠνορέης Ἀράβων σημήιον· ἀλλὰ καὶ αὐτὴ\nδεξαμένη κατὰ κῦμα Θέτις πυρίκαυτον ὀπώρην\nτέφρην ἀμπελόεσσαν ἀποσβέσσειε θαλάσσῃ.\nλύσατε φάσματα ταῦτα καὶ αἰόλα μάγγανα δεσμῶν·\nμάγγανα Νηρεΐδων Ποσιδήια ταῦτα δοκεύω·\nλύσατε, καὶ ῥοθίοις με πελάσσατε· μαντιπόλῳ γὰρ\nΠρωτέι φαρμακόεντι κορύσσομαι· ἅψατε πεύκην,\nὄφρα μολὼν παρὰ πόντον ἐμῷ ποινήτορι θυμῷ\nξεινοδόκον Βρομίοιο καταφλέξω Μελικέρτην.\nεἶπεν ἀπειλείων καὶ Νηρέι καὶ Διονύσῳ\nἈρραβίης σχεδὸν ἦλθεν· Ἐνυαλίου δὲ καμόντα\nυἱέα δενδρήεντος ἀνεζώγρησε κυδοιμοῦ\nΑρεος ἆορ ἔχουσα σιδήρεον, ἀμφὶ δὲ Βάκχαις\nδαιμονίης γύμνωσε σελασφόρα νῶτα μαχαίρης,\nεἰς φόβον αἰθύσσουσα Κυβηλίδα θῆλυν Ἐνυώ·\nἀμβροσίης δὲ πέτηλα διατμήξασα σιδήρῳ\nδεσμοὺς βοτρυόεντας ἀπεσφήκωσε Λυκούργου.\nκαὶ χθονὸς ἐπρήυνε τινάκτορα κυανοχαίτην\nγνωτὸν ἑὸν καὶ Ζῆνα πόσιν καὶ μητέρα Ῥείην,\nῥυσαμένη Λυκόοργον, ὅπως ἐναρίθμιος εἴη\nἀθανάτοις· Ἄραβες δὲ πολυκνίσων ἐπὶ βωμῶν,\nὡς θεόν, υἷα Δρύαντος ἐμειλίξαντο θυηλαῖς,\nἀντὶ Διωνύσοιο μελιρραθάμιγγος ὀπώρης\nλύθρον ἐπισπένδοντες ἀβακχεύτῳ Λυκοόργῳ.\nκαὶ τὰ μὲν ὣς ἤμελλε γέρων χρόνος ὀψὲ τελέσσαι·\nΖεὺς δὲ πατήρ, ἵνα μή τις ἀγηνορέων βροτὸς ἀνὴρ\nἄλλος ἔχων μίμημα δοριθρασέος Λυκοόργου\nμῶμον ἀναστήσειεν ἀμωμήτῳ Διονύσῳ,\nαἰνομανῆ Λυκόοργον ἐθήκατο τυφλὸν ἀλήτην,\nἄστεος ἀγνώστοιο παλινδίνητον ὁδίτην,\nπομπὸν ἀναγκαίης διζήμενον ἀτραπιτοῖο,\nπολλάκις αὐτοκέλευθα περιπταίοντα πεδίλοις.\nκαὶ τὰ κὲν ἐν σκοπέλοισιν. Ἐρυθραίῳ δʼ ἐνὶ πόντῳ\nθυγατέρες Νηρῆος ἔσω βαθυκύμονος αὐλῆς\nεἰναλίῃ Διόνυσον ἐμειλίξαντο τραπέζῃ·\nκαὶ Σεμέλης ῥίψασα Διιπετέος φθόνον εὐνῆς,\nοἰνοφύτῳ θρασὺν ὕμνον ἀνακρούουσα Λυαίῳ,\nμαῖα Διωνύσοιο μελίζετο, ποντιὰς Ἰνώ·\nκαὶ Βρομίῳ γλυκὺ νέκταρ ἀπὸ κρητῆρος ἀφύσσων\nσύντροφος ἰσοέτηρος ἐῳνοχόει Μελικέρτης.\nὣς ὁ μὲν αὐτόθι μίμνεν ἔσω βαθυκύμονος αὐλῆς\nπόντον ἔχων πλατὺν οἶκον, ὑποβρύχιος μετανάστης·\nκαὶ Θέτιδος βρυόεντι χυθεὶς ἐπεκέκλιτο κόλπῳ·\nΚαδμείην δʼ ἀκόρητος ἑὴν εὔπαιδα τιθήνην\nαὐτοκασιγνήτην προσπτύξατο μητέρος Ἰνώ,\nκαὶ φιλίῳ πήχυνε Παλαίμονα πολλάκι δεσμῷ\nσύντροφον ἰσοέτηρον. ἀδουπήτῳ δὲ πεδίλῳ\nοὐκέτι πουλυέλικτον ἀνακρούουσα χορείην,\nΒάκχου μὴ παρεόντος, ἀνεπτοίητο Μιμαλλὼν\nἴχνια μαστεύουσα θαλασσοπόροιο Λυαίου·\nκαὶ Σάτυρος φιλόμοχθος ἔχων ἀγέλαστον ὀπωπὴν\nξείνῳ πένθεϊ κάμνεν, ὀριπλάγκτοισι δὲ χηλαῖς\nἔτρεχον οἰστρήεντες ἀνὰ δρυμὰ Πᾶνες ἀλῆται,\nΠᾶνες, ἐρευνητῆρες ἀκηρύκτου Διονύσου·\nΣειληνὸς δʼ ἀχόρευτος, ἀκηδέα κύμβαλα ῥίψας,\nκεῖτο κατηφιόων· Κρονίη δʼ ἐλελίζετο Νύμφη\nΜάκρις ἀπενθήτοιο Διωνύσοιο τιθήνη,\nΒακχείης ὁμόδιφρος ἐυκνήμιδος ἀπήνης.\nὣς οἱ μὲν δεδόνηντο κατηφέες· ἀχνυμένοις δὲ\nΣκέλμις ἀκυμάντοιο λιπὼν κευθμῶνα θαλάσσης\nπατρῴην ἀδίαντον ἑὴν ἤλαυνεν ἀπήνην,\nνόστον ἐπερχομένοιο προαγγέλλων Διονύσου.\nὄφρα μὲν ἄμφεπε Βάκχος ἁλίτροφα δεῖπνα τραπέζης,\nτόφρα δὲ Καυκασίοιο διʼ οὔρεος εἰς πόλιν Ἰνδῶν\nοἰνοφύτου Βρομίοιο ποδήνεμος ἵκετο κῆρυξ\nταυροφυής, νόθον εἶδος ἔχων κεραελκέι μορφῇ,\nἀντίτυπον μίμημα Σεληναίῃσι κεραίαις,\nαἰγὸς ὀρεσσινόμοιο περὶ χροῒ δέρμα συνάψας,\nαὐχενίῃ κληῖδι καθειμένον ἐξ ἑνὸς ὤμου,\nδεξιτεροῦ πλευροῖο κατήορον εἰς πτύχα μηροῦ,\nἀμφοτέρης ἑκάτερθε παρηίδος οὔατα σείων,\nὡς ὄνος οὐατόεις, λάσιος δέμας· ἐκ μεσάτης δὲ\nἰξύος αὐτοέλικτος ἐσύρετο σύγγονος οὐρή.\nἀμφὶ δέ μιν γελόωντες ἐπέρρεον αἴθοπες Ἰνδοί,\nεἰσόκεν ἐγγὺς ἵκανεν, ὅπῃ διδυμόζυγι δίφρῳ\nἑζετο Δηριάδης περιμήκετος, ὄρχαμος ἀνδρῶν,\nἠλιβάτων στατὸν ἴχνος ἀναστέλλων ἐλεφάντων.\nκαὶ Σατύρῳ γελόων φιλοκέρτομον ἴαχε φωνήν·\nοἵους Δηριάδῃ διδυμόχροας ἄνδρας ἰάλλει\nταυροφυὴς Διόνυσος, ἀθύρματα δηιοτῆτος,\nἀλλοφυεῖς, οὐ φῶτας ὅλην βροτοειδέα μορφήν,\nθηρῶν εἶδος ἔχοντας, ἐπεὶ διδυμάονι μορφῇ\nεἰσὶ νόθοι ταῦροί τε καὶ ἀνέρες· ἀμφότερον γὰρ\nκαὶ βοὸς εἶδος ἔχουσι καὶ ἀνδρομέοιο προσώπου.\nἔννεπε, καὶ πολέμοιο προάγγελα σήματα φαίνων\nἀσπίδα ποικιλόνωτον ἀφειδέι τύψε μαχαίρῃ\nμεσσοφανῆ περίκυκλον ἐς ὀμφαλόν· ἐκ δὲ βοείης\nχαλκὸς ἀρασσομένης ἐπεβόμβεε λοίγιον ἠχώ.\nκαὶ βλοσυρῷ βασιλῆι τεθηπότα χείλεα λύσας\nἀγγελίην Βρομίοιο ταχύδρομος ἔννεπε κῆρυξ·\nΔηριάδη, σκηπτοῦχε, θεὸς Διόνυσος ἀνώγει\nἸνδοὺς δεχνυμένους λαθικηδέος οἶνον ὀπώρης\nσπένδειν ἀθανάτοισι, δίχα πτολέμων, δίχα μόχθων·\nεἰ δέ κε μὴ δέξαιντο, κορύσσεται, εἰσόκε θύρσοις\nΒασσαρίδων γόνυ δοῦλον ὑποκλίνειεν Ὑδάσπης.\nἀγγελίης ἤκουσας ἀληθέος· εἰπὲ καὶ αὐτὸς\nεἰρομένῳ τινὰ μῦθον, ἵνʼ ἀγγείλω Διονύσῳ.\nὣς φαμένου σκηπτοῦχος ἀνήρυγε λυσσάδα φωνήν·\nὦ πόποι, οἷον ἔπος θρασὺς ἔννεπεν ἀνδρόμεος θήρ.\nαἰδέομαι κήρυκα μαχήμονι χειρὶ δαμάσσαι,\nοὐ δόρυ θοῦρον ἔχοντα καὶ οὐ ψαύοντα βοείης.\nἔκλυον, ὅσσα μόγησε τεὸς πρόμος· ἔκλυε Γάγγης\nἀδρανίην Βρομίοιο καὶ ἠνορέην Λυκοόργου·\nοἶδα τεὸν βασιλῆα, νόθον θεόν, ὁππότε φεύγων\nεἰς βυθὸν ὠλίσθησεν ἀλεξικάκοιο θαλάσσης.\nκαὶ πυρόεις σέο Βάκχος ἀκούεται, ὅττι τεκούσης\nἐκ λαγόνων ἀνέτελλε Διοβλήτοιο Θυώνης·\nκαὶ πυρός ἐστιν ὕδωρ πολὺ φέρτερον· ἣν ἐθελήσῃ,\nχεύματι παφλάζοντι πατὴρ ἐμός, Ἰνδὸς Ὑδάσπης,\nΖηνὸς ἀποσβέσσειε πυρίπνοον ἄσθμα κεραυνοῦ.\nἢν δʼ ἐθέλῃς, πόδα κάμψον ὁμούριον εἰς χθόνα Μήδων·\nκεῖθι μολὼν ἀγόρευε χοροστασίας Διονύσου.\nδύεο Βάκτριον οὖδας, ὅπῃ θεὸς ἔπλετο Μίθρης,\nἈσσύριος Φαέθων ἐνὶ Περσίδι· Δηριάδης γὰρ\nοὐ μάθεν οὐρανίων μακάρων χορόν, οὐδὲ γεραίρει\nἠέλιον καὶ Ζῆνα καὶ εὐφαέων χορὸν ἄστρων.\nοὐ Κρόνον, οὐ Κρονίδην ἐδάην ὀλετῆρα τοκῆος,\nοὐ Κρόνον ἀγκυλόμητιν, ἑῶν θοινήτορα παίδων,\nαἰθέρος ἀμήσαντα φυτοσπόρον ἑσμὸν Ἐρώτων.\nἀγνώσσω σέο δῶρα καὶ ἣν ὀνόμηνας ὀπώρην·\nοὐ δέχομαι ποτὸν ἄλλο μετὰ χρύσειον Ὑδάσπην·\nοἶνος ἐμὸς πέλεν ἔγχος, ὁ δʼ αὖ πότος ἐστὶ βοείη.\nοὐ Σεμέλη με λόχευσε πυριβλήτοις ὑμεναίοις\nδεξαμένη θαλάμοις φόνιον φλόγα, χαλκοχίτων δὲ\nἡμέας ἠέξησε μόθων ἀκόρητος Ἐνυώ.\nοὐ μακάρων ἀλέγω τεκέων Διός· ἀμφότεροι γὰρ\nμοῦνοι ἐμοὶ γεγάασι θεοὶ καὶ Γαῖα καὶ Ὕδωρ.\nταῦτα μολὼν ἀγόρευε φυγοπτολέμῳ Διονύσῳ·\nἔρρε φυγὼν ἀκίχητος, ἕως ἔτι τόξον ἐρύκω,\nἔρρε φυγὼν ἐμὸν ἔγχος· ἐς ὑσμίνην δὲ κορύσσας\nἡμιτελεῖς σέο θῆρας ἀθωρήκτους τε γυναῖκας\nΔηριάδῆ πολέμιζε, καὶ Ἰνδῴην μετὰ νίκην\nσύνδρομον αὖ ἐρύσω σε δορικτήτῳ Διονύσῳ.\nοὐ μὲν ἐγὼ τελέσω σε διάκτορον· οὐ δύνασαι γὰρ\nλάτριον ἔργον ἔχειν οἰκοσσόον· ἀλλά σε μακροῖς\nοὔασι ῥιπίζοντα παρʼ εἰλαπίνῃσιν ἐάσω.\nὣς εἰπὼν ἀπέπεμψεν ἀπειλείοντι προσώπῳ·\nκαὶ πίνακος πτυκτοῖο μέσον κενεῶνα χαράξας\nτοῖον ἔπος ταχύμυθος ἐπέγραφε δίζυγι δέλτῳ·\nεἰ δύνασαι, Διόνυσε, κορύσσεο Δηριαδῆι.\nτοῖα μὲν εἰσαΐων πάλιν ἔδραμεν ἠχέτα κῆρυξ.\nΣειληνοὺς δʼ ἐκίχησε γεγηθότας· ἐξανιὼν δὲ\nἐκ ῥοθίων Διόνυσος Ὀρειάσι μίγνυτο Νύμφαις·\nκαὶ Σάτυροι σκίρτησαν, ἐπωρχήσαντο δὲ Βάκχαι,\nγηραλέοις δὲ πόδεσσι Μάρων ἡγήσατο μολπῆς\nπῆχυν ἐπικλίνων διδυμάονος αὐχένι Βάκχης\nμεσσοφανής, εὔοδμον ἀναβλύζων χύσιν οἴνου·\nκαὶ μέλος ἀκρήδεμνος ἐπεσμαράγησε Μιμαλλών,\nἴχνιον ἀείδουσα παλιννόστου Διονύσου.\nκαὶ θεὸς ἀμπελόεις προτέρας ἔρριψε μερίμνας,\nτερπωλῆς δʼ ἐπέβαινεν, ἐπεὶ μάθεν ἔνδοθι πόντου\nπάντα Τορωναίοιο παρὰ Πρωτῆος ἀκούων,\nἀξείνων Ἀράβων ἐνοσίχθονα παλμὸν ἀρούρης,\nκαὶ σφαλερὸν Λυκόοργον ἑῷ ποδὶ τυφλὸν ἀλήτην·\nἔκλυε καὶ νομίης θανατηφόρον οἶστρον ἀνάγκης,\nπῶς χορὸς ἀγρονόμων ἐλελίζετο, πῶς ἐνὶ βήσσαις\nσφωιτέρας ὠδῖνας ἐδαιτρεύσαντο γυναῖκες·\nἔκλυε δʼ αἰθερίων Ὑάδων χορόν, ἔκλυεν αὐτὴν\nἀμβροσίην μετὰ γαῖαν ἐπαντέλλουσαν Ὀλύμπῳ,\nἀμβροσίην ἀκάμαντι κορυσσομένην Λυκοόργῳ,\nκαὶ μόθον εὐόρπηκα καὶ ἀμπελόεσσαν Ἐνυώ.\nτοῖσι δὲ τερπομένοισι παλίνδρομος ἤιε κῆρυξ,\nἀσκηθὴς πολύευκτος ἀγαλλομένῳ Διονύσῳ,\nἀφροσύνην ἐνέπων ὑψαύχενα Δηριαδῆος,\nδίζυγα δέλτον ἔχων ἐγκύμονα δηιοτῆτος.\nοὐ μέν ἄναξ ἀμέλησεν· ἐς ὑσμίνην δὲ μαχητὰς\nθαρσήεις ἐβόησε, προάγγελα Δηριαδῆος\nσύμβολα γινώσκων κεχαραγμένα μάρτυρι δέλτῳ.\nκαὶ καλέσας Ῥαδαμᾶνας ἀλήμονας, οὕς ποτε γαίης\nΚρηταίης ἀέκοντας ἀπὸ χθονὸς ἤλασε Μίνως\nἈρραβίης ἐπὶ πέζαν, ἐπέφραδε νεύματι Ῥείης\nπῆξαι νήια δοῦρα θαλάσσιον εἰς μόθον Ἰνδῶν.\nκαὶ ταχὺς ἤλασε δίφρον Ἑώιον εἰς κλίμα γαίης\nτεύχεσιν ἀστράπτων ἅτε Φωσφόρος· ἀμφὶ δὲ πέτρην\nΚαυκασίην λοφόεντα διαστείχων κενεῶνα\nἨῴης παράμειβε φεραυγέα πέζαν ἀρούρης,\nἠελίου βαλβῖδα μεσημβρίζουσαν ὁδεύων.\nὄφρα μὲν εὐθύρσοιο μάχης ἠκούετο φωνὴ\nκαὶ στρατὸς ἀγχικέλευθος ὀρεσσινόμου Διονύσου,\nτόφρα δὲ Δηριάδης πυκινὸν λόχον ἵδρυεν Ἰνδῶν,\nγαῖαν ἐς ἀντιπέραιαν ἑὸν στρατὸν ἄζυγα πέμπων,\nπᾶσαν ἐπιτρέψας δολομήχανον ἐλπίδα χάρμης\nἌρεϊ χαλκοχίτωνι· καὶ ἔπλεεν ὑψόθι νηῶν\nλαὸν ἐρετμώσας πεπερημένον Ἰνδὸν Ὑδάσπην.\nκαὶ στρατιαῖς διδύμῃσι μερίζετο φύλοπις Ἰνδῶν\nἀμφοτέρην παρὰ πέζαν ἀκοντοφόρου ποταμοῖο·\nΘουρεὺς μὲν Ζεφύροιο παρὰ σφυρά, Δηριάδης δὲ\nἀντιπόρου σχεδὸν ἦλθε παρὰ πτερὸν αἴθοπος Εὔρου.\nἦν δέ τις αὐτόθι χῶρος ἐύσκιος, ὁππόθι πυκνοῖς\nἔρνεσι παντοίοισιν ἐμιτρώθη ῥάχις ὕλης\nεὐρυτενής, καὶ κοῖλον ἔην σπέος· ἱπτάμενος δὲ\nοὔ ποτε δένδρεα κεῖνα κατέγραφεν ἰὸς ἀλήτης,\nεἴ τις ὀιστεύσειε, καὶ οὔ ποτε μεσσόθι θάμνων\nἠέλιος πεφόρητο κατάσσυτος ὀξέι παλμῷ\nἐνδομύχοις ἀκτῖσιν ὁμόπλοκα φύλλα χαράξας,\nοὐ χύσις ἠερόφοιτος ἐδύσατο δάσκιον ὕλην\nἐκ Διὸς ὑετίοιο, μόγις δέ οἱ ὕδατος ὁλκῷ\nὑψιφανὴς Διὸς ὅμβρος ἐπέβρεχεν ἄκρα πετήλων.\nκεῖθι τανυπρέμνοισιν ἐν ἄλσεσι φώριος Ἄρης\nἠλιβάτων χλοεροῖσι φυτῶν κεκάλυπτο κορύμβοις,\nἀπροϊδής, ἀτίνακτος, ἐνὶ δρυόεντι δὲ κόλπῳ\nεἶχεν ἀδουπήτων πεφυλαγμένον ἴθμα πεδίλων,\nοὐδὲ διαξαίνων κρυφίῳ ποδὶ φυλλάδα λόχμην,\nοὐ ποδὸς ὀκλάζοντος ἔχων φόβον, οὐ λάλον ἠχὼ\nχείλεϊ βαμβαίνοντι, καὶ οὐ χλόον ἀμφὶ προσώπῳ·\nἀλλὰ νόον θρασὺν εἶχε καὶ ἔμπεδον, ἐν δὲ χαμεύναις\nμετρητὸν βλεφάροισιν ἐνόπλιον ὕπνον ἰαύων\nδέγμενος ἐρχομένης στρατιῆς εὔρυθμον Ἐνυώ.\nδεύτερον εἰκοστὸν Βρομίου μόθον ἔργά τε μέλπει\nΑἰακὸς ὄσσα τέλεσσε καὶ ἐν πεδίῳ καὶ Ὑδάσπῃ.\nἀλλʼ ὅτε δὴ πόρον ἷξον ἐυκροκάλου ποταμοῖο\nΒάκχου πεζὸς ὅμιλος, ὅπῃ βαθυδίνεϊ κόλπῳ\nπλωτὸν ὕδωρ, ἅτε Νεῖλος, ἐρεύγεται Ἰνδὸς Ὑδάσπης,\nδὴ τότε Βασσαρίδων ἐμελίζετο θῆλυς ἀοιδὴ\nΝυκτελίῳ Φρύγα κῶμον ἀνακρούουσα Λυαίῳ,\nκαὶ λασίων Σατύρων χορὸς ἔβρεμε μύστιδι φωνῇ·\nγαῖα δὲ πᾶσα γέλασσεν, ἐμυκήσαντο δὲ πέτραι\nνηιάδες δʼ ὀλόλυξαν, ὑπὲρ ποταμοῖο δὲ Νύμφαι\nσιγαλέοις ἑλικηδὸν ἐμιτρώσαντο ῥεέθροις\nκαὶ Σικελῆς ἐλίγαινον ὁμόζυγα ῥυθμὸν ἀοιδῆς,\nοἷον ἀνεκρούοντο μελιγλώσσων ἀπὸ λαιμῶν\nὑμνοπόλοι Σειρῆνες· ὅλη δʼ ἐλελίζετο λόχμη,\nκαὶ μέλος ἐφθέγξαντο σοφαὶ δρύες εἴκελον αὐλῷ,\nἉδρυάδες δʼ ἀλάλαζον, ἐπʼ εὐπετάλοιο δὲ Νύμφη\nἡμιφανὴς ἤειδεν ὑπερκύψασα κορύμβου.\nΧιονέῳ δὲ γάλακτι χυτὴ λευκαίνετο πηγή,\nὑδρηλή περ ἐοῦσα, χαραδραίῳ δʼ ἐνὶ κόλπῳ\nνηιάδες λούσατο γαλαξαίοισι ῥεέθροις,\nκαὶ γάλα λευκὸν ἔπινον· ἐρευθιόωντι δὲ μαζῷ\nοἶνον ἐρευγομένη κραναὴ πορφύρετο πέτρη,\nγλεῦκος ἀμοσχεύτοιο διαβλύζουσα κολώνης\nἡδυπότοις λιβάδεσσι· καὶ αὐτοχύτων ἀπὸ κόλπων\nλαρὰ μελιρραθάμιγγος ἐλείβετο δῶρα μελίσσης,\nσίμβλων οὐ χατέοντα· καὶ ἀρτιτόκων ἀπὸ θάμνων\nἄγχνοον ὀξυέθειρος ἀνέδραμε μῆλον ἀκάνθης·\nαὐτομάτου δὲ χυθέντος ἐπʼ ἀκρεμόνεσσιν ἐλαίου\nἰκμάσιν ἀθλιβέεσσιν ἐλούετο δένδρον Ἀθήνης.\nκαὶ κύνας ὀρχηστῆρας ἐπηχύνοντο λαγωοί·\nμηκεδανοὶ δὲ δράκοντες ἐβακχεύοντο χορείῃ\nἴχνια λιχμώοντες ἐχιδνοκόμου Διονύσου,\nαὐχένα δοχμώσαντες, ἀνήρυγε δʼ ἄλλος ἐπʼ ἄλλῳ\nμειλίχιον σύριγμα γεγηθότος ἀνθερεῶνος·\nτερπομένου δὲ δράκοντος ἔην τότε ῥυθμὸς ἐχέφρων,\nκαὶ δολιχῆς ἐλέλικτο περίπλοκος ὁλκὸς ἀκάνθης\nποσσὶν ἀδειμάντοισι περισκαίρων Διονύσου·\nἸνδῴην δʼ ἑλικηδὸν ἐπισκαίροντες ἐρίπνην\nτίγριδες ἑψιόωντο· πολὺς δέ τις ἔνδοθι λόχμης\nἐσμὸς ἀνεσκίρτησεν ὀρεσσινόμων ἐλεφάντων.\nκαὶ τότε παιπαλόεντα κατʼ ἄγκεα Πᾶνες ἀλῆται\nδύσβατα λεπταλέῃσι διέτρεχον οὔρεα χηλαῖς\nφρικτά, τά μὴ θρασὺς ὄρνις ἐπέπτατο κοῦφος ὁδίτης\nὑψιπόρων πτερύγων διεμέτρεε δίζυγι παλμῷ\nκαὶ δονέων πλοκαμῖδα παρήορον ἀνθερεῶνος\nσύννομος ἀντεχόρευε λέων βητάρμονι κάπρῳ·\nἀνδρομέης δʼ ὄρνιθες ἀνέκλαγον εἰκόνα μολπῆς\nμιμηλὴν ἀτέλεστον ὑποκλέπτοντες ἰωήν,\nνίκην Ἰνδοφόνοιο προθεσπίζοντες ἀγῶνος,\nκαὶ χλοεροῖς μελέεσσι παρήορον ὄρθιον οὐρὴν\nἐκταδὸν αἰθύσσοντες· ὁμοζήλῳ δὲ χορείῃ\nπόρδαλις ὑψιπότητος ἐπέτρεχε σύνδρομος ἄρκτῳ.\nκαὶ βαλίων σκυλάκων ἀνεσείρασεν Ἄρτεμις ὁρμὴν\nμειλιχίης ὁρόωσα χοροίτυπον ἅλμα λεαίνης·\nαἰδομένη δʼ εὔκυκλον ἑὴν ἀνελύσατο νευρήν,\nτερπομένους μὴ θῆρας ὀιστεύσειε βελέμνοις.\nκαί τις ἐσαθρήσας ἑτερότροπα θαύματα Βάκχου,\nὄμμα βαλὼν πυκινοῖο διʼ ἀκροτάτοιο κορύμβου,\nφύλλα περιστείλας θηήτορα κύκλον ὀπωπῆς,\nτόσσον ἰδεῖν μεθέηκεν, ὅσον περιδέρκεται ἀνὴρ\nὄμμασι ποιητοῖσι διοπτεύων τρυφαλείης,\nἢ ὁπότε τραγικοῖο χοροῦ δεδαημένος ἀνήρ,\nφρικτὸν ἔχων μύκημα τανυφθόγγων ἀπὸ λαιμῶν,\nἐνδόμυχον τυκτοῖο διʼ ὄμματος ὄμμα τιταίνει,\nψευδαλέον βροτέοιο φέρων ἴνδαλμα προσώπου.\nὣς ὅ γε θαύματα πάντα λαθὼν ὑπὸ δάσκιον ὕλην\nἀπροϊδὴς ἐδόκευεν ὑποκλέπτοντι προσώπῳ·\nἀντιβίοις δʼ ἤγγειλε· φόβῳ δʼ ἐλελίζετο Θουρεὺς\nμεμφόμενος Μορρῆι καὶ ἄφρονι Δηριαδῆι.\nἔτρεμε δʼ Ἰνδὸς ὅμιλος, ἀφειδήσας δὲ κυδοιμοῦ\nχάλκεα ταρβαλέων ἀπεσείσατο τεύχεα χειρῶν,\nδένδρεα παπταίνων δεδονημένα θυιάδι ῥιπῇ.\nκαί νύ κεν Ἰνδὸς ὅμιλος ἑλὼν ἀπὸ γείτονος ὄχθης\nμάρτυρον ἱκεσίης γλαυκόχροα θαλλὸν ἐλαίης\nαὐχένα δοῦλον ἔκαμψεν ἀδηρίτῳ Διονύσῳ·\nἀλλὰ μεταλλάξασα δέμας πολυμήχανος Ἥρη\nδυσμενέας θάρσυνε καὶ ἤπαφεν ὄρχαμον Ἰνδῶν,\nΘεσσαλίδων μάγον ὕμνον ἐφαψαμένη Διονύσῳ,\nκαὶ Κίρκης κυκεῶνα θεοκλήτοις ἐπαοιδαῖς,\nοἷά τε φαρμακτῆρος ἀφαρμάκτου ποταμοῖο.\nκαὶ πίθεν ἀντιβίους ταχυπειθέας· εἶπε δʼ ἑκάστῳ,\nμή ποτέ τις σφάλλοιτο κατάσχετος αἴθοπι δίψῃ\nκλεψινόου ποταμοῖο πιὼν δεδολωμένον ὕδωρ.\nκαί νύ κεν ἀφράστοιο διαθρῴσκοντες ἐναύλου\nδαινυμέναις στρατιῇσιν ἐπέχραον αἴθοπες Ἰνδοί·\nἀλλά τις ἠνεμόεντος ὑπερκύψασα κορύμβου\nἐκ λασίου κενεῶνος Ἁμαδρυὰς ἄνθορε Νύμφη·\nχειρὶ δὲ θύρσον ἔχουσα φυὴν ἰνδάλλετο Βάκχῃ,\nμιμηλὴν δρυόεντι πυκαζομένη τρίχα κισσῷ·\nδυσμενέων δʼ ἐνέπουσα δόλου σημάντορι σιγῇ\nοὔασι βοτρυόεντος ἐπεψιθύριζε Λυαίου·\nἀμπελόεις Διόνυσε, φυτηκόμε κοίρανε καρπῶν,\nσὸν φυτὸν Ἁδρυάδεσσι χάριν καὶ κάλλος ὀπάσσει·\nΒασσαρὶς οὐ γενόμην, οὐ σύνδρομός εἰμι Λυαίου,\nμοῦνον ἐμῇ παλάμῃ ψευδήμονα θύρσον ἀείρω·\nοὐ πέλον ἐκ Φρυγίης, σέο πατρίδος, οὐ χθόνα Λυδῶν\nναιετάω παρὰ χεῦμα ῥυηφενέος ποταμοῖο·\nεἰμὶ δέ καλλιπέτηλος Ἁμαδρυάς, ἧχι μαχηταὶ\nδυσμενέες, λοχόωσιν, ἀφειδήσασα δὲ πάτρης\nῥύσομαι ἐκ θανάτοιο τεὸν στρατόν· ὑμετέροις γὰρ\nπιστὰ φέρω Σατύροισι, καὶ Ἰνδῴη περ ἐοῦσα,\nἀντὶ δὲ Δηριαδῆος ὁμοφρονέω Διονύσῳ·\nσοὶ γὰρ ὀφειλομένην ὀπάσω χάριν, ὅττι ῥεέθρων\nὑγροτόκους ὠδῖνας, ὅτι δρύας αἰὲν ἀέξει\nὀμβρηρῇ ῥαθάμιγγι πατὴρ μέγας ὑέτιος Ζεύς.\nδός μοι σεῖο πέτηλα, καὶ ἐνθάδε ταῦτα φυτεύσω,\nδός μοι σεῖο κόρυμβα, τά περ λύουσι μερίμνας.\nἀλλά, φίλος, μὴ σπεῦδε ῥόον ποταμοῖο περῆσαι,\nμή σοι ἐπιβρίσωσιν ἐν ὕδασι γείτονες Ἰνδοί·\nεἰς δρύας ὄμμα τίταινε καὶ εὐπετάλῳ παρὰ λόχμῃ\nἀπροϊδῆ σκοπίαζε καλυπτομένων λόχον ἀνδρῶν.\nἀλλὰ τί σοι ῥέξουσιν ἀνάλκιδες ἔνδοθι λόχμης;\nδυσμενέες ζώουσιν, ἕως ἔτι θύρσον ἐρύκεις.\nσιγῇ ἐφʼ ἡμείων, μὴ δήιος ἐγγὺς ἀκούσῃ,\nμὴ κρυφίοις Ἰνδοῖσιν ἐπαγγείλειεν Ὑδάσπης.\nὣς φαμένη παλίνορσος Ἁμαδρυὰς ᾤχετο Νύμφη,\nὡς πτερὸν ἠὲ νόημα, μεταλλάξασα δὲ μορφὴν\nἰσοφυὴς ὄρνιθι διέτρεχε φωλάδος ὕλης,\nἥλικος ἀίσσουσα κατὰ δρυός αὐτὰ ὁ σιγῇ\nμίσγετο Βασσαρίδεσσιν, Ἁμαδρυάδος δὲ θεαίνης\nεἶπεν ἑοῖς προμάχοισιν ἐς οὔατα ἑκάστου\nνεύμασι δενδίλλων, νοερῇ δʼ ἐκέλευε σιωπῇ\nτεύχεσι θωρηχθέντας ἀνὰ δρύας εἰλαπινάζειν,\nκαὶ κρυφίων ἀγόρευε δολορραφέων δόλον Ἰνδῶν,\nμή σφιν ἐπτβρίσωσιν ἀθωρήκτοισι μαχηταί,\nεἰσέτι δαινυμένοισιν ἀνὰ στρατόν· οἱ δὲ Λυαίῳ\nκεκλομένῳ πεῖθοντο, καὶ εἰς μόθον ἦσαν ἑτοῖμοι\nσιγαλέον παρὰ δεῖπνον ἀκοντοφόροιο τραπέζης.\nκαὶ ταχινὸν μετὰ δόρπον ἐπέρρεον ἀσπιδιῶται\nγείτονος ἐκ ποταμοῖο πιεῖν ἐπιδόρπιον ὕδωρ,\nνεύμασι θεσπεσίοισι περισσονόου Διονύσου,\nμὴ στρατὸν εὐνήσειε μέθη καὶ κῶμα καὶ ὄρφνη.\nκαὶ στρατὸς ἔνθα καὶ ἔνθα φιλοπτολέμῳ πέσεν εὐνῇ\nβαιὸν ἐνυαλίης ὑπὲρ ἀσπίδος ὕπνον ἰαύων.\nΖεὺς δὲ πατὴρ δολόεντα μετατρέψας νόον Ἰνδῶν\nἑσπερίην ἀνέκοψε μάχην μυκήτορι βόμβῳ,\nὄμβρου παννυχίοιο χέων ἀπερείσιον ἠχώ.\nἀλλʼ ὅτε χιονόπεζα χαραξαμένη ζόφον Ἠὼς\nὄρθρον ἀμεργομένη δροσερῇ πορφύρετο πέτρῃ,\nἄκρον ὑπερκύψαντες ἐγερσιμόθου σκέπας ὕλης\nδυσμενέες προύτυψαν ἀολλέες· ἦρχε δὲ Θουρεύς,\nἸνδῴου πολέμοιο πέλωρ πρόμος, εἴκελος ὁρμὴν\nἠλιβάτῳ Τυφῶνι καταΐσσοντι κεραυνοῦ.\nκαὶ στρατιαὶ πινυτοῖο δολόφρονι νεύματι Βάκχου\nψευδαλέον φόβον εἶχον ἀταρβέες, ἐκ δὲ κυδοιμοῦ\nαὐτόματοι χάζοντο θελήμονες, εἰσόκεν Ἰνδοὶ\nεἰς πεδίον προχέοντο λελοιπότες ἔνδια λόχμης.\nτεύχεσι δʼ ἀφνειοῖσι κορύσσετο Λύδιος ἀνήρ,\nχρυσοφαῆ Λυκίοιο τύπον Γλαύκοιο κομίζων,\nκηρύσσων ἑὸν οὖδας, ὅπῃ Πακτωλίδος ὄχθης\nφαιδρὸς ἐρευθομένης ἀμαρύσσεται ὄλβος ἐέρσης,\nκαὶ ῥοδέαις ἤστραψε βολαῖς ἀντώπιον Ἠοῦς,\nσείων ξανθὰ μέτωπα ῥυηφενέος τρυφαλείης\nΛυδὸς ἀνὴρ ἀρίδηλος, ἀπὸ στέρνων δὲ φορῆος\nμαρμαρυγὴ σελάγιζεν ἐρευθομένοιο χιτῶνος·\nκαὶ κυνέην στίλβουσαν ἐπὶ κροτάφοιο τινάσσων\nἐξ Ἀλύβης πρόμος ἄλλος ἀριστεύων Διονύσῳ\nπάτριον ὄλβον ἔφαινεν, ἀπʼ εὐφαέος δὲ καρήνου\nἀργυρέης πήληκος ἐλάμπετο μάρμαρος αἴγλη\nχιονέῃ σέλας ἶσον ἀκοντίζουσα Σελήνῃ.\nκαὶ θεὸς ἀστήρικτος ὅλους ἐφόβησε μαχητὰς\nδυσμενέων, οὐ γυμνὸν ἔχων ξίφος, οὐ δόρυ πάλλων,\nἀλλὰ μέσος προμάχων πεφορημένος εἴκελος αὔραις\nδεξιὸν ἐκ λαιοῖο κέρας κυκλώσατο χάρμης,\nθύρσον ἀκοντίζων δολιχόσκιον, ἄνθεϊ γαίης,\nἔγχεϊ κισσήεντι διασχίζων νέφος Ἰνδῶν.\nοὐδέ μιν ὑψικάρηνος ὁ τηλίκος ἤλασε Θουρεύς,\nοὐ στρατός, οὐ πρόμος ἄλλος· ἐπʼ ἀλλήλοις δὲ χυθέντες\nεἴκαθον ἔνθα καὶ ἔνθα διεσσυμένῳ Διονύσῳ.\nκυανέην δʼ Οἴαγρος ἀνεστυφέλιξεν Ἐνυὼ\nἀμώων ἀκόρητος ἐπασσυτέρων στίχας ἀνδρῶν,\nἔγχεϊ Βιστονίῳ κορυθαιόλα λήια τέμνων.\nὡς δʼ ὅτε τις προχέων ποταμὸς δυσπέμφελον ἀλκὴν\nἄστατος ἐκ σκοπέλοιο χαραδρήεντι ῥεέθρῳ\nἔρχεται, εἰς πεδίον πεφορημένος, οὐδέ μιν αὐταὶ\nἕρκεσιν ἀρραγέεσσιν ἀναστέλλουσιν ἀλωαὶ\nλαϊνέης μέσα νῶτα διαξύοντα γεφύρης·\nπολλὴ μέν κεκύλιστο πίτυς, πολλὴ δὲ πεσοῦσα\nὑψιφανὴς προθέλυμνος ἐσύρετο χεύματι πεύκη·\nὣς ὅ γε δυσμενέων στρατὸν ἄμφεπεν, ἄλλον ἐπʼ ἄλλῳ\nπεζὸν ἐπιστροφάδην ὀλέκων Σιθωνίδι λόγχῃ,\nκαί μιν ἐκυκλώσαντο, καὶ ἥν καλέουσι μαχηταὶ\nμιμηλὴν σακέεσσιν ἐπυργώσαντο χελώνην·\nἴχνεσι μὲν στατὸν ἴχνος ἐρείδετο, κεκλιμένη δὲ\nἀσπὶς ἔην προθέλυμνος ἀμοιβαδὶς ἀσπίδι γείτων\nστεινομένῃ, καὶ ἔνευε λόφῳ λόφος, ἀγχιφανὴς δὲ\nἀνδρὸς ἀνὴρ ἔψαυεν· ἐγειρομένης δὲ κονίης\nἱππείοις ὀνύχεσσιν ἐλευκαίνοντο μαχηταί.\nἔνθα τίνα πρῶτον, τίνα δʼ ὕστατον Ἅιδι πέμπων\nΒιστονίης Οἴαγρος ἀπέθρισεν ἀστὸς ἀρούρης,\nκτείνων ἄλλοθεν ἄλλον, ἑῆς ἀλόχοιο τελέσσας\nἔργα φατιζομένης ἐπιδευέα Καλλιοπείης;\nτὸν μέν ὑπέρ μαζοῖο θοῷ δορί, τὸν δέ δαΐζων\nἄορι κωπήεντι κατʼ αὐχένος, αἰνομανῆ δὲ\nδήιον ἄλλον ἔνυξε παρʼ ὀμφαλόν, ἐκ φονίης δὲ\nὠτειλῆς ἐὸν ἔγχος ἀνείρυσεν, ἑλκομένῳ δὲ\nσπλάγχνα δαφοινήεντι συνέσπασε θερμὰ σιδήρῳ·\nἄλλου μαρναμένοιο κατέδραμε φάσγανον ἕλκων,\nἄορι δʼ εὐθήκτῳ παλάμην τάμεν, ἡ δὲ πεσοῦσα\nαἱμοβαφὴς ἤσπαιρεν ἐπὶ χθονὸς ἁλλομένη χείρ·\nκαὶ παλάμη τέτμητο καὶ οὐ μεθέηκε βοείην\nἄκρα περισφίγγουσα κονιομένου τελαμῶνος\nψυχὴ δʼ ἠνεμόφοιτος ἀναΐξασα θανόντος\nσυμπλεκέος ποθέεσκεν ἐθήμονα σώματος ἥβην.\nἄλλον ἀπηλοίησεν ἀφειδέι δουρὶ πατάξας,\nθηγαλέῃ γλωχῖνι βραχίονος ἄκρα τορήσας,\nἄορι δʼ ἀσπίδα τύψεν, ἀρασσομένης δὲ σιδήρῳ\nἀρραγέος βόμβησε μεσόμφαλα νῶτα βοείης.\nαὐτάρ ὁ λυσσήεντι μόθου δεδονημένος οἴστρῳ\nἐγχείην ἐλέλιζε μετήλυδα κυκλάδι τέχνῃ\nἢ πλευρῆς ἑκάτερθεν ἤ αὐχένος ἢ σχεδὸν ὤμου·\nσείων δʼ ἔνθα καὶ ἔνθα παλινδίνητον ἀκωκὴν\nστεινομένης μέσα νῶτα διέτμαγε δηιοτῆτος,\nκραιπνός, ἀερσιλόφοιο καθήμενος ὑψόθεν ἵππου.\nὡς δʼ ὅτε ῥιγαλέου σκιερὴν μετὰ χείματος ὥρην\nφαίνεται ἀσκεπέων νεφέων γυμνούμενος ἀήρ,\nφέγγεος εἰαρινοῖο δεδεγμένος αἴθριον αἴγλην·\nὣς ὅ γε βακχεύων πυκινὰς στίχας ἄτρομος ἀνὴρ\nἸνδῶν σχιζομένων μεσάτην γυμνώσατο χάρμην.\nκαὶ τότε τις προμάχοιο περὶ στόμα χαλκὸν ἐρείσας\nδεξιτερὴν δασπλῆτι γενειάδα τύψε μαχαίρῃ·\nκαί τις ἐπʼ ἀντιβίοισιν ἐν ἠέρι βόμβον ἰάλλων\nεἰς σκοπὸν ὑψικέλευθον ἐπέμπετο λᾶας ἀλήτης,\nκαὶ λίθος ἠερόφοιτος ἐπεσμαράγησε καρήνῳ,\nκαὶ λόφον εὐπήληκος ἀπεστυφέλιξεν ἐθείρης,\nαὐχενίου δεσμοῖο παρʼ ἀνθερεῶνα λυθέντος·\nτῆς δὲ κυλινδομένης κεφαλὴ γυμνοῦτο φορῆος.\nοὐ μοῦνοι τότε φῶτες ἐπέβρεμον, ἀλλὰ καἰ αὐτοὶ\nἵπποι χαλκοχίτωνες ἐπεσμαράγησαν Ἐνυώ,\nἌρεα σαλπίζοντες ἐνυαλίῳ χρεμετισμῷ.\nκούρη δʼ ὑστερόφωνος ὀρεσσαύλων ἀπὸ λαιμῶν\nπετραίοις στομάτεσσιν ἀμειβομένη κτύπον αὐτῶν\nμιμηλὴ χρεμέτιζε μέλος πολεμήιον Ἠχώ.\nκαὶ πολὺς ἀρτιδάικτος ἑλίσσετο νεκρὸς ἀρούραις\nθερμὸν ἀποπτύων ῥόον αἵματος· ὀλλυμένων δέ\nοἱ μὲν ἐπὶ πλευρῇσιν ἐπῃώρηντο θανόντες,\nὃς δὲ τυπεὶς ἐλέλικτο χαρασσομένου κενεῶνος,\nἄλλος ὑπέρ δαπέδοιο χυτῇ κεκύλιστο κονίῃ,\nἄλλος ἐπεστήρικτο παρʼ ὀμφαλόν, ὃς δʼ ἐπὶ γαίῃ\nἀνέρος ἀσπαίροντος ἐπεσκίρτησε καρήνῳ,\nὃς δέ πεσὼν ἰάχησε τετυμμένος ἀνθερεῶνα,\nκαὶ πόδας ἀμφελέλιξεν ἔχων ὀρχηθμὸν ὀλέθρου·\nπρηνὴς δʼ ἄλλος ἔκειτο, καὶ ὡς κοτέων ὀλετῆρι\nεὐρυχανὴς ἔσφιγξε μεμηνότι γαῖαν ὀδόντι.\nἄλλου βαλλομένοιο τανυγλώχινι σιδήρῳ\nλευκὸς ἀκοντιστῆρι χιτὼν ἐρυθαίνετο λύθρῳ·\nἄλλου μαρναμένοιο τιταινομένων ἀπὸ τόξων\nαἱμοβαφὴς πτερόεντι χαράσσετο μηρὸς ὀιστῷ.\nκαί τις ἑὴν σάλπιγγα μάτην περὶ χεῖλος ἐρείσας\nἐχθρὸς ἀνὴρ κελάδησεν ἐγερσιμόθου μέλος ἠχοῦς,\nὀκναλέον φύξηλιν ἑὸν στρατὸν εἰς μόθον ἕλκων.\nοἱ δὲ βοῆς ἀίοντες ἐπὶ κλόνον ἔρρεον Ἰνδοί.\nθαρσαλέοι δʼ ἥψαντο παλιννόστοιο κυδοιμοῦ\nαἰδόμενοι βασιλῆι φανήμεναι ἔκτοθι νίκης.\nκαὶ πολέες στεφανηδὸν ἀπόσσυτον εἰν ἑνὶ χώρῳ\nΑἰακὸν εὐθώρηκες ἐκυκλώσαντο μαχηταί.\nαὐτὰρ ὁ μέσσος ἔην βεβιημένος, οὐ τρυφαλείῃ,\nοὐ πίσυνος σακέεσσι καὶ οὐ θώρηκι κυδοιμοῦ·\nἀλλά ἑ πατρῴοις πεπυκασμένον ἀντὶ σιδήρου\nἀρρήκτοις νεφέεσσιν ὅλον πύργωσεν Ἀθήνη,\nοἶς πάρος ἀβρέκτοιο κατέσβεσεν αὐχμὸν ἀρούρης\nδιψαλέην ἐπὶ γαῖαν ἄγων βιοτήσιον ὕδωρ\nΖηνὸς ἐπομβρήσαντος, ἀμαλλοτόκοιο δὲ γαίης\nαὔλακες εὐώδινες ἐνυμφεύθησαν ἀρότρῳ·\nκαὶ μέσος ἀντιβίων κυκλούμενος ἔνθεος ἀνὴρ\nτοὺς μέν ἀπηλοίησε θοῷ δορί, τοὺς δὲ μαχαίρῃ,\nτοὺς δὲ λίθοις κραναοῖσι· πέδον δʼ ἐρυθαίνετο λύθρῳ\nἸνδῶν κτεινομένων, καὶ ἀκαμπέος ἀνέρος αἰχμῇ\nκεῖτο πολυσπερέων νεκύων χύσις, ὦν ὁ μὲν αὐτῶν\nἡμιθανὴς ἤσπαιρεν, ὁ δὲ χθόνα ποσσὶν ἀράσσων\nὕπτιος αὐτοκύλιστος ὁμίλεε γείτονι πότμῳ·\nκαὶ δαπέδῳ στείνοντο, νέκυς δʼ ἐπερείδετο νεκρῷ\nκεκλιμένῳ μετρηδόν, ἀπʼ ἀρτιτόμοιο δὲ λαιμοῦ\nψυχρὸν ἐρευθιόωντι δέμας θερμαίνετο λύθρῳ·\nκαὶ φόνος ἄσπετος ἦεν, ἐπασσυτέρων δὲ πεσόντων\nγαῖα κελαινιόωσα κατάρρυτος αἵματος ὁλκῷ,\nυἱέας οἰκτείρουσα, χαραδραίῃ φάτο φωνῇ·\nυἱὲ Διὸς ζείδωρε μιαιφόνε—καὶ γὰρ ἀνάσσεις\nὄμβρου καρποτόκοιο καὶ αἱμαλέου νιφετοῖο,—\nὄμβρῳ μὲν γονόεσσαν ὅλην ἐδίηνας ἀλωὴν\nἙλλάδος, Ἰνδῴην δὲ κατέκλυσας αὔλακα λύθρῳ,\nὁ πρὶν ἀμαλλοφόρος, θανατηφόρος· ἀγρονόμοις μὲν\nσὸς νιφετὸς στάχυν εὗρε, σὺ δὲ στρατὸν ἔθρισας Ἰνδῶν\nἀνέρας ἀμώων ἅτε λήιον· ἀμφότερον δὲ\nἐκ Διὸς ὄμβρον ἄγεις, ἐξ Ἄεος αἵματι νίφεις.\nτοῖα μὲν ἔννεπε Γαῖα φερέσβιος. ἀλλὰ Κρονίων\nοὐρανόθεν κελάδησε, καὶ Αἰακὸν εἰς φόνον Ἰνδῶν\nβρονταίοις πατάγοισι Διὸς προκαλίζετο σάλπιγξ.\nκαί τις ἐν ἀντιβίοισιν ἐς Αἰακὸν ὄμμα τανύσσας\nπέμπε βέλος, καὶ βαιόν ὅσον χροὸς ἄκρον ἀμύξαι,\nμηρὸν ἐπιγράψαντα παρέτραπεν ἰὸν Ἀθήνη.\nμάρνατο δʼ εἰσέτι μᾶλλον ἀνώδυνος εἰς μέσον Ἰνδῶν\nΑἰακὸς ἀστήρικτος, ἐπεὶ βέλος ἥπτετο μηροῦ,\nλεπτὸς ὄνυξ ἅτε φωτός, ὅτε χροὸς ἄκρα χαράξῃ.\nκαί τις ἀνὴρ ἀκίχητος ἐχάζετο πεζὸς ὁδίτης\nἴχνεσιν ὠκυτέροισι, καὶ ἤθελε γείτονα λόχμην\nδύμεναι, ἧχι πάροιθεν ἐκεύθετο· τὸν δὲ διώκων\nεἰς δρόμον ἡνιόχευε ποδήνεμον ἵππον Ἐρεχθεύς·\nἀλλʼ ὅτε τόσσον ἔμαρψεν, ὅσον προμάχοιο βαλόντος\nἔγχεος ἱπταμένοιο τιταίνεται ὄρθιος ὁρμή,\nδὴ τότε οἱ μετὰ νῶτα βαλὼν ἀντώπιος ἔστη\nπεζὸς ἀνήρ, ἱππῆα δεδεγμένος· αὐτὰρ ὁ κάμψας\nὀκλαδὸν ἐστήριξεν ἀριστερὸν ἴχνος ἀρούρῃ\nλοξὸς ἐπὶ πλευρῇσιν, ὀπισθοτόνοιο δὲ ταρσοῦ\nἴχνιον ἠέρταζε μετάρσιον, ὀρθὰ τιταίνων\nδεξιτεροῦ ποδὸς ἄκρα πεπηγότα δάκτυλα γαίῃ,\nἸνδικὸν ἑπταβόειον ἔχων σάκος, εἰκόνα πύργου,\nγυμνὸν ἔχων ξίφος ὀξύ· προϊσχόμενος δὲ προσώπου\nἀσπίδα χαλκεόνωτον ἐπέδραμεν Ἰνδὸς ἀγήνωρ,\nἢ θανέειν ἤ φῶτα βαλεῖν ἤ πῶλον ἐλάσσαι\nἄορι τολμήεντι· καὶ ὀμφαλόεντι σιδήρῳ\nδόχμιος ἀντικέλευθον ἀνακρούσας γένυν ἵππου\nπεζὸς ἐὼν ἐτίναξεν ὑπέρτερον ἡνιοχῆα·\nκαὶ νύ εἰς χθόνα ῥῖψεν ἀμήτορος ἀστὀν Ἀθήνης,\nἀλλά μιν ἔγχεϊ νύξε παρʼ ὀμφαλὸν ἄκρον Ἐρεχθεὺς\nκαὶ φονίῳ μέσον ἄνδρα πεπαρμένον ὀξέι χαλκῷ\nεἰς πέδον ἠκόντιζεν· ὁ δὲ στροφάδεσσιν ἐρωαῖς\nἠερόθεν προκάρηνος ἐπωλίσθησε κονίῃ\nκρᾶτα κυβιστητῆρα φέρων βητάρμονι παλμῷ.\nτὸν δὲ λιπὼν σπαίροντα, μετατρέψας δρόμον ἵππου,\nἄλλοις δυσμενέεσσιν ἐπέχραεν ἀστὸς Ἀθήνης.\nκυκλώσας ἑὰ τόξα, καὶ ἁπλώσας ἐπὶ νευρὴν\nὄρθιον ἀκροτάτου τετανυσμένον ἄχρι σιδήρου\nεἰς σκοπὸν εἷλκε βέλεμνον· ἀριστοτόκῳ δʼ ἐπὶ νύμφῃ\nνίκης ἐλπίδα πᾶσαν ἐπέτρεπε Καλλιοπείῃ.\nἐννέα μὲν προέηκε τανυγλώχινας ὀιστούς,\nἐννέα δʼ ἄνδρας ἔπεφνεν· ἔην δέ τις ἶσος ἀριθμὸς\nπεμπομένοις βελέεσσι καὶ ὀλλυμένοισι μαχηταῖς·\nὧν ὁ μὲν ἄκρα μέτωπα διέσχισεν ἰὸς ἀλήτης,\nὃς δὲ δασυστέρνοιο κατέγραψεν ἄντυγα μαζοῦ,\nἄλλος ὑπὲρ λαγόνων, ἕτερος δʼ ἐπὶ νηδύι πίπτων\nμεσσατίῃ πεφόρητο χαρασσομένου κενεῶνος,\nὃς δὲ διὰ πλευροῖο διέδραμεν, ὅς δὲ φυγόντος\nὀρθὸς ἀελλήεντι ποδῶν ἐνεπήγνυτο ταρσῷ\nκαὶ χθονίῳ σφήκωσεν ὁμοζεύκτῳ πόδα δεσμῷ.\nἠνεμόεν δὲ βέλεμνον ἀνείρυσεν· ἐκ δὲ φαρέτρης\nἄλλου πεμπομένοιο κατέδραμεν ἄλλος ἐπʼ ἄλλῳ\nἠερίῃ στροφάλιγγι κατάσσυτος ὄμβρος ὀιστῶν.\nὡς δʼ ὅτε χαλκείῳ τις ἐπʼ ἄκμονι χαλκὸν ἐλαύνων\nἀκαμάτῳ ῥαιστῆρι πυρίβρομον ἦχον ἰάλλει,\nτύπτων γείτονα μύδρον, ἀποθρῴσκουσι δὲ πολλοὶ\nἁλλόμενοι σπινθῆρες ἀρασσομένοιο σιδήρου,\nἠέρα θερμαίνοντες, ἀμοιβαίῃσι δὲ ῥιπαῖς\nὅς μὲν ἔην προκέλευθος, ὁ δὲ σχεδόν, ἅλλος ὀρούσας\nἄλλον ἔτι θρῴσκοντα κιχάνεται αἴθοπι παλμῷ·\nὣς ὅ γε τοξεύων στρατιὴν ἀντώπιον Ἰνδῶν\nμαρναμένων ἐκέδασσεν ἀλωφήτων ἀπὸ τόξων,\nκτείνων ἄλλοθεν ἄλλον ἐπασσυτέροισι βελέμνοις.\nμεσσατίης δὲ φάλαγγος ἀλευαμένης νέφος ἰῶν\nχῶρος ἐγυμνώθη, κεραῆς ἴνδαλμα Σελήνης,\nἀμφιφαής ὅτε βαιὸν ἀποστίλβουσα κεραίης\nἄκρα διαπλήσασα δύω νεοφεγγέος αἴγλης\nκεκλιμέναις ἀκτῖσι μέσον κύκλοιο χαράσσει,\nδίζυγι κεκριμένῳ μαλακῷ πυρί· μεσσατίης δὲ\nγυμνὰ χαρασσομένης ἔτι φαίνετο κύκλα Σελήνης.\nοὐδὲ μάχης ἀπέληγε συναιχμάζων Διονύσῳ\nΑἰακὸς ἀπτοίητος, ἐβακχεύθη δὲ κυδοιμῷ\nκτείνων ἔνθα καὶ ἔνθα· καὶ ἐκ πεδίοιο διώκων\nεἰς προχοὰς ποταμοῖο μετήγαγε λαὸν ἀλήτην.\nσυμφερτοὶ δʼ ἕνα μοῦνον ἐκυκλώσαντο μαχηταὶ\nτυπτόμενον ξιφέεσσι καὶ οὐκ ἀλέγοντα μαχαίρης,\nοὐ βέλεος πτερόεντος· ἐπασσυτέρῃσι δὲ ῥιπαῖς\nκυανέης ἤμησε σιδήρεα λήια χάρμης\nκραιπνὸς ἀνὴρ καὶ πᾶσιν ἐμάρνατο, τοὺς μὲν ἐπʼ ὄχθαις,\nτοὺς δὲ κάτω ποταμοῖο μαχήμονι χειρὶ δαΐζων·\nκαὶ νεκύων ἔπλησεν ὅλον ῥόον· ὀλλυμένων δὲ\nαἵματι μορμύρων ἐρυθαίνετο λευκὸς Ὑδάσπης.\nκαί τις ἀνήρ προμάχοιο φυγὼν ἀνεμώδεα ῥιπὴν\nκύμβαχος αὐτοκύλιστος ἐπωλίσθησε ῥεέθρῳ,\nκαὶ πολὺς ἀρτιδάικτος ἀκοντιστῆρι σιδήρῳ\nσύρετο κυματόεντι νέκυς πεφορημένος ὁλκῷ\nοἰδαλέοις μελέεσσιν· ὑποβρυχίοιο δὲ λύθρου\nνηιάδες λούσαντο δαφοινήεντι ῥεέθρῳ,\nκαὶ φονίαις λιβάδεσσιν ἐφοινίχθη μέλαν ὕδωρ.\nπολλοὶ δʼ ἐν προχοῇσιν ἀπορρίψαντες ἀκωκὴν\nἱκεσίην ἀνέφαινον ἀτευχέες, ὅς μὲν ἐπʼ ὄχθαις,\nὃς δὲ παρὰ ψαμάθοις τετανυσμένος, ὅς δʼ ἐπὶ γαίῃ\nὄρθιος ὀκλάζων, κυρτούμενον αὐχένα κάμπτων·\nἀλλὰ λιτὰς ἀπέειπεν ἄνω νεύοντι προσώπῳ\nΑἰακὸς ἀντιβίοισιν ἀκαμπέα μῆνιν ἀέξων·\nαἰχμητὴν δʼ ἀσίδηρον ἔτι ψαύοντα λιτάων\nοὐχ ἕνα μοῦνον ἔπεφνε Λυκάονα, δυσμενέας δὲ\nχερσὶν ἀθωρήκτοισι κυλινδομένους ἐπὶ γαίῃ\nνηρίθμους κεράιζε, ῥόον ποταμοῖο μιαίνων·\nκαὶ πολὺν Ἀστεροπαῖον ἐδέξατο νεκρὸν Ὑδάσπης.\nΟὐδʼ ἀθεεὶ πολέμιζε καὶ Αἰακός· ἀντιβίους γάρ,\nὡς γενέτης Πηλῆος, ἔσω ποταμοῖο δαΐζων\nἰκμαλέον μόθον εἶχε καὶ ὑδατόεσσαν Ἐνυώ,\nοἷα προθεσπίζων ποταμοῦ περὶ χεῦμα Καμάνδρου\nφύλοπιν ἡμιτέλεστον ἐπεσσομένην Ἀχιλῆι·\nκαὶ μόθον υἱωνοῖο μόθος μαντεύσατο πάππου.\nκαί τις ἐνὶ προχοῇσιν ἀσάμβαλος ἴαχε Νύμφη\nνηιὰς ἀκρήδεμνος ὑπερκύψασα ῥοάων·\nΝηιάδων ὁμόφυλε, Διιπετὲς αἷμα κομίζων,\nἁγνὸν ὕδωρ ἐλέαιρε Διιπετέος ποταμοῖο.\nἄρκιον Ἰνδὸν ὄλεσσε τεὸν δόρυ· παύεο Νύμφαις\nδάκρυα Νηιάδεσσιν ἀδακρύτοισιν ἐγείρων·\nνηιὰς ὑδατόεσσα καὶ ὑμετέρη πέλε μήτηρ·\nκούρην γὰρ ποταμοῖο τεὴν Αἴγιναν ἀκούω.\nμνώεο, τίς σε λόχευσε, καὶ οὐκέτι χεῦμα μιαίνεις.\nἵξομαι εἰς ῥόον ἄλλον ἀκήρατον, εἰς ἄλα βαίνω.\nκαί με θαλασσαίη δέχεται Θέτις· ἀλλὰ μελέσθω\nαἱματόεις ῥόος οὗτος Ἐρινύι καὶ Διονύσῳ.\nεἰκοστῷ τριτάτῳ πεπερημένον Ἰνδὸν Ὑδάσπην\nκαὶ κλόνον ὑδατόεντα καὶ αἰθαλόεντα λιγαίνω.\nὣς φαμένη πατρῷον ἐδύσατο φοίνιον ὕδωρ\nνηιὰς ὑδατόεσσα διάβροχος αἵματι Νύμφη.\nαὐτὰρ ὁ βάρβαρα φῦλα παρʼ ᾐόνας ἄορι τύπτων\nεἰς προχοὰς ἔτρεψε· διωκόμενοι δὲ σιδήρῳ\nδυσμενέες κτείνοντο φόβῳ στείνοντες Ὑδάσπην.\nκαὶ πολὺς ἐν ῥοθίοισι πόδας καὶ χεῖρας ἑλίσσων\nνηχομένους μιμεῖτο, καὶ ἤθελε πότμον ἀλύξαι\nχερσὶν ἀπειρήτοις ποταμήια χεύματα τέμνων·\nἀλλὰ ῥόῳ κεκάλυπτο· καὶ ὕδασιν ἄλλος ἐπʼ ἄλλῳ\nἔγκυος οἰδαίνων διερῷ τυμβεύετο πότμῳ.\nΟὐδʼ ἐπὶ δὴν παρὰ θῖνα φερεσσακέος ποταμοῖο\nπληθύι τοσσατίῃ φονίων κυκλούμενος Ἰνδῶν\nΑἰακὸς εἰσέτι μίμνεν, ἐπεὶ μογέοντι παρέστη\nἸνδοφόνος Διόνυσος ἀκαχμένα θύρσα τινάσσων.\nἔνθα πολὺν στρατὸν ἄλλον ἀφειδέι δούρατι νύσσων\nΑἰακὸς ἐπρήνιξεν· ἐμαίνετο δʼ οἷά περ Ἄρης,\nσύνδρομος εὐθώρηκι κασιγνήτῳ Διονύσῳ.\nκαὶ διερῇ Διόνυσος ὁμίλεε σύζυγι χάρμῃ\nὑγρὸν ἐπʼ ἀντιβίοισι φέρων μόρον. εἰ δέ τις ἀνὴρ\nνήχετο δαιδαλέης ὑπὲρ ἀσπίδος οἴδματα τέμνων,\nνηχομένων κεράιξε μετάφρενον· εἰ δέ τις Ἰνδῶν\nἡμιφανὴς πολέμιζεν ἐπʼ ἰλύι ταρσὸν ἐρείσας,\nθύρσῳ στῆθος ἔτυψεν ἣ αὐχένα, κύματα τέμνων,\nδυομένων· βυθίων γὰρ ἐπίστατο κόλπον ἐναύλων,\nἐξ ὅτε μιν φεύγοντα μόθον δασπλῆτα Λυκούργου\nδώματι κυμαίνοντι γέρων ὑπεδέξατο Νηρεύς.\nπολλοὶ δʼ ἔνθα καὶ ἔνθα περικλείοντο ῥεέθρῳ,\nυἷα Διὸς τρομέοντες ὀρίδρομον, ὧν ὁ μὲν αὐτῶν\nὄρθιος ἰλυόεντι πόδας σφηκώσατο πηλῷ,\nαὐτοπαγὴς δʼ ἀτίνακτος ἀπʼ ἰξύος ἄχρι καρήνου\nἡμιφανὴς ἀνέτελλε καλυπτομένην πτύχα μηροῦ·\nκαὶ Βρομίῳ πολέμιζεν ἐν ὕδασι μᾶλλον ἀρούρης\nἀμφοτέραις παλάμαις διδυμάονα δούρατα πάλλων·\nκαὶ τὸ μὲν αἰχμάζεσκεν ἐς ᾐόνας ὑψόσε πέμπων,\nΑἰακὸν ἀντικέλευθον ἔχων σκοπόν, ἄλλο δὲ σείσας\nἔγχος ἀνουτήτοιο κατηκόντιζε Λυαίου.\nκαί τις ἐνεστήρικτο μέσον κενεῶνα καλύπτων,\nὃς δὲ φυγεῖν οὐχ εὗρε, τετυμμένος ὀξέι θύρσῳ,\nἴχνια πηλώεντι φέρων πεπεδημένα δεσμῷ,\nταρσὸν ἔχων ψαμάθοισι κατάσχετον· ἵστατο δʼ ἄλλος\nκνήμης βαλλομένης· ὁ δὲ γούνατος ἄκρα διαίνων\nὑγρὴν αἱμαλέοιο διʼ ὕδατος εἶχεν Ἐνυώ·\nἄλλος ἐνερρίζωτο δεδυκότος ἄχρι γενείου,\nκαὶ πόδας ᾐώρησε λελουμένον ὦμον ἀείρων,\nφεύγων φρικτὰ ῥέεθρα καταΐσσοντα προσώπου·\nἄλλος ἐνὶ προχοῇσιν ὅλον δέμας ἐκ ποδὸς ἄκρου\nἄχρι μέσου στέρνοιο κατάρρυτος, ὃς δὲ διαίνων\nὤμους διχθαδίους, ὁ δὲ βόστρυχον ἄκρον ἐρεύσας\nδέχνυτο κυματόεσσαν ἐπαΐσσουσαν ἀπειλήν.\nεἰς βυθὸν ἄλλος ἔδυνε διάβροχα χείλεα σείων\nἀνδροφόνον παρὰ χεῦμα σεσηρότος ἀνθερεῶνος.\nκαί τις ἑοὺς ἑτάρους δεδοκημένος Ἰνδὸς ἀγήνωρ\nτοὺς μὲν κτεινομένους δολιχῷ δορί, τοὺς δὲ μαχαίρῃ,\nἄλλον ὀιστευθέντα χαραδρήεντι βελέμνῳ,\nτὸν δὲ πολυπλέκτῳ δεδαϊγμένον ὀξέι θύρσῳ,\nΘουρέι νεκρὸν ὅμιλον ἐδείκνυεν, ἀχνύμενος δὲ\nτίλλε κόμην, φλογερῷ δὲ χόλου βακχεύετο πυρσῷ,\nσφίγγων καρχαρόδοντι μεμυκότα χείλεα δεσμῷ·\nκαὶ ταχὺς αὐτοφόνον μιμούμενος Ἰνδὸν Ὀρόντην,\nβάρβαρον αἷμα φέρων καὶ βάρβαρον ἦθος ἀέξων,\nἆορ ἑὸν γύμνωσεν, ἀπορρίψας δὲ χιτῶνα,\nἌρεος ἀρραγὲς ἕρκος, ἀλεξητῆρα βελέμνων,\nκαὶ ξίφος ἀπτοίητος ἑῷ κενεῶνι πελάσσας\nὑστατίην ταχύποτμος ἀγήνορα ῥήξατο φωνήν·\nγαστήρ, δέχνυσο τοῦτο φίλον ξίφος· αἰδέομαι γάρ,\nμή τις ἐμὲ κτείνειεν ἀνάρσιος ἀπτόλεμος χείρ.\nαὐτὸς ἐμῷ κενεῶνι θελήμονα χαλκὸν ἐλάσσω,\nμή με πατήρ μέμψαιτο δεδουπότα θήλεϊ θύρσῳ,\nμὴ Σάτυρον, μὴ Βάκχον ἐμὸν καλέσειε φονῆα.\nἔννεπε κυανέης κατὰ γαστέρος ἆορ ἐρείσας\nτολμηραῖς παλάμῃσιν, ἅτε ξένον ἄνδρα δαΐζων,\nκαὶ θάνεν αὐτοδάικτος ἐν ἀντιβίοισι Μενοικεύς,\nαἰδόμενος μετὰ δῆριν ἰδεῖν ἔτι Δηριαδῆα·\nὄμμασι δʼ ἀκλαύτοισι θελήμονι κάτθανε πότμῳ,\nκαὶ μανίης ἀπάνευθεν ἐφαίνετο χάλκεος Αἴας.\nκαὶ φόνος ἄσπετος ἦεν· ἀναινομένῳ δὲ ῥεέθρῳ\nκτεινομένους ἐκάλυψε καὶ ἔπλετο τύμβος Ὑδάσπης.\nκαί τις ἔσω ποταμοῖο πανυστατίην χέε φωνήν·\nκαὶ σύ, πάτερ, προχοῇσι πόθεν σέο τέκνα καλύπτεις;\nπολλάκι Βάκτρον Ἄρηα μετήιον, ἀλλὰ ῥεέθροις\nοὔ ποτε Μῆδον ὅμιλον ἀπέκτανε Μῆδος Ἀράξης·\nΠερσικὸς Εὐφρήτης οὐκ ἔκρυφε γείτονα Πέρσην·\nπολλάκι μοι παρὰ Ταῦρον ἔην μόθος, ἀλλʼ ἐνὶ χάρμῃ\nοὐ Κίλικάς ποτε Κύδνος ἑῷ τυμβεύσατο κόλπῳ\nοὐ Τάναϊς χιονῶδες ἄγων πετρούμενον ὕδωρ\nγείτονι Σαυρομάτῃ θωρήσσεται, ἀλλὰ κορύσσων\nΚόλχοις ἀντιβίοισι χαραδρήεσσαν Ἐνυὼ\nπολλάκι παχνήεντι κατεπρήνιξε βελέμνῳ.\nἨριδανὸς πέλε σεῖο μακάρτερος, ὅττι ῥεέθροις\nἀλλοδαπὸν Φαέθοντα καὶ οὐκ ἔκρυψε πολίτην,\nοὐ Γαλάτην ἐκάλυψε καὶ οὐ τάφος ἔπλετο Κελτῷ,\nἀλλὰ φίλοις ναέτῃσι ῥυηφενέων ἀπὸ δένδρων\nἩλιάδων ἤλεκτρα φεραυγέα δῶρα κυλίνδει·\nῬῆνος Ἴβηρ βρεφέεσσι κορύσσεται, ἀλλὰ δικάζων,\nκαὶ κρυφίην ὠδῖνα διασχίζων τοκετοῖο\nκτείνει ξεῖνα γένεθλα· σὺ δὲ φθιμένων ναετήρων\nκρύπτεις γνήσια τέκνα καὶ οὐ νόθον αἷμα καλύπτεις.\nπῶς δύνασαι ποταμοῖσι μιγήμεναι ἠὲ καὶ αὐτῷ\nὠκεανῷ γενέτῃ καὶ Τηθύι, σεῖο τεκούσῃ,\nαἱμαλέαις λιβάδεσσι φόνου πλημμυρίδα σύρων;\nἅζεο, μὴ νεκύεσσι Ποσειδάωνα μιήνῃς.\nσεῖο ῥόος Βρομίοιο κακώτερος, ὅττί με θύρσοις\nοὐ κλονέει Διόνυσος, ὅσον κλονέεις με ῥεέθροις.\nὣς εἰπὼν βαρύποτμος ἐδέχνυτο λοίσθιον ὕδωρ.\nκαὶ πλόος ἦν εὔοπλος· ἐκουφίζοντο δὲ λαοὶ\nοἰδαλέοις μελέεσσιν· ἀποφθιμένου δὲ φορῆος\nἡμιφανὴς πλωτῆρι λόφῳ πορθμεύετο πήληξ\nδυομένη κατὰ βαιόν· ἐφαλλόμεναι δὲ ῥεέθροις\nἐκταδὸν ἐν ῥοθίοισιν ἅτε πρυμνήσια νηῶν\nνηχομένους τελαμῶνας ἐναυτίλλοντο βοεῖαι,\nστοιχάδες ἔνθα καὶ ἔνθα· βαρυνόμενον δὲ σιδήρῳ\nεἰς βυθὸν ὑγροχίτωνα κατέσπασεν ἀνέρα θώρηξ.\nοὐδὲ μόθου Διόνυσος ἑοὺς ἀνέκοψε μαχητάς,\nεἰ μὴ πάντας ἔπεφνεν ἑῷ ταμεσίχροϊ θύρσῳ,\nκαλλείψας ἕνα μοῦνον ὅλων κήρυκα θανόντων·\nΘουρέα μοῦνον ἔλειπε θεουδέα μάρτυρα νίκης.\nἭρη δʼ ὡς ἐνόησε δαϊκταμένων φόνον Ἰνδῶν,\nοὐρανόθεν πεπότητο, διʼ ὑψιπόρου δὲ κελεύθου\nἄστατος ἠνεμόεντι κατέγραφεν ἠέρα ταρσῷ.\nἈντολίῃ δʼ ἐπέβαινε, καὶ ἤλασεν Ἰνδὸν Ὑδάσπην\nφύλοπιν αἱματόεσσαν ἀναστῆσαι Διονύσῳ.\nἀλλʼ ὅτε βαρβαρόφωνος Ἑώιος ὤκλασεν Ἄρης,\nδὴ τότε ναυτιλίης ἑτερότροπα μάγγανα τεύχων\nχεύμασιν ἀκλύστοισι χορὸς πορθμεύετο Βάκχων.\nκαὶ θεὸς ἡγεμόνευε, διʼ οἴδματος ἡνιοχεύων\nἅρμασι χερσαίοισι νόθον πλόον, ὑγροπόρων δὲ\nπορδαλίων ἀδίαντος ὄνυξ ἐχάραξεν Ὑδάσπην·\nκαὶ στρατιαὶ πλόον εἶχον ἀκυμάντου ποταμοῖο,\nὧν ὁ μὲν Ἰνδῴην σχεδίην πολύδεσμον ἐρέσσων,\nὃς δέ, κυβερνήσας διερὴν ἀκάτοιο πορείην,\nἐνδάπιον σκάφος εἶχε λινορραφέων ἁλιήων\nἁρπάξας· ἕτερος δὲ νόθῳ ναυτίλλετο θεσμῷ,\nἅμματι τεχνήεντι περίπλοκα δούρατα δήσας,\nκαὶ ξύλον αὐτόπρεμνον ὁμοίιον ὁλκάδι τεύχων,\nἔκτοθι πηδαλίου, δίχα λαίφεος, ἐκτὸς ἐρετμῶν,\nοὐ Βορέην καλέων νηοσσόον—ἰθυτενὲς γὰρ\nεἰς βυθίους κενεῶνας ὑποβρύχιον δόρυ πέμπων\nἌρεος ὑγροπόροιο δορυσσόος ἔπλεε ναύτης—,\nκαὶ πλωτῆς ἀδίαντος ἐπʼ ἀσπίδος οἴδματα τέμνων,\nπεῖσμα φέρων τελαμῶνα, σακέσπαλον εἶχε πορείην,\nξείνην ναυτιλίην ψευδήμονι νηὶ χαράσσων.\nκαὶ στρατὸς ἱππήων ῥόον ἔστιχε, καὶ πλόος ἵππων\nποσσὶν ἔην ῥαχίῃσιν ἀειρομένων ἐλατήρων·\nκαὶ τότε νηχομένου διερὸν δρόμον εὔποδος ἵππου\nἰξύι κουφίζοντος ὑπέρτερον ἡνιοχῆα\nὑψιφανὴς ἀνέτελλε διʼ ὕδατος ἄβροχος αὐχήν.\nκαὶ στρατὸς ἐγρεμόθων πρυλέων ἀκάτοιο χατίζων,\nἀσκοῖς οἰδαλέοισι χέων ποιητὸν ἀήτην,\nδέρματι φυσαλέῳ διεμέτρεεν Ἰνδὸν Ὑδάσπην,\nἐνδομύχων δʼ ἀνέμων ἐγκύμονες ἔπλεον ἀσκοί.\nαἰγείοις δὲ πόδεσσι διέτρεχε Παρράσιος Πὰν\nἄκρα γαληναίοιο διαστείχων ποταμοῖο·\nκαὶ Λύκος ἡνιόχευε θαλασσαίων δρόμον ἵππων\nπατρῴην ἀδίαντον ἄγων τέθριππον ἀπήνην·\nκαὶ γνωτῷ περόωντι συνέστιχε Δαμναμενῆι\nΣκέλμις ἀκυμάντοιο καθιππεύων ποταμοῖο.\nἄλλος ὑπὲρ νώτοιο θορὼν ὁμόφοιτον ἀέλλαις\nεἰς πλόον ἡνιόχευε καλαύροπι ταῦρον ὁδίτην,\nκαὶ βοέοις ὀνύχεσσι κατέγραφεν ἄψοφον ὕδωρ·\nΣειληνοὶ δὲ γέροντες ἐναυτίλλοντο θαλάσσῃ\nκαὶ ποσὶ καὶ παλάμῃσιν ἐρετμώσαντες Ὑδάσπην\nκαὶ προχέων κρουνηδὸν ἀλεξήτειραν ἰωὴν\nγνωτῷ κυματόεντι γέρων ἰάχησεν Ὑδάσπης,\nμῦθον ἀπειλητῆρα χέων πολυπίδακι λαιμῷ·\nγνωτὲ πέπον, τέο μέχρι τεὸς ῥόος ἄψοφος ἕρπει;\nοἴδματα σεῖο κόρυσσον ἐπιβρίθων Διονύσῳ,\nὄφρα κατακρύψωμεν ἐν ὕδασι πεζὸν ὁδίτην.\nσοὶ καὶ ἐμοὶ πέλεν αἶσχος, ὅτε Βρομίοιο μαχηταὶ\nἀβρέκτοις ἐμὸν οἶδμα διασχίζουσι πεδίλοις·\nΑἰόλε, καὶ σὺ τέλεσσον ἐμοὶ χάριν, ἀντιβίοις δὲ\nσοὺς προμάχους θώρηξον ἀελλήεντας ἀήτας\nμαρναμένους Σατύροισιν, ὅτι στρατὸς ὑγρὸς ὁδίτης\nἅρμασι χερσαίοισι βατὸν ποίησεν Ὑδάσπην,\nκαὶ δρόμον ὑγρὸν ἔχουσιν ἐν ὕδασιν ἡνιοχῆες·\nσοὺς ἀνέμους θώρηξον ἐμῷ πορθμῆι Λυαίῳ·\nχεύμασι δʼ ἑλκέσθω Σατύρων στόλος, ἡνιόχων δὲ\nσυρομένων προχοῇσιν ἐμὸς ῥόος ἄρμα δεχέσθω,\nοἴδματι λυσσήεντι καλυπτομένων ἐλατήρων.\nοὐ μὲν ἐγὼ νήποινον ἀήθεα πορθμὸν ἐάσω·\nσοὶ καὶ ἐμοὶ πέλεν αἶσχος, ὅταν Βρομίοιο μαχηταὶ\nἀτραπὸν ἡνιόχοισι καὶ ἀβρέκτοισιν ὁδίταις\nὑγροπόρους δὲ λέοντας ἀιστώσω Διονύσου.\nεἰπέ, πόθεν βατὸς ἔσκεν ἐμὸς ῥόος, ὑγροβαφὴς δὲ\nνηιὰς ἐν προχοῇσι πόθεν χρεμετισμὸν ἀκούει\nκαὶ ῥάχιν ἰχθυόεσσαν ὄνυξ ἵππειος ἀράσσει;\nαἰδέομαι ποταμοῖσι μιγήμεναι, ὅττι γυναῖκες\nἡμέας ἀκλύστοισι διαστείβουσι πεδίλοις.\nοὔ ποτε τολμήεντες ἐμὸν ῥόον ἔξεον Ἰνδοὶ\nἅρμασιν ἠλιβάτοισι, καὶ οὐ πατρώιον ὕδωρ\nΔηριάδης ἐχάραξεν ἑῶ περιμήκεϊ δίφρῳ,\nὑψιλόφων λοφίῃσιν ἐφεδρήσσων ἐλεφάντων.\nὣς εἰπὼν ἐκόρυσσεν ἑὸν ῥόον· ἆλτο δὲ Βάκχῳ\nαἰχμάζων ῥοθίοισιν· ἀελλήεσσα δὲ πολλὴ\nμαρναμένων ὑδάτων διερὴ μυκήσατο σάλπιγξ·\nκαὶ ποταμὸς κελάρυζεν ἄγων ὑψούμενον ὕδωρ,\nμαρνάμενος Σατύροισι· πολυφλοίσβῳ δὲ κυδοιμῷ\nΒασσαρὶς ἁβροχίτων ἀπεσείσατο κύμβαλα χειρῶν\nκαὶ πόδας ἀμφελέλιζεν, ἐρεσσομένοιο δὲ ταρσοῦ\nξανθὰ πολυρραφέων ἀπεσείσατο δεσμὰ πεδίλων,\nκαὶ ῥόος ἠνεμόεις πεφορημένος ἄχρι καρήνου\nΒάκχης νηχομένης ἑλικώδεας ἔκλυσε χαίτας·\nἄλλη βριθομένη διεροὺς ἀπεθήκατο πέπλους,\nνεβρίδας οἰδαλέοισιν ἐπιτρέψασα ῥεέθροις,\nκαί οἱ ἐπὶ στέρνοισι κορυσσομένου ποταμοῖο\nὄγκος ἐρευθιόωντι μέλας ἐπεσύρετο μαζῷ·\nκαὶ Σάτυρος παλάμῃσιν ἐρετμώσας χυτόν ὕδωρ\nἰκμαλέην ἐλέλιζε διʼ ὕδατος ὄρθιον οὐρήν·\nγηραλέοις δὲ πόδεσσι μεθυσφαλὲς ἴχνος ἐρέσσων\nἄστατος ὑδατόεντι Μάρων πεφορημένος ὁλκῷ\nκύμασιν ἀσκὸν ἔλειπε βεβυσμένον ἡδέος οἴνου·\nπυκνὰ δὲ σειομένη διδυμόζυγι σύνδρομος αὐλῷ\nΠανιὰς ἀκροτάτοιο διʼ ὕδατος ἔπλεε σύριγξ,\nκύμασιν αὐτοέλικτος· ἁμιλλητῆρι δὲ παλμῷ\nΣειληνοῦ λασίοιο κατʼ αὐχένος ἔρρεε χαίτη.\nκαὶ ποταμὸς κελάδησεν ἀφυσγετὸν οἴδματι σύρων,\nξανθὸν ὑπὲρ πεδίοιο χέων μετανάστιον ὕδωρ,\nκικλήσκων Διόνυσον ἐς ὑδατόεσσαν Ἐνυώ·\nκαὶ ῥόος ἐγρεκύδοιμος ἔχων ἀντίπνοον αὔρην\nἀγχινεφὴς ὑψοῦτο, διάβροχον ἠέρα φαίνων,\nοἴδματι παφλάζοντι καταθρῴσκων Διονύσου.\nοὐχ οὕτω Σιμόεντος Ἀρειμανὲς ἔβρεμεν ὕδωρ,\nοὐχ οὕτω ῥόος ἔσκεν ἐγερσιμόθοιο Καμάνδρου\nχεύματι κυματόεντι κατακλύζων Ἀχιλῆα,\nὡς τότε Βακχείην στρατιὴν ἐδίωξεν Ὑδάσπης.\nκαὶ ποταμῷ Διόνυσος ἀνήρυγε θυιάδα φωνήν·\nτί κλονέεις Διὸς υἷα, Διιπετές; ἢν ἐθελήσω,\nτερσαίνει σέο χεῦμα πατὴρ ἐμός, ὑέτιος Ζεύς.\nἐκ νεφέων βλάστησας ἐμοῦ Κρονίδαο τοκῆος,\nκαὶ νεφεληγερέταο Διὸς βλάστημα διώκεις;\nπατρὸς ἐμοῦ πεφύλαξο βέλος λοχίοιο κεραυνοῦ,\nμὴ στεροπὴν Βρομίοιο γενέθλιον εἰς σὲ κορύσσῃ·\nἅζεο, μὴ βαρύγουνος, ὅπως Ἀσωπός, ἀκούσῃς·\nσὴν προχοὴν πρήυνον, ἕως ἔτι μῆνιν ἐρύκω.\nὑδατόεις πυρόεντι κορύσσεαι· οὐ δύνασαι δὲ\nτλήμεναι αἰθαλόεντος ἔνα σπινθῆρα κεραυνοῦ.\nεἰ δὲ μέγα φρονέεις χάριν Ἀστερίης σέο νύμφης,\nἣ λάχεν αἰθερίης Ὑπερίονος αἷμα γενέθλης,\nἠελίου θρασὺν υἷα, πυρώδεος ἡνιοχῆος,\nοὐρανὸν ἱππεύοντα πατὴρ ἐμὸς ἔφλεγε πυρσῷ,\nκαὶ νέκυν ἔστενε παῖδα πυρὸς ταμίης Ὑπερίων,\nοὐδὲ χάριν Φαέθοντος ἐμῷ πολέμιζε τοκῆι,\nοὐ πυρὶ πῦρ ἀνάειρε, καὶ εἰ πυρὸς ἡγεμονεύει.\nεἰ χάριν ὑμετέρου μεγαλίζεαι Ὠκεανοῖο,\nἨριδανὸν σκοπίαζε Διὸς πληγέντα βελέμνῳ,\nὑμέτερον πυρίκαυτον ἀδελφεόν· αἰνοπαθὴς δὲ\nσὸς διερὸς προπάτωρ, μιτρούμενος ἄντυγι κόσμου,\nχεύμασι τοσσατίοισι χέων γαιήοχον ὕδωρ,\nυἱὸν ἴδε φλεχθέντα, καὶ οὐ πολέμιζεν Ὀλύμπῳ,\nοὐ προχοαῖς ἐρίδαινε πυριγλώχινι κεραυνῷ.\nἀλλὰ τεῶν ὑδάτων ἔτι φείδεο, μή σε νοήσω\nἨριδανῷ φλεχθέντι κεκαυμένον ἶσον Ὑδάσπην.\nὣς φαμένῳ βαρύδουπος ἐχώσατο μᾶλλον Ὑδάσπης\nκύμασι λαβροτέροισι χέων ὑψίδρομον ὕδωρ.\nκαί νύ κεν ἔκρυφε πᾶσαν ἀβακχεύτων στίχα Βάκχων,\nεἰ μὴ Βάκχος ἄμυνεν, ἀπʼ ἀγχιπόροιο δὲ λόχμης\nπυρσοτόκον νάρθηκα λαβὼν ἀντώπιον Ἠοῦς\nἠελίῳ θέρμηνεν· ἐριφλεγέος δὲ κορύμβου\nαὐτογόνῳ σπινθῆρι λοχεύετο δουράτεον πῦρ·\nκαὶ προχοαῖς φλόγα ῥῖψεν· ἀπειλητῆρι δὲ δαλῷ\nκαιομένου ποταμοῖο ῥοαῖς ἐπεπάφλασαν ὄχθαι·\nκαὶ πολὺς ἠερόφοιτος ἑλίσσετο καπνὸς ἀλήτης\nλωτοῦ καιομένοιο μαραινομένου τε κυπείρου·\nκαὶ θρύα πῦρ ἀμάθυνε· πολυστροφάλιγγι δὲ ῥιπῇ\nκαπνοῦ λιγνυόεντος ἕλιξ ἐμέθυσσεν ἀυτμὴ\nἠερίας ἁψῖδας, ὅλη δʼ ἐμελαίνετο λόχμη\nεὐόδμοις ἀνέμοισιν ἱμασσομένων δονακήων.\nκαὶ σέλας εἰς βυθὸν εἷρπεν· ἐνεκρύπτοντο δὲ πηλῷ\nἰχθύες αἰθαλόεντες· ὑποβρυχίοιο δὲ πυρσοῦ\nνηχομένῳ σπινθῆρι διάβροχος ἔζεεν ἰλὺς\nὑγρὸν ἀναπτομένη· βυθίων δʼ ἀπὸ καπνὸς ἐναύλων\nἔμπυρος ὑδατόεντι διέσσυτο σύνδρομος ἀτμῷ.\nὙδριάδων δὲ φάλαγγες ἀνάμπυκες ὠκέι ταρσῷ\nγυμναὶ κυματόεντος ἀπεπλάζοντο μελάθρου·\nκαί τις ἀναινομένη φλογερὸν πατρώιον ὕδωρ\nνηιὰς ἀκρήδεμνος ἀήθεα δύσατο Γάγγην·\nἄλλη δʼ Ἰνδὸν ἔναιεν ἐριβρεμέτην Ἀκεσίνην\nἀζαλέοις μελέεσσιν· ἀλωομένην δὲ Χοάσπης\nἄλλην οὐρεσίφοιτον ἀνάμπυκα Νηίδα Νύμφην\nπαρθενικὴν ἐδέξατο, Περσίδι γείτων.\nὨκεανὸς δʼ ἰάχησεν ἀπειλείων Διονύσῳ,\nὑδατόεν μύκημα χέων πολυπίδακι λαιμῷ,\nκαὶ ῥόον ἀενάων στομάτων κρουνηδὸν ἰάλλων\nἠιόνας κόσμοιο κατέκλυσε χεύματι μύθων·\nἥλικος Ὠκεανοῖο παρευνέτι, σύγχρονε κόσμου\nπαντρόφε συμμιγέων ὑδάτων, αὐτόσπορε Τηθύς,\nἀρχαίη φιλότεκνε, τί ῥέξομεν; αἰθαλόεις γὰρ\nεἰς ἐμὲ καὶ σέο τέκνα κορύσσεται ὑέτιος Ζεύς·\nἅρπαγα γὰρ νόθον ὄρνιν ἔχει Κρονίωνα φονῆα\nἈσωπὸς γενετῆρα, καὶ υἱέα Βάκχον Ὑδάσπης.\nἀλλὰ Διὸς στεροπῇσιν ἄγων ἀντίξοον ὕδωρ\nἠέλιον πυρόεντα ῥόῳ σβεστῆρι καλύψω,\nκρύψω δʼ αἰθέρος ἄστρα· καὶ ἀθρήσει με Κρονίων\nχεύματι μορμύροντι κατακλύζοντα Σελήνην·\nἈρκτῴην δʼ ὑπὸ πέζαν ἐμαῖς προχοῇσι λοέσσω\nἄξονος ἄκρα κάρηνα καὶ ἄβροχον ὁλκὸν Ἁμάξης·\nκαὶ βυθίης ἀρχαῖον ἐμῆς πλωτῆρα θαλάσσης\nαἰθέριον Δελφῖνα πάλιν πλωτῆρα τελέσσω,\nκρυπτόμενον πελάγεσσι· καὶ ἀστερόφοιτον ἐρύσσω\nνόστιμον οὐρανόθεν μετανάστιον εἰς χθόνα Κελτῶν\nἨριδανὸν πυρόεντα, καὶ ὑδατόεντα τελέσσω,\nαἰθέρα γυμνώσας διεροῦ πυρός· ὑψιπόρους δὲ\nἰχθύας ἀστερόεντας ἐμοὺς πάλιν εἰς ἅλα σύρω,\nνηχομένους μετʼ Ὄλυμπον ἐν ὕδασιν. ἔγρεο, Τηθύς,\nὕδασιν αἰθέρος ἄστρα καλύψομεν, ὄφρα νοήσω\nταῦρον, ἀκυμάντοιο πάλαι πλωτῆρα θαλάσσης,\nκύμασι λαβροτέροις πεφορημένον ὑγρὸν ὁδίτην,\nΕὐρώπης μετὰ λέκτρον· ὀρινέσθω δὲ καὶ αὐτή,\nδερκομένη κερόεσσαν ἐμὴν ταυρώπιδα μορφήν,\nταυροφυὴς κερόεσσα βοῶν ἐλάτειρα Σελήνη·\nἵξομαι ὑψικέλευθος ἐς οὐρανόν, ὄφρα νοήσω\nἰκμαλέον Κηφῆα καὶ ὑγροχίτωνα Βοώτην,\nὡς πάρος ἐννοσίγαιος, ὅτε θρασὺς ἀμφὶ Κορίνθου\nὑγρὸς Ἄρης ἀλάλαζεν ἐς ἀστερόεσσαν Ἐνυώ·\nκρύψω δʼ ἔμπυρον Αἶγα, Διὸς τροφόν, ὑγροπόρῳ δὲ\nἄρμενον Ὑδροχοῆι χαρίζομαι ἄφθονον ὕδωρ.\nΤηθύς, καὶ σύ, θάλασσα, κορύσσεο· ταυροφυῆ γὰρ\nΖεὺς νόθον υἷα λόχευσεν, ἵνα ξύμπαντας ὀλέσσῃ\nκαὶ ποταμοὺς καί φῶτας ἀμεμφέας· ἀμφότερον δὲ\nἸνδοὺς θύρσος ἔπεφνε καὶ ἔφλεγε πυρσὸς Ὑδάσπην.\nἔννεπε παφλάζων βαθυκύμονος οἴδματι φωνῆς.\nεἰκοστὸν δὲ τέταρτον ἔχει γόον ἄσπετον Ἰνδῶν\nκερκίδα θʼ ἱστοπόνοιο καὶ ἠλακάτην Ἀφροδίτης.\nΖεὺς δὲ πατὴρ κοτέοντος ἀπέτραπε παιδὸς ἀπειλήν,\nδοῦπον ὁμοπλεκέων νεφέων βρονταῖον ἱμάσσων·\nκαὶ χόλον ἐπρήυνεν ἀτέρμονος Ὠκεανοῖο,\nὑσμίνην φλογόεσσαν ἐρητύων Διονύσου.\nἭρη δʼ ἐσμαράγησε διʼ ἠέρος ἄπλετον ἠχώ,\nμῆνιν ἀναστέλλουσα πυρισθενέος Διονύσου.\nκαὶ διερὴν παλάμην ὀρέγων οἰκτίρμονι Βάκχῳ\nπαιδὶ Διὸς πυρόεντι γέρων ἰάχησεν Ὑδάσπης,\nμῦθον ἀναβλύζων ἱκετήσιον ἀνθερεῶνος·\nφείδεό μοι, Διόνυσε, διιπετέος ποταμοῖο,\nὕδασι καρποτόκοισι φέρων χάριν· ὑμετέρη γὰρ\nἐξ ὑδάτων εὔβοτρυς ἀνεβλάστησεν ὀπώρη.\nἀασάμην, Διόνυσε πυριτρεφές· οὐρανίην γὰρ\nσῶν δαΐδων ἀμάρυγμα τεὴν κήρυξε γενέθλην.\nἀλλὰ πόθος τεκέων με βιήσατο· Δηριάδῃ γὰρ\nυἱέι πιστὰ φέρων ῥοθίων ἐλέλιζον ἀπειλήν,\nἸνδοῖς κτεινομένοισι βοηθόον οἶδμα κυλίνδων.\nαἰδέομαι γενετῆρι φανήμεναι, ὅττι θαλάσσῃ\nαἵματι μορμύροντι μεμιγμένα χεύματα σύρω\nκαὶ φονίῃ ῥαθάμιγγι Ποσειδάωνα μιαίνω·\nτοῦτό με, τοῦτο κόρυσσεν ἐριδμαίνειν Διονύσῳ.\nπρὸς δὲ τεοῦ ξενίοιο καὶ ἱκεσίοιο τοκῆος,\nαἴδεο παφλάζοντα τεῷ πυρὶ θερμὸν Ὑδάσπην.\nνηιάδες φεύγουσιν ἐμὸν ῥόον· ἀμφὶ δὲ πηγάς\nἡ μὲν ναιετάει διερὸν δόμον, ἡ δʼ ἐνὶ λόχμαις\nσύννομος Ἁδρυάδεσσι φυτὸν μετὰ πόντον ἀμείβει,\nἄλλη δʼ Ἰνδὸν ἔχει μετανάστιος, ἡ δὲ φυγοῦσα\nποσσὶ κονιομένοισιν ἐδύσατο διψάδα πέτρην\nΚαυκασίην, ἑτέρη δὲ μεταΐξασα Χοάσπην\nναίει ξεῖνα ῥέεθρα καὶ οὐκέτι πάτριον ὕδωρ.\nμὴ καλάμους ὀλέσειας, ἐμῶν βλάστημα ῥοάων,\nοἷσιν ἀεξομένοισιν ἐρείδεται οἰνάδος ὅρπηξ\nἀμπελόεις· δόνακες γὰρ ἐπʼ ἀλλήλοισι δεθέντες\nὑμετέρην εὔυδρον ἐλαφρίζουσιν ὀπώρην·\nμὴ δόνακας φλέξειας, ὅθεν σέο Μυγδόνες αὐλοί,\nμή ποτέ σοι μέμψαιτο τεὴ φιλόμολπος Ἀθήνη,\nἥ ποτε Γοργείων βλοσυρὸν μίμημα καρήνων\nφθεγγομένων Λίβυν εὗρεν ὁμοζυγέων τύπον αὐλῶν·\nκαὶ σέο μυστιπόλοιο κυβερνήτειραν ἀοιδῆς\nΠανιάδος σύριγγος ὁμόθροον αἴδεο μολπήν·\nλῆγε τεῷ νάρθηκι ῥόον ποταμοῖο μαραίνων,\nὅττι ῥόος ποταμοῖο τεούς νάρθηκας ἀέξει.\nοὐ ξένον οἶδμα πέρησας ἐπώνυμον· ἀλλοφυῆ γὰρ\nἄλλον ἐγὼ Διόνυσον ἐμοῖς φαίδρυνα λοετροῖς,\nὁπλοτέρου Βρομίοιο φερώνυμον, εὖτε Κρονίων\nΖαγρέα παιδοκόμοισιν ἐμαῖς παρακάτθετο Νύμφαις·\nκαὶ σὺ φέρεις Ζαγρῆος ὅλον δέμας· ἀλλὰ σὺ κείνῳ\nδὸς χάριν ὀψιτέλεστον, ὅθεν πέλες· ἀρχεγόνου γὰρ\nἐκ κραδίης ἀνέτελλες, ἀειδομένου Διονύσου.\nὑμετέρου δὲ γέραιρε Λάμου κουροτρόφον ὕδωρ·\nμνώεο Μαιονίης σέο πατρίδος· ὑμετέρου γὰρ\nΠακτωλοῦ χαρίεντος ἀδελφεός ἐστιν Ὑδάσπης.\nκαὶ σὺ τόσοις ποταμοῖσι μίαν χάριν ἄρτι τιταίνων,\nγνωτοῖς ἡμετέροισι, τεὴν ἀνασείρασον αἴγλην·\nμηδὲ πυρί φλέξῃς ὑδάτων χύσιν· ἐξ ὑδάτων γὰρ\nἀστεροπὴ βλάστησε, τεοῦ Διὸς ὑέτιον πῦρ.\nἀλλὰ χόλον πρήυνε, τεοῖς ὅτι γούνασι πίπτω\nμειλίχιον στορέσας ἱκέτην ῥόον· ἐν πολέμοις γὰρ\nεἰ θρασὺν αὐχένα κάμπτε, καὶ ἤπιος ἔσκε Τυφωεύς,\nκαί κεν ἀπορρίψας παλινάγρετον ὄγκον ἀπειλῆς\nἀστεροπὴν ἀνέκοπτε πατήρ τεός, ὑψιμέδων Ζεύς.\nὣς φαμένου Διόνυσος ἑὴν ἀνεσείρασε πεύκην.\nκαὶ προχοὰς Ἀρκτῷος ἀνερρίπιζεν ἀήτης\nχειμερίῃ μάστιγι, φέρων δυσπέμφελον αὔρην,\nχεῦμα πυριβλήτοιο καταψύχων ποταμοῖο,\nἠέλιον καὶ Βάκχον ὁμοῦ καὶ Ζῆνα γεραίρων,\nκαὶ ῥοθίων ἄσβεστον ἀπέσβεσε δαιμόνιον πῦρ.\nὄφρα μὲν εἰσέτι Βάκχος ἐπέπλεεν ὑγρὸν Ὑδάσπην,\nτόφρα δέ, θάρσος Ἄρηος ἔχων, περιμήκετον ὁρμὴν\nΔηριάδης ἐπὶ δῆριν ἐπώνυμον ὥπλισεν Ἰνδούς,\nστήσας ἀμφὶ ῥέεθρον ἑὰς στίχας, ὄφρα μαχηταὶ\nλαὸν ἐρητύσωσιν ἀνερχομένων ἔτι Βάκχων.\nοὐδὲ Διὸς λάθεν ὄμμα πανόψιον· ἐσσυμένως δὲ\nοὐρανόθεν πεφόρητο προασπίζων Διονύσον.\nκαὶ σφετέροισιν ἰόντες ἀρηγόνες, ἄλλος ἐπʼ ἄλλῳ,\nσὺν Διὶ πάντες ἵκοντο θεοὶ ναετῆρες Ὀλύμπου\nἅλματι πωτήεντι· καὶ Αἰγίνης χάριν εὐνῆς\nαἰετὸς ᾐώρητο τὸ δεύτερον ὑψιπέτης Ζεὺς\nἈσωποῦ μετὰ χεῦμα, καὶ Αἰακὸν ἠεροφοίτην\nφειδομένων ὀνύχων δεδραγμένος ἅρπαγε ταρσῷ\nκουφίζων ἐκόμισσεν ἐς Ἄρεα Δηριαδῆος\nἸνδῴην ἐπὶ πέζαν· ἀπʼ εὐρυπόροιο δὲ κόλπου\nυἱὸν Ἀρισταῖον γενέτης ἐσάωσεν Ἀπόλλων,\nφαιδρὸς ἀλεξικάκων πεφορημένος ἄρματι κύκνων,\nμνῆστιν ἔχων θαλάμοιο λεοντοφόνοιο Κυρήνης·\nκαὶ κρατέων ἕο παῖδα τανύπτερος ἥρπασεν Ἑρμῆς,\nυἱέα Πηνελόπης, κεραελκέα Πᾶνα κομήτην·\nΟὐρανίη δʼ Ὑμέναιον ἀνεζώγρησεν ὀλέθρου\nπαιδὸς ἑοῦ γονόεντος ἐπώνυμον, ἠερίας δὲ\nἀτραπιτούς ἐχάραξεν, ὁμοίιος ἀστέρος ὁλκῷ,\nγνωτῷ βοτρυόεντι χαριζομένη Διονύσῳ·\nΚαλλιόπη δʼ Οἴαγρον ἑοῖς ἀνεκούφισεν ὤμοις·\nκαί τεκέων Ἥφαιστος ἑῶν ἀλέγιζε Καβείρων,\nἀμφοτέρους δʼ ἥρπαξεν, ὁμοίιος ὀξέι πυρσῷ·\nἈκταίη δʼ ἐσάωσεν Ἐρεχθέα Παλλάς Ἀθήνη\nἸνδοφόνον, ναετῆρα θεοκρήπιδος Ἀθήνης·\nνύμφας δʼ Ἁδρυάδας ναέται ζώγρησαν Ὀλύμπου\nπάντες, ὅσοις μεμέληντο φίλαι δρύες, ἐξοχα δʼ ἄλλων\nδαφναίας ἐσάωσε φανεὶς δαφναῖος Ἀπόλλων,\nκαί σφιν ἄμα χραίσμησε συνέμπορος υἱέι μήτηρ,\nεἰσέτι κυδαίνουσα λεχώια δένδρεα Λητώ.\nΒασσαρίδων δὲ φάλαγγα κορυμβοφόρους τε γυναῖκας\nἐκ βυθίου ῥύσαντο πολυφλοίσβοιο κυδοιμοῦ\nθυγατέρες Κύδνοιο, φιλοζεφύρου ποταμοῖο,\nπλωτὸν ἐπιστάμεναι διερὸν δρόμον, ἅς ἐπὶ νίκῃ\nἌρεος Ἰνδῴοιο πατὴρ δωρήσατο Βάκχῳ,\nΝηιάδας πολέμοιο δαήμονας, ἅς ποτε χάρμην\nμαρνάμενος Κρονίωνι Κίλιξ ἐδίδαξε Τυφωεύς.\nκαὶ στρατὸς ὡμάρτησεν ὁμόστολος· ἐσσυμένους δὲ\nΕὔιος ἔφθασε πάντας, ὀρεσσαύλων ἐπὶ δίφρων\nἄξονος ἀβρέκτοιο διαξύων ῥόον ὁλκῷ·\nκαὶ Σατύρων δρόμον εἶχεν ὁμόστολον, οἷς ἅμα Βάκχαι\nὑγροπόροι καὶ Πᾶνες ὁμήλυδες· ἔξοχα δʼ ἄλλων\nὠκύτεροι Τελχῖνες ἁλιτρεφέων ὑπὲρ ἵππων,\nπατρῴης ἐλατῆρες ἁλικρήπιδος ἀπήνης,\nεἰς δρόμον ὡμάρτησαν ἐπειγομένῳ Διονύσῳ.\nἄλλοι δʼ ἦσαν ὄπισθεν, ἐπεσσεύοντο δὲ πορθμῷ\nἐξ ἑτέρης ἀνιόντες ἀθηήτοιο κελεύθου,\nἧχι θεὸς πόμπευεν· ἐπεὶ πτερὸν ἠρέμα πάλλων\nαἰετὸς ἡγεμόνευε διʼ οὔρεος ἀντίτυπος Ζεύς,\nφειδομένοις ὀνύχεσσι μετάρσιον υἷα κομίζων,\nΑἰακὸν ἠερίῃ πεφορημένον ὕψι κελεύθῳ.\nἸνδώῃ δʼ ἐχόρευον ἐπισκαίροντες ἐρίπνῃ,\nκαὶ σκοπέλους ἐδίωκον, ἐναυλίζοντο δὲ λόχμαις,\nκαὶ κλισίας πήξαντες ἐς ἠρέμα δάσκιον ὕλην\nοἱ δὲ τανυκραίρων ἐλάφων κεμαδοσσόον ἄγρην\nεἶχον ἅμα σκυλάκεσσιν· Ἁμαδρυάδεσσι δὲ Νύμφαις\nὙδριάδες μίσγοντο φιλοπτόρθου Διονύσου.\nΒασσαρίδων δὲ φάλαγγες Ἐρυθραίῃ παρὰ λόχμῃ\nσκύμνον ὀρεσσαύλοιο τιθηνήσαντο λεαίνης,\nαὐτοχύτου δὲ γάλακτος ἀνέβλυον ἰκμάδα μαζοί·\nἄλλη ἐχιδναίοιο πόθον μεθέπουσα κορύμβου\nἰοβόλων μάστευε διʼ οὔρεος ἄντρα δρακόντων,\nθηροσύνην δʼ ἀνέφαινεν· ἀκοντιστῆρι δὲ θύρσῳ\nἡ μὲν νεβρὸν ἔβαλλεν ἀελλόπον· ἡ δέ λαθοῦσα\nἅλματι λυσσήεντι κατέδραμε λυσσάδος ἄρκτου·\nἡ δὲ μελαρρίνων ῥαχίης ἐδράξατο θηρῶν\nκαὶ λοφίης ἐπέβαινεν ὀρεσσινόμων ἐλεφάντων.\nκαί τις ὀιστοβόλων βέλος ἥρμοσε κυκλάδι νευρῇ\nκαὶ πτελέην τόξευεν· ὁ δὲ σκοπὸν εἶχεν ἐλαίην·\nκαὶ πίτυν ἄλλος ἔβαλλε· πολὺς δʼ ἐπὶ γείτονα πεύκην\nπεμπομένων σύριζεν ἐν ἠέρι ῥοῖζος ὀιστῶν.\nτοῖσι μὲν ἔβρεμε κῶμος ὀρίκτυπος. ἀχνύμενος δὲ\nΔηριάδῃ βασιλῆι δυσάγγελος ἵκετο Θουρεύς,\nδάκρυσιν ἀφθόγγοισιν ἀπαγγέλλων φόνον Ἰνδῶν,\nκαὶ μόγις ἐκ στομάτων ἀνενείκατο πενθάδα φωνήν·\nΔηριάδη σκηπτοῦχε, θεηγενὲς ἔρνος Ἐνυοῦς,\nᾔομεν, ὡς ἐκέλευσας, ἐς ἀντιπέραιαν ἐρίπνην,\nεὕρομεν ἐν βήσσῃσιν ἐρημάδα γείτονα λόχμην·\nκεῖθι λόχον στήσαντες ἐμίμνομεν, εἰσόκεν ἔλθῃ\nθυρσομανὴς Διόνυσος· ἐπερχομένοιο δὲ Βάκχου\nαὐλὸς ἐπεσμαράγησεν, ἀδεψήτου δὲ βοείης\nτυπτομένης ἑκάτερθεν ἔην χαλκόκροτος ἠχὼ\nκαὶ καναχὴ σύριγγος· ὅλη δʼ ἐλελίζετο λόχμη\nκαὶ δρύες ἐφθέγξαντο καὶ ὠρχήσαντο κολῶναι·\nνηιάδες δʼ ὀλόλυξαν. ἐγὼ δʼ ἐκόρυσσα μαχητάς,\nὀκναλέους, τρομέοντας, ἀπειθέας εἰς μόθον ἕλκων.\nκαὶ θεός, ὃν καλέουσιν, ἀκαχμένα θύρσα τινάσσων,\nοὐτιδανοῖς πετάλοισιν ὀιστεύων γένος Ἰνδῶν,\nκτεῖνε μὲν ἐν πεδίῳ στρατὸν ἄσπετον ὀξέι θύρσῳ\nβλήμενον, ἐν ῥοθίοις δὲ τὸ λείψανον ὤλεσεν Ἰνδῶν.\nἀλλὰ σοφοὺς Βραχμῆνας ἐρείομεν, ὄφρα δαείης,\nεἰ θεὸς οὗτος ἵκανεν ἐς ἡμέας ἢ βροτὸς ἀνήρ.\nμή νυχίην ἀνόνητον ἀναστήσειας Ἐνυώ,\nμὴ στρατιὴν ὀλέσειας ἀφεγγέι δηιοτῆτι·\nἤδη δʼ ἀχλυόεις τέταται ζόφος· ἀγχιφανὴς δὲ\nδῆριν ἀναστέλλων ἀμαρύσσεται Ἕσπερος ἀστήρ.\nεἰ δὲ πόθος μεθέπει σε δυσαντήτοιο κυδοιμοῦ,\nσήμερον Ἰνδὸν ἔρυκε, καὶ αὕριον εἰς μόθον ἕλκεις.\nὣς εἰπὼν παρέπεισεν ἀπειθέα Δηριαδῆα,\nοὐ χάριν ἀδρανίης πειθήμονα, δυομένῳ δὲ\nμεμφόμενον Φαέθοντι καὶ οὐκ εἴκοντα Λυαίῳ.\nἸνδῴην δὲ φάλαγγα μεταστήσας ποταμοῖο\nΔηριάδης ὑπέροπλος ἐχάζετο πενθάδι λύσσῃ,\nἑζόμενος λοφίῃσι παλιννόστων ἐλεφάντων.\nἸνδοὶ δʼ ἔνθα καὶ ἔνθα σὺν ἠλιβάτῳ βασιλῆι\nεἰς πόλιν ἐρρώοντο πεφυζότες, ἔνδοθι πύργων\nνίκην εἰσαΐοντες ἀρειμανέος Διονύσου.\nἤδη δὲ στονόεσσα διʼ ἄστεος ἵπτατο φήμη,\nσύγγονον ἀγγέλλουσα νεοσφαγέων φόνον Ἰνδῶν.\nκαὶ γόος ἄσπετος ἔσκε· φιλοθρήνων δὲ γυναικῶν\nπενθαλέοις ὀνύχεσσι χαράσσετο κύκλα προσώπου,\nκαὶ μεσάτου στέρνοιο διεσχίζοντο χιτῶνες\nστήθεα γυμνώσαντες, ἀμοιβαίῃσι δὲ ῥιπαῖς\nτυπτομένων παλάμῃσιν ἴτυς φοινίσσετο μαζῶν\nαἱμοβαφής. πολιὸς δὲ γέρων ἐπὶ γήραος οὐδῷ\nχιονέην πλοκαμῖδα κατηφέι τάμνε σιδήρῳ,\nτέσσαρας ἡβώοντας ὀλωλότας νἷας ἀκούων,\nΑἰακὸς οὓς ἐδάμασσε μιῇ δασπλῆτι μαχαίρῃ,\nκτεινομένους ἐλεεινά· βαρυτλήτων δὲ γυναικῶν\nἡ μὲν ἑὸν στενάχιζεν ἀδελφεόν, ἡ δὲ τοκῆα·\nἄλλη ποικιλόδακρυς ἀνεστεναχίζετο νύμφη\nνυμφίον ἀρτιχόρευτον ἐοικότα Πρωτεσιλάῳ,\nἄλλη Λαοδάμεια· νεοζεύκτοιο δὲ νύμφης\nἄπλοκος ἀκρήδεμνος ἐτίλλετο βότρυς ἐθείρης.\nκαί τις ἀμηχανέουσα δεδουπότος εὐνέτις Ἰνδοῦ,\nἀγχιτόκους ὠδῖνας ἀναπλήσασα λοχείης\nκαὶ δεκάτης ὁρόωσα λεχώια κύκλα Σελήνης,\nὑδρηλῷ πολύδακρυς ἐπέστενεν ἀνδρὸς ὀλέθρῳ,\nκαὶ ποταμῷ κοτέουσα γοήμονα ῥήξατο φωνήν·\nοὐ πίομαι πατρῷον ἐμόν ποτε πικρὸν Ὑδάσπην·\nοὐκέτι κεῖνα ῥέεθρα παρέρχομαι, οὐκέτι δειλὴ\nσεῖο νέκυν κρύψαντος ἐπιψαύσω ποταμοῖο,\nοὐ μὰ σέ καί σέο φόρτον, ὃν ἔνδοθι γαστρὸς ἀείρω,\nοὐ μὰ καὶ τὸν ἔρωτα, τὸν οὐ χρόνος οἶδε μαραίνειν.\nτίς με λαβὼν κομίσειεν, ὅπου πέσε νεκρὸς ἀκοίτης,\nὄφρα περιπτύξω διερὸν νέκυν, ὄφρα καὶ αὐτὴν\nκῦμα κατακρύψῃ με σὺν ὑγροπόρῳ παρακοίτῃ;\nαἴθε δὲ καὶ τέκον υἷα καὶ ἔτρεφον· ἄρτι δὲ δειλὴν\nγαστέρος ὄγκος ἔχει με πεπαινομένου τοκετοῖο.\nεἰ δὲ τέκω ποτὲ παῖδα καὶ αἰτίζῃ γενετῆρα,\nυἱέι παππάζοντι πόθεν δείξαιμι τοκῆα;\nεἶπε τὸν οὐκ ἀίοντα κινυρομένη παρακοίτην.\nἄλλη δʼ ἐστενάχιζεν ἀνυμφεύτους ὑμεναίους\nὀλλυμένου μνηστῆρος, ὃν οὐκ ἴδεν εὔγαμος ὥρη\nστέμματι νυμφιδίῳ πεπυκασμένον, οὐδʼ ἐνὶ παστῷ\nἡδυμελὴς ἤεισε βιοσσόος αὐλὸς Ἐρώτων.\nτοῖσι μὲν ἀχνυμένοισιν ἔην γόος. ἀμφὶ δὲ λόχμας\nΒάκχος ἑοῖς Σατύροισι καὶ Ἰνδοφόνοισι μαχηταῖς\nεἰλαπίνην ἔστησεν· ἐδαιτρεύοντο δὲ ταῦροι,\nκαὶ δαμάλαι στοιχηδὸν ἐμιστύλλοντο μαχαίρῃ\nθεινόμεναι πελέκεσσιν, Ἐρυθραίης δʼ ἀπὸ ποίμνης\nπυκνὰ δορικτήτων ἱερεύετο πώεα μήλων.\nἑζόμενοι δʼ ἀγεληδὸν ἐπʼ εὐκύκλοιο τραπέζης\nΣειληνοὶ Σάτυροί τε σὺν εὐθύρσῳ Διονύσῳ\nχερσὶ πολυσπερέεσσι μιῆς ἔψαυσαν ἐδωδῆς·\nπίνετο δʼ ἄσπετος οἶνος ἀμοιβαδίς· οἰνοχόοι δὲ\nεὐόδμους ἐκένωσαν ἀπείρονας ἀμφιφορῆας,\nνεκταρέης ἀρύοντες ἀμεμφέα βότρυν ὀπώρης.\nτοῖσι δὲ τερπομένοισι παρὰ κρητῆρα λιγαίνων\nΛέσβιος αὐτοδίδακτος ἀνέπλεκε Λεῦκος ἀοιδήν,\nπῶς πρότεροι Τιτῆνες ἐθωρήχθησαν Ὀλύμπῳ·\nκαὶ Διὸς ὑψιμέδοντος ἀληθέα μέλπετο νίκην,\nπῶς Κρόνον εὐρυγένειον ὑποκλάζοντα κεραυνῷ\nΤαρταρίῳ ζοφόεντι κατεσφρηγίσσατο κόλπῳ,\nχείματος ὑδρηλοῖσι μάτην κεκορυθμένον ὅπλοις.\nΚυπριάδος δὲ Λάπηθος ἀτευχέος ἀστὸς ἀρούρης\nἔμφρονι φορμικτῆρι παρέζετο, καί οἱ ἐδωδῆς\nπίονα μοῖραν ὄρεξε, καὶ ᾔτεε κεῖνον ἀείδειν\nτερπνὸν ἀσιγήτοισι μεμηλότα μῦθον Ἀθήναις,\nἱστοπόνον Κυθέρειαν ἐριδμαίνουσαν Ἀθήνῃ.\nαὐτὰρ ὁ φορμίζων ἀνεβάλλετο Κύπριν ἀείδειν,\nὥς ποτε κέντρον ἔχουσα φιληλακάτοιο μερίμνης\nχερσὶν ἀπειρήτοισι μετήιεν ἱστὸν Ἀθήνης,\nκερκίδα κουφίζουσα καὶ οὐκέτι κεστὸν Ἐρώτων.\nκαὶ Παφίης τετάνυστο παχὺς μίτος, οἷά τε μακρὴ\nοἰσυΐνη μήρινθος ἐύστροφος, ἥν τινι τέχνῃ\nὁλκοῖς μηκεδανοῖσι γέρων ἐρράψατο τέκτων,\nφράξας ἀρτιτέλεστα σεσηρότα δούρατα νηῶν·\nἡ δὲ πανημερίη καὶ παννυχίη πέλας ἱστοῦ\nΠαλλάδος ἔργον ἔτευχε παλίλλυτον, ἀλλοτρίῳ δὲ\nἀτρίπτους ἕο χεῖρας ἀήθεϊ τείρετο μόχθῳ·\nκαὶ κτενὶ πουλυόδοντι διαξύουσα χιτῶνα\nκαὶ λίθον ὀρχηστῆρα περικρεμάσασα μεσάκμῳ\nκερκίδι πέπλον ὕφαινε, καὶ ἔπλετο Κύπρις Ἀθήνη·\nκαὶ πόνος ᾖν ἀγέλαστος· ὑφαινομένοιο δὲ πέπλου\nεὐρυτενὴς ὠγκοῦτο πέλωρ μίτος· αὐτόματοι δὲ\nστήμονες ἐρρήγνυντο παχυνομένοιο χιτῶνος·\nεἶχε δὲ διχθαδίοισι πόνοις ἐπιμάρτυρα τέχνης\nἠέλιον καὶ λύχνον ἀναγκαίην τε Σελήνην.\nοὐ χορὸν ὠρχήσαντο χορίτιδες Ὀρχομενοῖο\nἀμφίπολοι Πασιθέη κλωστῆρα, καὶ εἰροκόμος πέλε Πειθώ,\nΠασιθέη κλωστῆρα, καὶ εἰροκόμος πέλε Πειθώ,\nκαὶ μίτον Ἀγλαϊη καὶ νήματα δῶκεν ἀνάσσῃ.\nκαὶ μερόπων ἀλάλητο γάμων βίος· ἁρμονίην δὲ\nἔστενεν ἀχρήιστον ἀνυμφεύτων ὑμεναίων\nἡνίοχος βιότοιο γέρων δεδονημένος Αἰών·\nκαὶ φλογερὴν ἀγέραστος Ἔρως ἀνελύσατο νευρήν,\nπαπταίνων ἀλόχευτον ἀνήροτον αὔλακα κόσμου.\nοὐ τότε φορμίγγων ἐρόεις κτύπος, οὐ τότε σύριγξ,\nοὐ λιγὺς αὐλὸς ἔμελπεν Ὑμὴν Ὑμέναιε λιγαίνων·\nἀλλὰ βίου μινύθοντος ἱμασσομένης τε γενέθλης\nσυζυγίης ἀλύτοιο μετωχλίσθησαν ὀχῆες.\nκαὶ Παφίην φιλόμοχθον ἴδεν ταλαεργὸς Ἀθήνη,\nκαὶ χόλον εἶχε γέλωτι μεμιγμένον, ὡς ἴδε μακρὴν\nτρηχαλέην μήρινθον ἀπειροπόνου Κυθερείης·\nἀθανάτοις δʼ ἤγγειλε· βαρυζήλῳ δὲ μενοινῇ\nἔννεπε, μεμφομένη καὶ Κύπριδι καὶ γενετῆρι·\nσὴ δόσις ἀλλοπρόσαλλος ἀμείβεται, οὐράνιε Ζεῦ·\nοὐκέτι Μοιράων μεθέπω δόσιν· ἱστοπόνος γὰρ\nκλῆρον ἐμὸν σύλησε τεὴ θυγάτηρ Ἀφροδίτη.\nκλῆρον Ἀθηναίς οὐχ ἥρπασε δεσπότις Ἥρη,\nγνωτὴ καὶ παράκοιτις ἐμοῦ Διός, ἀλλὰ χαλέπτει\nἐκ γενετῆς σακέεσσι κορυσσομένην Ἀγελείην\nἡ ταμίη θαλάμων, ἁπαλὴ θεός. ὑμετέρου δὲ\nἀπτόλεμος Κυθέρεια πότε προμάχιζεν Ὀλύμπου,\nἠὲ τίνας Τιτῆνας ἀπώλεσε θήλει κεστῷ,\nὅττι μετὰ πτολέμους με βιάζεται; ἀλλὰ καὶ αὐτὴ\nεἰπέ μοι, ἰοχέαιρα, τεῆς πότε μεσσόθεν ὕλης\nεἶδες ὀιστεύουσαν ἥ ἀγρώσσουσαν Ἀθήνην;\nτίς καλέει γλαυκῶπιν, ὅτʼ ὠδίνουσι γυναῖκες;\nὣς φαμένης ἀγέροντο θεοὶ ναετῆρες Ὀλύμπου,\nἱστὸν ἰδεῖν ἐθέλοντες ἐποιχομένην Ἀφροδίτην.\nκαὶ καμάτους ὁρόωντες ἀπειρομόθου Κυθερείης\nθαμβαλέοι νόθον ἔργον ἐκυκλώσαντο θεαίνης·\nκαὶ γελόων ἀγόρευε πάλιν φιλοκέρτομος Ἑρμῆς·\nἱστὸν ἔχεις, Κυθέρεια· τεὸν λίπε κεστὸν Ἀθήνῃ.\nεἰ μίτον ἀμφαφάᾳς εἰ κερκίδα χερσὶ τιταίνεις,\nκαὶ δόρυ θοῦρον ἄειρε καὶ αἰγίδα Τριτογενείης.\nοἶδα, πόθεν, Κυθέρεια, πολύκροτον ἱστὸν ὑφαίνεις,\nσὸς δόλος οὔ με λέληθε· τεὸς τάχα νυμφίος Ἄρης\nεἰς γάμον ἱμερόεντας ἀπαιτίζει σε χιτῶνας.\nἌρεῖ πέπλον ὕφαινε· νεοκλώστῳ δʼ ἐνὶ πέπλῳ\nἀσπίδα μή ποίκιλλε· τί γὰρ σακέων Ἀφροδίτῃ;\nτεῦχε τεῆς Φαέθοντα φεραυγέα μάρτυρον εὐνῆς,\nφώριον ἀγγέλλοντα τεῶν συλήτορα λέκτρων·\nἢν ἐθέλῃς, ποίκιλλε καὶ ἀρχαίους σέο δεσμούς,\nκαὶ θεὸν ἀσκήσειε νόθον πόσιν αἰδομένη χείρ·\nκαὶ σὺ τεὸν μετὰ τόξον, Ἔρως, ἄτρακτον ἑλίσσων\nμητέρι νήματα τεῦχε φιληλακάτῳ Κυθερείῃ,\nὄφρα μετὰ πτερόεντα καὶ ἱστοπόνον σε καλέσσω,\nκαὶ μετὰ νεῦρα βόεια θεὸν πυρόεντα νοήσω\nπηνίον ἐξέλκοντα παρὲκ μίτον ἀντὶ βελέμνων.\nχρυσῷ τεῦξον Ἄρηα μετὰ χρυσῆς Ἀφροδίτης\nκερκίδα χειρὶ φέροντα καὶ οὐ πάλλοντα βοείην,\nδίπλακα ποικίλλοντα σὺν ἐργοπόνῳ Κυθερείῃ.\nἀλλά, θεὰ Κυθέρεια, φιληλακάτων ἀπὸ χειρῶν\nῥῖπτε μίτους ἀνέμοισι καὶ ἄμφεπε κεστὸν ἱμάντα,\nσυζυγίης δʼ ἀλέγιζε τὸ δεύτερον· ἀρχέγονος γὰρ\nπλάζεται εἰσέτι κόσμος, ἕως ἔτι πέπλον ὑφαίνεις.\nὣς φαμένου μείδησαν, ὅσοι ναετῆρες Ὀλύμπου.\nκαὶ μίτον ἡμιτέλεστον ἀπορρίψασα χιτῶνος\nαἰδομένη γλαυκῶπιν ἑῆς ἐπεβήσατο Κύπρου\nἀνδρομέης Κυθέρεια τιθηνήτειρα γενέθλης·\nκαὶ βίον αἰολόμορφον Ἔρως πάλιν ἥρμοσε κεστῷ\nσπείρων εὐαρότοιο λεχώιον ἄντυγα κόσμου.\nτοίην ἱμερόφωνον ἀνέπλεκε Λεῦκος ἀοιδὴν\nἠλακάτης ἀδίδακτον ἀνυμνείων Ἀφροδίτην,\nἐργοπόνῳ μέγα νεῖκος ἀναστήσασαν Ἀθήνῃ.\nἈλλ' ὅτε δὴ κόρος ἔσκε φιλακρήτοιο τραπέζης,\nοἶνον ἀναβλύζοντες ἐρημάδι κάππεσον εὐνῇ·\nοἱ μὲν δαιδαλέης ἐπὶ νεβρίδος, οἱ δʼ ἐπὶ φύλλων\nπεπταμένων, ἕτεροι δὲ χυτῆς ἐφύπερθε κονίης\nδέρμασιν αἰγείοισιν ἐπεστορέσαντο χαμεύνην·\nἄλλοι δʼ ἐργεμόθοισιν ἐφωμίλησαν ὀνείροις,\nχάλκεον ἁπλώσαντες ἐνυαλίῳ δέμας ὕπνῳ,\nὧν ὁ μὲν Ἰνδὸν ἔβαλλε καθήμενον ὑψόθεν ἵππου,\nἄλλος δʼ Ἰνδὸν ἔνυξε κατ' αὐχένος, ὃς δὲ δαΐζων\nἄορι πεζὸν ἔτυψεν, ὁ δʼ οὔτασε Δηριαδῆα·\nἄλλος δʼ ἠερόφοιτον ἑὸν βέλος ὑψόσε πέμπων\nἠλιβάτους ἐλέφαντας ὀνειρείῳ βάλεν ἰῷ.\nΠορδαλίων δὲ γένεθλα καὶ ἄργια φῦλα λεόντων\nκαὶ κύνες ἀγρευτῆρες ἐρημονόμου Διονύσου\nεἶχον ἀμοιβαίης φυλακῆς ἄγρυπνον ὀπωπήν,\nπάννυχον ἐγρήσσοντες ὀρειάδος ἔνδοθεν ὕλης,\nμή σφιν ἐπαΐξειε μελαινομένων μόθος Ἰνδῶν·\nκαὶ δαΐδες στοιχηδὸν ἐπαστράπτεσκον Ὀλύμπῳ,\nΒακχιάδος λαμπτῆρες ἀκοιμήτοιο χορείης.\nεἰκοστὸν κατὰ πέμπτον ἔχεις Περσῆος ἀγῶνα\nκαὶ κρίσιν Ἡρακλῆος ἐς ἠνορέην Διονύσου.\nΜοῦσα, πάλιν πολέμιζε σοφὸν μόθον ἔμφρονι θύρσῳ·\nοὔ πω γὰρ γόνυ δοῦλον ὑποκλίνων Διονύσῳ\nφύλοπιν ἑπταέτηρον Ἑώιος εὔνασεν Ἄρης·\nἀλλὰ δρακοντείοιο τεθηπότες ἄκρα γενείου\nἸνδῴης πλατάνοιο πάλιν κλάζουσι νεοσσοί,\nΒακχείου πολέμοιο προμάντιες. οὐ μὲν ἀείσω\nπρώτους ἓξ λυκάβαντας, ὅτε στρατὸς ἔνδοθι πύργων\nἸνδὸς ἔην· τελέσας δὲ τύπον μιμηλὸν Ὁμήρου\nὕστατον ὑμνήσω πολέμων ἔτος, ἑβδομάτης δὲ\nὑσμίνην ἰσάριθμον ἐμῆς στρουθοῖο χαράξω·\nΘήβῃ δʼ ἑπταπύλῳ κεράσω μέλος, ὅττι καὶ αὐτὴ\nἀμφʼ ἐμὲ βακχευθεῖσα περιτρέχει, οἷα δὲ νύμφη\nμαζὸν ἑὸν γύμνωσε κατηφέος ὑψόθι πέπλου,\nμνησαμένη Πενθῆος· ἐποτρύνων δέ με μέλπειν\nπενθαλέην ἕο χεῖρα γέρων ὤρεξε Κιθαιρὼν\nαἰδόμενος, μὴ λέκτρον ἀθέσμιον ἠὲ βοήσω\nπατροφόνον πόσιν υἷα παρευνάζοντα τεκούσῃ.\nἈονίης ἀίω κιθάρης κτύπον· εἴπατε, Μοῦσαι,\nτίς πάλιν Ἀμφίων λίθον ἄπνοον εἰς δρόμον ἕλκει;\nοἶδα, πόθεν κτύπος οὗτος· ἀειδομένῃ τάχα Θήβῃ\nΠινδαρέης φόρμιγγος ἐπέκτυπε Δώριος ἠχώ.\nἀλλὰ πάλιν κτείνωμεν Ἐρυθραίων γένος Ἰνδῶν·\nοὔ ποτε γὰρ μόθον ἄλλον ὁμοίιον ἔδρακεν αἰὼν\nἨῴου πρὸ μόθοιο, καὶ οὐ μετὰ φύλοπιν Ἰνδῶν\nἄλλην ὀψιτέλεστον ἰσόρροπον εἶδεν Ἐνυώ,\nοὐδὲ τόσος στρατὸς ἦλθεν ἐς Ἴλιον, οὐ στόλος ἀνδρῶν\nτηλίκος, ἀλλὰ νέοισι καὶ ἀρχεγόνοισιν ἐρίζων\nεὐκαμάτους ἱδρῶτας ἀναστήσω Διονύσου,\nκρίνων ἠνορέην τεκέων Διός, ὄφρα νοήσω,\nτίς κάμε τοῖον ἀγῶνα, τίς εἵκελος ἔπλετο βάκχου.\nΠερσεὺς μὲν ταχύγουνος, ἐύπτερον ἴχνος ἐλίσσων,\nἀγχινεφῆ δρόμον εἶχεν ἐν ἠέρι πεζός ὁδίτης,\nεἰ ἐτεὸν πεπότητο. τί δὲ πλέον, εἰ σφυρὰ πάλλων\nξείνην εἰρεσίην ἀνεμώδεϊ νήχετο ταρσῷ,\nὅττι βαθυνομένης παλάμης ληίστορι καρτῷ\nΦορκίδος ἀγρύπνοιο λαβὼν ὀφθαλμὸν ἀλήτην,\nἄψοφον ἀκροπόρων πεφυλαγμένος ἄλμα πεδίλων,\nὄγμον ἐχιδνήεντα μιῆς ἤμησε Μεδούσης,\nἦς ἔτι κυμαίνουσα γοναῖς ἐθλίβετο γαστὴρ\nΠήγασον ὠδίνουσα, καὶ ἔγκυον αὐχένα νύμφης\nΓοργόνος Εἰλείθυια μογοστόκος ἔθρισεν ἅρπη,\nαὐχένος ἱπποτόκοιο θαλύσιον; ἀπτολέμου δὲ\nΠερσεὺς ὠκυπέδιλος ἐκούφισε σύμβολα νίκης\nἄπνοα, Γοργείης ὀφιώδεα λήια χαίτης,\nαἱμαλέῃ ῥαθάμιγγι κατάρρυτα λείψανα κόρσης,\nἡμιτελές σύριγμα νεοτμήτων ἀπὸ λαιμῶν\nλεπτὸν ὑποτρίζοντα· καὶ οὐ στίχεν ἄρσενι χάρμῃ,\nοὐ τότε χερσαίης ἐνοπῆς κτύπος, οὐδʼ ἐνὶ πόντῳ\nΠερσέι μαρναμένῳ πολεμήια λαίφεα νηῶν\nἐγρεμόθοις ἀνέμοισιν Ἄρης κολπώσατο ναύτης,\nοὐ φονίῃ ῥαθάμιγγι Λίβυς φοινίσσετο Νηρεύς,\nοὐ νέκυν αὐτοκύλιστον ἐδέξατο λοίγιον ὕδωρ·\nἀλλὰ δρακοντείης τρομέων συριγμὸν ἐθείρης\nΣθεννοῦς μαινομένης πτερόεις ἐλελίζετο Περσεύς,\nκαὶ κυνέην Ἀίδαο φέρων καὶ Παλλάδος ἅρπην,\nκαὶ πτερὸν Ἑρμάωνος ἔχων καὶ Ζῆνα τοκῆα,\nὠκυτέρῳ φύξηλις ἀνῃώρητο πεδίλῳ,\nΕὐρυάλης μύκημα καὶ οὐ σάλπιγγος ἀκούων,\nσυλήσας Λιβύης ὀλίγον σπέος· οὐ στρατὸν ἀνδρῶν\nἔκτανεν, οὐ φλογόεντι πόλιν τεφρώσατο δαλῷ.\nἀλλʼ οὐ τοῖος ἔην Βρομίου μόθος· οὐ ποσὶν ἕρπων\nΒάκχος ἐθωρήχθη δολόεις πρόμος, οὐδὲ λοχήσας\nφρουρὸν ἀκοιμήτοιο μετήλυδα κύκλον ὀπωπῆς\nΦορκίδος ἀλλοπρόσαλλον ἀμειβομένης πτερὸν Ὕπνου\nἤνυσε θῆλυν ἄεθλον ἀθωρήκτοιο Μεδούσης·\nἀλλὰ διατμήγων δηίων στίχα δίζυγι νίκῃ\nχερσαίου πολέμοιο καὶ ὑγροπόροιο κυδοιμοῦ\nλύθρῳ γαῖαν ἔδευσε, καὶ αἵματι κῦμα κεράσσας\nΝηρεΐδας φοίνιξεν ἐρευθιόωντι ῥεέθρῳ,\nκτείνων βάρβαρα φῦλα· πολὺς δʼ ἐπὶ μητέρι Γαίῃ\nὑψιλόφων ἀκάρηνος ἐτυμβεύθη στάχυς Ἰνδῶν,\nπολλοὶ δʼ ἐν πελάγεσσιν ὀλωλότες ὀξέι θύρσῳ\nαὐτόματοι πλωτῆρες ἐπορθμεύοντο θαλάσσῃ,\nἸνδῶν νεκρὸς ὅμιλος. ἀνικήτῳ δὲ Λυαίῳ\nὕδασιν αἰχμάζοντος ἐγερσιμόθου ποταμοῖο\nἌρεα κυματόεντα παρέρχομαι, ὁππότε πεύκη\nΒακχιὰς αἰθαλόεσσα κατέφλεγε βάρβαρον ὕδωρ\nμυδαλέῳ σπινθῆρι, καὶ ἔζεε κύματι θερμῷ\nκαπνὸν ἀναβλύζων ποταμήιον ὑγρὸς Ὑδάσπης.\nἀλλʼ ἐρέεις, ὅτι κῆτος ἁλίτροφον ἔκτανε Περσεύς·\nὄμματι Γοργείῳ πετρώσατο θῆρα θαλάσσης.\nτί πλέον, εἰ φονίης δεδοκημένος ὄμμα Μεδούσης\nἀνδρομέων μελέων ἑτερότροπον εἶδος ἀμείψας\nεἰς λίθον αὐτοτέλεστον ἐμορφώθη Πολυδέκτης;\nΒάκχου δʼ Ἰνδοφόνου βριαρὸς πόνος οὐ μία Γοργώ,\nοὐ λίθος ἠερόφοιτος ἁλίκτυπος ἢ Πολυδέκτης·\nἀλλὰ δρακοντοκόμων καλάμην ἤμησε Γιγάντων\nΒάκχος ἀριστεύων ὀλίγῳ ῥηξήνορι θύρσῳ,\nὁππότε Πορφυρίωνι μαχήμονα κισσὸν ἰάλλων\nἘγκέλαδον στυφέλιξε καὶ ἤλασεν Ἀλκυονῆα\nαἰχμάζων πετάλοισιν· ὀιστεύοντο δὲ θύρσοι\nγηγενέων ὀλετῆρες, ἀοσσητῆρες Ὀλύμπου,\nχερσὶ διηκοσίῃσιν ἕλιξ ὅτε λαὸς Ἀρούρης\nθλίβων ἀστερόεσσαν ἴτυν πολυδειράδι κόρσῃ\nλεπταλέῳ γόνυ κάμψεν ἀκοντιστῆρι κορύμβῳ,\nἔγχεϊ κισσήεντι, καὶ οὐ πυρόεντι κεραυνῷ\nτηλίκος ἐσμὸς ἔπιπτεν, ὅσος ῥηξήνορι θύρσῳ.\nἀλλά φίλοι, κρίνωμεν· ἐν ἀντολίῃ μὲν ἀρούρῃ\nἸνδοφόνους ἱδρῶτας ὀπιπεύων Διονύσου\nἠέλιος θάμβησεν, ὑπὲρ δυτικοῖο δὲ κόλπου\nΕσπερίη Περσῆα τανύπτερον εἶδε Σελήνη,\nβαιὸν ἀεθλεύσαντα πόνον γαμψώνυχι χαλκῷ·\nκαὶ Φαέθων ὅσον εὖχος ὑπέρτερον ἔλλαχε Μήνης,\nτόσσον ἐγὼ Περσῆος ἀρείονα Βάκχον ἐνίψω.\nἼναχος ἀμφοτέρων πέλε μάρτυρος, ὁππότε κισσῷ\nκαὶ φονίῳ νάρθηκι Μυκηνίδες ἤρισαν αἰχμαὶ\nχαλκοβαρεῖς, Σατύρων δὲ φιλεύιον Ἄρεα φεύγων\nθυρσοφόρῳ Βρομίῳ δρεπανηφόρος εἴκαθε Περσεύς,\nκαὶ δόρυ θοῦρον ἔπεμπε μαχήμονος ἀντὶ Λυαίου\nοὐτιδανὴν ἀσίδηρον ἀκοντίζων Ἀριάδνην·\nοὐκ ἄγαμαι Περσῆα μίαν κτείναντα γυναῖκα,\nεἵμασι νυμφιδίοισιν ἔτι πνείουσαν Ἐρώτων.\nεἰ δὲ Διὸς χρυσέων μεγαλίζεται εἵνεκα λέκτρων,\nοὐ Δανάην ἐκόμισσεν ἐς οὐρανὸν ὑέτιος Ζεύς,\nκυδαίνων γονίμης φιλοπάρθενον ὄμβρον ἐέρσης\nβαιῆς κλεψιγάμου· Σεμέλη δʼ ἐπέβαινεν Ὀλύμπου\nσὺν Διί, σὺν μακάρεσσι μιῆς ψαύουσα τραπέζης,\nυἱέι βοτρυόεντι παρεζομένη Διονύσῳ·\nοὐ Δανάη λάχεν οἶκον Ὀλύμπιον, ὑγροπόρου δὲ\nλάρνακος ἔνδον ἐοῦσα Διὸς ναυτίλλετο νύμφη,\nμεμφομένη ζυγίων ἀπατήλιον ὄμβρον Ἐρώτων,\nἄστατον ὄλβον ἔχοντα μινυνθαδίου νιφετοῖο.\nοἶδα μέν Ἀνδρομέδην, ὅτι φαίνεται ἐντὸς Ὀλύμπου,\nἀλλὰ πάλιν μογέει καί ἐν αἰθέρι· καί τάχα δειλὴ\nπολλάκι τοῖον ἔλεξεν ἔπος νεμεσήμονι φωνῇ·\nτί πλέον, εἵ με κόμισσας ἐς αἰθέρα, νυμφίε Περσεῦ;\nκαλὸν ἐμοὶ πόρες ἕδνον Ὀλύμπιον· ἀστερόεν γὰρ\nκῆτος ἔτι κλονέει με καὶ ἐνθάδε, καὶ νέον ἄλλον\nἀντίτυπον προτέροιο μετά χθόνα καὶ φόβον ἅλμης\nεἰσέτι δεσμὸν ἔχω καὶ ὲν ἄστρασιν· οὐ σέθεν ἅρπη\nοὐρανίη με σάωσε· μάτην δέ μοι ἐντὸς Ὀλύμπου\nμείλιχον ἀστραίης ἀμαρύσσεται ὄμμα Μεδούσης·\nκῆτος ἔτι κλονέει με, καὶ οὐ πτερὰ κοῦφα τιταίνεις.\nμήτηρ ἀχνυμένη με βιάζεται, ὅττι καὶ αὐτὴ\nδειλὴ Κασσιέπεια διʼ αἰθέρος εἰς ἄλα δύνει\nΝηρεΐδας τρομέουσα, καὶ ὀλβίζει δρόμον Ἄρκτου\nἄβροχον Ὠκεανοῖο καὶ οὐ ψαύοντα θαλάσσης·\nκαὶ φόβον Ἀνδρομέδης ὁρόων καὶ Κῆτος Ὀλύμπου\nγηραλέος μετὰ γαῖαν ὀδύρεται ἐνθάδε Κηφεύς.\nτοῖον ἔπος βαρύδεσμος ἀνίαχε πολλάκι νύμφη,\nΠερσέα κικλήσκουσα, καὶ οὐ χραίσμησεν ἀκοίτης.\nεἰ δέ καὶ Ἀνδρομέδης ἐπαγάλλεται ἄστρασι Περσεύς.\nδόχμιον ὄμμα τίταινε διʼ αἰθέρος, ἧχι φαείνει\nαἰγλήεις Ὀφιοῦχος Ὄφιν δινωτὸν ἀείρων,\nκαὶ Στέφανον περίκυκλον ἐσαθρήσεις Ἀριάδνης\nσύνδρομον Ἠελίοιο, συναντέλλοντα Σελήνῃ,\nἵμερον ἀγγέλλοντα φιλοστεφάνου Διονύσου.\nοἶδα μόθου Μίνωος, ὃν ὤπασε θῆλυς Ἐνυὼ\nκεστὸν ἐλαφρίζουσα καὶ οὐ τελαμῶνα βοείης,\nὁππότε Κύπρις ἕην κορυθαιόλος, ὁππότε Πειθὼ\nχάλκεον ἔγχος ἔπαλλε καὶ ἔπλετο Παλλὰς Ἀθήνη,\nμαρναμένῳ Μίνωι συνέμπορος, ἐν δὲ κυδοιμοῖς\nἀπτολέμων τόξευε γαμοστόλος ἑσμὸς Ἐρώτων,\nκαὶ Πόθος ἱμερόεις πτολιπόρθιος, ἡνίκα λαῷ\nΝισαίῳ Μεγαρῆι Κυδωνιὰς ἔβρεμε σάλπιγξ,\nεὖτε Φόβον καὶ Δεῖμον ἰδὼν συνάεθλον Ἐρώτων\nἴχνεσιν αἰδομένοισιν ἐχάζετο χάλκεος Ἄρης,\nἀσπίδα κουφίζουσαν ὀπιπεύων Ἀφροδίτην\nκαὶ Πόθον αἰχμάζοντα, καὶ εὐθώρηκι μαχητῇ\nἁβροχίτων ἐτέλεσσεν Ἔρως καλλίτριχα νίκην·\nΣκύλλα γὰρ ὑπνώοντος ἀκερσικόμοιο τοκῆος\nἥλικα πορφυρέης ἀπεκείρατο βότρυν ἐθείρης,\nκαὶ πόλιν ἔπραθε πᾶσαν ἕνα τμητῆρι σιδήρῳ\nβόστρυχον ἀμήσασα πολισσούχοιο καρήνου.\nΜίνως μὲν πτολίπορθος ἑῷ ποτε κάλλεϊ γυμνῷ\nὑσμίνης τέλος εὗρε, καὶ νίκησε σιδήρῳ,\nἀλλὰ πόθῳ καὶ ἔρωτι· κορυσσομένου δὲ Λυαίου\nοὐ Πόθος ἐπρήυνεν ἀκοντοφόρων μόθον Ἰνδῶν,\nοὐ Παφίη κεκόρυστο συναιχμάζουσα Λυαίῳ,\nκάλλεϊ νικήσασα, μόθου τέλος οὐ μία κούρη\nοἰστρομανὴς χραίσμησεν ἐρασσαμένη Διονύσου,\nοὐ δόλος ἱμερόεις, οὐ βόστρυχα Δηριαδῆος,\nἀλλὰ πολυσπερέων πολέμων ἑτερότροπος Ἰνδὸς\nνίκης εὖχος ἔχων παλιναυξέος. εἰ δὲ γεραίρεις\nἼναχον Ἡρακλῆος, ὅλον πόνον αὐτὸς ἐλέγξω.\nοἶδα μέν, ὅττι λέοντι βραχίονα λοξὸν ἑλίξας\nεὐπαλάμῳ πήχυνε περίπλοκον αὐχένα δεσμῷ,\nπότμον ἄγων ἀσίδηρον, ὅπῃ ζωαρκέι λαιμῷ\nἔμπνοος ἀσφαράγοιο μέσος πορθμεύεται ἀήρ·\nοὐκ ἄγαμαι καὶ τοῦτο· παρʼ εὐπετάλῳ ποτὲ λόχμῃ\nχερσὶ λεοντοφόνοισιν ἀριστεύουσα Κυρήνη\nπαρθένος ἔργον ἔτευξεν ὁμοίιον, ὅττι καὶ αὐτὴ\nἄρσενα θῆρα δάμασσεν ἀκαμπέι θήλεϊ δεσμῷ·\nἀρτιθαλὴς δʼ ἔτι κοῦρος ἐν οὔρεσι Βάκχος ἀθύρων\nχειρὶ μιῇ λασίου δεδραγμένος ἀνθερεῶνος\nφοίνιον εἷλκε λέοντα, καὶ ὤρεγε μητέρι Ῥείῃ\nαὐχενίου πλοκάμοιο κεχηνότα θῆρα πιέζων·\nεἷλκεν ἔτι ζώοντα, περισφίγξας δὲ λεπάδνῳ\nθῆρα κυβερνητῆρι διεσφήκωσε χαλινῷ\nζεύξας δοῦλα γένεια, καὶ ἥμενος ὑψόθι, δίφρου\nἄγρια ταρβαλέων ἐπεμάστιε νῶτα λεόντων.\nπορδαλίων δὲ γένεθλα καὶ ὠμοβόρων γένος ἄρκτων\nνηπιάχοις παλάμῃσιν ἐδουλώθη Διονύσου.\nοἶδα καὶ Ἀρκάδα κάπρον ὀρίδρομον· ἀλλὰ Λυαίῳ\nπαίγνια κουρίζοντι σύες καὶ φῦλα λεόντων.\nτί πλέον Ἡρακλέης θρασὺς ἥνυσεν, εἴ τινα πηγὴν\nπολλὰ καμὼν ὀλίγην ὀφιώδεα λύσατο Λέρνην,\nτέμνων αὐτοτέλεστα θαλύσια φωλάδος ὕδρης\nφυταλίην πολύδειρον ἀνασταχύοντα δρακόντων;\nαἴθε δὲ μοῦνος ἔπεφνε, καὶ οὐκ ἐκάλεσσε μογήσας\nἀρτιφύτων Ἰόλαον ἀλοιητῆρα καρήνων,\nδαλὸν ἀερτάζοντα σελασφόρον, εἰσόκεν ἄμφω\nθῆλυν ὄφιν πρήνιξαν, ἐγὼ δʼ οὐκ οἶδα γεραίρειν\nοὐτιδανῇ δύο φῶτας ἐριδμαίνοντας ἐχίδνῃ·\nεἷς πόνος ἀμφοτέροισι μερίζετο· θυρσοφόρος δὲ\nμοῦνος ἀποτμήξας ὀφιώδεας υἷας Ἀρούρης\nΕὔιος ἔχραε πᾶσι, Διὸς πρόμος, ὧν ὑπὲρ ὥμων\nἀμφιλαφεῖς ἑκάτερθεν ἀμοιβάδες ἔρρεον ὕδραι,\nὕδρης Ἰναχίης πολὺ μείζονες, ἀντὶ δὲ Λέρνης\nἀσταθέες σύριζον ἐν αἰθέρι γείτονες ἄστρων.\nἱλήκοις, Ἰόλαε· σὺ γὰρ δέμας ἔφλεγες ὕδρης,\nκαὶ μόνος Ἡρακλέης, μόνος ἥρπασεν οὕνομα νίκης.\nοὐ Νεμέην ἐλάχειαν ἐμὸς πρόμος, οὕ τινα Λέρνην\nΒάκχος ἀνεζώγρησε πολυσφαράγων ἀπὸ λαιμῶν,\nθάμνον ἐχιδνήεντα ταμὼν παλιναυξέος ὕδρης,\nἀλλὰ Νότον καὶ ταρσὰ Βορήια καὶ πτερὸν Εὕρου\nκαὶ Ζέφυρον κήρυκα φέρων τετράζυγι νίκῃ\nὠκεανόν, χθόνα, πόντον ἑῶν ἔπλησεν ἀέθλων.\nεἰ κλέος ἀνδρὶ φέρουσι δράκων, εἰ φωλάδες ὕδραι,\nΒάκχου στέμματα ταῦτα λεχώια, ταῦτα Λυαίου\nφρικτὰ δρακοντείων ὀφιώδεα δεσμὰ κομάων,\nἐξ ὅτε πατρὸς ἔλειπε τελεσσιγόνου πτύχα μηροῦ.\nΣιγήσω κεμάδος χρύσεον κέρας, οὕ τι χαλέψω\nτηλίκον Ἡρακλῆα μιῆς ἐλάφοιο φονῆα·\nμὴ τρομερῆς ἐλάφου μιμνήσκεο· νεβροφόνῳ γὰρ\nθυιάδι βαιὸν ἄθυρμα πέλει κεμαδοσσόος ἄγρη.\nΚνώσσιον Ἡρακλῆος ἔα πόνον· οἰστρομανῆ γὰρ\nοὐκ ἄγαμαί τινα ταῦρον, ὃν ἤλασεν, ὅττι τινάσσων\nτοσσατίην κορύνην ὀλίγην ἔτμηξε κεραίην·\nπολλάκι τοῦτο τέλεσσε γυνὴ μία, πολλάκι Βάκχη\nἄσπετον εὐκεράων ἀγέλην δαιτρεύσατο ταύρων,\nοὐτιδανὴ θεράπαινα βοοκραίρου Διονύσου·\nθηγαλέην δʼ ἐπίκυρτον ἀνειρύσσασα κεραίην\nπολλάκις, εἰ κεράεσσιν ἐμάρνατο μαινόμενος βοῦς,\nεἰς γόνυ ταῦρον ἔκαμψεν, ἀκοντιστῆρα λεόντων.\nκάλλιπε καὶ τριλόφοιο καρήατα Γηρυονῆος·\nκαὶ γὰρ ἐμὸς Διόνυσος ἑῷ ταμεσίχροϊ κισσῷ\nἌλπον ἀπηλοίησε, θεημάχον υἱὸν Ἀρούρης,\nἌλπον ἐχιδναίοις ἑκατὸν κομόωντα καρήνοις,\nἠελίου ψαύοντα καὶ αὖ ἐρύοντα Σελήνην,\nἀστραίην πλοκάμοισι περιθλίβοντα χορείην.\nἆθλα μὲν Ἡρακλῆος, ὃν ἤροσεν ἀθάνατος Ζεὺς\nἈλκμήνης τρισέληνον ἔχων παιδοσπόρον εὐνήν,\nοὐτιδανὸς πόνος ἦεν ὀρίτροφος· ἔργα δὲ Βάκχου\nἠὲ Γίγας πολύπηχυς ἢ ὑψιλόφων πρόμος Ἰνδῶν,\nοὐ κεμάς, οὐ βοέης ἀγέλης στίχες, οὐ λάσιος σῦς,\nοὐδὲ κύων, ἣ ταῦρος, ἢ αὐτόπρεμνος ὀπώρη\nχρυσοφαής, ἣ κόπρος, ἢ ἄστατος ὄρνις ἀλήτης\nοὐτιδανὴν ἀσίδηρον ἔχων πτερόεσσαν ἀκωκήν,\nἢ γένυς ἱππείη ξεινοκτόνος, οὐ μία μίτρη\nἹππολύτης ἐλάχεια· Διωνύσοιο δὲ νίκη\nΔηριάδης ἀπέλεθρος ἢ εἰκοσίπηχυς Ὀρόντης.\nπαμφαὲς υἱὲ Μέλητος, Ἀχαιίδος ἄφθιτε κῆρυξ,\nἱλήκοι σέο βίβλος ὁμόχρονος ἠριγενείῃ·\nΤρῳάδος ὑσμίνης οὐ μνήσομαι· οὐ γὰρ ἐίσκω\nΑἰακίδῃ Διόνυσον ἢ Ἕκτορι Δηριαδῆα.\nὑμαήσειν μὲν ὄφελλε τόσον καὶ τοῖον ἀγῶνα\nΜοῦσα τεὴ καὶ Βάκχον ἀκοντιστῆρα Γιγάντων,\nἄλλοις δʼ ὑμνοπόλοισι πόνους Ἀχιλῆος ἐᾶσαι,\nεἰ μὴ τοῦτο Θέτις γέρας ἥρπασεν. ἀλλὰ λιγαίνειν\nπνεῦσον ἐμοὶ τεὸν ἄσθμα θεόσσυτον· ὑμετέρης γὰρ\nδεύομαι εὐεπίης, ὅτι τηλίκον Ἄρεα μέλπων\nἸνδοφόνους ἱδρῶτας ἀμαλδύνω Διονύσου.\nἀλλά, θεά, με κόμιζε τὸ δεύτερον εἰς μέσον Ἰνδῶν,\nἔμπνοον ἔγχος ἔχοντα καὶ ἀσπίδα πατρὸς Ὁμήρου,\nμαρνάμενον Μορρῆι καὶ ἄφρονι Δηριαδῆι\nσὺν Διὶ καὶ Βρομίῳ κεκορυθμένον· ἐν δὲ κυδοιμοῖς\nΒακχιάδος σύριγγος ἀγέστρατον ἦχον ἀκούσω\nκαὶ κτύπον οὐ λήγοντα σοφῆς σάλπιγγος Ὁμήρου,\nὄφρα κατακτείνω νοερῷ δορὶ λείψανον Ἰνδῶν.\nὣς ὁ μὲν Ἰνδῴοιο περὶ ῥάχιν εὔβοτον ὕλης\nἕζετο Βάκχος ὅμιλος ἐρημάδος ἀστὸς ἐρίπνης,\nἀμβολίῃ πολέμοιο· φόβῳ δʼ ἐλελίζετο Γάγγης\nοἰκτείρων ἑὰ τέκνα· νεοφθιμένων δʼ ἐπὶ πότμῳ\nπᾶσα πόλις δεδόνητο· φιλοθρήνων δὲ γυναικῶν\nπενθαλέοις πατάγοισιν ἐπεσμαράγησαν ἀγυιαί.\nΔηριάδην δʼ ἐλέλιζε φόβος καὶ θαῦμα καὶ αἰδώς·\nἤδη γὰρ κλύε πάντα· τὸ δὲ πλέον ὄμματι λοξῷ\nἄχνυτο παπταίνων, ὅτι θέσκελον εἶδος ἀμείψας\nοἴνῳ κυματόεντι μέλας κελάρυζεν Ὑδάσπης.\nκεῖθι καὶ εὐρυγένειος ἑὸν πόδα νωθρὸν ἑλίσσων\nκάμμορος ἀχλυόεσσαν ἔχων ἀλαωπὸν ὀμίχλην,\nξανθὴν λυσιπόνοιο μέθης ἔρραινεν ἐέρσην\nὄμμασι κολλητοῖσιν· ἀρυομένου δὲ προσώπου\nοἰνωπὰς ῥαθάμιγγας ἀνωίχθησαν ὀπωπαί·\nτερπομένοις δὲ πόδεσσι γέρων ἐχόρευε λιγαίνων\nἰκμάδα φοινίσσουσαν ἀλεξικάκου ποταμοῖο·\nχερσὶ δὲ γηραλέῃσι ῥόον νεφεληδὸν ἀφύσσων\nπορφυρέης ἔπλησε μέθης εὐώδεας ἀσκούς,\nκαὶ Διὶ βωμὸν ἀνῆψε καὶ οἰνοχύτῳ Διονύσῳ,\nἀθρήσας Φαέθοντος ἀήθεος ὄψιμον αἴγλην.\nκαὶ κύνας οἰνωθέντας ἐπʼ ᾐόνι κοῦρος ἐάσας\nλαρὸν ὕδωρ λάπτοντας ἐρευθομένου ποταμοῖο\nθηρητὴρ ὁμόφοιτος ὀρειάδος ἰοχεαίρης\nεἰς πόλιν ἴχνος ἔκαμψεν, ἀπειθέι Δηριαδῆι\nἀγγέλλων γλυκὺ χεῦμα μεθυσφαλέος ποταμοῖο.\nἤδη δʼ ἀμπελόεσσα διʼ ἄστεος ἔτρεχεν ὀδμὴ\nκαὶ λιαροῖς ἀνέμοισιν ὅλας ἐμέθυσσεν ἀγυιάς,\nνίκην Ἰνδοφόνοιο προθεσπίζουσα Λυαίου·\nπύργοις δʼ ἠλιβάτοισιν ἐναυλίζοντο πολῖται\nδειδιότες, καὶ τεῖχος ἐμιτρώσαντο βοείαις\nἄστεος ὑψιλόφοιο φυλάκτορες. ὲν δὲ κολώναις\nἀσχαλόων Διόνυσος ἐμέμφετο πολλάκις Ἥρῃ,\nὅττι πάλιν φθονέουσα μάχην ἀνεσείρασεν Ἰνδῶν,\nπλησαμένης δέκα κύκλα παλιννόστοιο Σελήνης\nμετρήσασα μόθοιο τριηκοστῆς δρόμον Ἠοῦς·\nνίκης δʼ ἐλπίδα πᾶσαν ἀνερρίπιζον ἀῆται.\nπαπταίνων δὲ λέοντας ἀεργηλῇ παρὰ φάτνῃ,\nοἶα λέων βρυχᾶτο καὶ ἔστενεν ἔνδοθι λόχμης\nὄμμασιν ἀκλαύτοισι· κατηφιόωντι δὲ Βάκχῳ\nἑλκεχίτων Σκυθικοῖο διʼ οὔρεος ἄσπορος Ἄττις\nἵκετο μαστίζων μετανάστιον ἄρμα λεόντων,\nῬείης θεσπεσίης ταχὺς ἄγγελος, ὅς ποτε χαλκῷ\nφοινίξας γονόεντα τελεσσιγάμου στάχυν ἥβης\nῥῖψεν ἀνυμφεύτων φιλοτήσιον ὄγμον ἀρότρων,\nἄρσενος ἀμητοῖο θαλύσιον, αἱμαλέῃ δέ\nπαιδογόνῳ ῥαθάμιγγι περιρραίνων πτύχα μηροῦ\nθερμὸν ἀλοιητῆρι δέμας θήλυνε σιδήρῳ·\nὃς τότε διφρεύων Κυβεληίδος ἅρμα θεαίνης\nἄγγελος ἀσχαλόωντι παρήγορος ἦλθε Λυαίῳ·\nκαί μιν ἰδὼν Διόνυσος ἀνέδραμε, μὴ σχεδὸν ἔλθῃ\nῬείην πανδαμάτειραν ἄγων ἐπὶ φύλοπιν Ἰνδῶν.\nστήσας δʼ ἄγριον ἅρμα, διʼ ἄντυγος ἡνία τείνας,\nκαὶ ῥοδέης ἀχάρακτα γενειάδος ἄκρα φαείνων\nΒάκχῳ μῦθον ἔλεξε, χέων ὀξεῖαν ἰωήν·\nἀμπελόεις Διόνυσε, Διὸς τέκος, ἔγγονε Ῥείης,\nεἰπέ μοι εἰρομένῳ, πότε νόστιμος εἰς χθόνα Λυδῶν\nἵξεαι οὐλοκάρηνον ἀιστώσας γένος Ἰωδῶν;\nοὔ πω ληιδίας κυανόχροας ἔδρακε Ῥείη,\nοὔ πω σοὶ μετὰ δῆριν ὀρεσσαύλῳ παρὰ φάτνῃ\nΜυγδονίων ἔσμηξε τεῶν ἱδρῶτα λεόντων\nΠακτωλοῦ παρὰ χεῦμα ῥυηφενές· ἀλλὰ κυδοιμοῦ\nἄψοφον ἀενάων ἐτέων στροφάλιγγα κυλίνδεις·\nοὔ πω θηροκόμῳ θεομήτορι σύμβολα νίκης\nἸνδῴων ἐκόμισσας ἑώια φῦλα λεόντων.\nἀλλὰ παρʼ Ἡφαίστοιο καὶ ἀθανάτης σέο Ῥείης\nδέχνυσο τεύχεα ταῦτα, τά περ κάμε Λήμνιος ἄκμων,\nσὺν χθονὶ πόντον ἔχοντα καὶ αἰθέρα καἰ χορὸν ἄστρων.\nοὕ πω μῦθος ἔληγε, καἰ ἴαχε Βάκχος ἀγήνωρ·\nσχέτλιοί εἰσι θεοί, ζηλήμονες· ἐν πολέμοις μέν\nεἰς μίαν ἠριγένειαν ἀιστῶσαι πόλιν Ἰωδῶν\nἔγχεϊ κισσήεντι δυνήσομαι· ἀλλά με νίκης\nμητρυιῆς ἀέκοντα παραπλάζει φθόνος Ἥρης.\nἀμφαδὰ Δηριάδῃ πρόμος ἵσταται ἄγριος Ἄρης\nμαρνάμενος Σατύροισιν· ἐγὼ δέ ἑ πολλάκι θύρσῳ\nοὐτῆσαι μενέαινον· ἀπειλήσας δὲ Κρονίων\nβρονταίοις πατάγοισιν ἐμὴν ἀνεσείρασεν ὁρμήν.\nἀλλὰ βαρυσμαράγων νεφέων κτύπον οὐράνιος Ζεὺς\nσήμερον εὐνήσειε, καὶ αὔριον Ἄρεα δήσω,\nεἰσόκεν εὐπήληκα διατμήξω στάχυν Ἰωδῶν.\nὣς φάμενον Διόνυσον ἀμείβετο Λύδιος Ἄττις·\nαἰθέρος ἀστερόεσσαν ἀνούτατον ἀσπίδα πάλλων,\nὦ φίλος, οὐ τρομέοις χόλον Ἄρεος, οὐ φθόνον Ἤρης;\nοὐ μακάρων στίχα πᾶσαν, ἔχων παμμήτορα Ῥείην,\nοὐ στρατὸν ἀγκυλότοξον, ὅπως μὴ δούρατα πέμπων\nἠέλιον πλήξειεν ἢ οὐτήσειε Σελήνην.\nτίς ξίφος Ὠρίωνος ἀμαλδύνειε μαχαίρῃ,\nἢ χθονίοις βελέεσσιν ὀιστεύσειε Βοώτην;\nἀλλʼ ἐρέεις γενέτην κεραελκέα Δηριαδῆος·\nὠκεανὸν φορέοντι τί σοι ῥέξειεν Ὑδάσπης;\nθαρσήεις πολέμιζε τὸ δεύτερον, ὅττι κυδοιμοῦ\nνίκην ὀψιτέλεστον ἐμὴ μαντεύσατο Ῥείη·\nοὐ γὰρ πρὶν πολέμου τέλος ἔσσεται, εἰσόκε χάρμης\nἕκτον ἀναπλήσωσιν ἔτος τετράζυγες Ὧραι·\nοὕτω γὰρ Διὸς ὄμμα καἰ ἀτρέπτου λίνα Μοίρης\nνεύμασιν Ἡραίοισιν ἐπέτρεπον· ἐσσομένῳ δὲ\nἑβδομάτῳ λυκάβαντι διαρραίσεις πόλιν Ἰνδῶν.\nὥς εἰπὼν Βρομίῳ πόρεν ἀσπίδα· καὶ φρένα τέρπων\nοἴνου λυσιπόνοιο φιλακρήτοισι κυπέλλοις\nεἰλαπίνης ἔψαυσεν· ἀρεσσάμενος δέ τραπέζῃ\nθυμὸν ἑὸν παλίνορσος ἐμάστιε νῶτα λεόντων,\nνόστιμον εἰς Φρυγίην ὀρεσίδρομον ἄρμα νομεύων.\nΚαυκασίων δʼ ἤλαυνε παρὰ πρηῶνας ἐναύλων,\nἈσσυρίων δέ κάρηνα καἰ οὔρεα δύσβατα Βάκτρων\nκαὶ σκοπιὰς Λιβάνοιο παρήλυθε καὶ ῥία Ταύρου,\nεἰσόκε Μαιονίης ἐπέβη χθονός· αὐτοπαγῆ δὲ\nῬείης ὀβριμόπαιδος ἐδύσατο θέσκελον αὐλήν·\nὠμοβόρους δὲ λέοντας ἀπεσφήκωσε λεπάδνων,\nφάτνης δʼ ἐγγὺς ἔδησε καὶ ἀμβροσίην πόρε φορβήν.\nαὐτὰρ ὁ μητρῴην δεδαημένος ἔνθεον ὀμφὴν\nθυρσομανὴς Διόνυσος ὀρειάσι μίσγετο Βάκχαις,\nκαλλείψας ἀνέμοισι κατηφέος ὄγκον ἀνίης,\nχειρὶ σάκος δονέων πολυδαίδαλον, ὅπλον Ὀλύμπου,\nἩφαίστου σοφὸν ἔργον. ἀολλίζοντο δὲ λαοί,\nποικίλα παπταίνοντες Ὀλύμπια θαύματα τέχνης,\nθαύματα μαρμαίροντα, τά περ κάμεν οὐρανίη χεὶρ\nἀσπίδα δαιδάλλουσα πολύχροον, ἦς ἐνὶ μέσσῳ\nἐν μὲν γαῖαν ἔτευξε περίδρομον, ἀμφὶ δὲ γαίῃ\nοὐρανὸν ἐσφαίρωσε χορῷ κεχαραγμένον ἄστρων,\nκαὶ χθονὶ πόντον ἔτευξεν ὁμόζυγον· αἰθέριον δὲ\nχρυσῷ μὲν φλογέων ἐποχημένον ἄντυγι δίφρων\nἠέλιον ποίκιλλεν, ἀπʼ ἀργυρέου δὲ μετάλλου\nλευκαίνων τροχόεσσαν ὅλην κύκλωσε Σελήνην·\nἐν δέ τε τείρεα πάντα, τά περ πολυφεγγέι κόσμῳ\nμιτρώσας στεφανηδὸν ἕλιξ ποικίλλεται αἰθὴρ\nἑπτὰ περὶ ζώνῃσι, καὶ ἀξονίῳ παρὰ κύκλῳ\nἄβροχον οὐρανίης διδυμάονα ῥυμὸν Ἁμάξης·\nἄμφω γὰρ παρὰ νύσσαν ὑπέρτερον Ὠκεανοῖο\nἀλλήλων στιχόωσιν ἐπʼ ἰξύι, καἰ τόσον αἰεὶ\nνειόθι δυομένης κεφαλὴ κατακάμπτεται Ἄρκτου,\nὅσσον ἀνερχομένης ἑτέρης ἀνατείνεται αὐχήν·\nδιχθαδίης δὲ Δράκοντα μέσον ποίκιλλεν Ἁμάξης,\nὃς σχεδὸν ἀμφοτέρων μεμερισμένα γυῖα συνάπτων\nγαστέρος οὐρανίης ἑλικώδεϊ κάμπτεται ὁλκῷ,\nἄψ ἀνασειράζων δέμας αἰόλον, οἷά τε λοξοῦ\nΜαιάνδρου κελάδοντος ἕλιξ ῥόος, ὅς διὰ γαίης\nδοχμώσας ἐπίκυρτον ὕδωρ σπειρηδὸν ὁδεύει,\nεἰς κεφαλὴν Ἑλίκης ἀντώπιον ὄμμα τιταίνων\nἀστραίαις φολίδεσσι δέμας μιτρούμενος, Ἄρκτων\nτείρεσιν ἀμφίζωστος· ἐπὶ γλώσσῃ δέ οἱ ἄκρῃ\nφέγγος ἀποπτύων προτενὴς ἀμαρύσσεται ἀστήρ,\nπέμπων πουλυόδοντα μέσην φλόγα χείλεσι γείτων.\nτοῖα μὲν εἰς μέσα νῶτα σοφὸς τεχνήσατο χαλκεὺς\nἀσπίδος εὐτύκτοιο· χαριζόμενος δὲ Λυαίῳ\nτεῦξε λυροδμήτοιο βοόκτιτα τείχεα Θήβης,\nἑπταπόρων στοιχηδὸν ἀμοιβαίων πυλεώνων\nκτιζομένων· καἰ Ζῆθος ἕην περὶ πατρίδι κάμνων,\nθλιβομένῃ πετραῖον ἐπωμίδι φόρτον ἀείρων·\nἈμφίων δʼ ἐλίγαινε λυροκτύπος· ἀμφὶ δὲ μολπῇ\nεἰς δρόμον αὐτοκύλιστον ἕλιξ ἐχόρευε κολώνη,\nοἶά τε θελγομένη καὶ ἐν ἀσπίδι· καἰ τάχα φαίης\nποιητήν περ ἐοῦσαν, ὅτι σκιρτήματι παίζων\nκοῦφος ἀκινήτης ἐλελίζετο παλμὸς ἐρίπνης·\nσιγαλέῃ δὲ λύρῃ μεμελημένον ἅνδρα δοκεύων,\nκραιπνὸν ἀνακρούοντα μέλος ψευδήμονι νευρῇ,\nἀγχιμολεῖν ἔσπευδες, ὅπως τεὸν οὖας ἐρείσας\nπυργοδόμῳ φόρμιγγι καὶ ὑμετέρην φρένα τέρψῃς,\nμολπῆς ἑπτατόνοιο λιθοσσόον ἦχον ἀκούων.\nκαὶ σάκος εὐδίνητον, ὅπῃ χορός αἰόλος ἄστρων,\nδαίδαλον ἅρμενον εἶχεν, ἐπεὶ Διὸς ἔνδοθεν αὐλῆς\nΤρώιος οἰνοχόος ζαθέῃ ποικίλλετο τέχνῃ\nαἰετὸν εὐποίητον ἔχων πτερόεντα φορῆα,\nοἶα καὶ ἐν γραφίδεσσι, κατάσχετος ἅρπαγι ταρσῷ·\nταρβαλέος δʼ ἤικτο διʼ αἰθέρος ἱπτάμενος Ζεύς,\nἀδρύπτοις ὀνύχεσσι τεθηπότα κοῦρον ἀείρων,\nἠρέμα κινυμένων πτερύγων πεφιδημένος ὁρμῇ,\nμὴ φονίοις ῥοθίοισι κατακρύπτοιτο θαλάσσης\nἠερόθεν προκάρηνος ὀλισθήσας Γανυμήδης·\nμοίρας δʼ ἔτρεμε μᾶλλον, ὅπως μὴ πρῶτον ὀπάσσας\nἡβητὴς ἐρόεις ἑὸν οὔνομα γείτονι πόντῳ\nὄψιμον ἁρπάξειε γέρας πεφυλαγμένον Ἕλλῃ·\nοὐρανίης δʼ ἤσκητο θεῶν παρὰ δαῖτα τραπέζης\nκοῦρος ἀφυσσομένῳ πανομοίιος· αὐτοχύτου δὲ\nνεκταρέης κρητῆρα βεβυσμένον εἶχεν ἐέρσης,\nκαὶ Διὶ δαινυμένῳ δέπας ὤρεγεν· ἕζετο δʼ Ἥρη\nοἶα χολωομένη καὶ ἐν ἀσπίδι, μάρτυρι μορφῇ\nψυχῆς ζῆλον ἔχουσα, παρεζομένῃ δὲ θεαίνῃ\nΠαλλάδι δείκνυε κοῦρον, ὅτι γλυκὺ νέκταρ Ὀλύμπου\nβουκόλος ἀστερόφοιτος ἐῳνοχόει Γανυμήδης\nπάλλων χειρὶ κύπελλα, τά περ λάχε παρθένος Ἥβη.\nΜαιονίην δʼ ἤσκησεν, ἐπεὶ τροφὸς ἔπλετο Βάκχου,\nκαὶ Μορίην καὶ στικτὸν ὄφιν καὶ θέσπιδα ποίην,\nκαὶ χθονὸς ἄπλετον υἷα δρακοντοφόνον Δαμασῆνα,\nκαὶ Τύλον ἰοβόλῳ κεχαραγμένον ὀξέι πότμῳ\nΜαιονίης ναέτην μινυώριον, ὅς ποτε βαίνων\nΜυγδονίου ποταμοῖο παρʼ ὀφρύσι γείτονος Ἕρμου\nἥψατο χειρὶ δράκοντος· ὁ δὲ πλατὺν αὐχένα τείνας,\nὑψώσας δὲ κάρηνον ἀφειδέι χάσματι λαιμοῦ\nἀντίον ἀνδρὸς ὄρουσε, καὶ ἰσχία φωτὸς ἱμάσσων\nὁλκαίην ἐλέλιζε θυελλήεσσαν ὁμοκλήν,\nκαὶ βροτέῳ στεφανηδὸν ἐπὶ χροῒ νῶτα συνάπτων,\nἁλλόμενος περὶ κύκλα νεότριχος ἀνθερεῶνος,\nὄγμῳ πουλυόδοντι παρηίδος ἄκρα χαράξας\nἰοβόλοις γενύεσσιν ἀπέπτυεν ἰκμάδα Μοίρης,\nκαί οἱ ἐπιθρῴσκοντι βαρυνομένων ὑπὲρ ὤμων\nοὐραίαις ἑλίκεσσιν ἐμιτρώθη μέσος αὐχήν,\nἌιδος ὁρμὸν ἔχων ὀφιώδεα, γείτονα Μοίρης.\nκαὶ νέκυς εἰς χθόνα πῖπτεν ὁμοίιος ἔρνεϊ γαίης.\nκαὶ νέον οἰκτείρουσα δεδουπότα μάρτυρι πότμῳ\nνηιὰς ἀκρήδεμνος ἐπέστενε γείτονι νεκρῷ,\nκαὶ τότε θῆρα πέλωρον ἐρήτυεν, ὄφρα δαμείη·\nοὐ γὰρ ἔνα πρήνιζεν ὁδοιπόρον οὐδὲ νομῆα,\nκαὶ Τύλον οὐ κτάνε μοῦνον ἀώριον, ᾗ δʼ ἐνὶ λόχμῃ\nἐνδιάων καὶ θῆρας ἐδαίνυτο, πολλάκι δʼ ἕλκων\nἄστατον αὐτόρριζον ὑπὸ χνοίῃσιν ὀδόντων\nδένδρεον εὐρώεντι κατέκρυφεν ἀνθερεῶνι,\nἔμπαλιν αὖ ἐρύων βλοσυρὸν φύσημα γενείων·\nπολλάκι δʼ ἑλκυσθέντα παλινδίνητον ὁδίτην\nἄσθμασιν ἐνδομύχοις πεφοβημένον εἰς στόμα σύρων\nτηλεφανὴς ὅλον ἄνδρα κεχηνότι δέξατο λαιμῷ.\nκαὶ Μορίη σκοπίαζε κασιγνήτοιο φονῆα\nτηλόθι παπταίνουσα, φόβῳ δʼ ἐλελίζετο νύμφη,\nἰοβόλων ὁρόωσα πολύστιχον ὄγμον ὀδόντων,\nκαὶ θανάτου στέφος εἶδε περίπλοκον ἀνθερεῶνι·\nπυκνὰ δὲ κωκύουσα δρακοντοβότῳ παρὰ λόχμῃ\nἠλιβάτῳ Δαμασῆνι συνήντεεν υἱέι Γαίης,\nὅν πάρος αὐτογόνοισι τόκοις μαιώσατο μήτηρ\nἐκ γενετῆς μεθέποντα δασύτριχα κύκλα γενείου·\nτικτομένῳ δέ οἱ ἦεν Ἔρις τροφός· ἔγχεα δʼ αὐτῷ\nμαζὸς ἔην καὶ χύτλα φόνοι καὶ σπάργανα θώρηξ,\nκαὶ δολιχῶν μελέων βεβαρημένος εὐρέι φόρτῳ\nνήπιος αἰχμάζων, βρέφος ἄλκιμον, αἰθέρι γείτων\nἐκ γενετῆς δόρυ πάλλεν ὁμόγνιον, ἀρτιφανῆ δὲ\nὥπλισεν Εἰλείθυια λεχώιον ἀσπιδιώτην.\nτὸν μὲν ἐσαθρήσασα παρὰ κλέτας εὔβοτον ὕλης\nκάμπτετο λισσομένη, κινυρὴ δʼ ἐπεδείκνυε νύμφη\nἄπλετον ἑρπηστῆρα κασιγνήτοιο φονῆα\nκαὶ Τύλον ἀρτιχάρακτον ἔτι σπαίροντα κονίῃ·\nοὐδὲ Γίγας ἀμέλησε, πέλωρ πρόμος· ἀλλὰ πιέσσας\nδένδρεον αὐτόπρεμνον ἀνέσπασε μητρὸς ἀρούρης,\nὠμοβόρου δὲ δράκοντος ἐναντία δόχμιος ἔστη·\nκαὶ πρόμος εἱλικόεις ὀφιώδεϊ μάρνατο τιμῇ,\nαὐχενίῃ σάλπιγγι μόθου συριγμὸν ἰάλλων,\nπεντηκονταπέλεθρος ὄφις κυκλούμενος ὁλκῷ·\nκαὶ διδύμῳ σφιγκτῆρι πόδας σφηκώσατο δεσμῷ,\nκαὶ σκολιαῖς ἑλίκεσσι δέμας Δαμασῆνος ἱμάσσων\nχάσματι λυσσήεντι πύλας ὤιξεν ὀδόντων,\nχείλεσι τοξεύων διερὸν βέλος, ὄμματα σείων\nὠμὰ φόνου πνείοντα, Γιγαντείῳ δὲ προσώπῳ\nἔπτυεν ὀμβρηρῇσι γενειάσι πίδακας ἰοῦ,\nχλωρὸν ὀιστεύων δολιχόσκιον ἀφρὸν ὀδόντων·\nὑψιλόφου δὲ Γίγαντος ἐπεσκίρτησε καρήνῳ,\nὄρθιος ἀίξας μελέων ἐνοσίχθονι παλμῷ.\nἀλλὰ δρακοντείης ἀπεσείσατο φόρτον ἀκάνθης\nαἰνογίγας, σκοπέλοισιν ἐοικότα γυῖα τινάσσων·\nκαὶ παλάμῃ τανύφυλλον ἑὴν ἐλέλιζεν ἀκωκήν,\nὀρθὸν ἀκοντίζων δρυόεν βέλος· ἀμφὶ δὲ κόρσῃ\nπῆξε φυτὸν προθέλυμνον, ὅπῃ περὶ κυκλάδα δειρὴν\nαὐχενίῃ γλωχῖνι συνήπτετο δεσμὸς ἀκάνθης·\nκαὶ φυτὸν ἐρρίζωτο τὸ δεύτερον· ἀμφὶ δὲ γαίῃ\nκεῖτο δράκων ἀτίνακτος, ἕλιξ νέκυς. ἐξαπίνης δὲ\nθῆλυς ὄφις ξύουσα παλιννόστῳ πέδον ὁλκῷ\nεὐνέτις ἀμφιέλικτος ἐδίζετο λοξὸν ἀκοίτην,\nοἶα γυνὴ ποθέουσα νέκυν πόσιν· εἰς σκοπέλους δὲ\nμηκεδανῆς ἐλέλιζε θοώτερον ὁλκὸν ἀκάνθης,\nεἰς ὄρος ἐσσυμένη βοτανηφόρον· ἀμφὶ δὲ λόχμην\nδρεψαμένη Διὸς ἄνθος ἐχιδνήεντι γενείῳ\nχείλεσιν ἀκροτάτοις ὀδυνήφατον ἤγαγε ποίην,\nκαὶ νέκυος δασπλῆτος ἀλεξήτειραν ὀλέθρου\nἀζαλέῳ μυκτῆρι συνήρμοσεν, ἰοβόλῳ δὲ\nζωὴν ἀνθεμόεσσαν ἀκινήτῳ πόρε νεκρῷ·\nκαὶ νέκυς αὐτοέλικτος ἐπάλλετο· καὶ τὸ μὲν αὐτοῦ\nἄπνοον ἦν, ἕτερον δὲ διέστιχεν, ἄλλο δὲ σείων\nἡμιτελὴς νέκυς ἦεν ἔχων αὐτόσσυτον οὐρήν·\nκαὶ ψυχραῖς γενύεσσι παλίμπνοον ἄσθμα τιταίνων\nοἰγομένῳ κατὰ βαιὸν ἐθήμονι βόμβεε λαιμῷ,\nσυριγμὸν προχέων παλινάγρετον· ὀψὲ δὲ βαίνων\nνόστιμος ἀρχαίην ὑπεδύσατο φωλάδα χειήν.\nκαὶ Μορίη Διὸς ἄνθος ἐκούφισεν, ἀμφὶ δὲ νεκροῦ\nζωοτόκῳ μυκτῆρι φερέσβιον ἥρμοσε ποίην.\nκαὶ βοτάνη ζείδωρος ἀκεσσιπόνοισι κορύμβοις\nἔμπνοον ἐψύχωσε δέμας παλιναυξέι νεκρῷ.\nψυχὴ δʼ εἰς δέμας ἦλθε τὸ δεύτερον· ἐνδομύχῳ δὲ\nψυχρὸν ἀοσσητῆρι δέμας θερμαίνετο πυρσῷ·\nκαὶ νέκυς ἀμφιέπων βιοτῆς παλινάγρετον ἀρχὴν\nδεξιτεροῦ μὲν ἔπαλλε ποδὸς θέναρ, ἀμφὶ δὲ λαιὸν\nὀρθώσας στατὸν ἴχνος ὅλῳ στηρίζετο ταρσῷ,\nἀνδρὸς ἔχων τύπον ἶσον, ὅς ἐν λεχέεσσιν ἰαύων\nὄρθριον οἰγομένης ἀποσείεται ὕπνον ὀπωπῆς.\nκαὶ πάλιν ἔζεεν αἷμα· νεοπνεύστοιο δὲ νεκροῦ\nχεῖρες ἐλαφρίζοντο· καὶ ἁρμονίη πέλε μορφῇ,\nποσσὶν ὁδοιπορίη, φάος ὄμμασι, χείλεσι φωνή.\nκαὶ Κυβέλη κεχάρακτο νεητόκος, οἷά τε κόλπῳ\nμιμηλὴν ἀλόχευτον ἐλαφρίζουσα λοχείην\nπήχεσι ποιητοῖσι, καὶ ἀστόργῳ παρακοίτῃ\nλαϊνέην ὠδῖνα δολοπλόκος ὤρεγε Ῥείη,\nὀκρυόεν βαρὺ δεῖπνον· ὁ δὲ βροτοειδέα μορφὴν\nἔκρυφε μάρμαρον υἷα πατὴρ θοινήτορι λαιμῷ,\nἄλλου ψευδομένοιο Διὸς δέμας εἰλαπινάζων·\nκαὶ λίθον ἐν λαγόνεσσι μογοστόκον ἔνδον ἀείρων\nθλιβομένην πολύτεκνον ἀνηκόντιζε γενέθλην,\nφόρτον ἀποπτύων ἐγκύμονος ἀνθερεῶνος.\nτοῖα μὲν ἐργοπόνοιο πολύτροπα δαίδαλα τέχνης\nεἶχεν ἐνυαλίη πολυπίδακος ἀσπὶς Ὀλύμπου\nΒακχιάς, ἣν ὁρόωντες ἐθάμβεον ἄλλος ἐπʼ ἄλλῳ,\nκαὶ σάκεος τροχόεντος ἐκυκλώσαντο φορῆα,\nἔμπυρον αἰνήσαντες Ὀλύμπιον ἐσχαρεῶνα.\nτοῖσι δὲ τερπομένοισι δύσιν διεμέτρεεν Ἠώς,\nφέγγος ἀναστείλασα πυριγλήνοιο προσώπου·\nκαὶ σκιερὴν ἐμέλαινεν ὅλην χθόνα σιγαλέη Νύξ.\nλαοὶ δʼ ἔνθα καὶ ἔνθα χαμαιστρώτων ἐπὶ λέκτρων\nἑσπερίῃ μετὰ δόρπον ὀρειάδι κάππεσον εὐνῇ.\nεἰκοστὸν λάχεν ἕκτον ἐπίκλοπον εἶδος Ἀθήνης\nκαὶ πολὺν ἐγρεκύδοιμον ἀγειρομένων στόλον Ἰνδῶν.\nΔηριάδῃ δʼ εὕδοντι κατηφέος ὑψόθεν εὐνῆς\nΒάκχῳ πιστὰ φέρουσα παρίστατο θοῦρις Ἀθήνη,\nγνωτῷ δʼ ἐσσομένην ἑτέρην μνηστεύετο νίκην·\nκαὶ δέμας ἀλλάξασα μετάτροπον ἶσον Ὀρόντῃ\nγαμβρὸν ἀερσιλόφου μιμήσατο Δηριαδῆος·\nκαί μιν ἀπορρίψαντα μιαιφόνον οἶστρον Ἐνυοῦς\nμιμηλὴ δολίοιο παρήπαφεν ὄψις ὀνείρου,\nτοῖον ἔπος βοόωσα, καὶ ὀλλυμένων ἐπὶ πότμῳ\nταρβαλέον θάρσυνεν ἐς ὑσμίνην Διονύσου·\nεὕδεις, Δηριάδη· σὲ δὲ μέμφομαι· ἀστυόχων γὰρ\nπάννυχον ὕπνον ἔχειν ἀλλότριόν ἐστιν ἀνάκτων·\nὕπνου μέτρον ἔχει βουληφόρος. ἀμφὶ δὲ πύργων\nδυσμενέες κλονέουσι, καὶ οὐ δόρυ θοῦρον ἀείρεις,\nοὐκ ἀίεις τυπάνων ῥόθιον κτύπον, οὐ μέλος αὐλῶν,\nοὐ φονίης σάλπιγγος ἀγέστρατον ἦχον ἀκούεις.\nὑμετέρην δὲ θύγατρα νεήνιδα πενθάδα χήρην\nΠρωτονόην ἐλέαιρε, κινυρομένην παρακοίτην,\nμηδὲ λίπῃς, σκηπτοῦχε, τεὸν νήποινον Ὀρόντην.\nκτεῖνον ἐμοὺς ὀλετῆρας ἀτευχέας· ὠκυμόρου γὰρ\nγαμβροῦ σεῖο θανόντος ἔτι ζώουσι φονῆες,\nστῆθος ἐμὸν σκοπίαζε τετυμμένον ὀξέι θύρσῳ·\nὤμοι, ὅτʼ οὐ Λυκόοργος Ἀρήιος ἐνθάδε ναίει,\nὤμοι, ὅτʼ οὐκ Ἀράβεσσιν ὑπερφιάλοισιν ἀνάσσεις·\nοὐ θεὸς ἦν Διόνυσος, ὃς εἰς ἁλὸς οἶδμα διώκων\nθνητὸς ἀνὴρ ποίησεν ὑποβρύχιον μετανάστην.\nΔηριάδην ἐνόησα πεφυζότα θῆλυν Ἐνυώ.\nἄτρομος ἔσσο λέων, ὅτι χάλκεον ἀνέρα φεύγων\nνεβροχίτων Διόνυσος ὁμοίιος ἔπλετο νεβρῷ.\nοὐ κεῖνος κατέπεφνεν Ἀρειμανέων γένος Ἰνδῶν,\nἀλλά μιν αὐτὸς ἔπεφνε πατὴρ τεός· ὲν πολέμοις γὰρ\nσοὺς προμάχους φεύγοντας ἰδὼν ἐδάμασσεν Ὑδάσπης.\nοὐ σὺ πέλεις ἑτέροισιν ὁμοίιος· οὐράνιον γὰρ\nθυγατέρος Φαέθοντος ἐριφλεγέος σέο πάππου\nαἷμα φέρεις· οὐ θνητὸν ἔχεις δέμας· οὔ σε δαμάσσει\nοὐ ξίφος ἠὲ βέλεμνον ἐπιβρίθοντα Λυαίῳ.\nὣς φαμένη πρὸς Ὄλυμπον ἔβη πολύμητις Ἀθήνη,\nεἶδος ὀνειρείοιο μεταλλάξασα προσώπου.\nΔηριάδης δʼ ἠῷος ἀπὸ πτολίων, ἀπὸ νήσων\nκέκλετο κηρύκεσσι πολυσπερὲς ἔθνος ἀγείρειν·\nκαὶ πολὺς ἔνθα καὶ ἔνθα θυελλήεντι πεδίλῳ\nλαὸν ἀολλίζων ἑτερόπτολιν ἤιε κῆρυξ\nἠῴην παρὰ πέζαν· Ἀρειμανέες δὲ μαχηταὶ\nπάντοθεν ἠγερέθοντο καλεσσαμένου βασιλῆος.\nπρῶτα μὲν ὡπλίζοντο κυβερνητῆρες Ἐνυοῦς,\nἈγραῖος Φλόγιός τε, συνήλυδες ἡγεμονῆες,\nἀρτιτελὲς μετὰ σῆμα νεοφθιμένοιο τοκῆος,\nΕὐλαίου δύο τέκνα· συνεστρατόωντο δὲ λαοί,\nὅσσοι Κῦρα νέμοντο καὶ Ἰνδῴου ποταμοῖο\nΒαίδιον Ὀμβηλοῖο παρὰ πλατὺ βάρβαρον ὕδωρ,\nκαὶ Ῥοδόην εὔπυργον, Ἀρειμανέων πέδον Ἰνδῶν,\nκαὶ κραναὸν Προπάνισον, ὅσοι τʼ ἔχον ἄντυγα νήσου\nΓραιάων, ὅθι παῖδες ἐθήμονος ἀντὶ τεκούσης\nἄρσενα μαζὸν ἔχουσι γαλακτοφόρου γενετῆρος,\nχείλεσιν ἀκροτάτοισιν ὑποκλέπτοντες ἐέρσην·\nοἴ τε Σεσίνδιον αἰπύ, καὶ οἳ λινοερκέι κύκλῳ\nΓάζον ἐπυργώσαντο μιτοπλέκτοισι δομαίοις,\nἀρραγές, εὐποίητον ἐυκλώστοισι θεμέθλοις,\nἌρεος ἀκλινὲς ἕρμα, καὶ οὕ ποτε δήιος ἀνὴρ\nχαλκὸν ἔχων ἔρρηξε λινοχλαίνων στίχα πύργων.\nτοῖς δʼ ἐπὶ θαρσήεντες ἐπεστρατόωντο μαχηταί,\nΔάρδαι καὶ Πρασίων στρατιαί, καὶ φῦλα Σαλαγγῶν\nχρυσοφόρων, οἷς πλοῦτος ὁμέστιος, οἷς θέμις αἰεὶ\nχέδροπα καρπὸν ἔδειν βιοτήσιον· ἀντὶ δὲ σίτου\nκεῖνον ἀλετρεύουσι μύλης τροχοειδέι κύκλῳ·\nκαὶ σκολιοπλοκάμων Ζαβίων στίχες, οἶσιν ἐχέφρων\nΠαλθάνωρ πρόμος ἦεν, ὃς ἔστυγε Δηριαδῆα\nἤθεσιν εὐσεβέεσσιν ὁμοφρονέων Διονύσῳ·\nτὸν μὲν ἄναξ Διόνυσος ἄγων μετὰ φύλοπιν Ἰνδῶν\nἀλλοδαπὸν ναετῆρα λυροδμήτῳ πόρε Θήβῃ·\nκαὶ Δίκῃ παρέμιμνε λιπὼν πατρῷον Ὑδάσπην,\nἈονίου ποταμοῖο πιὼν Ἰσμήνιον ὕδωρ.\nτοῖς δʼ ἐπὶ κυδιόων στρατὸν ἄσπετον ὥπλισε Μορρεὺς\nΔιδνασίδης, γενετῆρι συνέμπορος, ὃς τότε λυγρῷ\nγήραϊ πένθος ἔχων κεκερασμένον ἥψατο χάρμης,\nγηραλέῃ παλάμῃ πολυδαίδαλον ἀσπίδα πάλλων\nκαὶ πολιῷ λειμῶνι κατάσκιον ἀνθερεῶνα\nαὐτόματον κήρυκα χρόνου δολιχοῖο τινάσσων,\nυἱὸν ἔτι στενάχων μινυώριον, Ἰνδὸν Ὀρόντην,\nΔίδνασος αἰολόδακρυς· ἅναξ δέ οἱ ἔσπετο Μορρεὺς\nὄρθιον ἔγχος ἔχων τιμήορον, ὄφρα δαμάσσῃ\nλαὸν ὅλον Βρομίοιο, καὶ ἤθελε μοῦνος ἐρίζειν\nΒάκχῳ γνωτοφόνῳ, καὶ ἀνούτατον υἷα Θυώνης\nοὐτῆσαι μενέαινε κασιγνήτοιο φονῆα.\nκαί σφισιν ὡμάρτησε πολυγλώσσων γένος Ἰνδῶν,\nοἵ τʼ ἔχον Ἠελίοιο πόλιν, καλλίκτιτον Αἴθρην,\nἀννεφέλου δαπέδοιο θεμείλιον, οἵ τʼ ἔχον ἄμφω,\nἈνθηνῆς λασιῶνα καὶ Ὠρυκίης δονακῆα,\nκαὶ φλογερὴν Νήσαιαν ἀχειμάντους τε Μελαίνας,\nκαὶ πέδον εὐδίνητον ἁλιστεφάνου Παταλήνης·\nτοῖς ἔπι Δυσσαίων πυκιναὶ στίχες, οἷσι καὶ αὐτῶν\nφρικτὰ δασυστέρνων ἐκορύσσετο φῦλα Σαβείρων,\nτοῖσιν ἐνὶ κραδίῃ λάσιαι τρίχες, ὧν χάριν αἰεὶ\nψυχῆς θάρσος ἔχουσι καὶ οὐ πτώσσουσιν Ἐνυώ.\nτοῖσι συνεστρατόωντο καὶ ἀνέρες Οὐατοκοῖται,\nοἷσι θέμις δολιχοῖσιν ἐπʼ οὔασιν ὕπνον ἰαύειν·\nτοὺς μὲν Φρίγγος ἵκανε καὶ Ἄσπετος εἰς μόθον ἕλκων\nαὐχήεις τε Δάνυκλος ὁμόστολος, οἶς ἅμα βαίνων\nἹππουρῷ συνάεθλος ἑκηβόλος ἔστιχε Μορρεύς·\nκαὶ νόον ἶσον ἔχοντες ὅλον στρατὸν Οὐατοκοίτην\nπέντε δαφοινήεντες ἐκόσμεον ἡγεμονῆες.\nΤέκταφος εἰς μόθον ἦλθεν ἑκηβόλος, ὅς ποτε κούρης\nχείλεσι πειναλέοισιν ἀλεξητήρια πότμου\nπατροκόμου δολόεντος ἀμέλγετο χεύματα μαζοῦ,\nΤέκταφος, αὐαλέος ψαφαρῷ χροΐ, νεκρὸς ἐχέφρων,\nὁππότε μιν σκηπτοῦχος ἔχων ἄστοργον ἀπειλὴν\nΔηριάδης, σειρῇσι πολυπλέκτοισι πιέζων,\nδέσμιον εὐρώεντι κατεκλήισσε βερέθρῳ,\nἄτροφον, αὐχμώοντα, δέμας κεκαφηότα λιμῷ,\nἄμμορον ἠελίοιο καὶ εὐκύκλοιο σελήνης.\nκαὶ χθονίῳ κεκάλυπτο βυθῷ πεπεδημένος ἀνήρ,\nοὐ ποτόν, οὔ τινα δαῖτα φέρων, οὐ φῶτα δοκεύων,\nἀλλὰ πεδοσκαφέων λαγόνων ὑπὸ κοιλάδι πέτρῃ\nκεῖτο δυηπαθέων· χρονίῳ δʼ ἐστρεύγετο λιμῷ\nπειναλέων στομάτων ὀλιγοδρανὲς ἄσθμα τιταίνων,\nἔμπνοος ἀπνεύστοισιν ὁμοίιος· οἶα δὲ νεκροῦ\nἐκ χροὸς ἀζαλέοιο δυσώδεες ἔπνεον αὖραι.\nκαὶ φθλάκων στρατὸς ἦεν ἐελμένον ἄνδρα φυλάσσων,\nὃν τότε κερδαλέη θυγάτηρ ἀπατήνορι μύθῳ\nἤπαφεν· ἱκεσίην δὲ βαρύστονον ἴαχε φωνὴν\nσεισαμένη δολόεντα νεητόκος εἵματα νύμφη·\nμή με κατακτείνητε, φυλάκτορες· οὐδὲν ἀείρω,\nοὐ ποτὸν ἦλθον ἄγουσα καὶ οὔ τινα δαῖτα τοκῆι·\nδάκρυα, δάκρυα μοῦνον ἐμῷ γενετῆρι κομίζω·\nχεῖρες ἀπαγγέλλουσιν ἐλεύθεροι· εἰ νόος ὑμῖν,\nεἰ νόος ἐστὶν ἄπιστος, ἀμεμφέα λύσατε μίτρην,\nῥίψατέ μοι κρήδεμνα, τινάξατε χερσὶ χιτῶνα·\nοὐ ποτὸν ἦλθον ἄγουσα φερέσβιον. ἀλλὰ καὶ αὐτὴν\nκρύψατε σὺν γενετῆρι καταχθονίῳ με βερέθρῳ\nοὐ φόβος, οὐ φόβος εἰμί, καὶ ἢν σκηπτοῦχος ἀκούσῃ·\nτίς νέκυν οἰκτείροντι χολώεται; αἰνομόρῳ δὲ\nτίς κοτέει θνήσκοντι; τίς ἄπνοον οὐκ ἐλεαίρει;\nὄμματα δʼ ἠμύοντα κατακλείσω μενετῆρος·\nκρύψατε· τίς θανάτοιο πέλει φθόνος; ὀλλυμένους δὲ\nεἶς τάφος ἀμφοτέρους, γενέτην καὶ παῖδα, δεχέσθω.\nὣς φαμένη παρέπεισε. καὶ εἰς μυχὸν ἔδραμε κούρη,\nὀρφναίῳ μενετῆρι φαεσφόρος· ὲν δὲ βερέθρῳ\nεἰς στόμα πατρὸς ἔχευεν ἀλεξικάκων γάλα μαζῶν\nἄτρομος, Ἠερίης δὲ θεουδέος ἔργον ἀκούων\nΔηριάδης θάμβησε· περισσονόοιο δὲ κούρης\nεἴκελον εἰδώλῳ γενέτην ἀνελύσατο δεσμῶν·\nφήμη δʼ ἀμφιβόητος ἀκούετο, καὶ στρατός Ἰνδῶν\nμαζὸν ἀλεξικάκοιο δολοπλόκον ᾔνεσε νύμφης.\nὃς τότε Βωλίγγεσσι μετέπρεπεν, ὡς μέσος ἄστρων\nαἰθέρα φαιδρύνων ἀμαρύσσεται Ἕσπερος ἀστήρ,\nἕσπερος, ἑσπομένης λιποφεγγέος ἄγγελος ὄρφνης.\nΓίγγλων δʼ ὑψικάρηνος ἀερσιπόδης τε Θυραιεὺς\nὑψινεφής θʼ Ἵππαλμος ὑπὲρ πυμάτης κλίμα μαίης\nὥπλισαν αἰόλα φῦλα δοριθρασέων Ἀραχωτῶν\nΔερσαίων τε φάλαγγας ὁμήλυδας, οἴ τε σιδήρῳ\nκτεινομένους κατʼ Ἄρηα χυτῇ κρύπτουσι κονίῃ\nʽκ̔τεινομένους κατὰ δῆριν ἐτυμβεύοντο κονίᾐ.\nκαὶ στρατὸν ἀγκυλότοξον ἀολλίσσας ἐπικούρων\nἉβράθοος βραδύς ἦλθε· νεοτμήτων δὲ κομάων\nαἰδόμενος κεκόρυστο, χόλον καὶ πένθος ἀέξων\nβουκεράου βασιλῆος, ἐπεί νύ οἱ ἄφρονι λύσσῃ\nΔηριάδης ὑπέροπλος ὅλην ἀπεκείρατο χαίτην,\nἸνδοῖς πικρὸν ὄνειδος. ἀναγκαῖος δὲ μαχητὴς\nεἰς ἐνοπὴν μόγις ἦλθε, καὶ αἰπυλόφῳ τρυφαλείῃ\nλωβητὴν ἐκάλυπτε λιπότριχον ἄντυγα κόρσης,\nκρυπτὸν ἐνὶ κραδίῃ μεθέπων κότον· ὲν δὲ κυδοιμοῖς\nἤματι μὲν πολέμιζεν, ἀεὶ δʼ ὑπὸ πάννυχον ὥρην\nἄγγελον ἀγγέλλοντα νοήματα Δηριαδῆος\nΒάκχῳ πιστὸν ἔπεμπεν ὀπάονα· λαθριδίως δὲ\nΔηριάδῃ κεκόρυστο καὶ ἀμφαδίην Διονύσῳ.\nΞούθων δʼ ἄγρια φῦλα καὶ ἐγρεμόθων Ἀριηνῶν\nκαὶ Ζοάρων ἐκόρυσσε γονὴν καὶ φῦλον Ἐάρων\nΚασπείρων τε γένεθλα καὶ Ἀρβίας, οἵ τʼ ἔχον αὐτὸν\nὝσπορον αἰγλήεντι διαστίλβοντα ῥεέθρῳ,\nἠλέκτρου κομόωντα βαθυπλούτοισι μετάλλοις,\nοἶ τʼ ἔχον Ἀρσανίην εὐδείελον, ἧχι γυναῖκες\nεἰς μίαν ἠριγένειαν ἐθήμονι Παλλάδος ἱστῷ\nὀξείαις παλάμῃσιν ὅλον τελέουσι χιτῶνα.\nτοῖς δʼ ἐπὶ χωρήσσοντο κυβιστητῆρι κυδοιμῷ\nΚυραῖοι, δεδαῶτες ἁλίκτυπον ἄντυγα νήσων,\nἌρεος εἰναλίοιο δαήμονες· ὑγροπόρους δὲ\nὁλκάδας οὐ δεδάασιν, ἀδεψήτῳ δὲ βοείῃ\nδουρατέων πλώουσι τύπῳ τεχνήμονι νηῶν·\nδέρμασι δʼ ἰθύνουσι νόθον πλόον, οἷς ἔνι ναύτης\nἕζεται ἀκλύστοισιν ἐν οἴδμασι ποντοπορεύων,\nὁλκάσι μιμηλοῖσι θαλάσσια νῶτα χαράσσων.\nτούς Θύαμις κόσμησε καὶ Ὅλκασος, ὄρχαμος ἀνδρῶν,\nΤαρβήλου δύο παῖδες ἀκοντοφόροιο τοκῆος.\nκαὶ πολὺς ἑσμὸς ἵκανεν Ἀρεκζάντειαν ἐάσας,\nξείνου δουρατέου μέλιτος τροφόν, ἧχι πιόντα\nἠερίης ζείδωρον Ἑώιον ἀρδμὸν ἐέρσης\nδένδρεα χαιτήεντα μελίρρυτον, ὡς ἀπὸ σίμβλων,\nδαιδαλέην ὠδῖνα σοφῆς τίκτουσι μελίσσης,\nαὐτοτόκων πετάλων χλοερὸν ποτόν· εἰς πεδίον γὰρ\nἀρτιφανὴς Φαέθων, ὅτε λούεται Ὠκεανοῖο,\nὄμπνιον Ἠῴης ἀποσείεται ἰκμάδα χαίτης,\nῥαίνων ζωοτόκοιο φυτηκόμον αὔλακα γαίης.\nτοῖον Ἀρειζάντεια φέρει μέλι, τῷ ἔπι χαίρων\nνηχόμενος πτερύγεσσιν ὑπὲρ πετάλοιο χορεύων\nἵπταται ἄσπετος ὄρνις· ὄφις δέ τις ἀγκύλος ἕρπων,\nμιτρώσας ἑλικηδόν, ὁμόπλοκος ἡδέι δένδρῳ,\nἰκμάδα λειριόεσσαν ἀμέλγεται ἅρπαγι λαιμῷ,\nχείλεσι λιχμώων γλυκερὴν ὠδῖνα κορύμβων·\nδενδραίην δὲ δράκοντες ἀναβλύζοντες ἐέρσην\nἡδὺ μέλι προχέουσι, καὶ οὐ τόσον ἰὸν ἀλήτην\nπικρὸν ἀποπτύουσιν, ὅσον γλυκύ χεῦμα μελίσσης·\nἧχι μελισταγέεσσιν ἐπʼ ἀκρεμόνεσσιν ἀείδει\nὡρίων, γλυκὺς ὄρνις, ὁμοίιος ἔμφρονι κύκνῳ·\nοὐ μέν ἀνακρούει Ζεφυρηίδι σύνθροος αὔρῃ\nὑμνοτόκων πτερύγων ἀνεμώδεα ῥοῖζον ἰάλλων,\nἀλλὰ σοφοῖς στομάτεσσι μελίζεται, οἷά τις ἀνὴρ\nπηκτίδι νυμφοκόμῳ θαλαμηπόλον ὕμνον ἀράσσων.\nκατρεύς δʼ ἐσσομένοιο προθεσπίζει χύσιν ὄμβρου,\nξανθοφυής, λιγύφωνος· ἀπὸ βλεφάρων δέ οἱ αἴγλη\nπέμπεται ὀρθρινῇσι βολαῖς ἀντίρροπος Ἠοῦς·\nπολλάκι δʼ ἠνεμόεντος ὑπὲρ δένδροιο λιγαίνων\nσύνθροος ὡρίωνος ἀνέπλεκε γείτονα μολπήν,\nφοινικέαις πτερύγεσσι κεκασμένος· ἧ τάχα φαίης,\nμελπομένου κατρῆος ἑώιον ὕμνον ἀκούων,\nὄρθριον αἰολόδειρον ἀηδόνα κῶμον ὑφαίνειν.\nκεῖθι καὶ ἐγρεμόθων μερόπων στρατός, οὓς ἐπὶ χάρμην\nἄτρομος Ἱππάλμοιο πάις θώρηξε Πυλοίτης,\nγνωτὸν ἔχων Βιλλαῖον, ὁμόστολον ἡγεμονῆα.\nτοῖς δʼ ἐπὶ θωρήσσοντο Σίβαι καὶ λαὸς Ὑδάρκης,\nκαὶ στρατὸς ἄλλος ἵκανε πόλιν Καρμῖναν ἐάσας·\nτῶν ἄμα Κύλλαρος ἦρχε καἰ Ἀστράεις, πρόμος Ἰνδῶν,\nΒρόγγου δίζυγα τέκνα τετιμένα Δηριαδῆι.\nκαὶ στόλος ἄλλος ἵκανε τριηκοσίων ἀπὸ νήσων,\nαἵ τε περιστιχόωσιν ἀμοιβάδες ἄλλυδις ἄλλαι\nγείτονες ἀλλήλῃσιν, ὅπῃ περιμήκεϊ πορθμῷ\nδίστομος Ἰνδὸς ἄγων μετανάστιον ἀγκύλον ὕδωρ,\nἑρπύζων κατὰ βαιὸν ἀπʼ Ἰνδῴου δονακῆος\nλοξὸς ὑπὲρ δαπέδοιο παρʼ Ἠῴου στόμα πόντου,\nἔρχεται αὐτοκύλιστος ὑπὲρ λόφον Αἰθιοπῆα·\nἧχι θερειγενέων ὑδάτων ὑψούμενος ὁλκῷ\nχεύμασιν αὐτογόνοις ἐπὶ πήχεϊ πῆχυν ἀέξει,\nκαὶ χθόνα πιαλέην ἀγκάζεται ὑγρὸς ἀκοίτης,\nτέρπων ἰκμαλέοισι φιλήμασι διψάδα νύμφην,\nοἶστρον ἔχων πολύπηχυν ἀμαλλοτόκων ὑμεναίων,\nμέτρῳ ἀμοιβαίῳ παλιναυξέα χεύματα τίκτων\nΝεῖλος ἐν Αἰγύπτῳ καὶ ἑώιος Ἰνδὸς Ὑδάσπης.\nκεῖθι μελαμψήφιδα διαξύων ῥόον όπλῇ\nνήχεται ὑδατόεις ποταμήιος ἵππος ἀλήτης,\nοἶος ἐμοῦ Νείλοιο θερειγενές οἶδμα χαράσσων\nναιετάει, βυθίοιο διʼ ὕδατος ὑγρὸς ὁδίτης\nμηκεδαναῖς γενύεσσιν· ἐπʼ αἰγιαλοῖο δὲ βαίνει\nαἰχμῇ καρχαρόδοντι διασχίζων ῥάχιν ὕλης,\nκαὶ διερὴν ἀχάρακτον ἔχων γένυν ἅρπαγα καρπῶν\nμιμηλῇ δρεπάνῃ σταχυηφόρα λήια τέμνει,\nἀμητὴρ ἀσίδηρος ἀμαλλοφόρου τοκετοῖο·\nτοῖα μὲν ἑπταπόροιο φατίζεται εἴκελα Νείλου\nἸνδῴου ποταμοῖο φέρειν μένος. οἱ δὲ λιπόντες\nνήσων ἀγκύλα κύκλα καὶ ἕδρανα γείτονος Ἰνδοῦ\nἄνδρες ἐθωρήσσοντο μαχήμονες, ὦν πρόμος ἀνὴρ\nῬίγβασος ἡγεμόνευεν, ἔχων ἴνδαλμα Γιγάντων.\nοὐδὲ γέρων Ἄρητος ἐλείπετο Δηριαδῆος\nεἰς ἐνοπὴν καλέοντος, ἀνὴρ βαρύς· ἀλλὰ καθάψας\nχαλκοβαρῆ λασίοιο κατὰ στέρνοιο χιτῶνα\nγηραλέου κούφιζεν ὑπὲρ νώτοιο βοείην,\nαὐχένι κυρτωθέντι περικρεμάσας τελαμῶνα.\nκαὶ στρατιὴν θώρηξεν ἀναγκαῖος πολεμιστὴς\nπέντε σὺν υἱήεσσι, Δύκῳ καὶ ὁμήλυδι Μύρσῳ,\nΓλαύκῳ καὶ Περίφαντι καὶ ὀψιγόνῳ Μελανῆι.\nκαὶ πολιὴν πλοκαμῖδα περισφίγξας τρυφαλείῃ\nλαιὸν ἐυτροχάλοιο μετέστιχε δηιοτῆτος,\nδεξιτερὸν πολέμοιο κέρας τεκέεσσιν ἐάσας,\nοὓς φύσις ἀφθόγγων στομάτων σφρηγίσσατο δεσμῷ,\nγλῶσσαν ὑποσφίγξασα σοφῆς ὀχετηγὸν ἰωῆς·\nὁππότε γὰρ θαλάμοιο παρὰ φλιῇσι χορεύων\nΛαοβίην ζυγίοιο γάμου πιστώσατο θεσμῷ\nπαιδογόνοις Ἄρητος ὁμιλήσας ὑμεναίοις,\nἔνθεον ἔπλετο θάμβος, ἐπεὶ γαμίῳ παρὰ βωμῷ\nνυμφοκόμῳ πεπόνητο θυηπολέων Ἀφροδίτῃ\nνυμφίος ἀρτιχόρευτος, ἐν εὐύμνῳ δὲ μελάθρῳ\nδοῦπον ἀνακλάγξασα λεχώιον ἀνθερεῶνος\nμάντις ἐπεσσομένων ἐβαρύνετο πουλυτοκος σῦς,\nἀλλοίην καὶ ἄπιστον ἐλαφρίζουσα λοχείην,\nκαὶ νεπόδων ὤδινε νόθον γένος, ἐκ λαγόνων δὲ\nὑγρὴν ἰχθυόεσσαν ἀνηκόντιζε γενέθλην,\nἀντὶ τόκου χθονίοιο λοχευσαμένη τόκον ἅλμης.\nκαὶ συὸς ἰχθυγόνοιο πολύστομος ἵπτατο Φήμη\nλαὸν ἀολλίζουσα· πολυσπερέες δὲ πολῖται\nχερσαίην πολύτεκνον ἐθηήσαντο γενέθλην,\nἰσοφυὲς μίμημα θαλασσοτόκοιο λοχείης.\nμαντιπόλον δʼ ἐρέεινε θεηγόρον· εἰρομένῳ δὲ\nἐσσομένην θέσπιζεν ἀφωνήτων στίχα παίδων,\nεἰναλίης ἴνδαλμα λιπογλώσσοιο γενέθλης.\nκαὶ τότε μάντις ἔλεξε προάγγελα θέσφατα κεύθειν,\nὄφρά κεν ἱλάσκοιτο τανύπτερον υἱέα Μαίης,\nγλώσσης ἡγεμονῆα, σοφῆς ἰθύντορα φωνῆς.\nΛαοβίη δʼ ὤδινεν, ἀμοιβαίῃ δὲ λοχείῃ\nτίκτε συὸς βρεφέεσσιν ἰσηρίθμων στίχα παίδων,\nἰχθύσιν ἀφθόγγοισιν ἐοικότας, οὓς μετὰ νίκην\nΒάκχος ἄναξ ἐλέαιρε, λιποφθόγγων δʼ ἀπὸ λαιμῶν\nγλώσσης δεσμὸν ἔλυσε, καὶ ἤλασεν ἥλικα σιγήν,\nφωνὴν δʼ ὀψιτέλεστον ἐπεξύνωσεν ἑκάστῳ.\nτοῖσι συνεστρατόωντο φερεσσακέες πολεμισταί,\nοἵ τε Πύλας ἐνέμοντο καὶ οἳ λάχον ἐγγύθεν Εὕρου\nναιομένην Εὔκολλα, μαχήμονος ἔνδιον Ἠοῦς,\nκαὶ ζαθέην Γορύανδιν ἐύσπορον αὔλακα γαίης.\nτοῖς δʼ ἐπὶ θωρήχθησαν, ὅσοι λάχον ἄντυγας Οἴτης,\nμητέρα δενδρήεσσαν ἀμετροβίων ἐλεφάντων,\nοἷς φύσις ὤπασε κύκλα διηκοσίων ἐνιαυτῶν\nζώειν ἀενάοιο χρόνου πολυκαμπέι νύσσῃ,\nἠὲ τριηκοσίων· καὶ βόσκεται ἄλλος ἐπʼ ἄλλῳ,\nἐκ ποδὸς ἀκροτάτου μελανόχροος ἄχρι καρήνου·\nγναθμοῖς μηκεδανοῖσιν ἔχων προβλῆτας ὀδόντας\nδίζυγας, ἀμητῆρι τύπῳ γαμψώνυχος ἅρπης,\nθηγαλέῳ τμητῆρι, διαστείχει στίχα δένδρων\nποσσὶ τανυκνήμοισιν· ἔχων δʼ ἴνδαλμα καμήλων\nκαὶ λοφίην ἐπίκυρτον, ἑῷ πολυχανδέι νώτῳ\nἑσμὸν ἄγει νήριθμον ἐπασσυτέρων ἐλατήρων,\nδινεύων στατὸν ἴχνος ἀκαμπέι γούνατος ὁλκῷ,\nκαὶ τύπον εὐρυμέτωπον ἐχιδναίοιο καρήνου,\nαὐχένα βαιὸν ἔχων κυρτούμενον· εἷλε δὲ λεπτὸν\nὄμμασιν ἰσοτύποισι συῶν ἴνδαλμα προσώπου,\nὑψιφανής, περίμετρος· ἑλισσομένου δὲ πορείῃ\nοὔατα μὲν λιπόσαρκα, παρήορα γείτονι κόρσῃ,\nλεπταλέων ἀνέμων ὀλίγῃ ῥιπίζεται αὔρῃ·\nπυκνὰ δὲ μαστίζουσα δέμας νωμήτορι παλμῷ\nλεπτοφυὴς ἐλάχεια τινάσσεται ἄστατος οὐρή.\nπολλάκι δʼ ἐν πολέμοισι γένυν προβλῆτα τινάσσων\nἀνέρι ταυροκάρηνος ἐπέχραεν ἠλίβατος θήρ,\nξείνην καρχαρόδοντα φέρων ἑτερόστομον ἅρπην,\nδινεύων ἑκάτερθε γενειάδος ἔμφυτον αἰχμήν·\nπολλάκι δʼ εὐθώρηκα μετάρσιον ἀσπιδιώτην\nὄρθιον ἠέρταζε πεπαρμένον ἅρπαγι λαιμῷ,\nἄνδρα δὲ καρχαρόδοντι κατεπρήνιξεν ἀκωκῇ\nκαὶ νέκυν αὐτοκύλιστον ἐπὶ στροφάλιγγι κονίης\nὑψόθεν ἠκόντιζε παλινδίνητον ἀλήτην,\nαἰθύσσων ἑλικηδὸν ἴτυν σκολιοῖο γενείου\nκάρχαρον ἔνθα καὶ ἔνθα παρὰ προβολῇσιν ὀδόντων\nἀντίτυπον σπειρηδὸν ἐχιδνήεσσιν ἀκάνθαις,\nἄχρι ποδῶν τανύων κεχαραγμένον ἆορ ὀδόντων.\nτοὺς μὲν ἄναξ Διόνυσος ἄγων μετὰ φύλοπιν Ἰνδῶν\nΚαυκασίην παρὰ πέζαν Ἀμαζονίου ποταμοῖο\nεἰς φόβον εὐπήληκας ἀνεπτοίησε γυναῖκας,\nἠλιβάτων λοφίῃσιν ἐφεδρήσσων ἐλεφάντων.\nἀλλὰ τὰ μὲν μετὰ δῆριν. ἐς ὑσμίνην δὲ Λυαίου\nΔηριάδῃ καλέοντι τότε πρόμος ἦλθε Πυλοίτης,\nὀρθοπόδην ἐλέφαντα κατὰ κλόνον ἡνιοχεύων,\nκαλλιτόκου Μαραθῶνος Ἀρειμανὲς αἷμα γενέθλης·\nκαί οἱ ἐς ὑσμίνην ἑτερόθροος ἕσπετο γείτων\nλαὸς ἐυκρήδεμνον Ἐριστοβάρειαν ἐάσας.\nΔερβίκων δὲ γένεθλα συνέσπετο Δηριαδῆι\nΑἰθίοπές τε Σάκαι τε καὶ ἔθνεα ποικίλα Βάκτρων,\nκαὶ πολὺς οὐλοκόμων Βλεμύων στρατός. ἀλλοφανῆ δὲ\nΑἰθίοπες μεθέπουσι τύπον τεχνήμονα χάρμης·\nἵππου γὰρ φορέοντες ὀλωλότος ἄντυγα κόρσης\nψευδόμενοι κρύπτουσιν ἀληθέα κύκλον ὀπωπῆς,\nκαὶ κεφαλὴν βροτέην ἑτέρῳ σφίγγουσι προσώπῳ,\nἄπνοον ἀσκήσαντες ἐς ἔμπνοον, ἐν δὲ κυδοιμοῖς\nδήιον ἀγνώσσοντα νόθῳ κλονέουσι καρήνῳ·\nκαὶ πρόμος ἐκ στομάτων ἀπατήλιον ἦχον ἰάλλει,\nἵππιον ἀνδρομέῃ προχέων χρεμετισμὸν ἰωῇ.\nοἱ μὲν ἀολλίζοντο καλεσσαμένου βασιλῆος.\nπάντων δʼ ἡγεμόνευεν ἐς Ἄρεα κοίρανος Ἰνδῶν,\nὃν διερῇ φιλότητι πατὴρ ἔσπειρεν Ὑδάσπης,\nἈστρίδος εὐώδινος ὁμιλήσας ὑμεναίοις,\nκούρης Ἠελίοιο. φάτις δέ τις, ὅττί ἑ μήτηρ\nνηιὰς Ὠκεανοῖο γένος τεκνώσατο Κητώ,\nἥν ποτε παφλάζοντι διερπύζων περὶ παστῷ\nνυμφίος ὑδατόεντι γάμῳ πήχυνεν Ὑδάσπης\nγνήσιον αἷμα φέρων Τιτήνιον· ἀρχεγόνων γὰρ\nἐκ λεχέων Θαύμαντος ἐγείνατο δίζυγα φύτλην\nἨλέκτρη ῥοδόπηχυς ὁμευνέτις, ἧς ἀπὸ λέκτρων\nκαὶ ποταμὸς βλάστησε καὶ ἄγγελος Οὐρανιώνων,\nΙρις ἀελλήεσσα καὶ ὠκυρέεθρος Ὑδάσπης,\nἡ μὲν ἐπεντύνουσα ποδῶν δρόμον, ὃς δὲ ῥοάων·\nἄμφω δʼ ἀντικέλευθον ἴσην μεθέπουσι πορείην,\nἾρις ἐν ἀθανάτοισι καὶ ἐν ποταμοῖσιν Ὑδάσπης.\nτόσσος ἄρα στρατὸς ἦλθε· πόλις δʼ ἐστείνετο λαῷ·\nκαὶ στίχες εὐπήληκες ἐμιτρώθησαν ἀίταις,\nτετραπόρων πλήσαντες ἐν ἄστεϊ κύκλα κελεύθων·\nοἱ μὲν ἐπὶ τριόδοισιν ἐπήτριμοι, οἱ δʼ ἐνὶ βόθροις,\nἄλλοι δʼ ἠλιβάτοιο πρὸ τείχεος, οἱ δʼ ἐπὶ πύργων\nνήδυμον ὕπνον ἴαυον ἀκοντοφόρων ἐπὶ λέκτρων.\nἡγεμόνων δὲ φάλαγγας ἑῷ ξείνισσε μελάθρῳ\nΔηριάδης, καὶ πάντες ἀμοιβαίων ἐπὶ θώκων\nξεινοδόκῳ βασιλῆι μιῆς ἥπτοντο τραπέζης.\nτοῖσι μὲν ἕσπερα δεῖπνα καὶ ἐννυχίου πτερὸν Ὕπνου\nμέμβλετο, καὶ στρατὸς εὗδεν ἐνόπλιος Ἄρεϊ γείτων·\nἐγρεμόθῳ δʼ εὕδοντες ἐφωμίλησαν ὀνείρῳ,\nμιμηλὴν Σατύροισιν ἀναστήσαντες Ἐνυώ.\nἕβδομον εἰκοστὸν μεθέπει στίχας, ᾗσι Κρονίων\nεἰς μόθον ὁπλίζει Βρομίῳ ναετῆρας Ὀλύμπου.\nἄρτι δὲ λυσιπόνοιο τιναξαμένη πτερὸν Ὕπνου\nἀντολίης ὤιξε θύρας πολεμητόκος Ἠώς,\nκαὶ Κεφάλου λίπε λέκτρα σελασφόρα· βαλλόμενος δὲ\nἀντιπόρῳ Φαέθοντι μέλας λευκαίνετο Γάγγης·\nκαὶ φυγὰς ἀρτιχάρακτος ἐχάζετο κῶνος ὀμίχλης\nσχιζόμενος φαέεσσιν· ἀπὸ δροσεροῖο δὲ δίφρου\nὄρθριος εἰαρινῇσιν ἐλούετο καρπὸς ἐέρσαις.\nκαὶ κλόνος ἦν. φαέθων δὲ πυριτρεφέων δρόμον ἵππων\nἀενάων ἐτέων φλογόεις ἀνεσείρασε ποιμήν,\nγείτονος εἰσαΐων κορυθαιόλον Ἄρεος ἠχώ,\nκαὶ στρατὸν αἰχμάζειν προκαλίζετο μάρτυρι πυρσῷ,\nθερμὸν ἀκοντίζων ῥοδόεν βέλος· ἀμφὶ δέ γαίῃ\nαἱμαλέης ξένον ὄμβρον ἀπʼ ἰκμάδος ὑέτιος Ζεὺς\nοὐρανόθεν κατέχευε, φόνου πρωτάγγελον Ἰνδῶν.\nκαὶ φονίαις λιβάδεσσιν Ἐνυαλίου νιφετοῖο\nδίψια κυανέης ἐρυθαίνετο νῶτα κονίης\nἸνδῴου δαπέδοιο· νεοσμήκτου δὲ σιδήρου\nἠελίου σελάγιζε βολαῖς ἀντίρροπος αἴγλη.\nφαινομένας δὲ φάλαγγας ἐπὶ κλόνον ὥπλισεν Ἰνδῶν\nΔηριάδης ὑπέροπλος, ἐποτρύνων δὲ μαχητὰς\nμῦθον ἀπειλητῆρος ἀνήρυγεν ἀνθερεῶνος·\nδμῶες ἐμοί, μάρνασθε, πεποιθότες ἠθάδι Νίκῃ,\nκαὶ θρασὺν ὃν καλέουσι κερασφόρον υἷα Θυώνης\nλάτριν ἰσοκραίροιο τελέσσατε Δηριαδῆος.\nκτείνατέ μοι καὶ Πᾶνας ἀλοιητῆρι σιδήρῳ·\nεἰ δὲ θεοὶ γεγάασι, καὶ οὐ θέμις ἐστὶ δαΐξαι\nΠανὸς ἀνουτήτοιο δέμας τμητῆρι σιδήρῳ,\nΠᾶνας ὀρεσσινόμους ληίσσομαι, ἕνδοθι λόχμης\nἕθνεα βουκολέοντας ἐρημονόμων ἐλεφάντων.\nπολλοὶ θῆρες ἕασι καὶ ἐνθάδε, τοῖσι συνάψω\nΦῆρας ὁμοῦ καὶ Πᾶνας ὀρεσσινόμου Διονύσου·\nκούρῃ δʼ ἡμετέρῃ θαλαμηπόλον ἑσμὸν ὀπάσσω,\nδαινυμένου Μορρῆος ὑποδρηστῆρα τραπέζης.\nκαί τις ἀνὴρ Φρυγίηθεν ὁμόστολος οἴνοπι Βάκχῳ\nἸνδῴου ποταμοῖο δέμας λούσειε ῥεέθροις,\nἀντὶ δὲ Σαγγαρίου καλέσει πατρῷον Ὑδάσπην·\nἄλλος ἀνὴρ Ἀλύβηθεν ὁμαρτήσας Διονύσῳ\nἐνθάδε θητεύσειε, καὶ ἀργυρέου ποταμοῖο\nχεύματα καλλείψας πιέτω χρυσαυγέα Γάγγην.\nχάζεό μοι, Διόνυσε, φυγὼν δόρυ Δηριαδῆος·\nἔστι καὶ ἐνθάδε πόντος ἀπείριτος· ἀλλὰ θαλάσσης\nἈρραβίης μετὰ κῦμα καὶ ἡμετέρη σε δεχέσθω·\nεὐρύτερος βυθὸς οὗτος ἐρεύγεται ἄγριον ὕδωρ,\nκαὶ Σατύρους καὶ Βάκχον ἐπάρκιός ἐστι καλύψαι\nκαὶ στίχα Βασσαρίδων· οὐ μείλιχος ἐνθάδε Νηρεύς,\nοὐ Θέτις Ἰνδῴη σε δεδέξεται, οὐδέ σε κόλπῳ\nξεινοδόκον μετὰ κῦμα πάλιν φεύγοντα σαώσει,\nαἰδομένη βαρύδουπον ἐμὸν πατρῷον Ὑδάσπην.\nἀλλʼ ἐρέεις· Κρονίωνος Ὀλύμπιον αἷμα κομίζω.\nαἰθέρα Γαῖα λόχευσε χορῷ κεχαραγμένον ἄστρων·\nοὐρανόθεν γένος ἔσχες· ἐμὴ δέ σε Γαῖα καλύψει·\nκαὶ Κρόνον ὠμηστῆρα νέων θοινήτορα παίδων\nοὐρανόθεν γεγαῶτα κατέρυφε κόλπος ἀρούρης.\nεἰμὶ δοριθρασέος στρατιῆς πρόμος· εἰμὶ Λυκούργου\nφέρτερος, ὅς σε δίωκε καὶ ἀπτολέμους σέο Βάκχας·\nσὸν γένος οὐ κλονέει με Διιπετές· αἰνομόρου γὰρ\nσῆς Σεμέλης ἤκουσα πυριβλήτους ὑμεναίους·\nμὴ στεροπὴν ἀγόρευε Διὸς νυμφοστόλον εὐνῆς,\nμὴ κεφαλὴν Κρονίωνος ἤ ἄρσενα μηρὸν ἐνίψῃς·\nοὐ Διὸς ὠδίνοντος ἐμὲ κλονέουσι λοχεῖαι·\nπολλάκις ὠδίνουσαν ἐμὴν ἐνόησα γυναῖκα.\nσὺν σοὶ δʼ, ἤν ἐθέλῃ, γενέτης τεὸς αὐτοτόκος Ζεὺς\nἄρσενι θωρήξειεν ἀρηγόνα θῆλυν Ἀθήνην,\nνίκην ἣν καλέουσιν, ἵνα πρηῶνας ἀράξας\nΠαλλάδος αἱμάξω κεφαλὴν ταμεσίχροϊ πέτρῳ\nἢ δορὶ τολμήεντι, καὶ εὐκεράων ἀπὸ τόξων\nμηρὸν ἀπειλητῆρος ὀιστεύσω Διονύσου,\nβουκεράων Σατύρων ἡγήτορος, οὐταμένου δὲ\nκαὶ Διὶ καὶ Βρομίῳ καὶ Παλλάδι μῶμον ἀνάψω·\nεἰ δὲ σὺν ἀμφοτέροισι κορύσσεται ἀμφιγυήεις,\nδεύομαι Ἡφαίστου τεχνήμονος, ὄφρα καὶ αὐτῷ\nτεύχεα χαλκεύσειε πολύτροπα Δηριαδῆι.\nοὐ τρομέω ποτὲ θῆλυν ἐγὼ πρόμον· εἰ δὲ τινάσσει\nἀστεροπὴν γενετῆρος, ἔχω πατρώιον ὕδωρ.\nκαὶ θρασύν, ὃν καλέουσιν ὁμόγνιον αἷμα Λυαίου,\nΑἰακὸν οὐρανίοιο Διὸς βλάστημα τοκῆος\nΖηνὶ καταχθονίῳ δεδαϊγμένον Ἄιδι πέμψω·\nοὐδέ μιν ἁρπάξειε διʼ ἠέρος ἱπτάμενος Ζεύς.\nκαὶ πολέας Κρονίδαο δεδουπότας υἷας ἀκούω·\nΔάρδανος ἐκ Διὸς ἔσκε καὶ ὤλετο, καὶ θάνε Μίνως,\nοὐδέ μιν ἐρρύσαντο Διὸς ταυρώπιδες εὐναί·\nεἰ δὲ θεμιστεύει καὶ ἐν Ἄιδι, τίς φθόνος Ἰνδοῖς,\nΑἰακὸς εἰ φθιμένοισι δικάζεται; ἤν δʼ ἐθελήσῃ,\nκοιρανίην κεκύων ἐχέτω καὶ σκῆπτρα βερέθρου.\nκαὶ δολιχοῖς μελέεσσιν ἐπιψαύοντας Ὀλύμπου\nγηγενέας Κύκλωπας ὀλέσσατε μὴ δορὸς αἰχμὴν\nγαστρὶ μέσῃ πήξαντες ἤ αὐχένι, χαλκοβαρὲς δὲ\nὀφθαλμῷ τροχόεντι βέλος τετορημένον ἔστω.\nμὴ χθονίους Κύκλωπας ὀλέσσατε· καὶ γὰρ ἐκείνων\nδεύομαι· Ἰνδῴῳ δὲ παρήμενος ἐσχαρεῶνι\nΒρόντης μὲν βαρύδουπον ἐμοὶ σάλπιγγα τελέσσῃ\nβρονταίοις πατάγοισιν ἰσόκτυπον, ὄφρά κεν εἴην\nΖεὺς χθόνιος, Στερόπης δὲ νέην ἀντίρροπον αἴγλην\nἀστεροπῆς τεύξειε καὶ ἐνθάδε· καί μιν ἐλέγξω\nμαρνάμενος Σατύροισιν, ἵνα φρένα μᾶλλον ἀμύξῃ\nΔηριάδην κτυπέοντα καὶ ἀστράπτοντα δοκεύων\nζηλήμων Κρονίδης, πεφοβημένος ὄρχαμον Ἰνδῶν\nὑψιγόνου φλογόεντος ἀκοντιστῆρα κεραυνοῦ.\nτίς φθόνος, εἰ πρηστῆρι μαχήμονα χεῖρα κορύσσω;\nμητρὸς ἐμῆς γενέτης, φλογερῶν ἐπιήρανος ἄστρων,\nαὐὸς ὅλος Φαέθων πυρόεις πρόμος· εἰ δὲ τοκῆος\nαἷμα φέρω ποταμοῖο, καὶ ὑδατόεντι βελέμνῳ\nμαρνάμενος μόθον ὑγρὸν ἀναστήσω Διονύσῳ,\nΒάκχων ἐχθρὰ κάρηνα ῥοαῖς ποταμοῖο καλύπτων.\nκαὶ βυθίων τμήξαντες ἀλοιητῆρι σιδήρῳ\nσώματα Τελχίνων τυμβεύσατε γείτονι πόντῳ,\nπατρὶ Ποσειδάωνι μεμηλότα, δαιδαλέου δὲ\nδίφρου γλαυκὰ λέπαδνα καὶ ὑγροπόρων γένος ἵππων\nνίκης πόντια δῶρα κομίσσατε Δηριαδῆι.\nκαὶ ναέτην βαρύδεσμον ἀπειρώδινος Ἀθήνης\nἩφαίστου πυρόεντος ἀπόσπορον αἴθοπι πυρσῷ\nφλέξατε, τὸν καλέουσιν Ἐρεχθέα· καὶ γὰρ ἐκείνου\nαἷμα φέρει περίπυστον Ἐρεχθέος, ὅν ποτε μαζῷ\nπαρθενικὴ φυγόδεμνος ἀνέτρεφε Παλλὰς ἀμήτωρ,\nλάθριον ἀγρύπνῳ πεφυλαγμένον αἴθοπι λύχνῳ·\nμιμνέτω Ἰνδῴῃ κεκαλυμμένος αἴθοπι κίστῃ,\nκαὶ κενεῷ ζοφόεντος ἐν ἕρκεϊ παρθενεῶνος.\nκαὶ τροχαλοὺς δρηστῆρας ἐυσκάρθμοιο βοείης,\nἴδμονας εὐπήληκος Ἐνυαλίοιο χορείης,\nἄξατέ μοι Κορύβαντας ἀτευχέας· ὀλλυμένοις δὲ\nδιχθαδίοις τεκέεσσιν ἐπικλαύσειε Καβειρώ,\nΛημνιὰς ἀκρήδεμνος· ἀπορρίψας δὲ πυράγρην\nαἰθαλόεις Ἥφαιστος ἑῆς ὀλετῆρα γενέθλης\nἥμενον ἀθρήσειεν ὑπὲρ δίφροιο Καβείρων\nἵππων χαλκοπόδων ἐπιβήτορα Δηριαδῆα.\nκτείνω μὲν Διὸς υἷας· Ἀρισταῖον δὲ δαμάσσαι\nοὐ φθονέω Μορρῆι, λαγωβόλον υἱέα Φοίβου,\nοὐτιδανῆς ἐλατῆρα φιλοπτολέμοιο μελίσσης.\nὑμεῖς μὲν δρεπάνοισι καὶ ἀμφιπλῆγι μαχαίρῃ\nκτείνετε Βασσαρίδων ἁπαλὰς στίχας, ὑψίκερων δὲ\nπαῖδα Διὸς κερόεις ποταμήιος υἱὸς ὀλέσσει,\nμή τις ὑποπτήσσειεν ἰδὼν ἐλατῆρα λεαίνης\nἢ πρόμον ἀγροτέρης ἐπιβήμενον ἰξύος ἄρκτου,\nμὴ θηρῶν ζυγίων βλοσυρὸν στόμα· τίς γὰρ ἀλύξει\nπόρδαλιν ἠὲ λέοντα κορυσσομένων ἐλεφάντων;\nὣς φαμένου βασιλῆος ἐπὶ κλόνον ἤιον Ἰνδοί,\nοἱ μὲν ὑπὲρ νώτοιο σιδηροφόρων ἐλεφάντων,\nοἱ δὲ συνεστρατόωντο θυελλοπόδων ὑπὲρ ἵππων.\nκαὶ πέλας ἦν πρυλέων στρατὸς ἄπλετος, οἱ μὲν ἀκωκάς,\nοἱ δὲ σάκος φορέοντες, ὁ δὲ κληῖδα φαρέτρης·\nἄλλος ἀνηέρταζεν ἀνὴρ χαλκήλατον ἅρπην\nἀμητὴρ πολέμοιο, καὶ ἔστιχεν ἄλλος ἀείρων\nἀσπίδα καὶ θοὰ τόξα καὶ ἠνεμόεντας ὀιστούς.\nκαὶ μόθον ἐστήσαντο παρὰ στόμα γείτονος Ἰνδοῦ,\nεἰς πεδίον προθέοντες. ἀπʼ εὐδένδροιο δὲ λόχμης\nἀσπίσι καὶ ξιφέεσσι καὶ ἀρραγέεσσι πετήλοις\nθυρσοφόρος Διόνυσος ἑοὺς ἐκόρυσσε μαχητάς.\nκαὶ πισύρων ἀνέμων φλογερῆς ἀντώπιον Ἠοῦς\nτέτραχα τεμνομένην στρατιὴν ἐστήσατο Βάκχων·\nπρώτην μὲν βαθύδενδρα παρὰ σφυρὰ κυκλάδος Ἄρκτου,\nἧχι πολυσπερέων ποταμῶν πεφορημένον ὁλκῷ\nΚαυκασίου σκοπέλοιο Διιπετὲς ἔρχεται ὕδωρ,\nτὴν αὐτὴν παρὰ πέζαν, ὅπῃ περιμήκεϊ πορθμῷ\nχεῦμα παλινδίνητον ἄγει βαρύδουπος Ὑδάσπης·\nτὴν ἑτέρην δὲ φάλαγγα συνήρμοσεν, ὁππόθι γαίης\nμεσσατίης στεφανηδὸν ἐς ἑσπέριον κλίμα νεύων\nδίστομος οὺρεσίφοιτος ἑὸν ῥόον Ἰνδὸς ἑλίσσει,\nχεύμασιν ἀμφίζωστον ἐπιστέψας Παταλήνην·\nκαὶ τριτάτην κόσμησεν, ὅπῃ νοτίῳ παρὰ κόλπῳ\nκύματι πορφύροντι μεσημβριὰς ἕλκεται ἅλμη·\nκαὶ στρατιὴν εὔχαλκον ἄναξ ἔστησε τετάρτην\nἀντολίης ὑπὸ πέζαν, ὅθεν δονακῆα διαίνων\nστέλλεται εὐόδμοισι κατάρρυτος ὕδασι Γάγγης.\nκεκριμένης δὲ φάλαγγος ἐυκνήμιδος ἑκάστης\nτέσσαρας εὐπήληκας ἐκόσμεεν ἡγεμονῆας,\nκαὶ στρατὸν ὀτρύνων λαοσσόον ἴαχε φωνήν·\nΒασσαρίδες, καὶ δεῦρο χορεύσατε, δυσμενέων δὲ\nκτείνατε βάρβαρα φῦλα, καὶ ἔγχεσι μίξατε θύρσους,\nμίξατε καὶ ξιφέεσσι· καὶ ἠθάδος ἀντὶ τραπέζης\nσάλπιγξ ἐγρεκύδοιμος ἐμοῖς Σατύροισι γενέσθω\nπηκτὶς ἐμή· χλοερὴ δὲ καταιχμάζουσα σιδήρου\nδούρατα νικήσειεν ἀκαχμένα φυλλὰς ὀπώρη·\nἀντὶ δὲ νυκτελίοιο χοροστασίης Διονύσου\nαὐλὸς ἐμὸς φθέγξαιτο μετάτροπον ὕμνον Ἐνυοῦς,\nτερψινόου Βρομίοιο λιπὼν ἐπιδόρπιον Ἠχώ.\nεἰ μὲν ἐμοὶ γόνυ δοῦλον ὑποκλίνειεν Ὑδάσπης\nμηδὲ πάλιν Βάκχοισι παλίγκοτον οἶδμα κορύσσῃ,\nἔσσομαι εὐάντητος, ὅλον δέ οἱ ἀγλαὸν ὕδωρ\nχεύμασι ληναίοισιν ἐς Εὔιον οἶνον ἀμείψω,\nτεύχων λαρὰ ῥέεθρα, καὶ ἀγριάδος λόφον ὕλης\nμιτρώσω πετάλοισι καὶ ἀμπελόεντα τελέσσω·\nεἰ δὲ πάλιν προχοῇσιν ἀλεξικάκοισιν ἀρήξει\nἸνδοῖς κτεινομένοισι καὶ υἱέι Δηριαδῆι,\nἀνδροφυὴς κερόεσσαν ἔχων ποταμηίδα μορφήν,\nχεῦμα γεφυρώσαντες ὑπερφιάλου ποταμοῖο\nἴχνεσιν ἀβρέκτοισιν ὁδεύσατε δίψιον ὕδωρ,\nκαὶ γυμνῇ ψαμάθῳ πατέων αὐχμηρὸν Ὑδάσπην\nπεζὸς ὄνυξ εὔιππος ἐπιξύσειε κονίην.\nεἰ δὲ πολυπτοίητος Ἀρειμανέων πρόμος Ἰνδῶν\nαἰθερίου Φαέθοντος ἀπόσπορός ἐστι γενέθλης,\nκαὶ Φαέθων πυρόεσσαν ἐμοὶ στήσειεν Ἐνυώ,\nθυγατέρος κερόεσσαν ἑῆς ὠδῖνα γεραίρων,\nγνωτὸν ἐμοῦ Κρονίδαο πάλιν Φαεθοντίδι χάρμῃ\nπόντιον ὑδατόεντα πυρὸς σβεστῆρα κορύσσω·\nΘρινακίην δʼ ἐπὶ νῆσον ἐλεύσομαι, ὁππόθι ποῖμναι\nκαὶ βόες αἰθερίοιο πυραυγέος Ἡνιοχῆος,\nἠελίου δὲ θύγατρα, δορικτήτην ἅτε κούρην,\nΛαμπετίην ἀέκουσαν ὑπὸ ζυγὰ δούλια σύρω,\nὄφρα γένυ κλίνειε· καὶ εἰς ὄρος Ἀστρὶς ἀλάσθω,\nμυρομένη βαρύδεσμον ὀπάονα Δηριαδῆα·\nἐλθέτω, ἢν ἐθέλῃ, μετανάστιος εἰς χθόνα Κελτῶν,\nὄφρα φυτὸν γεγαυῖα σὺν Ἡλιάδεσσι καὶ αὐτὴ\nπυκνὰ φιλοθρήνοισιν ἐπικλαύσειε ῥεέθροις.\nσπεύσατέ μοι καὶ κύκλα μελαρρίνοιο προσώπου\nἸνδῶν ληιδίων λευκαίνετε μύστιδι γύψῳ,\nκαὶ θρασὺν ἀμπελόεντι περιπλεχθέντα κορύμβῳ\nνεβρίδα χαλκοχίτωνι καθάψατε Δηριαδῆι·\nκαὶ Βρομίῳ γένυ δοῦλον ὑποκλίνων μετὰ νίκην\nἸνδὸς ἄναξ ῥίψειεν ἑὸν θώρηκα θυέλλαις,\nκρείσσονι λαχνήεντι δέμας θώρηκι καλύπτων,\nκαὶ πόδα πορφυρέοισι περισφίγξειε κοθόρνοις\nἀργυρέας ἀνέμοισιν ἑὰς κνημῖδας ἐάσας,\nκαὶ μετὰ φοίνια τόξα καὶ ἠθάδος ἔργα κυδοιμοῦ\nὄργια νυκτιχόρευτα διδασκέσθω Διονύσου,\nβάρβαρα δινεύων ἐπιλήνια βόστρυχα χαίτης.\nδυσμενέων δὲ κάρηνα κομίσσατε σύμβολα νίκης\nΤμῶλον ἐς ἠνεμόεντα, πεπαρμένα μάρτυρι θύρσῳ.\nπολλὰς δʼ ἐκ πολέμοιο μεταστήσω στίχας Ἰνδῶν\nζωγρήσας μετʼ Ἄρηα, παρὰ προπύλαια δὲ Λυδῶν\nπήξω μαινομένοιο κεράατα Δηριαδῆος.\nὥς φάμενος θάρσυνεν· ἐπερρώοντο δὲ Βάκχαι,\nΣειληνοὶ δʼ ἀλάλαζον Ἀρηιφίλης μέλος Ἠχοῦς\nκαὶ Σάτυροι κελάδησαν ὁμοφθόγγων ἀπὸ λαιμῶν·\nκαὶ τυπάνου κελάδοντος ὁμόθροος ἔβρεμεν ἠχὼ\nφρικαλέον μύκημα, φιλοκροτάλων δὲ γυναικῶν\nχερσὶν ἀμοιβαίῃσιν ἀράσσετο δίκτυπος ἠχώ·\nκαὶ νομίη Φρύγα ῥυθμὸν ἀγέστρατος ἴαχε σύριγξ.\nκαὶ στρατιῆς προκέλευθος ἐπιβρίθουσα κυδοιμῷ\nΜυγδονίη μάρμαιρε διʼ ἠέρος ἁλλομένη φλόξ,\nΒακχείην πυρόεσσαν ἀπαγγέλλουσα λοχείην·\nΣειληνοῦ δὲ γέροντος ἀπʼ εὐκεράοιο μετώπου\nμαρμαρυγὴ σελάγιζεν· ὀρεσσαύλοιο δὲ Βάκχης\nδέσμιος ἀπλέκτοισι δράκων ἐσφίγγετο χαίταις·\nκαὶ Σάτυροι πολέμιζον· ἐλευκαίνοντο δὲ γύψῳ\nμυστιπόλῳ, καὶ φρικτὸν ἐπῃώρητο παρειαῖς\nψευδομένου νόθον εἶδος ἀφωνήτοιο προσώπου.\nκαί τις ἐπʼ ἀντιβίοισι μεμηνότα τίγριν ἱμάσσων\nδίφρα διεπτοίησεν ὁμοζυγέων ἐλεφάντων·\nκαὶ πολιὸς κεκόρυστο Μάρων ἑλικώδεϊ θαλλῷ,\nἡμερίδων ὄρπηκι διασχίζων δέμας Ἰνδῶν\nμαρναμένων.—καὶ πάντες, ὅσοι ναετῆρες Ὀλύμπου,\nΖηνὶ παρεδριόωντες ἔσω θεοδέγμονος αὐλῆς\nπασσυδὸν ἠγορόωντο πολυχρύσων ἐπὶ θώκων.\nτοῖσι δὲ δαινυμένοισιν ἀπὸ κρητῆρος ἀφύσσων\nεὐχαίτης γλυκὺ νέκταρ ἐῳνοχόει Γανυμήδης.\nοὐ τότε γὰρ Τρώεσσιν Ἀχαιικὸς ἔβρεμεν Ἄρης,\nὡς πάρος ὄφρα κύπελλα πάλιν μακάρεσσι κεράσσῃ\nἥβη καλλιέθειρα, καὶ ἀθανάτων ἑκὰς εἴη\nΤρώιος οἰνοχόος, μὴ πατρίδος οἶτον ἀκούσῃ.\nτοῖσι συναγρομένοις ἀγορήσατο μητίετα Ζεύς,\nἔννεπε δʼ Ἀπόλλωνι καὶ Ἡφαίστῳ καὶ Ἀθήνῃ·\nἄξονος ὀμφαίοιο θεηγόρε κοίρανε Πυθοῦς,\nτοξοσύνης σκηπτοῦχε, σελασφόρε, σύγγονε Βάκχου,\nμνώεο Παρνησσοῖο καὶ ὑμετέρου Διονύσου·\nἄμπελος οὔ σε λέληθεν ἐφήμερος· οἶσθα καὶ αὐτὴν\nἀμφοτέρων σκοπέλων διδυμάονα μύστιδα πεύκην·\nἀλλὰ κασιγνήτοιο τεοῦ προμάχιζε Λυαίου,\nΒασσαρίδων ἐπίκουρος Ὀλύμπια τόξα τιταίνων·\nΠαρνησσοῦ δὲ γέραιρε τεὴν ξυνήονα πέτρην,\nὁππόθι κωμάζουσα χοροίτυπος ἴαχε Βάκχη,\nσοὶ μέλος ἐντύνουσα καὶ ἀγρύπνῳ Διονύσῳ,\nΔελφικὸν ἀμφοτέροισιν ὁμόζυγον ἁψαμένη πῦρ.\nμνώεο σῆς, κλυτότοξε, λεοντοφόνοιο Κυρήνης·\nδὸς χάριν ἀμφοτέροισι, καὶ Ἀγρέι καὶ Διονύσῳ·\nὡς Νόμιος Σατύρων νομίων προμάχιζε γενέθλης.\nἭρης ζῆλον ἄλαλκε βαρύφρονα, μή ποτε Φοίβου\nμητρυιὴ γελάσειε Διωνύσοιο φυγόντος,\nἥ τις ἐμῶν μεθέπουσα χόλον καὶ ζῆλον ἐρώτων\nαἰὲν ἐμοῖς τεκέεσσι κορύσσεται· οὔ σε διδάξω\nμητέρος ὑμετέρης λόχιον πόνον, ἡνίκα παίδων\nδίζυγα φόρτον ἔχουσα πολύπλανος ἤιε Λητώ,\nκέντροις παιδογόνοισιν ἱμασσομένη τοκετοῖο,\nὁππότε Πηνειοῖο φυγὰς ῥέος, ὁππότε Δίρκη\nμητέρα σὴν ἀπέειπεν, ὅτε δρόμον εἶχε καὶ αὐτὸς\nἈσωπὸς βαρύγουνος ὀπίστερον ἴχνος ἐλίσσων,\nεἰσόκε Δῆλος ἄμυνε μογοστόκος, εἰσόκε Λητὼ\nοὐτιδανοῖς πετάλοισι γέρων μαιώσατο φοῖνιξ.\nκαὶ σύ, Διὸς πατέρος καὶ μητέρος ἄτρομε κούρη,\nγνωτῷ, Παλλάς, ἄμυνε τεῆς κοσμήτορι πάτρης·\nῥύεο σοὺς ναετῆρος ἐφεσπομένους Διονύσῳ,\nμηδὲ τεοῦ Μαραθῶνος ὀλωλότα τέκνα νοήσῃς·\nἀκταίης δὲ γέραιρε φερέπτολιν ὄζον ἐλαίης·\nἸκαρίῳ δὲ γέροντι χαρίζεο· καὶ γὰρ ἐκείνῳ\nδώσει ποικιλόβοτρυς ἑὴν Διόνυσος ὀπώρην·\nμνώεο Τριπτολέμοιο καὶ εὐαρότου Κελεοῖο,\nμὴ ταλάρους γονόεντας ἀτιμήσῃς Μετανείρης·\nκαὶ γὰρ ἀοσσητῆρος ἐρισταφύλου σέο Βάκχου\nΖεὺς γονόεις ὠδῖνα πατὴρ ἐγκύμονι μηρῷ,\nθηλυτέρην δʼ ἐλόχευσε τεὴν ὠδῖνα καρήνῳ.\nἀλλὰ τεὴν δονέουσα γενέθλιον ἥλικα λόγχην,\nαἰγίδα δʼ αἰθύσσουσα κυβερνήτειραν Ἐνυοῦς,\nγίνεό μοι Σατύροισι βοηθόος, ὅττι καὶ αὐτοὶ\nαἰγὸς ὀρεσσινόμου λασίους φορέουσι χιτῶνας·\nκαὶ θεὸς ἀγρονόμων, νομίης σύριγγος ἀνάσσων,\nαἰγίδος ὑμετέρης ἐπιδεύεται αἰγίβοτος Πάν,\nὃς πρὶν ἀσυλήτοισιν ἐμοῖς σκήπτροις συνερίζων\nμάρνατο Τιτήνεσσι, γαλακτοφόρου δὲ τιθήνης\nαἰγὸς Ἀμαλθείης ὀρεσίδρομος ἔπλετο ποιμήν·\nῥύεό μιν μετόπισθε βοηθόον Ἀτθίδι χάρμῃ,\nΜηδοφόνον ῥυτῆρα τινασσομένου Μαραθῶνος·\nαἰγίδα σεῖο τίνασσε προασπίζουσα Λυαίου,\nσεῖο κασιγνήτου μελαναίγιδος, ὃς σέο πάτρην\nῥύσεται ἐξελάσας Βοιώτιον ἡγεμονῆα·\nκαὶ μέλος ἀείσει ζωάγριον ἀστὸς Ἐλευθοῦς\nπιστὸν ἀνευάζων Ἀπατούριον υἷα Θυώνης,\nεἰ μιγάδην Φρύγα ῥυθμὸν ἀνακρούσουσιν Ἀθῆναι\nλιμναῖον μετὰ Βάκχον Ἐλευσινίῳ Διονύσῳ.\nὦ γένος ἀλλοπρόσαλλον Ὀλύμπιον· ἆ μέγα θαῦμα·\nξείνῳ Δηριαδῆι παρίσταται Ἀργολὶς Ἥρη,\nΚεκροπίδας δὲ φάλαγγας ἀναίνεται Ἀτθὶς Ἀθήνη,\nμητρὶ δὲ πιστὰ φέρων, ἐμὸν υἱέα Βάκχον ἐάσας\nκαὶ στρατιὴν Θρήισσαν ἐφεσπομένην Διονύσῳ,\nῥύεται Ἰνδὸν ὅμιλον ἐμὸς Θρηίκιος Ἄρης.\nἀλλὰ πυρὶ φλογόεντι συναιχμάζων Διονύσῳ,\nμοῦνος ἐγὼ πάντεσσι κορύσσομαι, εἰσόκε Βάκχος\nκυανέην προθέλυμνον ἀιστώσειε γενέθλην.\nκαὶ σύ, τελεσσιγόνου φιλοπάρθενε νυμφίε Γαίης,\nἠρεμέεις, Ἥφαιστε, καὶ οὺκ ἀλέγεις Μαραθῶνος,\nἦχι θεᾶς ἀγάμου γάμιον σέλας; οὔ σε διδάξω\nμυστιπόλους σπινθῆρας ἀειφανέος σέο λύχνου.\nλάρνακα παιδοκόμου μιμνήσκεο παρθενεῶνος,\nᾧ ἔνι κοῦρος ἔην Γαιήιος, ᾧ ἔνι κούρη\nσὸν σπόρον αὺτοτέλεστον ἀνέτρεφεν ἄρσενι μαζῷ·\nσὸν πέλεκυν κούφιζε μογοστόκον, ὄφρα σαώσῃς\nσῷ λοχίῳ βουπλῆγι τεῆς ναετῆρας Ἀθήνης.\nἠρεμέεις, Ἥφαιστε, καὶ οὐ σέο τέκνα σαώσεις;\nὴθάδα πυρσὸν ἄειρε προασπιστῆρα Καβείρων,\nὄμμα δὲ σεῖο τίταινε, καὶ ἀρχαίην σέο νύμφην\nμεμφομένην σκοπίαζε τεὴν φιλόπαιδα Καβειρώ·\nΛημνιὰς Ἀλκιμάχεια τεῆς ἐπιδεύεται ἀλκῆς.\nὥς φαμένου σπέρχοντο θεοὶ ναετῆρες Ὀλύμπου,\nξυνοὶ ἀοσσητῆρες Ἀθηναίη καὶ Ἀπόλλων,\nκαὶ πυρόεις ῞Ηφαιστος ὁμάρτεε Τριτογενείῃ.\nἀθανάτοις δʼ ἑτέροισιν ὁμίλεε σύνδρομος ῞Ηρη,\nἌρεα χειρὸς ἔχουσα καὶ εὐρυρέεθρον Ὑδάσπην,\nδυσμενέων συνάεθλον ὁμοζήλοιο κυδοιμοῦ,\nτοῖσι Φόβος καὶ Δεῖμος ὁμέμποροι, οἷσι καὶ αὐτὴ\nἀντίπαλος Βρομίοιο φερέσταχυς ἵκετο Δηώ,\nζωογόνῳ φθονέουσα φιλοσταφύλῳ Διονύσῳ,\nὅττι μέθης ποτὸν εὗρε, παλαίτερον εὖχος ἐλέγξας\nΖαγρέος ἀρχεγόνοιο φατιζομένου Διονύσου.\nεἰκοστὸν σκοπίαζε καὶ ὄγδοον, ὁππόθι πολλὴν\nΚυκλώπων πυρόεσσαν ἐσαθρήσειας Ἐνυώ.\nἔνθά τις ἀπρήυντος ἔην ἔρις· ἀμφότεροι γὰρ\nΦαῦνος Ἀρισταῖός τε μίαν συνέλασσαν Ἐνυώ,\nοἶσιν ἐφωμάρτησε καὶ Αἰακός, ἄξια ῥέζων\nΖηνὸς ἐοῦ γενετῆρος, ὑπὲρ νώτοιο τιταίνων\nἀσπίδα χαλκείην πολυδαίδαλον, ἧς ἐνὶ κύκλῳ\nδαίδαλα πολλὰ πέπαστο, τά περ κάμε Λήμνιος ἄκμων.\nκαὶ στρατιὴ κεκόρυστο πολύτροπος εἰς μόθον Ἰνδῶν\nσπερχομένων ἀγεληδόν· ὁ μὲν ταμεσίχροϊ κισσῷ\nκραιπνὸς ἐς ὑσμίνην πολυδαίδαλα δίφρα νομεύων\nπορδαλίων ἐπέβαινεν, ὁ δὲ φρίσσοντι λεπάδνῳ\nζεῦξεν Ἐρυθραίων ὀρεσίδρομον ἅρμα λεόντων\nκαὶ βλοσυρὴν ἴθυνε συνωρίδα, κυανέας δὲ\nἄλλος ἐριπτοίητος ἀκοντίζων στίχας Ἰνδῶν\nἀστεμφὴς ἀχάλινον ἐτέρπετο ταῦρον ἱμάσσων,\nκαί τις ἀναΐξας Κυβελίδος εἰς ῥάχιν ἄρκτου\nἔχραε δυσμενέεσσι, καὶ οἴνοπα θύρσον ἑλίσσων\nἡνιόχους ἐφόβησε τανυκνήμων ἐλεφάντων·\nἄλλος ἀκοντίζων στρατιὴν ταμεσόχροϊ κτσσῷ\nοὐ ξίφος, οὐ σάκος εἶχε περίτροχον, οὐ δόρυ χάρμης\nφοίνιον, ἀλλὰ πέτηλα φυτῶν ἑλικώδεα σείων\nλεπτῷ χαλκοχίτωνα κατέκτανεν ἀνέρα θαλλῷ.\nκαὶ πάταγος βρονταῖος ἐπέκτυπεν εἴκελος αὐλῷ·\nΣειληνοὶ δʼ ἰάχησαν· ἐπεστρατόωντο δὲ Βάκχαι,\nνεβρίδας ὡς θώρηκα κατὰ στέρνοιο βαλοῦσαι.\nκαί τις ὸρεσσινόμων Σατύρων, ἄτε πῶλον ἐλαύνων,\nποσσὶ διχαζομένοισιν ὑπὲρ ῥάχιν ἦστο λεαίνης.\nἸνδοὶ δʼ ἀνταλάλαζον, ἀολλίζων δὲ μαχητὰς\nβάρβαρος ἐσμαράγησεν ἀγέστρατος αὐλὸς Ἐνυοῦς·\nστέμματα μὲν κορύθεσσιν, ἐπέκτυπε δʼ αἰγίδι θώρηξ,\nἔγχεσι θύρσος ἔθυσε, καὶ ἰσάζοντο κοθόρνοις\nἀντίτυποι κνημῖδες· ὁμοζυγέων δὲ φορήων\nστοιχάδες ἀλλήλῃσιν ἐπηρείδοντο βοεῖαι,\nκαὶ πρυλέες πρυλέεσσιν, ἀερσιλίφῳ δὲ καρήνῳ\nΜυγδονίην πήληκα Πελασφιὰς ὤθεε πήληξ.\nκαὶ κλόνος ἦν προμάχων ἑτερότροπος· ὄς μὲν ἀείρων\nΒακχείης ἐλέλιζε μετάρσιον ἅλμα χορείης,\nὃς δὲ πεσὼν στενάχιζεν, ὁ δʼ ἐκροτάλιζε πεδίλῳ,\nὃς δὲ τυπεὶς ἤσπαιρεν, ὁ δʼ ἐσκίρτησε Λυαίῳ·\nἄλλος ἀπὸ στομάτων πολεμήιον ἦχον ἰάλλων\nἌρεος ἔγχος ἔμελπεν, ὁ δʼ εἰλαπίνην Διονύσου·\nκαὶ τελετῇ Βρομίοιο συνεσμαράγησεν Ἐνυώ,\nεὔια δʼ ἴαχε ῥόπτρα, καὶ ἡγήτειρα κυδοιμοῦ\nλαὸν ἀολλίζουσα συνέκτυπε πηκτίδι σάλπιγξ,\nσπονδῇ λύθρον ἔμιξε, φόνον δʼ ἐκέρασσε χορείῃ.\nἔνθα πολὺ πρώτιστος, ἑῷ ποδὶ κοῦφος ὀρούσας,\nἀντία Δηριάδαο κατηκόντιζε Φαληνεύς,\nκαὶ τύχεν ἀρρήκτοιο σιδηρείοιο χιτῶνος·\nοὐ δὲ τιταινομένη χροὸς ἥψατο λοίγιος αἰχμή,\nἀλλὰ παραΐξασα πάγη χθονί· λυσσαλέος δὲ\nΔηριάδῃ πέλας ἐχθρὸν ἐπαΐσσοντα νοήσας\nἀλκήεις ἐκίχησε Κορύμβασος, ἐσσυμένου δὲ\nλαιμὸν ἀπηλοίησε μεσαίτατον ἄορι τύψας,\nκαὶ κεφαλὴν ἤμησε· δαϊζομένου δὲ καρήνου\nαἱμοβαφὴς ἀκάρηνος ἐπὶ χθόνα πῖπτε Φαληνεύς.\nἈμφὶ δέ οἱ μόθος ὦρτο πολύθροος· ἀκρότατον δὲ\nΔεξίοχος Φλογίοιο μεσόφρυον ἔξεσε χαλκῷ,\nπλήξας ἄκρα μέτωπα διχαζομένης τρυφαλείης·\nαὐτὰρ ὁ ταρβήσας, ὀλίγον γόνυ γουνὸς ἀμείβων,\nμηκεδανῇ κεκάλυπτο κασιγνήτοιο βοείῃ,\nΔαρδανίης ἅτε Τεῦκρον ὀιστευτῆρα γενέυλης\nεἰς σάκος ἐπταβόειον ἐδέχνυτο σύγγονος Αἴας,\nπατρῴῃ συνάεθλον ἀδελφεὸν ἀσπίδι κεύθων.\nαὐτίκα δʼ ἐκ κολεοῖο Κορύμβασος ἆορ ἐρύσσας\nαὐχένα Δεξιόχοιο κατεπρήνιξε μαχαίρῃ·\nκαὶ ταχὺς ἀσπαίροντι θορὼν περιδέδρομε νεκρῷ\nοἰστρομανὴς Κλύτιος, πρυλέων πρόμος· ὑψιλόφο δὲ\nκραιπνὸς ἐριπτοίητος ἀκόντισε Δηριαδῆος·\nἀλλὰ δόρυ προμάχοιο παρακλιδὸν ἔτραπεν Ἥρη,\nκαὶ Κλυτίῳ κοτέουσα καὶ Ἰνδοφόνῳ Διονύσῳ·\nἔμπης δʼ οὐκ ἀφάμαρτε ταχὺς πρόμος· ἀλλὰ τορήσας\nθηρὸς ἀμαιμακέτοιο πελώριοω ἀνθερεῶνα\nὀρθοπόδην ἐλέφαντα κατέκτανε Δηριαδῆος·\nκαὶ μογέων ὀδύνῃσιν ὅλην ἐτίναξεν ἀπήνην\nαὐχένι κυανέῳ περιδέξιος ὴλίβατος θήρ·\nκαὶ γένυν αἰθύσσων σκολιὴν προβλῆτα προσώπου\nαἱμοβαφῆ ζυγίων ἀνεσείρασε δεσθὰ λεπάδνων·\nἀλλὰ πολυκλήιστον ὑπὸ ζυγὸν ἄορι κάμψας\nαὐχενίων ἀνέκοψεν ὁμόζυγον ὁλκὸν ἱμάντων\nἡνίοχος ταχυεργός· ἀπʼ εὐρυβάτοιο δὲ φάτνης\nὑψιφανῆ νέον ἄλλον ἑλὼν ἔζευξε Κελαινεύς.\nκαὶ Κλύτιος θρασὺς ἔσκεν ἀνεικέος ἐλπίδι νίκης·\nΔεξιόχου δὲ φονῆα καλέσσατο θυιάδι φωνῇ,\nλοίγιον ὑβριστῆρι χέων ἔπος ἀνθερεῶνι·\nστῆθι, κύων, μὴ φεῦγε, Κορύμβασε, καί σε διδάξω,\nοἷοι ἀκοντιστῆρες ὀπάονές εἰσι Λυαίου.\nὑμέας εἰς Φρυγίην ληίσσομαι, ἄστεα δʼ Ἰνδῶν\nδῃώσει δόρυ τοῦτο, καὶ Ἰνδοφόνον μετὰ νίκην\nΔηριάδην θεράποντα Διωνύσοιο τελέσσω·\nπαρθενικὴ δʼ ἀνάεδνος ἑὴν λύσειε κορείην,\nδεχνυμένη Σατύροιο δασυστέρνους ὑμεναίους,\nἸνδὴ Μυγδονίοιο μιαινομένη σχεδόν Ἕρμου.\nὣς φαμένου κεχόλωτο Κορύμβασος, ὀψιμόθου δὲ\nφθεγγομένου Κλυτίοιο διέθρισεν ἀνθερεῶνα·\nκαὶ κεφαλὴ πεπότητο μετάρσιος ἅλματι Μοίρης,\nαἱμαλέῃ ῥαθάμιγγι περιρραίνουσα κονίην.\nκαὶ νέκυν ὀρχηστῆρα παλινδίνητον ἐάσας\nΣειληνοὺς ἐφόβησε Κορύμβασος, ἔξοχος Ἰνδῶν,\nἔξοχος ἠνορέην μετὰ Μορρέα καὶ βασιλῆα.\nαἰχμητὴν δὲ Σέβητα βαλὼν ὑπὲρ ἄντυγα μαζοῦ\nχάλκεον ὤθεεν ἔγχος ἔσω χροός, αἱμαλέου δὲ\nδούρατος ἑλκομένοιο χυτῇ κατέβαλλε κονίῃ.\nΟἰνομάῳ δʼ ἐπόρουσεν· ὁ μὲν φυγὰς εἴκελος αὔραις\nεἰς στρατιὴν Βρομίοιο τεθηπότι χάζετο ταρσῷ·\nκαί μιν ἰδὼν ἐδίωκεν ὀπίστερος, ἐν δʼ ἄρα νώτῳ\nμεσσατίῳ δόρυ τῆξε· διαΐσσουσα δὲ ῥιπῇ\nγαστέρος ἀντιπόροιο παρʼ ἀμφαλὸν ἄνθορεν αἰχμή·\nαὐτὰρ ὁ φοινήεντι πεπαρμένος ἀμφὶ σιδήρῳ\nπρηνὴς ἀρτιδάικτος ἐπωλίσθησε κονίῃ·\nτὸν δὲ κατὰ βλεφάρων θανατηφόρος ἔσκεπεν ἀχλύς.\nοὐδὲ μόθων ἀπέληγε πέλωρ πρόμος· ἀλλὰ μαχηταὶ\nτέσσαρες εὐπήληκες ἑνὶ κτείνοντο φονῆι,\nΤυνδάριός τε Θόων τε καὶ Αὐτεσίων καὶ Ὀνίτης.\nκαὶ πολὺς ἀρτιδάικτος ἔην νέκυς, οὐ χθονὶ πίπτων\nπρηνής, οὐ δατέδῳ τετανυσμένος ὕπτιος ἀνήρ·\nἀλλὰ θανὼν ἀτίνακτος ὲπεστηρίζετο γαίῃ,\nμαρναμένῳ προμάχῳ πανομοίιος, ὡς δόρυ πάλλων,\nὡς τανύων θοὰ τόξα καὶ ὡς βέλος εἰς σκοπὸν ἕλκων.\nκαὶ νέκυς ἀλκήεις ποθέων μετὰ πότμον Ἐνυὼ\nνήματα Μοιράων ἐβιήσατο, δούρατι κούφῳ\nεἴκελος αἰχμάζοντι, πολυσπερέων ἀπὸ τόξων\nἐκ κεφαλῆς βελέεσσι πεπαρμένος εἰς πόδας ἄκρους,\nἌρεος ὀρθὸν ἄγαλμα· καὶ αἰχμητῆρα θανόντα\nὄμμασι θαμβαλέοισιν ἐθηήσαντο μαχηταί,\nἔγχος ἔτι κρατέοντα καὶ οὐ ῥίψαντα βοείην,\nνεκρὸν ἀκοντιστῆρα καὶ ἄπνοον ἀσπιδιώτην.\nκαί τις Ἀθηναίοιο τυχὼν δασπλῆτι σιδήρῳ\nδεξιτερὴν ἤμησε, βραχίονος ἄκρον ἀράξας·\nἡ δὲ κυβιστήσασα φόνου βητάρμονι παλμῷ\nἤριπεν ἀρτιδάικτος, ὁμήλικι σύμπλοκος ὤμῳ,\nξανθὰ διαστίζουσα κατάρρυτα νῶτα κονίης.\nκαί νύ κεν ἁλλομένης ταναὸν δόρυ χειρὸς ἐρύσσας\nἔγχεϊ τηλεβόλῳ παλινάγρετον εἶχεν Ἐνυώ,\nκαί λαιὴ πολέμιζε δορυσσόος ἀντίτυπος χείρ·\nἀλλά μιν ἀντικέλευθος ἀνάρσιος ἔφθασεν ἀνήρ,\nκαὶ λαιὴν προθέλυμνον ἀμοιβάδι τύψε μαχαίρῃ·\nκαὶ παλάμη χθονὶ πῖπτεν, ἀκοντίζων δὲ φονῆα\nαἱμαλέης ἔρραινεν ἑκηβόλος ὁλκὸς ἐέρσης\nπορφυρέαις λιβάδεσσιν, ὑπὲρ δαπέδοιο δὲ δειλὴ\nἅλμασιν αὐτοκύλιστος ἐπάλλετο μαινομένη χεὶρ\nαἵματι φοινιχθεῖσα, καὶ ἀγκύλα δάκτυλα γαίῃ\nεὐπαλάμῳ σφήκωσε μέσῳ γαμψώνυχι δεσμῷ,\nοἷα περισφίγγουσα πάλιν τελαμῶνα βοείης.\nκαί τινα μῦθον ἔειπεν Ἀρήια δάκρυα λείβων·\nἄλλην εἰσέτι χεῖρα λιλαίομαι, ὄφρα τελέσσω\nτριχθαδίαις παλάμῃσιν ἐπάζια Τριτογενείης·\nἔμπης καὶ μετὰ χεῖρας ἀνάρσιον ἄνδρα διώξω·\nτοῦτό μοι ἠνορέης ἔτι λείψανον, ὄφρά τις εἴπῃ\nεὖχος Ἀθηναίων περιδέξιον, ὅττι καὶ αὐτοῖς\nποσσὶν ἀριστεύουσι δαϊζομένων παλαμάων.\nὣς εἰπὼν προμάχοισιν ἐπέδραμεν εἴκελος αὔραις,\nὑσμίνην ἀσίδηρον ἐπεντύνων ὀλετῆρι.\nοἱ δέ μιν ἀθρήσαντες ἐθάμβεον ἄλλος ἐπʼ ἄλλῳ,\nκαὶ πρόμον ἡμιτέλεστον ἐκυκλώσαντο μαχηταὶ\nἀμφιλαφεῖς· ὁ δὲ μοῦνος ἀφειδέι δέκτο μαχαίρῃ\nπληγὴν ἀλλοπρόσαλλον ἀμοιβαίοιο σιδήρου·\nκαὶ μόγις εἰς χθόνα πῖπτεν· ἔην δέ τις Ἄρεος εἰκὼν\nὀψιγόνῳ ναετῆρι φυλασσομένη γενετῆρα.\nοὐ τότε μοῦνος ὅμιλος ἐτέμνετο πεζὸς ὁδίτης,\nἀλλὰ καὶ ἱππήεσσιν ἔην φόνος· ἔστιχε δʼ ἄλλος\nἄλλῳ πότμον ἄγων· ἐλατὴρ δʼ ἐλατῆρα κιχήσας,\nἤ προτέρω φεύγοντι μετάφρενα δουρὶ δαΐζων,\nἢ σχεδὸν ἀντιόωντα κατὰ στέρνοιο τυχήσας,\nἱππόθεν ἀρτιδάικτον ἀπεστυφέλιξε κονίῃ.\nκαί τις ὑπὲρ λαπάρην βεβολημένος ἵππος ὀιστῷ\nεἰς πέδον ἠκόντιζεν ἀπόσσυτον ἡνιοχῆα,\nοἷος ἀερσιπότητος ἀλήμονι σύνδρομος αὔρῃ\nΠήγασος ὠκυπέτης ἀπεσείσατο Βελλεροφόντην·\nἄλλος ἐριπτοίητος ὀλισθηρῶν ἀπὸ νώτων\nὄρθιος ἱππείης διὰ γαστέρος εἰς χθόνα πίπτων\nκύμβαχος ἐστήρικτο παρήορος, ἀμφί δὲ γαίῃ\nκρᾶτα βαλὼν ἐκύλισσε, λιπὼν πόδας εἰς ῥάχιν ἵππου.\nκαὶ βριαροὶ Κύκλωπες ἐκυκλώσαντο μαχητάς,\nΖηνὸς ἀοσσητῆρες· ὀμιχλήεντι δὲ λαῷ\nἈργίλιπος σελάγιζε φεραυγέα δαλὸν ἀείρων.\nκαί χθονίῳ κεκόρυστο πυριγλώχινι κεραυνῷ\nμαρνάμενος δαΐδεσσι· καὶ ἔτρεμον αἴθοπες Ἰνδοὶ\nοὐρανίῳ πρηστῆρι τεθηπότες ἀντίτυπον πῦρ·\nκαὶ πυρόεις πρόμος ἦεν· ἐπʼ ἀντιβίων δὲ καρήνοις\nγηγενέος σπινθῆρες ἐτοξεύοντο κεραυνοῦ·\nκαὶ μελίας νίκησε καὶ ἄσπετα φάσγανα Κύκλωψ,\nσείων θερμὰ βέλεμνα καὶ αἰθαλόεσσαν ἀκωκήν,\nδαλὸν ἔχων ἅτε τόξα· καὶ ἄσπετον ἄλλον ἐπʼ ἄλλῳ\nἸνδόν ὀιστευτῆρι κατέφλεγεν ἀνέρα πυρσῷ,\nοὐχ ἕνα Σαλμωνῆα, νόθῳ δʼ ἤλεγξε κεραυνῷ·\nοὐχ ἕνα μοῦνον ἔπεφνε θεημάχον· οὐ μία μούνου\nΕὐάδνη στενάχιζε μαραινομένου Καπανῆος.\nκαὶ Στερόπης κεκόρυστο σέλας μιμηλὸν ἑλίσσων,\nαἰθερίαις στεροπῇσι φέρων ἀντίκτυπον αἴγλην,\nσβεστόν ἔχων ἀμάρυγμα, τό περ τέκεν Ἑσπερίη φλόξ,\nσπέρμα πυρὸς Σικελοῖο καὶ αἴθοπος ἐσχαρεῶνος·\nκαὶ νεφέλῃ σκέπας εἶχεν ὁμοίιον, ἐνδόμυχον δὲ\nκρύπτε καὶ ἂψ ἀνέφηνε σέλας διδυμάονι παλμῷ,\nφέφφεος οὐρανίοιο φέρων τύπον· ἀστεροπὴ γὰρ\nἐρχομένη φεύγουσαν ἔχει παλινάγρετον αἴγλην.\nκαὶ Βρόντης πολέμιζε μέλος κελαδεινὸν ἀράσσων,\nβρονταίοις πατάγοισι χέων ἀντίτυπον ἠχώ·\nκαὶ ξείνῃ ῥαθάμιγγι χαμαιγενέος νιφετοῖο\nποιητὸν προχέων μινυώριον αἴθριον ὕδωρ\nμιμηλαῖς λιβάδεσσι νόθος πέλεν ἀννέφελος Ζεύς.\nβροντῆς δʼ ἰοοτύπου τεχνήμονα δοῦπον ἐάσας\nεἰς φόνον ἀντιβίων Σικελῷ κεκόρυστο σιδήρῳ,\nκαὶ δονέων ῥαιστῆρα μετάρσιον ὑψόθεν ὤμων\nδυσμενέων ἤρασσε καρήατα πυκνὰ σιδήρῳ·\nτύπτε δʼ ἐπιστροφάδην ζοφερὰς στίχας, οἷά περ αἰεὶ\nΑἰτναίῳ πατάγῳ σφυρήλατον ἄκμονα τύπτων.\nκαί σκοπιῆς πρηῶνα τανυκρήπιδος ἀράξας\nἔγχεϊ πετρήεντι κατέτρεχε Δηριαδῆος·\nκαὶ παλάμῃ περίμετρον ἀφειδέι πέτρον ἰάλλων\nἄντα κορυσσομένοιο μελαρρίνου βασιλῆος\nστήθεα λαχνήεντα χαραδραίῃ βάλεν αἰχμῇ·\nαὐτὰρ ὁ τοσσατίῳ μεθύων μυλοειδέι πέτρῳ\nστέρνον ὅλον βεβάρητο· φόνον δʼ ἤμυνεν Ὑδάσπης\nπαιδὸς ἑοῦ βληθέντος. ὁ δὲ θρασύς, ἕλκεϊ κάμνων,\nἀκαμάτων δόρυ θοῦρον ἑῶν ἀπεσείσατο χειρῶν,\nχάλκεον εἰκοσίπηχυ, πέδῳ δʼ ἔρριψε βοείην\nαἰδομέναις παλάμῃσι· καὶ ἀδρανὲς ἄσθμα τιταίνων,\nμαρμαρέῃ γλωχῖνι τετυμμένος ἄντυγα μαξοῦ,\nἠερόθεν προκάρηνος ἀπʼ ἠλιβάτου πέσε δίφρου,\nὡς ἐλάτη περίμετρος ὑπέρλοφος—ἡ δὲ πεσοῦσα\nἄσπετον εὐρείης περιδέδρομε κόλπον ἀρούρης—.\nἀμφὶ δέ μιν προχυθέντες ἐς ἅρματα κούφισαν Ἰνδοί,\nδειδιότες Κύκλωπα δυσειδέα, μή τινι ῥιπῇ\nὑψιτενῆ πάλιν ἄλλον ἑλὼν πρηῶνα κολώνης\nτπηχαλέῳ βασιλῆα κατακτείνειε βελέμνῳ,\nμῆκος ἔχων ἰσόμετρον ἀερσιλόφου Πολυφήμου.\nκαὶ βλοσυροῦ προμάχοιο μέσῳ σελάυιζε μετώπῳ\nμαρμαρυηὴ τροχόεσς μονογλήνοιο προσώπου·\nκαὶ βλοσυροῦ Κύκλωπος ὑποπτήσσοντες ὀπωπὴν\nθαμβαλέῳ δεδόνηντο φόβῳ κυανόχροες Ἰνδοί,\nοὐρανόθεν δοκέοντες Ὀλυμπιὰς ὅττι Σελήνη\nγηγενέος Κύκλωπος ἐναντέλλουαα προσώπῳ\nπλησιφαὴς ἤστραπτε, προασπίζουοα Λυαίου.\nΖεὺς δὲ πατήρ, Κύκλωπος ἰδών μίμημα κυδοιμοῦ,\nὑψινεφὴς ἐγέλασσεν, ὅτι χθονίων νεφελάων\nδεχνυμένη ξένον ὄμβρον ἀπειρήτου διὰ κόλπου\nνίφετο μὲν τότε γαῖα, χυτὴν δʼ οὐκ εἶχευ ἐέρσην\nἄβροχα νῶτα φέρων γυμνούμενα δίψιος ἀήρ.\nκαὶ Τπάχιος κεκόρυστο· κασιγνήτῳ δʼ ἅμα βαίνων,\nἠλιβάτῳ παλάμῃ δονέων σάκος ἶσον ἐρίπνῃ,\nὑψινεφὴς ἐλάτην περιμήκετον εἶχεν Ἐλατρεύς,\nἔγχεϊ δενδρήεντι καρήατα δήια τέμνων.\nΕὐρύαλος κεκόρυστο· διατμήξας δὲ κυδοιμῷ\nἐκ πεδίου φεύγοντα πρλὺν στρατὸν ἄχρι θαλάσσης.\nκόηπον ἐς ίχθυόεντα περικλείων στίχας Ἰνδῶν,\nδυσμενέας νίκησεν ἀκοντοφόρου διὰ πόντου,\nὄρθιον εἰκοσίπηχυ διʼ ὕδατος ἆορ ἑλίσσων·\nκαὶ δολιχῷ βουπλῆγι ταμὼν ἁλιγείτονα πέτρην\nῥῖψεν ἐπʼ ἀντιβίοισιν· ἀτυμβεύτοιο δὲ πολλοὶ\nδιχθαδίης ἐνόησαν ἁλιβρέκτου λίνα Μοίρης,\nΑρεϊ κυματόεντι καὶ ὀκριόεντι βελέμνῳ.\nτοῖς ἅμα σύγγονος ἄλλος ἀριοτεύων Ἁλιμήδης\nἠλιβάτοις μελέεσσι πέλωρ βακχεύετο Κύκλμψ,\nκαὶ δηίους ἐφόβησε· φυλασσόμενος δὲ προσώπου\nκυκλάδος ὀμφαλόεντα προΐσχανε νῶτα βοείης.\nκαί μιν ἰδὼν Φλόγιος κταμένων τιμήορος Ἰνδῶν\nτόξον ἑὸν κύκλωσε, καὶ ἠνενόεν βέλος ἕλκων\nμεσσοφνῆ πτερόεντι βαλεῖν ἤμελλε βελέμυῳ·\nἀλλὰ τιτυσκομένοιο μαθὼν ἀντώπιον ὁρμὴν\nδόχμιος ἐσσυμένοιο βολὴν ἀλέεινεν ὀιστοῦ\nΚύκλωψ ὑψικάρηνος· ὁ δὲ πρηῦνα τινάσσων\nῥῖπτε κατὰ Φλαγίου κραναὸν βέλος· αὐτὰρ ὁ φεύγων\nἅρμασι βουκεράοιο παρίστατο Δηριαδῆος,\nκαὶ μόγις ἠερόφοετον ἀλεύατο μάρμαρον αἰχμήν,\nκεῖθι μένων· κοτέων δὲ περὶ Φλουίοιο φυγόντος\nλοίγεον ἀνθερεῶνα διαπτύξας Ἁλιμήδης\nδώδεκα φῶτας ἔπεφνε μιῆς μυκήματι φωνῆς,\nλυσσαλέης προχέων ὀλεσήνορα βόμβον ἰωῆς.\nΚυκλώπων δʼ ἀλαλητὸς ἐπεσμαράγησεν Ὀηύμπῳ\nγλώσσαις σμερδαλέῃσι. καὶ ὀρχηστῆρες Ἐνυοῦς,\nΔικταῖοι Κορύβαντες ἐπεστρατόωντο κυδοιμῷ.\nΔαμνεὺς μὲν πολέμιξεν ἀνάρσια φῦλα δεώκων\nἐν πεδίῳ δʼ ἀλαλητός· ὀρινομένῃσι δὲ Βάκχαις\nΠρυμνεὺς εὔδιος ἦλθεν, ἅτε πρυμναῖος ἀήτης\nῥυόμενος πλωτῆρα συνιππεύοντα θυέλλαις·\nκαὶ στρατεῇ πολύευκτος ἐπήλυθεν, οἷος ἱκάνει\nνηυσὶ τινασσομένῃσι γαληναῖος Πολυδεύκης,\nεὐνήσας βαρὺ κῦμα θυελλοτόκοιο θαλάσσης.\nποσσὶ δʼ ἐλαφροτέροισι διεπτοίησε μαχητάς\nὨκύθοος· πολέας δὲ κατέκτανεν ὀξέι πότμῳ,\nτὸν μέν ἐνὶ σταδίῃ δαμάσας δορί, τὸν δὲ βελέμνῳ\nτηλεφανής, ἕτερον δὲ ταμών δασπλῆτι μαχαίρῃ·\nἄλλον ἔτι προθέοντα, πεφυγμένον εἴκελον αὔραις,\nλυσσήεις ἐκίχησε ποδήνεμα γούνατα πάλλων,\nεἰς δρόμον Ἰσίκλῳ πανομοίιος, ὅς τις ἐπείγων\nταρσὰ ποδῶν ὰβάτοιο κατέγραφεν ἄκρα γαλήνης,\nκαὶ σταχύων ἐφύπερθε μετάρσιον εἶχε πορείην,\nἀνθερίκων πάτον ἄκρον ἀκαμπέα ποσσὶν ὁδεύων.\nὨκύθοος πέλε τοῖος ἀελλόπος. ἐν δὲ κυδοιμοῖς\nεἰλιπόδην ἔστησε Μίμας εὔρυθμου Ἐνυώ,\nκαὶ στρατὸν ἐπτοίησε, χοροίτυπον ἆορ ἐλίσσων,\nσκερθμὸν ἔχων ἀγέλαστον ἐνόπλιον ἴδμονι ταρσῷ,\nοἷον ὅτε Κρονίοισατ ὑπʼ οὔασι δοῦπον ἐηείρων\nΠύρριχος Ἰδαίοισι σάκος ξιφέεσσιν ἀράσσων\nψευδομένης ἀλάλαζε μέλος μενεδήιον Ἠχοῦς,\nΖηνὸς ὑποκλέπτων παλιναυξέος ἔγκρυφον ἥβην·\nτοῖον ἔχων μιμηλὸν ἐνόπλιον ἅλμα χορείης\nχαλκοχίτων ἐλέλιζε Μίμας ἀνεμώδεα λόγχην·\nτέμνων δʼ ἐχθπὰ κάρηνα, σιδήρεα λήια χάρμης,\nἸνδοφόνοις πελέκεσσι καὶ ἀμφιπλῆγι μαχαίρῃ\nδυσμενέων ἐτίταινε θαλύσια μάρτυρι Βάκχῳ,\nἀντὶ θυηπολίης βοέης καὶ ἐθήμονος οἴνου\nλοιβὴν αἱματοεσσαν ἐπισπένδων Διονύσῳ.\nκαὶ ποδὸς ἀσταθέος κυκλούμενος ἴδμονι ταρσῷ,\nσύνδρομος Ὠκυθόῳ κορυθαιόλος ἤιεν Ἄκμων·\nμάρνατο δʼ ἀστυφέλικτος ἄτε σφυρήλατος ἄκμων,\nἀσπίδα κουφίζων Κορυβαντίδα, τῆς ἐνὶ μέσσῳ\nπολλάκις ὕπνον ἴαυεν ἐν οὔρεσι νημίαχος Ζεύς·\nκαὶ Διὸς οἶκος ἔην ὀλίγον σπέος, ἔνθά ἑ κείνη\nαἴξ ἱερὴ γλαγόεντι νόθῳ μαιώσατο μαζῷ,\nξεῖνον ἀναβλύζουσα σοφὸν γλάγος, εὖτε βοείη\nκλεψιτόκοις πατάγοισι σακέσπαλον ἔβρεμεν Ἠχώ,\nτυπτομένη μέσα νῶτα κυβιστητῆρι σιδήρῳ.\nὧν χάριν ἀσκήσασα λίθον ψευδήμονα Ῥείη\nἀντίδοτον Κρονέδαο Κρόνου παρέθηκε τραπέζῃ.\nὈξυφαὴς δʼ Ἰδαῖος ἐδύσατο κῶμον Ἐνυοῦς,\nὀρχηστὴρ πολέμοιο πολύτροπον ἴχνος ἑλίσσων,\nἄσχετος Ἰνδοφόνοιο μόθου δεδονημένος οἴστρῳ.\nκαὶ ζοφερὴν στίχα πᾶσαν ἀνεπτοίησε Μελισσεύς,\nθάρσος ἔχωυ ἀδόνητον· ἐπωνυμίην δὲ φυλάσσων\nφρικτὰ κορυσσομένης μιμήσατο κέντρα μελίσσης·\nκαὶ βαλίου Κουρῆτος ἀκοντιστῆρα τιταίνων\nμάρμαρον ἀντιπόροιο Μελισσέος ἤμβροτε Μορρεύς,\nἤμβροτεν· οὐ γὰρ ἔοικε μύλῳ Κορύβαντας ὀλέσσαι.\nΞυνὴν δʼ εἰς ἓν ἰόντες ὁμόζυγον εἶχον Ἐνυὼ\nἌρεος ὀρχηστῆρες ἀτερπἐος· ἀμφὶ δὲ δίφρῳ\nΔηριάδην στεφανηδὸν ἐμιτρώσαντο βοείαις\nτεύχεα πεπλήγοντες, ἐν εὐρύθμῳ δὲ κυδοιμῷ\nπύργον ἐκυκλώσαντο φεπρεσσακέεσσι χορείαις.\nἠχὴ δʼ ἠερόφοιτος ἀνἐδραμεν εἰς Διὸς αὺλάς,\nκαὶ κτύπον ἀμφοτέρων ἐπεδείδιον εὔποδες Ὧραι.\nεἰκοστῷ δʼ ἐνάτῳ πολέμων ἀποχάζεται Ἄρης,\nοἷά περ εὶς γάμον ἄλλον ἐπειγόμενος Κυθερείης.\nἭρη δʼ ὡς ἐνόησε δαϊζομένων στίχας Ἰνδῶν,\nδύαμαχου ἔμβαλε θάραος ἀγήνορι Δηριαδῆι.\nκαὶ πλέον οἶστρον ἔρωτος ἐδέξατο δηιοτῆτος\nφρικτὸς ἄναξ· προμάχοις δὲ χέων λυσσώδεα φωνὴν\nκυανέην στοιχηδὸν ὅλην περιδέδρομε χάρμην.\nλαὸν ὅλον φεύγοντα παλίσσυτον εἰς μόθον ἕλκων,\nἄλλον ἐνηείῃ μεταωεύμενος, ἄλλον ἀπειλῇ.\nκαὶ θρασὺς ἔπλετο μᾶλλον· ὁμηγερέες δὲ καὶ αὐτοὶ\nκεκλομένου βασιλῆος ἐπὶ κλόνον ἔρρεον Ἰνδοί.\nκαὶ Σατύρων στίχα πᾶσαν ἑκηβόλος ἔσχισε Μορρεύς,\nπῇ μὲν ἐπʼ ἀντιβίοισιν ὀπροθοτόνων ἀπὸ τόξων\nπέμπων ἠερόφοιτον ἐπασσυτέρων νέφος ἰῶν,\nπῇ δὲ παλινδίνητον ἑὸν δόρυ θοῦρον ἑλίσσων\nΣειληνῶν κερόεσσαν ἀνεπτοίησε γενέθλην.\nΕὐχαίτης δʼ Ὑμέναιος ἐμάρνατο φάογανα σείων,\nΘεσσσαλικῆς ἀκίχητος ὑπὲρ ῥάχιν ἥμενος ἵππου,\nἸνδοὺς κυανέους ῥοδοειδέι χειρὶ δαΐζων·\nἀγλαΐῃ δʼ ἤστραπτεν· ἴδοις δέ μιν εἰς μέσον Ἰνδῶν\nΦωσφόρον αἰγλήεντα δυσειδέι σύνδρομον ὄρφνῃ·\nκαὶ δηίους ἐφόβησεν, ἐπεί νύ οἱ εἵνεκα μορφῆς\nμαρναμένῳ Διόνυσος ἐνέπνεεν ἔνθεον ἀλκήν.\nτὸν μὲν ἰδὼν Ἰόβακχος ἀριστεύοντα κυδοιμῷ\nτέρπετο, καὶ συνάεθλον ἑῆς οὐκ ἤθελε χάρμης\nἀστεροπὴν Κρονίωνος, ὅσον μελίην Ὑμεναίου.\nεἴ ποτε πῶλον ἔλαυνεν ἀπόσσυτον εἰς μόθον Ἰνδῶν,\nδαιδαλέων Διόνυσος ἐμάστιεν αὐχένα θηρῶν,\nἵππῳ δʼ ἅρμα πέλαζε παρʼ ἡβητῆρι θαμίζων,\nκοῦρον ἔχων, ἅτε Φοῖβος Ἀτύμνιον· ἵστατο δʼ αἰεὶ\nἀγχιφανής, ἐρόεις δὲ καὶ ἄλκιμος εἰν ἑνὶ θεσμῷ\nἠιθέῳ μενέαινε φανήμεναι· ἐν δὲ κυδοιμοῖς\nκαὶ νεφέων ἔψαυε συναιχμάζων Ὑμεναίῳ.\nἓν δέ ἑ μοῦνον ὄρινεν, ὅτι χθονίης ἀπὸ φύτλης\nυἱὸς ἔην Φλεγύαο, καἰ οὐ Κρονίδαο τοκῆος.\nκαί οἱ ἀεὶ παρέμιμνε, πατὴρ ἅτε παῖδα φυλάσσων,\nδειμαίνων, ἵνα μή τις ἑκηβόλος ἰὸν ἰήλας\nκοῦρον ὀιστεύσειεν· ἐπερχομένων δὲ βολάων\nδεξιτερὴν ἐτίταινε προασπίζων Ὑμεναίου.\nκαί οἱ ἀριστεύοντι τόσην ἐφθέγξατο φωνήν·\nπέμπε βέλος, φίλε κοῦρε, καὶ οὐκέτι μαίνεται Ἄρης·\nκάλλεϊ Βάκχον ἔβαλλες ὀιστευτῆρα Γιγάντων,\nβάλλε τεοῖς βελέεσσι καὶ ἄφρονα Δηριαδῆα,\nδυσμενέων βασιλῆα θεημάχον, ὄφρά τις εἴπῃ·\nἀμφοτέρων ἐτύχησε βαλὼν Ὑμέναιος ὀιστῷ,\nεἰς χρόα Δηριάδαο καὶ εἰς κραδίην Διονύσου.\nὣς φαμένου Βρομίοιο πολὺ πλέον ἥψατο χάρμης\nἱμερόεις Ὑμέναιος ἑκηβόλος, ᾧ ἔπι χαίρων\nοἰστρήεις Διόνυσος ἐδύσατο μᾶλλον Ἐνυὼ\nκαἰ ζοφερὴν προθέλυμνον ὅλην ἐφόβησε γενέθλην·\nκαί τις ἰδὼν Διόνυσον ἀφειδέι λαίλαπι χάρμης\nἸνδῴων ἀκόρητον ὀιστευτῆρα καρήνων\nτοῖον ἔπος κατέλεξε φιλοκτεάνῳ Μελανῆι·\nτοξότα, πῇ σέο τόξα καὶ ἠνεμόεντες ὀιστοί;\nἡμέας ἁβροχίτωνες ὀιστεύουσι γυναῖκες.\nἀλλὰ βέλος προΐαλλε μινυνθαδίῳ Διονύσῳ·\nμή σε παραπλάγξειεν Ὀλύμπιον οὔνομα φήμης·\nμὴ τρομέοις ποτὲ Βάκχον, ὃς ἐκ χθονίοιο τοκῆος\nὠκύμορον λάχεν αἷμα, Διὸς δʼ ἐψεύσατο φύτλην.\nδεῦρο βέλος προΐαλλε καί, εἰς σκοπὸν αἴ κε τυχήσῃς,\nδέχνυσαι ἄσπετα δῶρα βαθυπλούτου βασιλῆος,\nαἴ κεν ἴδῃ Διόνυσον, ἀγήνορα παῖδα Θυώνης,\nπυρκαϊῆς ἐπιβάντα τεῷ δμηθέντα βελέμνῳ·\nἓν δὲ βέλος λύσειεν ὅλον μόθον. ἀμφοτέροις δέ,\nὕδατι χεῖρας ἄειρε καὶ εὔχεο μητέρι Γαίη·\nῥέζειν δʼ ἀμφοτέροισι θυηπολίας μετὰ νίκην\nἀψεύστοις στομάτεσσιν ὑπόσχεο· καὶ παρὰ βωμῷ\nταυροφυὴς ἐχέτω κεραελκέα ταῦρον Ὑδάσπης,\nγαῖα δὲ κυανέη μελανόχροον ἄρνα δεχέσθω.\nὣς εἰπὼν παρέπεισεν ὀιστοβόλον Μελανῆα,\nἄνδρα νοοπλανέων κτεάνων δεδονημένον οἴστρῳ·\nαὐτὰρ ὁ σιγαλέος γυμνώσατο πῶμα φαρέτρης\nἰὸν ἑλὼν προβλῆτα, καὶ εἴρυσεν ἠθάδα νευρὴν\nτόξον ὀπισθοτόνῳ παλάμης κυκλούμενος ὁλκῷ,\nἀκρότατον δὲ σίδηρον ἐρεισάμενος περὶ τόξῳ\nφοίνια νεῦρα βόεια πελάσσατο γείτονι μαζῷ·\nκαὶ βέλος ἰθυκέλευθον ἀπεπλάγχθη Διονύσου\nΖηνὸς ἐρητύσαντος, ἐυστεφάνου δʼ Ὑμεναίου\nαἱμοβαφὴς πτερόεντι χαράσσετο μηρὸς ὀιστῷ.\nοὐ δὲ λάθεν Διόνυσον ἀπήορος ἰὸς ἀλήτης\nἱπτάμενος ῥοιζηδόν, ἀφειδέι σύνδρομος αὔρῃ·\nἀλλά διεσσυμένοιο βολὴν θήλυνεν ὀιστοῦ,\nκαὶ φονίην ἀλάωσεν ἑκηβολίην Μελανῆος·\nκαὶ Παφίη γλωχῖνας ἀπηκόντιζε βελέμνου,\nσύγγονος ἱμείροντι χαριζομένη Διονύσῳ,\nκαὶ βέλος ἔτραπε τόσσον ἀπὸ χροός, ὡς ὅτε μήτηρ\nπαιδὸς ἔτι κνώσσοντος ἀλήμονα μυῖαν ἐλάσσῃ.\nἠρέμα φάρεος ἄκρον ἐπαιθύσσουσα προσώπῳ.\nκαὶ χροὸς ἄγριον ἕλκος ἐρευθομένου διὰ μηροῦ\nἀγχιφανὴς Ὑμέναιος ἐδείκνυε γείτονι Βάκχῳ,\nδάκρυ χέων ἐρατεινὸν ὑπʼ ὀφρύσιν, ὄφρα νοήσῃ\nδεξιτερὴν ἐπίκουρον ἀλεξικάκου Διονύσου,\nἰητροῦ χατέων ζωαρκέος· αὐτὰρ ὁ λευκῆς\nχειρὸς ἔχων Ὑμέναιον ἑῆς ἐπέβησεν ἀπήνης,\nκαί μιν ἄγων ἀπάνευθε πολυφλοίσβοιο κυδοιμοῦ\nνωθρὸν ἐπὶ σκιόεντι πέδῳ παρὰ γείτονι φηγῷ\nθῆκε καρηβαρέοντα· καἰ ὡς Ὑάκινθον Ἀπόλλων\nἔστενεν ἀνδροφόνῳ βεβολημένον ὀξέι δίσκῳ,\nμεμφόμενος Ζεφύρου ζηλήμονος ἄσθμα θυέλλης,\nοὕτω καὶ Διόνυσος ἀνέσπασε πολλάκι χαίτην,\nὄμμασιν ἀκλαύτοισιν ἐπικλαύσας Ὑμεναίῳ.\nκαὶ χροὸς ἐκτός ἐόντας ἰδὼν πώγωνας ὀιστοῦ\nἀσπάσιον λάχε θάρσος· ἀφʼ αἱμαλέοιο δὲ μηροῦ\nλευκὸν ἐρευθομένου διδυμόχροον ἕλκος ἀφάσσων\nφειδομέναις παλάμῃσιν ἀνείρυσεν ἄκρον ὀιστοῦ.\nδάκρυα δʼ ἡβητῆρος ὀδυρομένοιο δοκεύων\nἀμφοτέροις κεχόλωτο, καὶ Ἄρεϊ καἰ Μελανῆι·\nκαὶ γλυκεροὺς ἱδρῶτας ἀποσμήξας Ὑμεναίου\nμεμφομένοις στομάτεσσιν ὑποκρυφίην χέε φωνήν·\nἄμπελον ἔκτανε ταῦρος, Ἄρης Ὑμέναιον ὀλέσσει.\nαἴθε δὲ πάντας ἔπεφνεν, ὅσους ἐκόρυσσα μαχητάς,\nκαλλείψας ἕνα μοῦνον ἀνούτατον· ἐν πολέμοις γὰρ\nποῖον ἄχος κλονέει με δαϊζομένοιο Καβείρου;\nὠτειλὴ Σατύρου πότε που, πότε Βάκχον ὀρίνῃ;\nΣειληνὸς πεσέτω σταφυληκόμος· ἑσμὸς ἀλάσθω\nΒασσαρίδων, καὶ μοῦνον ἀπήμονα παῖδα νοήσω.\nἱλήκοι κλυτότοξος· Ἀρισταίοιο πεσόντος\nποῖον ἐμοί ποτε πένθος, ἐυρραθάμιγγος ὀπώρης\nκρείσσονα κικλήσκοντος ἑῆς ὠδῖνα μελίσσης;\nοὐ τάχα μοι πέπρωτο φυγεῖν ποτε παιδὸς ἀνίην,\nὅττι πάλιν τάχα τοῦτον ὀλωλότα παῖδα γοήσω.\nτίς βαρὺς ἀμφοτέροις φθόνος ἔχραεν; εἰ θέμις εἰπεῖν,\nηρη δερκομένη ζηλήμονι Βάκχον ὀπωπῇ\nκαὶ νέον ἀμητῆρα μελαρρίνοιο γενέθλης,\nἠιθέῳ φθονέουσα καὶ ἱμείροντι Λυαίῳ\nὥπλισε θοῦρον Ἄρηα βαλεῖν Ὑμέναιον ὀιστῷ,\nἸνδῴην μεθέποντα νόθην ἄγνωστον ὀπωπήν,\nὄφρα νόον δυσέρωτος ἀνιήσειε Λυαίου.\nἀλλὰ βέλος τανύων ἢ φοίνια τόξα τιταίνω\nψευδαλέῳ Μελανῆι κορύσσομαι, ὄφρα τελέσσω\nποινὴν ἱμερόεντος ὀφειλομένην Ὑμεναίου.\nαἴ κε θάνῃς, Ὑμέναιε, λιπὼν ἀτέλεστον Ἐνυώ,\nχάζομαι ἐκ πολέμοιο καὶ οὐκέτι θύρσον ἀείρω.\nδυσμενέας ξύμπαντας ἐγὼ ζώοντας ἐάσω,\nἀμήσας ἕνα φῶτα, τεὸν Μελανῆα φονῆα.\nοὐ κτάνε Δηριάδης σε, καὶ εἰ κοτέει Διονύσῳ.\nἱλήκοις, Κυθέρεια· μετὰ θρασὺν υἱέα Μύρρης\nμείλιχον ἄλλον Ἄδωνιν ἀμείλιχος ἤλασεν Ἄρης,\nἤλασε καὶ ῥοδέου χροὸς ἥψατο, καὶ διὰ μηροῦ\nἄρτι πάλιν κελάρυζεν ἐπὶ χθονὶ λύθρος Ἐρώτων·\nἀλλὰ τεῷ ποθέοντι χαριζομένη Διονύσῳ\nπέμπέ μοι ἐνθάδε Φοῖβον ἀδελφεόν, ἴδμονα τέχνης\nλυσιπόνου, καὶ κοῦρον ἀκέσσεται. ἴσχεο, φωνή·\nΦοῖβον ἔα κατʼ Ὄλυμπον ἀκηδέα, μή μιν ὀρίνω\nἕλκεος ἱμερόεντος ἀναμνήσας Ὑακίνθου.\nπέμπέ μοι, ἢν ἐθέλῃς, Παιήονα· κεῖνος ἱκέσθω·\nἄμμορός ἐστι πόθων, ἀλλότριός ἐστιν Ἐρώτων.\nὠτειλῆς τύπον ἄλλον ἐσέδρακον· ἐν πολέμοις γὰρ\nἄλλος ἀνὴρ κενεῶνα τυπεὶς φοινίσσεται αἰχμῇ,\nἄορι δʼ ἄλλος ἔχει παλάμης πόνον, ὃς δὲ βελέμνῳ\nεἰς λαπάρην, ἕτερος δὲ διʼ οὔατος· ἐν κραδίη δὲ\nλοίγιον ἕλκος ἔχοντι συνουτήθην Ὑμεναίῳ.\nεἶπε καὶ ἐπτοίητο παρακλιδὸν ὄμματι λοξῷ\nὠτειλὴν χαρίεντος ὀπιπεύων Ὑμεναίου.\nμηρῷ δʼ ἔνθα καἰ ἔνθα φιλεύιον ἄνθος ἑλίξας,\nλευκὸν ἐρευθομένῳ διδυμόχροον ἕλκος ἀφάσσων,\nκοῦρον ἀνεζώγρησεν ἑῷ παιήονι κισσῷ,\nοἶνον ἀλεξητῆρα περιρραίνων Ὑμεναίῳ.\nὡς δʼ ὅτʼ ὀπὸς ταχυεργός, ἐπειγόμενος γάλα πῆξαι,\nχιονέης κυκόων ἀπαμείρεται ὑγρὸν ἐέρσης,\nὄφρά μιν ἐντύνειε πεπηγμένον αἰπόλος ἀνὴρ\nκυκλώσας ταλάροιο τύπῳ, τροχοειδέι ταρσῷ·\nὣς ὅ γε φοίνιον ἕλκος ἀκέσσατο Φοιβάδι τέχνῃ·\nκαὶ νέος ἀρτεμέων παλινάγρετον εἶχεν Ἐνυώ,\nχειρὸς ἀκεσσιπόνοιο Διωνύσοιο τυχήσας.\nκαὶ βέλος ἠερόφοιτον ἑκηβόλον εἰς σκοπὸν ἕλκων\nτόξα πάλιν κύκλωσε, τιτυσκόμενος δὲ βελέμνῳ\nἀντίδοτον πόρεν ἕλκος ὀιστοβόλῳ Μελανῆι.\nκαὶ θρασὺς ἔσσυτο κῦρος· ἐφεσπόμενος δὲ Λυαίῳ\nαἰεὶ φῶτας ἔβαλλε καὶ οὐκέτι λείπετο Βάκχου.\nὡς δʼ ὅτε τις σκιόεις τύπος ἀνέρος, ἄπνοος ἕρπων,\nἀγχιφανὴς ἀχάρακτος ὁμόδρομος ἀνδρὸς ὁδεύει,\nκαί οἱ ἀεὶ σπεύδοντι συνέσπεται, ἱσταμένου δὲ\nἵσταται, ἑζομένου δὲ παρέζεται, ἐν δὲ τραπέζῃ\nμιμηλαῖς παλάμῃσι συνέμπορος εἰλαπινάζει·\nὥς ὅ γε κοῦρος ἔμιμνεν ὁμόδρομος οἴνοπι Βάκχῳ.\nοὐδὲ μάχης Διόνυσος ἐλώφεεν· ἀλλὰ τορήσας\nμεσσοπαγῆ κούφιζε πεπαρμένον ἀνέρα θύρσῳ\nὄρθιον ὑψιπότητον, ἐν ἠερίῃ δὲ κελεύθῳ\nἸνδὸν ἐλαφρίζων ζηλήμονι δείκνυεν Ἥρῃ.\nκαὶ τελέων τρισσῇσιν ἐπωνυμίῃσιν Ἐνυὼ\nθεῖος Ἀρισταῖος, δεδαημένος Ἄρεος Ἀγρεύς,\nὡς Νόμιος πολέμειζε καλαύροπα χερσὶ τινάσσων,\nνυμφίος Αὐτονόης ἑκατηβόλος· ἐν δὲ κυδοιμοῖς\nτόξον ἔχων κλυτότοξον ἑὸν μιμεῖτο τοκῆα,\nθάρσος ἔχων ἔχων ὑπέροπλον ὀιστοβόλοιο τεκούσης,\nΚυρήνης προτέρης Ὑψηίδος· αἰνομανῆ δὲ\nδέσμιον ἐζώγρησεν ἀνάρσιον ἄτρομος Ἀγρεύς\nἀγρεύσας ἅτε θῆρα· καὶ ἀντιβίων ὀλετῆρα\nἠθάδι χειρὶ τίταινε βαρὺν λίθον, οἷον ἐρείσας\nπιαλέης ἔθλιψε χυτὰς ὠδῖνας ἐλαίης·\nδυσμενέας δʼ ἐφόβησεν ἀγήνορος ἠθάδι ῥόμβῳ,\nσείων χαλκὸν ἐκεῖνον, ὅν ἐν παλάμῃσι τινάσσων\nφοιταλέης ἐφόβησε μεμηνότα κέντρα μελίσσης.\nΘρηικίης δὲ Σάμοιο πυρισθενέες πολιῆται\nΛημνιάδος δύο παῖδες ἐβακχεύοντο Καβειροῦς·\nἩφαίστου δὲ τοκῆος ἐρευθομένου πυρὸς ἀτμῷ\nσυγγενέας σπινθῆρας ἀνηκόντιζον ὀπωπαί.\nτοῖσι μὲν ἐξ ἀδάμαντος ἔην ὄχος· ἀμφὶ δὲ πῶλοι\nχαλκείῃ κροτέοντες ἀρασσομένην κόνιν ὁπλῇ\nκαρχαλέον χρεμετισμὸν ἀνήρυγον ἀνθερεῶνος,\nοὓς γενέτης Ἥφαιστος ἀμιμήτῳ κάμε τέχνῃ\nπυρσὸν ἀπειλητῆρα διαπνείοντας ὸδόντων,\nοἷα καὶ Αἰήτῃ, βριαοῷ σημάντορι Κόλχων,\nχαλκοπόδων μόρφωσε συνωρίδα δίζυγα ταύρων,\nτεύχων χερμὰ λέπαδνα καὶ ἔμπυρον ἱστοβοῆα.\nΕὐρυμέδωυ μέν ἔλαυνε, πυριβλήτῳ δέ χαλινῷ\nἔμπυρον ἡνιόχευε σιδηροπόδων γένυν ἵππων·\nχειρὶ δὲ Λήμνιον ἔγχος, ὅ περ κάμε πάτριος ἄκμων,\nδεξιτερῇ κούφιζεν, ἐπʼ εὐφυέεσσι δὲ μηροῖς\nφάσγανον ᾐώρησε σελασφόρον· εἰ δέ τις ἀνήρ,\nἀκροτάτοις ὀνύχεσσι λίθον τινὰ βαιὸν ἀείρας\nθηγαλέης ἤρασσε πυρίδρομα νῶτα μαχαίρης,\nαὐτόματοι σπινθῆρες ὀιστεύοντο σιδήρου.\nἌηκων δʼ αἰθαλόεντι συνήρμοσε χεῖρα βελέμνῳ,\nπατπῴης Ἑκάτης θιασώδεα πυρσὸν ἑλίσσων.\nκαὶ σάλαρον σείοντες ἀερσιλόφου τρυσφαλείης\nΔικταῖοι Κορύβαντες ἐπεστρατόωντο κυδοιμῷ,\nεἰς μόθον οἰστρηθέντες· ἁμιλλητῇρι δὲ χαλκῷ\nφάσγανα τυπτομένῃσιν ἐπέκτυπε γυμνὰ βοείαις\nσκαρθμοῖς ἀντιτύποισι· φερεσσακέος δὲ χορείης\nῥυθμὸν ἐμιμήσαντο ποδῶν ἑλικώδεϊ παλμῷ,\nἌρεϊ βακχευθέντες. ὀρεσσαύλων δὲ νομήων\nἸνδῴη δεδάικτο γονὴ Κουρῆτι σιδήρῳ·\nκαί τις ἀνὴρ προκάρηνος ἐπωλίσθησε κονίῃ,\nεἰσαΐων μύκημα βαρυγδούποιο βοείης.\nκαί τις ἀερτάζουσα φιλάνθεμον ἔγχος Ἐνυοῦς\nΒασσαρὶς ἠκόντιζεν· ἀβακχεύτου δὲ γενέθλης\nἄρσενα πολλὰ κάρηνα δαΐζετο θήλεϊ θύρσῳ.\nκαὶ λασίῃ παλάμῃ σκοπιὴν λοφόεσσαν ἀείρων\nοὔρεος ἄκρα κάρηνα ταμὼν ἐκορύσσετο Ληνεύς,\nπέμπων ὀκριόεσσαν ἐπʼ ἀντιβίοισιν ἀκωκήν.\nΒάκχη δʼ ἀμφαλάλαζε· καὶ ἀμπελόεντες ὀιστοὶ\nκισσοφόρων παλάμῃσιν ἐδινεύοντο γυναικῶν.\nἔνθα μέλος πλέξασα καὶ Ἄρεϊ καὶ Διονύσῳ\nΕὐπετάλη κεκόρυστο, φιλοσταφύλῳ δὲ πετήλῳ\nκέντορα κισσὸν ἔπεμπεν ἀλοιητῆρα σιδήρου,\nἸνδῴην δρυόεντι γονὴν ὀλέκουσα κορύμβῳ.\nκαὶ δηίων κλονέουσα νέφος ῥηφήνορι θύρσῳ\nΤερψιχόρη φιλόβοτρυς ἐπεσκίρτησε κυδοιμῷ,\nκύμβαλα δινεύονσα βαρύβρομα δίζυγι χαλκῷ·\nοὐ τόσον Ἡρακλέης Στυμφηλίδας ἤλασε βόμβῳ\nχαλκὸν ἔχων βαρύδουπον, ὅσον στρατὸν ἤλασεν Ἰνδῶν\nΤερψιχόρη κτυπέουσα χοροῦ πολεμήιον Ἠχώ.\nκαὶ Τρυγίη βαρύγουνος ἐλείπετο νόσφιν ὁμίλου\nὑστατίη καὶ ἔπηξε φόβῳ πόδας· οὐδέ τις αὐτῇ\nΣειληνῶυ παρέμιμνε· λίπον δέ μιν αὐτόθι μούνην\nταρβαλέην, χατέουσαν ἀρηγόνος· ἀκροπότῃ δὲ\nχεῖρας ὄρεξε Μάρωνι, Μάρων δʼ ἀπέειπε γεραιήν,\nὅττι χοροὺς ἀνέκοπτε φιλακρήτων Κορυβάντων\nκαὶ Σατύρων· αἰεὶ δὲ θεοῖς ἠρᾶτο δαμῆναι\nγηραλέην ἀνόνητον ὑπʼ ἔγχεϊ Δηριαδῆος·\nκαὶ Καλύκη πολέμιζε παρισταμένη Διονύσῳ\nοἰστρομανής. Τρομερῆς δὲ μέθης ἐλελίζετο παλμῷ\nΟἰνώνη προθέουσα· βαρυνομένη δὲ κυδοιμῷ\nγούνατα μὲν μογέεσκε, φιλακρήτοιο δὲ νύμφης\nοἰδαλέοι σμήριγγες ἐδινεύοντο καρήνου.\nκαὶ στόνος ἦν βαρύδουπς· ὁμοζήλῳ δὲ κυδοιμῷ\nἈστράεις Σταφύλην, Καλύκην δʼ ἐδίωκε Κελαινεύς.\nΣειληνῶν δὲ φάλαγγα δορυσσόος ἤλασε Μορρεὺς\nθεινομένην βουπλῆγι· μιῇ δʼ ἐλατῆρος ὁμοκλῇ\nἈστραῖος δεδόνητο, Μάρων φύγεν, ὤκλασε Ληνεύς,\nΣειληνοῦ τρία τέκνα δασύτριχος, ὅς δίχα λέκτρων\nἄσπορος αὐτολόχευτος ἀνέδραμε μητρὸς ἀρούρης.\nἱμερτὴν δὲ Δόρυκλος ἀνεπτοίησε Λυκάστην\nτῇσι θεὸς χραίσμησε, νεουτήτων δὲ γυναικῶν\nἕλκεσι φάρμακα πάσσεν· Ἐνυαλίῳ δὲ σιδήρῳ\nτειρομένην ποδὸς ἄκρον ἀνάμπυκα ῥύσατο Γόργην,\nκλήματος ἀμπελόεντι περισφίγξας πόδα δεσμῷ·\nΕὐπετάλης δʼ ἰχῶρα νεόσσυτον ἔσβεσεν οἴνῳ,\nκαὶ Σταφύλης χυτὸν αἷμα κατεπρήυνεν ἀοιδῇ·\nΜυρτοῦς δʼ οὐταμένην παλάμην ἰήσατο μύρτῳ,\nκαὶ Καλύβην ἐσάωσεν ἀνειρύσσας βέλος ὤμου,\nἕλκεϊ φοινήεντι περιρραίνων πόμα ληνοῦ·\nΝύσης δʼ ἄλγος ἔπαυσε νεουτήτοιο προσώπου,\nχρίσας ἔνθα καὶ ἔνθα παρηίδα λευκάδι γύψῳ·\nὄμμασι δʼ ἀκλαύτοισιν ἐπεστενάχιζε Λυκάστῃ.\nἀλλʼ ὅτε Βασσαρίδων ὀδύνας πρηΰνατο τέχνῃ\nθυρσομανὴς Διόνυσος, ἐμάρνατο μείζονι χάρμῃ.\nκαί τις ἀμερσινόοιο κατάσχετος ἅλματι λύσσης\nΒασσαρὶς Ἰνδὸν Ἄρηα μετέστιχε θυιὰς Ἐνυώ,\nἀμφὶ, σέ, Λύδιε δαῖμον· ἀπὸ πλοκάμοιο δὲ Βάκχης\nἀφλεγέος σελάγιζε κατʼ αὐχένος αὐτόματον πῦρ.\nκαὶ βριαρῶν προμάχων ἑτερόζυγον ἑσμὸν ἐγείρων\nαὐλὸς ἐπεσμαράγησεν ἀγέστρατον Ἄρεος Ἠχώ,\nκαὶ διδύμαις παλάμῃσι φιλοσμαράγων Κορυβάντων\nἄντυγες ἀμφιπλῆγος ἀνεκρούοντο βοείης,\nκύμβαλα δʼ ἐκροτάλιζε, μεταλλάξασα δὲ μολπὴν\nΠανιὰς ἡδυμέλεια μόθους ἐμελίζετο σύριγξ·\nἀντιβίων δὲ δάλαγγες ἐπέβρεμον· ἀμφιλαφεῖς δὲ\nἠερόθεν πτερόεντες ἀνερροίζησαν ὀιστοί.\nλίγξε βιός, βόμβησε λίθος, μυκήσατο σάλπιγξ.\nἀλλʼ ὅτε δὴ πόρον ἷξον, ὅπῃ πεφορημένος ὁλκῷ\nλευκὸν ὕδωρ μεθύοντι ῥόῳ φοίνιξεν Ὑδάσπης,\nδὴ τότε Βάκχος ἄυσε βαρυσμαράγων ἀπὸ λαιμῶν,\nὁππόσον ἐννεάχιλος ἐπέβρεμεν ἑσμὸς Ἑνυοὺς\nφρικτὸν ὁμολώσσων στομάτων θρόον· ἀσταθέες δὲ\nξανθὸν ἀλυσκάζοντες ἐπὶ ῥόον ὤκλασαν Ἰνδοί,\nἄλλοι δʼ ἐν πεδίῳ· στρατιὴ δʼ ἐμερίζετο Βάκχου,\nδυσμενέας κτείνουσα καὶ ἐν δαπέδῳ καὶ Ὑδάσπῃ,\nδίψῃ καρχαλέῃ κεκαφηότος, ὁππότε γαίης\nἠὼς μέσσον ἀνέσχε, καὶ ἔτρεμε θερμὸς ὁδίτης\nαἴθοπος Ἠελίοιο μεσημβρίζουσαν ἱμάσθλην.\nκαὶ θεὸς ἀμπελόεις προκαλίζετο κοίρανον Ἰνδῶν,\nμῦθον ἀπειλητῆρα χέων λυσσώδεϊ λαιμῷ·\nτίς φόβος; εἰ ποταμοῖο φέρει γένος ὄρχαμος Ἰνδῶν,\nοὐρανόθεν λάχον αἷμα· χερειότερος δὲ Λυαίου\nΔηριάδης ὑπέροπλος, ὅσον Διός ἐστιν Ὑδάσπης.\nἢν δʼ ἐθέλω, νεφέων σχεδὸν ἵσταμαι· ἢν δʼ ἐθελήσω,\nἵξεται ἰθυκέλευθον ἐμὸν βέλος ἄχρι Σελήνης.\nεἰ δὲ μέγα φρονέεις μεθέπων κεραελκέα μορφήν,\nεἰ δύνασαι, προμάχιζε βοοκραίρῳ Διονύσῳ.\nὣς φαμένου βρυχηδὸν ἐμυκήσαντο μαχηταί·\nἄλλῳ δʼ ἄλλος ἔριζε συναιχμάζων Διονύσῳ.\nαἰγείοις δὲ πόδεσσιν ἐμάρνατο μειλίχιος Πάν,\nὀξὺ δὲ τοξευτῆρος ὅλον κενεῶνα χαράξας\nθηγαλέῃ Μελανῆος ἀνέσχισε γαστέρα χηλῇ,\nποινὴν ἕλκος ἔχοντος ἀπαιτίζων Ὑμεναίου,\nὄφρα πυρισφρήγιστον ἐλαφρίσσειεν ἀνίην\nὄμμασιν ἀκλαύτοισιν ὀδυρομένου Διονύσου.\nΛυσσήεις δʼ Ἰόβακχος ἐπέδραμε δηιοτῆτι,\nκαὶ νεφέων ἔψαυσε καὶ ἥψατο χερσὶν Ὀλύμπου,\nἄλλοτε μηκύνων ταναὸν δέμας, αἰθέρι γείτων,\nκαὶ χθονὶ ταρσὸν ἔπηξε, καὶ ἠέρα τύψε καρήνῳ.\nτοῖσι δὲ μαρναμένοισιν ἐπήλυθεν Ἕσπερος ἀστήρ,\nλύων Ἰνδοφόνοιο θεμείλια δηιοτῆτος.\nἌρεϊ δʼ ὑπνώοντι παρίστατο νεύματι Ῥείης\nφάσματα ποικίλλουσα δολοπλόκος ὄψις ὀνείρου,\nτοῖον ἔπος βοόωσα, νόθῃ σκιοειδέι μορφῇ·\nἎρες, Ἄρες, σὺ μὲν εὗδε, δυσίμερε, μοῦνος ἰαύων\nχαλκοχίτων· Παφίην δὲ τὸ δεύτερον ὑψόθι λέκτρων\nὑμετέρην Ἥφαιστος ἔχει προτέρην Ἀφροδίτην,\nἐκ δὲ δόμων ἐδίωκε Χάριν, ζηλήμονα νύμφην·\nἀρχαίην δὲ δάμαρτα παλίνδρομον εἰς γάμον ἕλκων\nαὐτὸς Ἔρως τόξευεν ἀναινομένην Ἀφροδίτην,\nἩφαίστῳ γενετῆρι φέρων χάριν. ἀλλὰ καὶ αὐτὴ\nΖῆνα μέγαν παρέπεισε πόθων ἀδίδακτος Ἀθήνη,\nπαρθενικὴ δολόμητις, ὅπως Ἥφαιστον ἀλύξῃ,\nμνησαμένη νόθα λέκτρα πεδοτρεφέων Ὑμεναίων,\nμὴ προτέρου μετὰ πότμον Ἐρεχθέος ἄρσενι μαζῷ\nἄλλον ἀεξήσειε νεώτερον υἱὸν ἀρούρης.\nἔγρεο, καὶ Θρήισσαν ἰὼν ἐπὶ πέζαν ἐρίπνης\nδέρκεο σὴν Κυθέρειαν ἐθήμονος ἔνδοθι Λήμνου,\nδέρκεο, πῶς προπύλαια Πάφου καὶ ἐδέθλια Κύπρου\nἄνθεσιν ἐστεφάνωσεν ὁμόστολος ἑσμὸς Ἐρώτων,\nΒυβλιάδων δʼ ἐπάκουε μελιζομένων Ἀφροδίτην\nκαὶ νεαρὴν φιλότητα παλιννόστων ὑμεναίων.\nἎρες, ἐνοσφίσθης σέο Κύπριδος· ἀνδροφόνον γὰρ\nὁ βραδὺς ὠκὺν Ἄρηα παρέδραμε. μέλπε καὶ αὐτὸς\nἩφαίστῳ πυρόεντι συναπτομένην Ἀφροδίτην.\nΣικελίης δʼ ἐπίβηθι, παρισταμένους δὲ καμίνῳ\nλίσσεό μοι Κύκλωπας· ἀριστοπόνου δὲ καὶ αὐτοὶ\nἴδμονες Ἡφαίστοιο, σοφῶν ζηλήμονες ἔργων,\nσοὶ δόλον ἐντύνουσι, καὶ ἀρχαίῳ σέο δεσμῷ\nὁπλότερον τελέσουσιν ὁμοίιον, ὄφρα καὶ αὐτὸς\nἀμφοτέρους δολίῃσιν ἀλυκτοπέδῃσι πιέζων\nδήσῃς φῶρα γάμοιο τεῷ ποινήτορι δεσμῷ,\nεἰλιπόδην Ἥφαιστον ἐπισφίγξας Ἀφροδίτῃ·\nκαί σε θεοὶ ξύμπαντες ἐπαινήσουσιν Ὀλύμπου\nδέσμιον ἀγρεύσαντα τεῶν συλήτορα λέκτρων.\nἔγρεο, καὶ σὺ γένοιο δολοπλόκος· ἔγρεο, νύμφης\nἁρπαμένης ἀλέγιζε. τί σοι κακὰ Δηριαδῆος;\nσιγῇ ἐφʼ ἡμείων, Φαέθων μὴ μῦθον ἀκούσῃ.\nὣς φαμένη πεπότητο. καὶ αὐτίκα κῶμα τινάξας\nπρώιον ἀρτιχάρακτον ὀπιπεύων φάος Ἠοῦς\nθερμὸς Ἄρης ἀνέπαλτο, Φόβον καὶ Δεῖμον ἐγείρας\nζεῦξαι φοίνιον ἄρμα ταχύδρομον· οἱ δὲ τοκῆι\nσπερχομένῳ πείθοντο· καὶ ἀγκυλόδοντι χαλινῷ\nΔεῖμος ἐριπτοίητος ἐπισφίγξας γένυν ἵππων\nδέσμιον αὐχένα δοῦλον ἐπεσφήκωσε λεπάδνῳ,\nζεύγλην δʼ ἀμφὶς ἔδησεν· Ἄρης δʼ ἐπεβήσατο δίφρου·\nκαὶ Φόβος ἡνιόχευεν ὄχον πατρῷον ἐλαύνων,\nεἰς Πάφον ἐκ Λιβάνου πεφορημένος, ἐκ δὲ Κυθήρων\nἄστατον ἔτραπεν ἄρμα Κεραστίδος εἰς χθόνα Κύπρου·\nπολλάκι, πολλάκι Λῆμνον ἐδέρκετο, καὶ πλέον ἄλλων\nζηλήμων σκοπίαζε πυρίπνοον ἐσχαρεῶνα,\nΚύπριν ἀνιχνεύων τροχαλῷ ζηλήμονι ταρσῷ,\nεἴ μιν ἐσαθρήσειε παρʼ Ἡφαίστοιο καμίνοις,\nὡς πάρος, ἱσταμένην, καὶ ἐδείδιε, μή οἱ ὀπωπὴν\nκαπνὸς ἀμαλδύνειε μελαινομένης Ἀφροδίτης.\nἔδραμε καὶ μετὰ Λῆμνον ἐς οὐρανόν, ὄφρα σιδήρῳ\nνυμφιδίην μακάρεσσιν ἀναστήσειεν Ἐνυώ,\nκαὶ Διὶ καὶ Φαέθοντι καὶ Ἡφαίστῳ καὶ Ἀθήνῃ.\nἐν δὲ τριηκοστῷ μετὰ νέρτερον οἶκον ἀνάγκης\nΤέκταφον Εὐρυμέδων δεδαϊγμένον Ἄιδι πέμπει.\nὣς ὁ μὲν ἑπτάζωνον ἐς οὐρανὸν ἔδραμεν Ἄρης\nζηλήμων, βαρύμηνις. ἐς ὑσμίνην δὲ χορεύων\nθαρσήεις Διόνυσος ἐπέχραεν αἴθοπι λαῷ,\nπῇ μὲν ἐνὶ πρώτοισι θορὼν ἐνοσίχθονι παλμῷ,\nπῇ δὲ μέσος προμάχοισιν· ἀκοντιστῆρι δὲ θύρσῳ\nκυανέης ἤμησε θαλύσια δηιοτῆτος,\nδυσμενέος δὲ φάλαγγος ἐμαίνετο φῦλα δαΐζων·\nκαὶ Σατύρους θάρσυνεν ἐς Ἄρεα Δηριαδῆος,\nὡς ἴδε Βάκχος Ἄρηα λελοιπότα φύλοπιν Ἰνδῶν·\nἄλλῳ δʼ ἄλλος ἔριζε. κορυμβοφόρου δὲ κυδοιμοῦ\nδεξιτερὸν στόμα λάβρον ἐπιτρέψας Διονύσῳ\nλαιὸν Ἀρισταῖος κέρας ἔτρεχε δηιοτῆτος.\nκαὶ Βρομίου θεράποντος ὀπιπεύων ἔτι Μορρεὺς\nμαρναμένους πετάλοισι καὶ ἀνθεμόεντι βελέμνῳ\nἄφρονι Δηριάδῃ πολυθαμβέα ῥήξατο φωνήν·\nΔηριάδη, τί τὸ θάμβος; ἐμοὶ πίπτουσι μαχηταί,\nβαλλόμενοι θύρσοισι καὶ οὐτιδανοῖσι πετήλοις,\nὁπλοφόρους δʼ ὀλέκουσιν ἀνάσπιδες· ἀκλινέες δὲ\nΒασσαρίδες, πελέκεσσι καὶ ἀμφιπλῆγι μαχαίρῃ\nτυπτόμεναι, μίμνουσιν ἀνούτατοι. εἰ θέμις εἰπεῖν,\nκαὶ σύ, λιπών, σκηπτοῦχε, τεὴν χαλκήλατον αἰχμὴν\nοἴνοπα θύρσον ἄειρε μιαιφόνον, ὅττι σιδήρου\nδυσμενέες πολὺ μᾶλλον ἀριστεύουσι κορύμβοις.\nοὕ ποτε τοῖον ὄπωπα μόθου τύπον· οὐτιδανοὶ δὲ\nθύρσοι ἀκοντιστῆρες ἀρείονές εἰσιν ἀκόντων.\nδὸς καὶ ἐμοὶ κλονέειν χλοερὸν βέλος· ἡμέτεροι γὰρ\nἀπτολέμου νάρθηκος ἐνικήθησαν ὀιστοί·\nδός μοι ξανθὰ πέδιλα φορήμεναι, ὅττι καὶ αὐταὶ\nἀρραγέες κνημῖδες ὑπεκλίνοντο κοθόρνοις.\nτί πλέον, εἰ χάλκειον ἔχω σάκος, εὖτε γυναῖκες\nμᾶλλον ἀριστεύουσιν ἀτευχέες, ἐν δὲ κυδοιμοῖς\nκύμβαλα δινεύουσι, καὶ ὀκλάζουσι μαχηταί,\nκαὶ στεφάνοις τρυφάλεια καὶ εἴκαθε νεβρίδι θώρηξ;\nπολλάκι δʼ ἀντικέλευθος ἀνουτήτου Διονύσου\nὠισάμην ἄρρηκτον ἀνασχίσσαι κενεῶνα,\nπέμπων εὔσκοπα δοῦρα, καὶ ὡς ἔψαυε Λυαίου,\nὀξυβελὴς ἄγναμπτος ἐκάμπτετο χαλκὸς ἀκόντων.\nὣς φαμένου μείδησεν ἄναξ θρασύς, ἀμφὶ δὲ γαμβρῷ\nὄμματα λοξὰ τίταινε χόλου κήρυκι σιωπῇ·\nκαί οἱ ἀπειλήτειραν ἀπερροίβδησεν ἰωήν·\nτί τρομέεις Διόνυσον ἀτευχέα, νήπιε Μορρεῦ;\nἡδὺς ὁ δειμαίνων Σατύρων παίζουσαν Ἐνυώ.\nὣς φάμενος θάρσυνεν ἀταρβέι γαμβρὸν ἀπειλῇ.\nκαὶ Βρομίου προμάχοισι πέλωρ ἐκορύσσετο Μορρεύς·\nοὔτασε δʼ Εὐρυμέδοντα, μέσον βουβῶνα χαράξας\nἔγχεϊ φοινήεντι· διαΐσσουσα δὲ μηροῦ\nπιαλέην τάμε σάρκα λιπόχροα θυιὰς ἀκωκή·\nγούνατι δʼ ὀκλάζοντι χαμαὶ πέσε. Χαλκοχίτων δὲ\nἌλκων οὐκ ἀμέλησε κασιγνήτοιο πεσόντος,\nἀλλὰ βιαζομένῳ πρόμος ἤλυθεν ἔγχος ἀείρων\nκαὶ σάκος εὐδίνητον· ὅλον δʼ ἐκάλυπτε μαχητήν,\nἀσπίδι πυργώσας δέμας ἀνέρος, ἀντιβίοις δὲ\nσείων ἔνθα καὶ ἔνθα παλινδίνητον ἀκωκὴν\nγνωτῷ γνωτὸς ἄμυνε· καὶ οὐταμένῳ περιβαίνων,\nοἷα περὶ σκύμνοισι λέων, βρυχήσατο λαιμῷ,\nχείλεϊ λυσσήεντι χέων Κορυβαντίδα φωνήν.\nκαί μιν ὀπιπεύων κυκλούμενον ἴδμονι ταρσῷ\nγνωτοῦ κεκλιμένοιο προασπιστῆρα Καβείρου\nἰσοφυὴς Τυφῶνι πέλωρ βακχεύετο Μορρεύς,\nγνωτοῖς διχθαδίοις κεκορυθμένος, ὄφρά κε μήτηρ\nδίζυγα δακρύσειεν ὀλωλότα τέκνα Καβειρώ,\nεἰς μίνα ἠριγένειαν ἑνὶ τμηθέντα σιδήρῳ.\nκαί νύ κεν ἀμφοτέρους ἰσοελκέι δῶκεν ὀλέθρῳ,\nἀλλὰ διὰ στομάτων βεβιημένον ἄσθμα τιταίνων\nΛήμνιον Εὐρυμέδων γενέτην ἐκαλέσσατο φωνῇ.\nὦ πάτερ, ἐργοπόνοιο πυρίπνοε κοίρανε τέχνης,\nδός μοι ὀφειλομένην προτέρην χάριν, ὁππότε μούνη\nΣικελίην τρικάρηνον ἁλωιὰς ἥρπασε Δηώ,\nδῶρα καλυπτομένης ὀπτήρια Περσεφονείης,\nἑσπερίους δʼ ἀνέκοψε τεοὺς φυσήτορας ἀσκοὺς\nκαὶ πλατὺν ἐσχαρεῶνα καὶ ἅρπαγα σεῖο πυράγρην·\nἀλλά μιν ἐπτοίησα προασπίζων γενετῆρος,\nἄκμονος ὑμετέροιο βοηθόος· ἐξ ἐμέθεν δὲ\nσῷ Σικελῷ σπινθῆρι μέλας θερμαίνεται ἀήρ.\nῥύεό μοι σέο παῖδα, τὸν ἄγριος οὔτασε Μορρεύς.\nεἶπε, καὶ οὐρανόθεν πυρόεις Ἥφαιστος ὀρυύσας\nσύγγονον ἀμφελέλιζε πολυσχιδὲς ἁλλόμενον πῦρ,\nδινεύων παλάμῃ πυρόεν βέλος· ἀμφὶ δὲ δειρὴν\nΜορρέος αὐτοέλικτος ἑλίσσετο πυρσὸς ἐχέφρων,\nαὐχένι μιτρώσας πυριθαλπέος ὁρμὸν ἀνάγκης\nεἰλυφόων· πυρόεν δὲ μετὰ στέφος ἀνθερεῶνος\nταρσὸν ἐς ἐσχατόωντα θορὼν ἐπιβήτορι παλμῷ\nἀμφὶ πόδα προμάχοιο πυρίπλοκον ἔπλεκε σειρήν,\nσείων ἐν δαπέδῳ σταθερὸν σέλας ἅλματι πεζῷ·\nθερμάνθη δὲ κάρηνον ἀναπτομένης τρυφαλείης.\nκαί νύ κεν ἐπρήνικτο τυπεὶς φλογόεντι βελέμνῳ,\nεἰ μὴ Δηριάδαο πατὴρ ἤμυνεν Ὑδάσπης·\nἧστο γὰρ ὑσμίνην δεδοκημένος ὑψόθι πέτρης,\nταυροφοὴς νόθον εἶδος ἔχων βροτοειδέι μορφῇ·\nὅς μιν ἀνεζώγρησε χέων ἀντίπνοον ὕδωρ,\nψύχων θερμὸν ἄημα πυριβλήτοιο προσώπου,\nλύματα τεφρήεντα διασμήχων τρυφαλείης·\nΜορρέα δʼ ἁρπάξας ζοφερῇ χλαίνωσεν ὀμίχλῃ,\nπορφυρέῃ νεφέλῃ κεκαλυμμένα γυῖα καλύψας,\nμή μιν ἀποκτείνειε σελασφόρος ἀμφιγυήεις,\nΛήμνιον αἰθύσσων θανατηφόρον ἁπτόμενον πῦρ,\nμὴ προτέρου φθιμένοιο γέρων φιλότεκνος Ὑδάσπης\nγαμβρὸν ἴδῃ πάλιν ἄλλον ὀλωλότα Δηριαδῆος,\nμηδὲ μόρον Μορρῆος ἅμα κλαύσειεν Ὀρόντῃ.\nΠυρσοφόρος δʼ Ἥφαιστος ὅλους ἐδίωκε μαχητὰς\nἱσταμένοθς περὶ παῖδα νεούτατον, ὑψόθι δʼ ὤμου\nυἱὸν ἐλαφρίζων ἐπερείσατο γείτονι φηγῷ,\nνόσφιν ἀπὸ φλοίσβοιο, καὶ ἐζώγρησε πεσόντα,\nοὐταμένῳ βουβῶνι φερέσβια φάρμακα πάσσων.\nοὐδὲ μόθου προτέροιο λελασμένος ἔπλετο Μορρεύς·\nἀλλὰ πάλιν κεκόρυστο φυγὼν πυρόεσσαν Ἐνυὼ\nκαὶ πρόμον ἀστράπτοντα καὶ αἰθαλόεσσαν ἀκωκήν·\nκαὶ Φλόγιον Στροφίοιο πολύστροφον υἷα καχήσας\nἔκτανεν, ὀρχηστῆρα φιλοσκάρθμου Διονύσου,\nὅς τις ἀδακρύτοιο παρʼ εἰλαπίνῃσι Λυαίου\nἀνταιτύπων ἐλέλιζε πολύτροπα δάκτυλα χειρῶν,\nκαὶ θάνατον Φαέθοντος ἐχέφρονι χειρὶ τινάσσων\nδαιτυμόνας ποίησεν ἀήθεα δάκρυα λείβειν,\nψευδαλέου Φαέθοντος ἐπικλαίοντας ὀλέθρῳ·\nκαὶ νέον αἰθαλόεντα καὶ αὐτοκύλιστον ὑφαίνων\nλευγαλέον πόρε πένθος ἀπενθήτῳ Διονύσῳ.\nτοῦτον ἰδὼν σκαίροντα δορυσσόος ἔννεπε Μορρεύς·\nἀλλοῖος χορὸς οὗτος, ὃν ἔπλεκες ἄγχι τραπέζης·\nὀρχηθμὸν γελόωντα παρὰ κρητῆρι τιταίνων\nὀρχηθμὸν στονόεντα πόθεν μετὰ δῆριν ὑφαίνεις;\nεἰ δὲ καὶ οἶστρος ἔχει σε χοροστασίης Διονύσου,\nἌιδι μυστιπόλευε, καὶ οὐ γύψοιο χατίζεις\nαὐτοβαφῆ μεθέπων κεκονιμένα κύκλα προσώπου·\nἢν ἐθέλῃς δέ, χόρευε φιλοθρήνῳ παρὰ Λήθῃ,\nΠερσεφόνη δʼ ἀγέλαστος ἀγαλλέσθω σέο μολπῇ.\nἔννεπε κυδιόων, καὶ ἐπέδραμεν ἶσος ἀέλλῃ,\nΣειληνοὺς δʼ ἐφόβησεν. ἀμαιμακέτῳ δὲ μαχαίρῃ\nΤέκταφος ὡμάρτησε σακέσπαλος, ὅν ποτε δήσας\nΔηριάδης ἔκρυψεν ἕσω γλαφυροῖο βερέθρου.\nοὐδὲ φυγεῖν μόρον εὗρε τὸ δεύτερον· ἐν γὰρ ἀνάγκῃ\nτίς δύναταί ποτε πότμον ἀπʼ ἀνέρος ἐχθρὸν ἐρύκειν,\nνηλὴς πανδαμάτειρα θανεῖν ὅτε Μοῖρα κελεύει;\nοὐ γὰρ Τέκταφον εὗρε δόλος θνήσκοντα σαῶσαι,\nὃς τότε λυσσώων στρατιὴν ἐδίωξε Λυαίου,\nεὐκεράων Σατύρων φιλοπαίγμονα γυῖα δαΐζων·\nἐγρεμόθου δʼ ἤμησε Πυλαιέος ἀνθερεῶνα,\nὈνθυρίου δὲ μέτωπον ἀφειδέι τύψε μαχαίρῃ,\nκαὶ Πίθον εὐρύστερνον ἀπηλοίησε διδήρῳ.\nκαί νύ κεν ἄλλον ὅμιλον ἐπασσυτέρων κτάνε Βάκχων,\nἀλλά μιν Εὐρυμέδων ταχὺς ἔδρακε, καί οἱ ὑπέστη\nδίστομον ἀντιβίην Κορυβαντίδα χειρὶ τινάσσων·\nἔθλασε δʼ ἄκρα μέτωπα· διχαζομένου δὲ καρήνου\nὄρθιος αἱμαλέης ἀνεκήκιεν αὐλὸς ἐέρσης·\nκαὶ πρόμος εἰς χθόνα πῖπτε, περιρραίνων δὲ κονίην\nἡμιθανὴς κεκύλιστο, πεδοσκαφέος δὲ μελάθρου\nἀρχαίην κακότητα καὶ ὁπλοτέρης λίνα Μοίρης\nἔστενε, καὶ δολίου μεμνημένος εἰσέτι φίλτρου\nπαιδὸς ἀλεξικάκου κινυρῇ βρυχήσατο φωνῇ,\nτοῦ δὲ κινυρομένοιο κατέρρεε δάκρυα λύθρῳ·\nμῆτερ ἐμὴ καὶ μαῖα, δολοπλόκε δύσγαμε κούρη,\nτίπτέ μοι οὐ σχεδὸν ἦλθες, ὅτʼ ἐγγύθεν ἦλθον ὀλέθρου;\nνῦν πόθεν οὐ χραίσμησας ἐμοὶ πάλιν, ἄτρομε κούρη;\nπῇ σέο φίλτρον ἔβη φυσίζοον; ἦ ῥα φυλάσσεις\nπιστὰ τεῷ ζώοντι καὶ οὐ θνήσκοντι τοκῆι;\nεἰ δόλος ἐξ Ἀίδαο δυνήσεται ἄνδρα κομίζειν,\nδίζεό μοι δόλον ἄλλον ἀρείονα, δίζεο βουλὴν\nκερδαλέην θανάτοιο, μετὰ χθονίους κενεῶνας\nὄφρα πύλας Ἀίδαο καὶ ἐν πολέμοισιν ἀλύξω,\nεἰ πέλε νόστιμος οἶμος ἀνοστήτοιο βερέθρου.\nτοῖον ἔπος μόγις εἶπε, καὶ οὐκέτι πείθετο φωνή.\nκαὶ γενέτην ὁρόωσα νεούτατον ὑψόθι πύργου\nοἰκτρὴ ποικιλόδακρυς ἀνέβλυε πενθάδα φωνὴν\nἠερίη· σκολιὴν δὲ κόμην ᾔσχυνε κονίῃ,\nστήθεα γυμνώσασα δαϊζομένοιο χιτῶνος,\nκαὶ κεφαλὴν ἤρασσεν· ἀνηκέστῳ δὲ τοκῆι,\nοἷά περ εἰσαΐοντι, τόσην ἐφθέγξατο φωνήν·\nυἱὲ πάτερ βαρύποτμε γαλακτοφόρου σέο κούρης,\nσήμερον ἀπνεύστοις ἐπὶ χείλεσι σεῖο θανόντος\nποῖον ἔχω γλάγος ἄλλο φερέσβιον, ᾧ ἔπι δειλὴ\nψυχὴν ὑμετέρην παλινάγρετον εἰς σὲ κομίσσω;\nποῖον ἐγὼ πάλιν ἄλλον ἀρηγόνα μαζὸν ὀρέξω;\nαἴθε καὶ Ἀιδονῆα δυνήσομαι ἠπεροπεύειν.\nσοί, πάτερ, ἓν γέρας ἄλλο φυλάσσεται· οὐ γὰρ ἐάσω\nμοῦνον ἐνὶ φθιμένοις σε· σὺ δὲ κταμένης σέο κούρης\nδέξο καὶ αὐχένος αἷμα μετὰ προτέρου γάλα μαζοῦ.\nἔλθετε, Δηριάδαο φυλάκτορες, ἀντὶ δὲ κείνου\nδείξατέ μοι μυχὸν ἄλλον ἔσω χθονός, ἧχι μολοῦσα\nνεκρὸν ἐμὸν γενετῆρα πάλιν ζώοντα τελέσσω·\nοὐκ Ἀίδης φυλάκεσσιν ὁμοίιος, ὄφρα τελέσσω\nλυσίπονον δόλον ἄλλον ἀοσσητῆρα τοκῆος.\nἤθελον ἆορ ἐκεῖνο μιαιφόνον, ὄφρα δαμείην\nπατροφόνῳ βαρύθυμος ὀλισθήσασα σιδήρῳ.\nοὗτος, ὃς ἡμετέρου κεφαλὴν ἔτμηξε τοκῆος,\nκτεῖνε καὶ Ἠερίην μετὰ Τέκταφον, ὄφρά τις εἴπῃ·\nκαὶ γενέτην καὶ παῖδα μιῇ πρήνιξε μαχαίρῃ.\nἝννεπε δακρυχέουσα· πόνος δʼ ἠέξετο μείζων.\nκαὶ διδύμαις στρατιῇσιν ἐπερρίπιζεν Ἐνυώ\nΤαιναρίδην δʼ ἔκτεινε Δασύλλιον ἄορι Μορρεύς,\nμή ποτε δυσμενέεσσιν ἀπορρίψαντα βοείην,\nἀντιβίοις ἀτίνακτον Ἀμυκλαῖον πολιήτην,\nγναθμοῦ δεξιτεροῖο παρʼ ὀστέον ἔγχος ἐρείσας.\nἔκτανε δʼ Ἀλκιμάχειαν ὀρίδρομον, εἰν ἑνὶ θεσμῷ\nἠνορέην καὶ κάλλος ὑπέρτερον ἥλικος ἥβης,\nκούρην Ἁρπαλίωνος ἐρισταφύλοιο τοκῆος,\nἣ πέλε τολμήεσσα καὶ εἰς δόμον ἤλυθεν Ἥρης\nκισσὸν ἀερτάζουσα, τὸν Ἀργολὶς ἔστυγε δαίμων,\nὅσσον ἐρευθιόωσαν ἐθήμονα φίλατο ῥοιήν·\nκαὶ βρέτας εὐποίητον ἐμάστιεν οἵνοπι θύρσῳ,\nχάλκεον ἀμπελόεντι δέμας πλήσσουσα κορύμβῳ,\nμητρυιὴν βαρύμηνιν ἀτιμάζουσα Λυαίου.\nοὐδὲ χόλον δασπλῆτα καθαψαμένης φύγεν Ἥρης\nΛημνιὰς Ἀλκιμάχεια θεημάχος· ἀλλʼ ἐνὶ γαίῃ\nὀθνείῃ κτερέιστο, μετὰ πτολέμους δὲ τοκῆα\nοὐκ ἴδεν Ἁρπαλίωνα τὸ δεύτερον, οὐκ ἴδε πάτρην,\nΛῆμνον Ἰησονίης νυμφήιον Ὑψιπυλείης·\nἀλλὰ παρὰ ξείνοισι χυτῇ κεκάλυπτο κονίῃ,\nπότμον ἀμειβομένη τιμήορον. ἆ μέγα δειλή,\nἤμβροτεν Ἁρπαλίωνος, ἐνοσφίσθη δὲ Λυαίου.\nοὐδὲ δαϊζομένης ζαμενὴς ἐκορέσσατο Μορρεὺς\nμαινάδος Ἀλκιμάχης θεοπαίγμονος· ἀλλὰ καὶ αὐτὴν\nἬλιδα ναιετάουσαν Ὀλύμπιον οὖδας ἀρούρης\nἈλφειοῦ παρὰ χεῦμα φιλοστεφάνου ποταμοῖο\nἔκτανε Κωδώνην ἔτι παρθένον. ἵλατε, Μοῖραι,\nοὐ πλοκάμους ἐλέαιρε μαραινομένοιο καρήνου,\nοὐ ῥοδέην ἀκτῖνα κονιομένοιο προσώπου·\nοὐδὲ περὶ στέρνοισιν ἴσον τροχοειδέι μήλῳ\nμαζὸν ἰδὼν ἐλέαιρεν, ἀκαμπέα κέντορα μίτρης,\nοὐδὲ βαθυνομένοιο τομὴν ᾐδέσσατο μηροῦ,\nἀλλὰ τόσον κτάνε κάλλος ἀώριον· οὐταμένη δὲ\nἡ μὲν ἐπὶ χθονὶ πῖπτεν· ἀπειρεσίας δὲ διώκων\nμαινάδας εὐπέπλους κορυθαιόλος ἔκτανε Μορρεύς,\nΕὐρυπύλην Στερόπην τε Σόην τʼ ἤμησε μαχαίρῃ,\nκαὶ Σταφύλην ἐδάιξεν, ἐρευθαλέην τε Γιγαρτὼ\nοὔτασε, καὶ ῥοδόεντος ὑπὲρ μαζοῖο τορήσας\nστέρνα Μελικταίνης φονίῳ πόρφυρε σιδήρῳ.\nκαὶ φθονεροὶ Τελχῖνες ἐπεστρατόωντο κυδοιμῷ,\nὃς μὲν ἔχων ἐλάτην περιμήκετον, ὃς δὲ κρανείου\nθάμνον ὅλον πρόρριζον, ὁ δὲ πρηῶνος ἀράξας\nἄκρον ἀπηλοίησε, καὶ εἰς μόθον ἤιεν Ἰνδῶν\nλᾶαν ἀκοντιστῆρα μεμηνότι πήχεϊ σείων.\nἭρη δʼ ἀλλοπρόσαλλος ἐπιβρίθουσα Λυαίῳ\nδῶκε μένος καὶ θάρσος ἀγήνορι Δηριαδῆι,\nκαί οἱ ἀριστεύοντι σελασφόρον ὤπασεν αἴγλην\nεἰς φόβον ἀντιβίοισι· κορυσσομένου δὲ φορῆος\nἀσπίδος Ἰνδῴης ἀμαρύσσετο φοίνιος αἴγλη,\nκαὶ κυνέης σελάγιζεν ὑπὲρ λόφον ἁλλομένη φλόξ.\nκαὶ θρασὺς ἔτρεμε Βάκχος, ὅπως ἴδε Δηριαδῆος\nὀμφαλὸν ἀστράπτοντα πυριβλήτοιο βοείης\nκαὶ σέλας ἠερόφοιτον ἀναπτομένης τρυφαλείης·\nτὸν μὲν ἰδὼν Διόνυσος ἐθάμβεεν, οὐδέ οἱ ἔτλη\nἀντιάσαι, νοέων δὲ κορυσσομένης δόλον Ἥρης\nποσσὶν ἀναινομένοισιν ἐχάζετο δηιοτῆτος.\nκαὶ τότε θαρσήεντες ἐπὶ κλόνον ἤιον Ἰνδοί,\nὑσμίνην Βρομίοιο λελοιπότος· εἰσορόων δὲ\nΔηριάδης ἐδάϊζεν ἐπασσυτέρων στίχα Βάκχων\nἐγχείην ἑκάτερθε παλινδίνητον ἑλίσσων.\nἀσχαλόων δʼ Ἰόβακχος ἀνήιεν εἰς ῥάχιν ὕλης,\nκαὶ κλονέειν ἀνέμοισιν ἐπέτρεπεν ἐλπίδα χάρμης,\nμητρυιῆς τρομέων χόλον ἄγριον. ἦλθε δʼ Ἀθήνη\nοὐρανόθεν· πρὸ γὰρ ἧκε διάκτορον ὑψιμέδων Ζεύς,\nγνωτὸν ὅπως φεύγοντα, φόβῳ πεφοβημένον Ἥρης,\nεἰς ἐνοπὴν ἐρύσειε μεταστρέψαντα μενοινήν·\nστῆ δʼ ὄπιθεν ξανθῆς δὲ κόμης ἐδράξατο Βάκχου,\nμούνῳ φαινομένη βλοσυρὴ θεός· ἐκ δὲ προσώπου\nμαρμαρυγὴν πυρόεσσαν ἀνηκόντιζον ὀπωπαί·\nκαὶ νοεροὺς σπινθῆρας ἐπιπνείουσα Λυαίῳ\nμεμφομένῃ κοτέουσα φιλοπτολέμῳ φάτο φωνῇ·\nπῇ φεύγεις, Διόνυσε; τί σοι φόβος ἀντὶ κυδοιμοῦ;\nπῇ σέθεν ἄλκιμα θύρσα καὶ ἀμπελόεντες ὀιστοί;\nἀμφὶ σέθεν τίνα μῦθον ἐμῷ Κρονίωνι βοήσω;\nποῖον ἴδον κατὰ δῆριν ὀλωλότα κοίρανον Ἰνδῶν;\nζώει Δηριάδης καὶ μάρναται εἰσέτι Μορρεύς.\nποίην δʼ οὐρανίην ἐπεδείκνυες ἔμφυτον ἀλκήν;\nἢ Λιβύης ἐπέβης; ἢ Περσέος εἶχες ἀγῶνα;\nἢ Σθεννοῦς ἴδες ὄμμα λιθώπιδος ἠὲ καὶ αὐτῆς\nδύσμαχον Εὐρυάλης μυκώμενον ἀνθερεῶνα;\nἢ πλοκάμους ἐνόησας ἐχιδνοκόμοιο Μεδούσης,\nκαί σε πολυσπερέων περιδέδρομε χάσμα δρακόντων;\nοὐ Σεμέλη τέκε παῖδα μαχήμονα· Γοργοφόνον δὲ\nἄξιον υἷα λόχευσεν ἐμοῦ Διὸς Ἀκρισιώνη·\nοὐ γὰρ ἐμὴν δρεπάνην πτερόεις ἀπεσείσατο Περσεύς,\nἙρμείαν δὲ γέραιρεν ἑῶν δωτῆρα πεδίλων.\nγείτονα μάρτυν ἔχω πετρώδεα θῆρα θαλάσσης·\nεἴρεό μοι Κηφῆα, τά περ κάμε Περσέος ἅρπη·\nἀντολίην δʼ ἐρέεινε καὶ ἕσπερον· ἀμφότερον γάρ,\nΝηρεΐδες τρομέουσι τὸν Ἀνδρομέδης παρακοίτην,·\nἙσπερίδες μέλπουσι τὸν ἀμητῆρα Μεδούσης.\nΑἰακὸς ἀπτοίητος ὁμοίιος οὐ πέλε Βάκχῳ,\nοὐ φύγε Δηριάδην, οὐκ ἔτρεμε φύλοπιν Ἰνδῶν.\nχθιζὰ πάλιν σε φόβησεν Ἄραψ πρόμος; ἐξέτι κείνου\nἅζομαι Ἄρεα θοῦρον ἰδεῖν γενετῆρα Δυκούργου,\nἀδρανίην βοόωντα φυγοπτολέμου Διονύσου.\nσὸς καὶ ἐμὸς γενέτης οὐκ ἔτρεμε δηιοτῆτα,\nεὖτε θεοὶ Τιτῆνες ἐθωρήχθησαν Ὀλύμπῳ.\nποίην Ὀρσιβόην ληίσσαο δεσπότιν Ἰνδῶν;\nΧειροβίην οὐκ εἶδε δορικτήτην σέο Ῥείη.\nἱλήκοι Διὸς εὖχος, ἀδελφεὸν οὔ σε καλέσσω\nΔηριάδην φεύγοντα καὶ ἀπτολέμων γένος Ἰνδῶν.\nἀλλὰ λαβὼν σέο θύρσα πάλιν μιμνήσκεο χάρμης,\nκαὶ στρατιῆς προμάχιζε, κορυσσομένῃσι δὲ Βάκχαις\nὄψεαι εὐθώρηκα συναιχμάζουσαν Ἀθήνην,\nαἰγίδα κουφίζουσαν ἀνούτατον ὅπλον Ὀλύμπου.\nὣς φαμένη Βρομίῳ μένος ἔμπνεεν· αὐτὰρ ὁ θυμῷ\nθαρσήεις πολέμιζε τὸ δεύτερον, ἐσσομένης δὲ\nνίκης ἐλπίδα πᾶσαν ἐπέτρεπε Τριτογενείῃ.\nἔνθα τίνα πρῶτον, τίνα δʼ ὕστατον ἔκτανε Βάκχος,\nὁππότε μιν θάρσυνε μόθων ἀκόρητος Ἀθήνη;\nκτεῖνε μὲν ἀντιβίων ἑκατοντάδα νηλέι θύρσῳ,\nπολλοῖς δʼ ἕλκος ὄπασσε πολύτροπον ἔγχεϊ τύπτων\nἠὲ φυτῶν ἑλίκεσσιν ἢ εὐόρπηκι κορύμβῳ,\nἢ λίθον αἰχμάζων κραναὸν βέλος· οἱ δὲ τυπέντες\nδαιμονίῃ καναχηδὸν ἐβακχεύθησαν ἱμάσθλη.\nΦρίγγου δʼ οὔτασεν ὦμον ἀριστερὸν ὀξέι θύρσῳ·\nὃς δὲ θορὼν ἀκίχητος ἐχάζετο· τὸν δὲ φυγόντα\nθηγαλέῳ βουπλῆγι κατεπρήνιξε Μελισσεύς.\nἘγρετίῳ δʼ ἐπόρουσε φιλεύιον ἔγχος ἑλίσσων\nθυρσομανὴς Διόνυσος ἑκηβόλος· ἱπταμένη δὲ\nΒακχιὰς ἐρροίζησε διʼ ἠέρος ἔγχεος αἰχμὴ\nἄνδρα βαλεῖν ἐθέλουσα, καὶ Ἐγρετίοιο φυγόντος\nἔχραε Βωλίγγεσσι, καὶ ἐγρεμόθους Ἀραχώτας\nεἰς φόβον ἐπτοίησε· φιλακρήτῳ δὲ πετήλῳ\nφρικτὰ δοριθρασέων ἐδαΐζετο φῦλα Σαλαγγῶν·\nκαὶ στρατὸς ἐρτοίητο φερεσσακέων Ἀριηνῶν·\nκαὶ προμάχους Φρίγγοιο καὶ Ἐγρετίοιο διώκων\nΕὔιος ἐπτοίησεν ὅλον στρατὸν Οὐατοκοίτην·\nκαὶ Λύγον αἱματόεντος ἀπεστυφέλιξε κυδοιμοῦ\nἀλκήεις Ἰόβακχος· ἐφεδρήσσοντα δὲ δένδρῳ\nοὔτασε Μειλανίωνα δολοπλόκον οἴνοπι θύρσῳ,\nΒασσαρίδας κρυφίοισιν ὀιστεύοντα βελέμνοις·\nἀλλά μιν ἐζώγρησεν ἀπήμονα δύσμαχος Ἥρη,\nὅττι δόλῳ κεκόρυστο καὶ ἔχραε πολλάκι Βάκχαις\nκρυπταδίοις πολέμοισιν· ἀεὶ δέ μιν ἔκρυφε πέτρη\nἢ φυτὸν ὑψικάρηνον ὑποκλεφθέντα πετήλοις,\nἀνέρας ἀφράστοισιν ὀιστεύοντα βελέμνοις.\nἸνδοὶ δʼ ἀνδροφόνοιο μετεσσεύοντο κυδοιμοῦ\nἠνορέην τρομέοντες ἀνικήτου Διονύσου.\nἐν δὲ τριηκοστῷ πρώτῳ μειλίσσεται Ἥρη\nὕπνον ἐπὶ Κρονίδῃ καὶ Περσεφόνην ἐπὶ Βάκχῳ.\nὣς ὁ μὲν Ἰνδῴοιο τυπεὶς ἴυγγι κυδοιμοῦ\nΒάκχος Ἐρυθραίης περιδέδρομε κόλπον ἀρούρης,\nχρύσεα χιονέῃσι παρηίσι βόστρυχα σείων.\nἭρη δὲ φθονεροῖσιν ἀνοιδαίνουσα μερίμναις\nἄκρον ἀπειλητῆρι κατέγραφεν ἠέρα ταρσῷ,\nαὐτόθι παπταίνουσα πολυσπερέων στρατὸν Ἰνδῶν\nθύρσοις ἀνδροφόνοισιν ἀλοιηθέντα Λυαίου.\nκαὶ χόλον ἄλλον ἔγειρεν Ἐρυθραίῳ παρὰ πόντῳ\nἈνδρομέδης ὁρόωσα πολύπλοκα λείψανα δεσμῶν\nκαὶ λίθον ἐν ψαμάθῳ, βλοσυρὸν τέρας ἐννοσιγαίου.\nἀχνυμένη δʼ ἑὸν ὄμμα παρέτραπε, μὴ παρὰ πόντῳ\nΓοργοφόνου Περσῆος ἴδῃ χαλκήλατον ἅρπην.\nἤδη γὰρ ταχύγουνον ἐν ἠέρι ταρσὸν ἑλίσσων\nδίψιον ἀμφὶ τένοντα Λίβυν πορθμεύετο Περσεύς,\nνηχόμενος πτερύγεσσι· μονογλήνου δὲ γεραιῆς\nΦορκίδος ἀγρύπνοιο λαβὼν ὀφθαλμὸν ἀλήτην\nδύσβατον ἄντρον ἔδυνε, καὶ ἀμώων παρὰ πέτρῃ\nλήια συρίζοντα, θαλύσια λοξὰ κομάων,\nΓοργόνος ὠδίνοντα διέθρισεν ἀνθερεῶνα,\nκαὶ δρεπάνην φοίνιξε· δαϊζομένης δὲ Μεδούσης\nαἱμοβαφῆ παλάμην ὀφιώδεϊ λοῦσεν ἐέρσῃ,\nκρᾶτα ταμών· χρυσέῳ δὲ σὺν ἄορι παῖδα λοχεύων\nἱππείην ἐλόχευσε γονὴν διδυμητόκος αὐχήν.\nκαὶ φθονερὸς πραπίδεσσι χόλος διεπάφλασεν Ἥρης\nζῆλον ἐρευγομένης ἐπὶ Περσέι καὶ Διονύσῳ.\nἤθελε δὲ Κρονίδαο καὶ ὄμματα καὶ φρένα θέλγειν\nεἰς γάμον ἠπεροπῆα καὶ εἰς πτερὸν ἡδέος Ὕπνου\nἑλκομένου μετὰ λέκτρον, ὅπως δολίῃ τινὶ τέχνῃ\nΖηνὸς ἔτι κνώσσοντος ἐπιβρίσειε Λυαίῳ.\nὀρφναίην δʼ Ἀίδαο μετήλυθε πανδόκον αὐλήν·\nΠερσεφόνην δʼ ἐκίχησε, δολόφρονι δʼ ἴαχε μύθῳ·\nὀλβίστην ἐνέπω σε, θεῶν ὅτι τηλόθι ναίεις·\nοὐ Σεμέλην ἐνόησας ἔσω ναίουσαν Ὀλύμπου.\nδείδια, μὴ Διόνυσον, ὃν ἀνδρομέη τέκε γαστήρ,\nἀστεροπὴν κρατέοντα μετὰ Ζαγρῆα νοήσω\nἢ χθονίαις παλάμῃσιν ἐλαφρίζοντα κεραυνούς·\nσυλήθης, φερέκαρπε· παρὰ σταχυώδεϊ Νείλῳ\nἀντὶ τεῆς Δήμητρος ἀμαλλοτόκοιο τεκούσης\nἄλλῃ κῶμον ἄγουσι, νόθη δέ τις ὄμπνια Δηὼ\nταυροφυὴς κερόεσσα φατίζεται Ἰναχὶς Ἰώ.\nἌρεα δʼ, ὅν περ ἔτικτον, ὃν οὐρανίη τέκε γαστήρ,\nυἱὸν ἐμὸν χθονίῳ πεπεδημένον ἀκλέι δεσμῷ\nκρύψεν ἔσω κεράμοιο περισφίγξας Ἐφιάλτης·\nοὐδέ οἱ ἐχραίσμησεν ἐμὸς πόσις οὐράνιος Ζεύς,\nἀλλὰ τόκον Σεμέλης φλογερῶν ἐρρύσατο πυρσῶν,\nκαὶ βρέφος εἰσέτι Βάκχον ἀνεζώγρησε κεραυνοῦ,\nἡμιτελῆ νόθον υἷα· δαϊζομένου δὲ μαχαίραις\nΖαγρέος οὐ προμάχιζεν ἐπουρανίου Διονύσου.\nτοῦτό με μᾶλλον ὄρινεν, ὅτι Κρονίδης πόλον ἄστρων\nἕδνα πόρεν Σεμέλῃ καὶ Τάρταρα Περσεφονείῃ·\nοὐρανὸς Ἀπόλλωνι φυλάσσεται, οὐρανὸν Ἑρμῆς\nναιετάει· σὺ δὲ τοῦτον ἔχεις δόμον ἔμπλεον ὄρφνης.\nτί πλέον, ὅττι δράκοντος ἔχων ψευδήμονα μορφὴν\nδεσμὸν ἀσυλήτοιο τεῆς σύλησε κορείης,\nεἰ μετὰ λέκτρον ἔμελλε τεὰς ὠδῖνας ὀλέσσαι;\nΖεὺς μὲν ἄναξ κατʼ Ὄλυμπον ἔχει δόμον ἔμπλεον ἄστρων,\nγνωτῷ δʼ ὑγρομέδοντι γέρας πόρεν ἁλμυρὸν ὕδωρ,\nκαὶ ζόφον ἀχλυόεντα τεῷ πόρεν οἶκον ἀκοίτῃ.\nἀλλὰ τεὰς θώρηξον Ἐρινύας οἴνοπι Βάκχῳ,\nμὴ βροτὸν ἀθρήσαιμι νόθον σκηπτοῦχον Ὀλύμπου,\nαἴδεο λισσομένην Διὸς εὐνέτιν, αἴδεο Δηώ,\nαἴδεο λισσομένην καθαρὴν Θέμιν, ὄφρά κεν Ἰνδοὶ\nβαιὸν ἀναπνεύσωσι τινασσομένου Διονύσου·\nἔσσό μοι ἀχνυμένῃ τιμήορος, ὅττι Κρονίων\nΒάκχῳ νέκταρ ὄπασσε καὶ Ἄρεϊ λύθρον Ἐνυοῦς.\nμηδὲ νέον Διόνυσον ἀνυμνήσωσιν Ἀθῆναι,\nμηδὲ λάχῃ γέρας ἶσον Ἐλευσινίῳ Διονύσῳ,\nμὴ τελετὰς προτέροιο διαλλάξειεν Ἰάκχου,\nμὴ τάλαρον Δήμητρος ἀτιμήσειεν ὀπώρῃ.\nὣς φαμένη συνέχευεν ὅλην φρένα Περσεφονείης,\nδάκρυσι ποιητοῖσι διαινομένοιο προσώπου,\nαἱμύλα κωτίλλουσα. θεὰ δʼ ἐπένευσε θεαίνῃ,\nκαί οἱ δῶκε Μέγαιραν ὁμόστολον, ὄφρα τελέσσῃ\nβάσκανον ὄμμα φέρουσα νόον ζηλήμονος Ἥρης.\nἡ δὲ θυελλήεντι διαΐξασα πεδίλῳ\nτρὶς μὲν ἀνηέρθη, τὸ δὲ τέτρατον ἵκετο Γάγγην·\nκαὶ νέκυν Ἰνδὸν ὅμιλον ἀμειδέι δεῖξε Μεγαίρῃ\nκαὶ στρατιῆς ἱδρῶτα καὶ ἠνορέην Διονύσου·\nἸνδοφόνους δὲ Μέγαιρα πόνους ὁρόωσα Λυαίου\nζηλήμων ἐμέγηρε καὶ οὐρανίης πλέον Ἥρης.\nἡ δὲ νόῳ κεχάρητο· δρακοντοκόμῳ δὲ θεαίνῃ\nσαρδόνιον γελόωσα κατηφέα ῥήξατο φωνήν·\nοὕτω ἀριστεύουσι νέοι βασιλῆες Ὀλύμπου,\nοὕτω ἀκοντίζουσι νόθοι Διός· ἐκ Σεμέλης δὲ\nΖεὺς ἔνα παῖδα λόχευσεν, ἵνα ξύμπαντας ὀλέσσῃ\nἸνδοὺς μειλιχίους καὶ ἀμεμφέας· ἀλλὰ δαείη\nΖεὺς ἄδικος καὶ Βάκχος, ὅσον σθένος ἐστὶ Μεγαίρης.\nὦ πόποι, οἷον ἄθεσμον ἔχει νόον ὑψιμέδων Ζεύς·\nΤυρσηνοῖς ἀδίκοις οὐ μάρναται, ὅττι μαθόντες\nφώρια θεσμὰ βίαια κακοξείνων ἐπὶ νηῶν\nἅρπαγες ἀλλοτρίων Σικελῇ πλώουσι θαλάσσῃ·\nοὐ κτάνε δυσσεβέων Δρυόπων γένος, οἷς βίος αἰχμαὶ\nκαὶ φόνος· εὐσεβίῃ δὲ μεμηλότας ἔκτανεν Ἰνδούς,\nοὓς τάχα πασιμέλουσα Θέμις μαιώσατο μαζῷ.\nὦ πόποι, οἷον ἄθεσμον ἔχει νόον· ἀθάνατον γὰρ\nθνητὸς ἀνὴρ ἔφλεξε τόσον καὶ τοῖον Ὑδάσπην,\nθνητὸς ἀνὴρ ἔφλεξε, τὸν οὐράνιος τέκετο Ζεύς.\nὣς φαμένη πεπότητο διʼ αἰθέρος· ἡ δὲ σιωπῇ\nγείτονα Καυκασίης ὑπὸ φωλάδα πέζαν ἐρίπνης\nφρικτὸν ἀμειψαμένη μελέων ὀφιώδεα μορφήν,\nγλαυκὶ φυὴν ἰκέλη μένεν αὐτόθι, μέχρι νοήσῃ\nΖῆνα μέγαν κνώσσοντα· τὰ γὰρ φάτο κοίρανος Ἥρη.\nαὐτὴ δὲ Χρεμέταο μετήιεν Ἕσπερον ὕδωρ\nἭρη μητιόωσα, γέρων βαρὺς ὁππόθι κάμνει\nοὐρανίῃ στροφάλιγγι Λίβυς κυρτούμενος Ἄτλας,\nκαὶ Ζεφύρου δυσέρωτος ἐδίζετο σύγγαμον Ἶριν,\nΖηνὸς ἐπειγομένοιο διάκτορον, ὄφρα τελέσσῃ\nἠερόθεν σκιόεντι ποδήνεμον ἄγγελον Ὕπνῳ.\nτὴν δὲ καλεσσαμένη φιλίῳ μειλίξατο μύθῳ·\nἾρις, ἀεξιφύτου Ζεφύρου χρυσόπτερε νύμφη,\nεὔλοχε μῆτερ Ἔρωτος, ἀελλήεντι πεδίλῳ\nσπεῦδε μολεῖν ζοφόεντος ἐς Ἑσπέριον δόμον Ὕπνου·\nδίζεο καἰ περὶ Λῆμνον ἁλίκτυπον· εἰ δέ μιν εὕρῃς,\nλέξον, ἵνα Κρονίωνος ἀθελγέος ὄμματα θέλξῃ\nεἰς μίαν ἠριγένειαν, ὅπως Ἰνδοῖσιν ἀρήξω.\nἀλλὰ δέμας μετάμειβε, μελανζώνου δὲ θεαίνης\nμορφὴν Νυκτὸς ἔχουσα δυσειδέα μητέρος Ὕπνου\nγίνεο κυανέη ψευδώνυμος, ὅττι καὶ αὐτὴ\nἀντιτύποις μελέεσσιν, ὅτε χρέος ἐστὶν ἀνάγκης,\nεἰς Θέμιν, εἰς Κυθέρειαν, ἐς Ἄρτεμιν εἶδος ἀμείβω.\nΠασιθέης δʼ ὑμέναιον ὑπόσχεο, τῆς διὰ κάλλος\nἱμείρων ἀνύσειεν ἐμὸν χρέος· οὔ σε διδάξω,\nὅττι γυναιμανέων τις ἐπʼ ἐλπίδι πάντα τελέσσει.\nὣς φαμένης πεπότητο θεὰ χρυσόπτερος Ἶρις\nἠέρα παπταίνουσα, καὶ εἰς Πάφον, εἰς χθόνα Κύπρου\nἀπλανὲς ὄμμα τίταινε, τὸ δὲ πλέον ὑψόθι Βύβλου\nἈσσυρίου σκοπίαζεν Ἀδώνιδος εὔγαμον ὕδωρ,\nδιζομένη περίφοιτον ἀλήμονος ἴχνιον Ὕπνου.\nεὗρε δέ μιν γαμίοιο παρὰ κλέτας Ὀρχομενοῖο·\nκεῖθι γὰρ αὖτις ἔμιμνε νοοπλανές ἴχνος ἐλίσσων,\nΠασιθέης ἐρόεντα παρὰ προπύλαια θαμίζων.\nκαὶ δέμας ἀλλάξασα μετάτροπον ἄσκοπος Ἶρις\nκυανέης ἄγνωστον ἐδύσατο Νυκτὸς ὀπωπήν·\nὕπνου δʼ ἐγγὺς ἵκανε δολοπλόκος· οἶα δὲ μήτηρ\nκλεψινόοις ὀάροις ἀπατήλιον ἴαχε φωνήν·\nτέκνον ἐμόν, ἐμόν, τέο μέχρις ἐμὲ Κρονίδης ἀθερίζει;\nοὐχ ἅλις, ὡς Φαέθων με βιάζεται, ὅττι καὶ αὐτὸς\nὄρθρος ἀκοντίζει με καὶ ἠριγένεια διώκει;\nΖεὺς νόθον υἷα φύτευσεν, ὅπως ἐμὸν Ὕπνον ἐλέγξῃ.\nεἶς βροτὸς αἰσχύνει με καὶ υἱέα· παννύχιος γὰρ\nμυστιπόλῳ σπινθῆρι φεραυγέα δαλὸν ἀνάπτων\nΒάκχος ἀμαλδύνει με, καὶ ἐγρήσσων σε χαλέπτει.\nὝπνε, τί πανδαμάτωρ κικλήσκεαι; οὐκέτι θέλγεις\nἀνέρας ἐγρήσσοντας, ὅτι χθονίοιο Λυαίου\nκῶμον ἐμόν νίκησε νόθον σέλας· ἡμετέρων γάρ\nφαιδροτέραις δαΐδεσσι κατακρύπτει φλόγας ἄστρων.\nεἷς βροτὸς αἰσχύνει με φαεσφόρος, ὅττι καλύπτει,\nκαὶ μεγάλην περ ἐοῦσαν, ἐμῆς ἀκτῖνα Σελήνης.\nἅζομαι ἠριγένειαν ἐπεγγελόωσαν Ὀμίχλῃ,\nὅττι νόθον μεθέπω νύχιον σέλας· ἀλλοτρίῳ γὰρ\nποιητῷ Φαέθοντι φαείνομαι ἠματίη Νύξ.\nἀλλά σύ μοι, φίλε κοῦρε, χολώεο δίζυγι θεσμῷ\nμυστιπόλοις Σατύροισι καὶ ἀγρύπνῳ Διονύσῳ·\nδὸς χάριν ἀχνυμένῃ σέο μητέρι, δὸς χάριν Ἥρῃ,\nκαὶ Διὸς ὑψιμέδοντος ἀθελγέα θέλξον ὀπωπήν\nεἰς μίαν ἠριγένειαν, ὅπως Ἰνδοῖσιν ἀρήξῃ,\nοὓς Σάτυροι κλονέουσι καὶ εἰσέτι Βάκχος ὀρίνει.\nὝπνε, τί πανδαμάτωρ κικλήσκεαι; ἥν ἐθελήσῃς,\nτρέψον ἐμοὶ τεὸν ὄμμα, καὶ ἑπταπύλῳ παρὰ Θήβῃ\nπάννυχον ἐγρήσσοντα πάλιν Κρονίωνα νοήσεις·\nλῦσον ἀτασθαλίην ἀδίκου Διός· Ἀμφιτρύων μὲν\nνόσφιν ἑοῦ θαλάμοιο σιδηροχίτων μετανάστης\nμάρναται· Ἀλκμήνῃ δὲ παρέζεται ἐνδόμυχος Ζεύς,\nνυμφιδίην ἀκόρητος ἔχων τρισέληνον ὀμίχλην.\nμὴ Διὸς ἐγρήσσοντος ἴδω καὶ νύκτα τετάρτην.\nἀλλά, τέκος, Κρονίωνι κορύσσεο, μὴ πάλιν ἄλλην,\nμὴ πάλιν ἐννεάκυκλον ἀναπλήσειεν ὀμίχλην.\nΜνημοσύνης προτέρης μιμνήσκεο· τῇ παριαύων\nἐννέα νύκτας ἔμιμνεν, ἔχων ἄγρυπνον ὀπωπήν,\nοἶστρον ἔχων πολύτεκνον ἀκοιμήτων ὑμεναίων.\nπανδαμάτωρ θεὸς ἄλλος ὁμόπτερος, εἴκελος Ὕπνῳ,\nβαιὸς Ἔρως, Κρονίδην ὀλίγῳ νίκησε βελέμνῳ.\nγηγενέων δʼ ἐλέαιρε γονήν μελανόχροον Ἰνδῶν·\nδός χάριν· ὑμετέρης γὰρ ὁμόχροές εἰσι τεκούσης·\nῥύεο κυανέους, κυανόπτερε· μηδὲ χαλέψῃς\nγαῖαν ἐμοῦ γενετῆρος ὁμήλικα, τῆς ἄπο μούνης\nπάντες ἀνεβλάστησαν, ὅσοι ναετῆρες Ὀλύμπου.\nμὴ τρομέοις Κρονίδην, ὅτε σύγγαμος ἵλαος Ἥρη·\nμὴ τρομέοις Σεμέλην, ἣν ἔφλεγεν αὐτός ἀκοίτης.\nοὐ στεροπὴ πυρόεσσα δυνήσεται ἰσοφαρίζειν,\nοὐ βροντὴ βαρύδουπος ἀρασσομένων νεφελάων·\nμοῦνον ἐμοὶ πτερὰ πάλλε, καὶ ἀκλινέων ἐπὶ λέκτρων\nμίμνει Ζεὺς ἀτίνακτος, ὅσον χρόνον, Ὕπνε, κελεύεις.\nἔκλυον, ὡς ποθέεις Χαρίτων μίαν· ἀλλʼ ἐνὶ θυμῷ\nοἶστρον ἔχων θαλάμοιο φυλάσσεο, μηδὲ χαλέψῃς\nμητέρα Πασιθέης, ζυγίην θαλαμηπόλον Ἥρην.\nεἰ δὲ σὺ ναιετάεις παρὰ Τηθύι Λευκάδα πέτρην.\nΔηριάδῃ χραίσμησον, ὅν ἤροσεν Ἰνδὸς Ὑδάσπης·\nγείτονι πιστὰ φύλαξον, ἐπεὶ τεὸς ἠχέτα γείτων\nὨκεανὸς κελάδων προπάτωρ πέλε Δηριαδῆος.\nὣς φαμένη παρέπεισε. καὶ οἶά τε μητρὸς ἀκούων\nὕπνος ἀνεπτοίητο, καὶ ὤμοσεν ὄμματα θέλγειν\nΖηνὸς ἀκοιμήτοιο καὶ εἰς τριτάτης δρόμον Ἠοῦς·\nἀλλά μιν ᾔτεεν Ἶρις, ἴνα Κρονίωνα πεδήσῃ\nὑπνώειν ἕνα μοῦνον ἐπὶ δρόμον ἠριγενείης.\nαὐτόθι δʼ Ὕπνος ἔμιμνε, δεδεγμένος εὔγαμον ὥρην.\nκαὶ ταχινὴ πεπότητο θεὰ παλινόστιμος Ἶρις·\nσπερχομένη δʼ ἤγγειλεν ἀμεμφέα μῦθον ἀνάσσῃ.\nἡ δὲ θυελλήεντι διʼ ἠέρος Ἵπτατο ταρσῷ\nκαὶ δόλον ἔπλεκεν ἄλλον, ὅπως Διὸς ἐγγύθεν ἔλθῃ\nκεστὸν ἀερτάζουσα, πόθου θελξίφρονα μίτρην.\nκαὶ Παφίην μάστευεν· ὑπὲρ Λιβάνοιο δὲ μούνην\nἈσσυρίην ἐκίχησεν ἐρημαίην Ἀφροδίτην\nἑζομένην· Χάριτες γὰρ ἐς ἄνθεα ποικίλα κήπων\nεἰαριναὶ στέλλοντο, χορίτιδες Ὀρχομενοῖο,\nἡ μέν ἀμεργομένη Κίλικα κρόκον, ἡ δὲ κομίζειν\nβάλσαμον ἱμείρουσα καὶ Ἰνδῴου δονακῆος\nφυταλίην, ἑτέρη δὲ ῥόδων εὐώδεα ποίην.\nΘαμβαλέη δʼ ἀδόκητος ἑῶν ἀνεπήλατο δίφρων,\nὡς Διὸς εἶδε δάμαρτα, Διὸς θυγάτηρ Ἀφροδίτη·\nἀχνυμένην δʼ ὁρόωσα πολύτροπον ἴαχε φωνήν·\nἭρη, Ζηνὸς ἄκοιτι, τί σοι χλοάουσι παρειαί;\nτίπτε τεαί, βασίλεια, κατηφέες εἰσὶν ὀπωπαί;\nἦ ῥα πάλιν πέλεν ὄμβρος ἐπίκλοπος ὑέτιος Ζεύς;\nμὴ πάλιν ἔπλετο ταῦρος ἐν ὕδασιν ὑγρὸς ὁδίτης;\nτις πάλιν Εὐρώπη σε βιάζεται; ἠὲ τίς ἄλλη\nἈντιόπη Νυκτῆος ἀναινομένου γενετῆρος\nψευδαλέου Σατύρου λασίῃ νυμφεύεται εὐνῇ;\nμὴ νέος εἰς γάμον ἄλλον ἐπείγεται ἵππος ἐχέφρων,\nμιμηλοῖς στομάτεσσι νόθον χρεμετισμὸν ἰάλλων;\nμὴ Σεμέλην ἑτέρην λοχίῳ μνηστεύσατο πυρσῷ\nκαὶ στεροπὴν ἐλέλιζε κυβερνήτειραν Ἐρώτων;\nμὴ δαμάλης ἐπὶ λέκτρον ἐυκραίροιο χορεύει\nμυκηθμὸν προχέων φιλοτήσιον; ἢν ἐθελήσῃς,\nΖηνὸς ὀπιπευτῆρα βοοσκόπον ἄλλον ἐγείροις,\nβουκόλον ἀγρύπνοις κεχαραγμένον Ἀργον ὀπωπαῖς.\nεἰπέ μοι εἰρομένῃ, καὶ ὅσον σθένος ἐστίν, ἀρήξω.\nὣς φαμένην δολόεντι θεὰ προσπτύξατο μύθῳ·\nΚύπρι θεά, θνητοῖσιν ἐάσομεν οὖδας Ὀλύμπου·\nΖεὺς Σεμέλην ἐς Ὄλυμπον ἀνήγαγε, μητέρα Βάκχου,\nἄξει καὶ Διόνυσον ἐς αἰθέρα. τίς δόμος Ἥρην\nδέξεται; ἢ τίνα χῶρον ἐλεύσομαι; αἰδέομαι δέ,\nμὴ Σεμέλην ἐσίδοιμι νόθην βασίλειαν Ὀλύμπου.\nδείδια, μὴ ζοφόεντος ἴδω δόμον Ἰαπετοῖο,\nμή με λαβὼν ἐλάσειε μετὰ Κρόνον ἐκτὸς Ὀλύμπου.\nδείδια, μὴ μετὰ μαῖαν ἐν αἰθέρι νέκταρ ἐλέγχων\nἄμπελον, ἥν καλέουσι, καὶ ἐν μακάρεσσι φυτεύσῃ.\nμή ποτε τοῦτο γένοιτο, Δίκη καὶ Γαῖα καὶ Ὕδωρ.\nκλήματα μὴ κομίσειεν ἐς αἰθέρα, μὴ χάριν αἴνης\nοὐρανὸν ἀμπελόεντα μετʼ ἀστερόεντα καλέσσω,\nμηδὲ πίω ποτὸν ἄλλο μετὰ γλυκὺ νέκταρ Ὀλύμπου.\nδείδια, μὴ μενέχαρμον ἴδω μεθύουσαν Ἀθήνην,\nμὴ δόρυ κουφίσσειεν ἐπʼ Ἄρεϊ καὶ Κυθερείῃ,\nμὴ σφαλερῇ ῥαθάμιγγι νοοσφαλέος Διονύσου\nαἰθέρι τολμήεσσαν ἀναστήσωσιν Ἐνυὼ\nἀστέρες οἰνοπλῆγες ἐπʼ ἀλλήλοισι μανέντες,\nμή ποτε βακχευθέντες ὅλοι ναετῆρες Ὀλύμπου\nὄργια μιμήσαιντο φερεσσακέων Κορυβάντων.\nοὐχ ἅλις αἶσχος ἐκεῖνο θεοστυγές, ὅττι δοκεύω\nΤρώιον ἡβητῆρα, Διὸς δρηστῆρα κυπέλλων,\nοὐρανὸν αἰσχύνοντα καὶ οἰνοχόον Διός Ἥβην,\nχερσὶν ἐπιχθονίῃσιν ὅτε γλυκὺ νέκταρ ἀφύσσει;\nαἰδομένη δʼ ἐπὶ γαῖαν ἐλεύσομαι· ἀμφοτέροις δὲ\nαἰθέρα καλλείψω, Γανυμήδεϊ καὶ Διονύσῳ·\nαἰθέρα καλλείψω, Σεμέλης δόμον. εἶς δόμος ἔστω\nοὐρανὸς ἀμφοτέροις, καὶ Περσέι καὶ Διονύσῳ.\nἵξομαι εἰς ἐμὸν Ἄργος, ἐς ἀγλαὸν ἄστυ Μυκήνης,\nἐν χθονὶ ναιετάουσα· σὺν ἀχνυμένῃ δὲ τεκούσῃ\nἕσπεται αὐτὸς Ἄρης, σέο νυμφίος· ἀλλὰ καὶ αὐτὴ\nΣπάρτης σῆς ἐπίβηθι, καὶ εὐθώρηκα δεχέσθω\nχαλκείῳ σὺν Ἄρηι χολωομένην Ἀφροδίτην.\nοἶδα, πόθεν μεθέπω τάδε πήματα· πατρὸς Ἐρινὺς\nὕβριν ἀπαιτίζει με βιαζομένοιο τοκῆος,\nὅττι Κρόνου γενετῆρος ἐπιβρίθουσα κυδοιμῷ\nσὺν Διὶ μαρναμένῳ Τιτηνιὰς ἔχραεν Ἥρη·\nκαλὸν ἐμοί, Διόνυσον ἰδεῖν κατὰ μέσσον Ὀλύμπου\nἥμενον ἐγγὺς Ἔρωτος, ὁμέστιον ἀφρογενείῃ,\nαἰγίδα κουφίζοντα μετὰ Κρονίδην καὶ Ἀθήνην.\nἀλλά, θεά, χραίσμησον, ἐμῆς δʼ ἐπίκουρον ἀνίης\nδός μοι κεστὸν ἱμάντα, τεὴν πανθελγέα μίτρην,\nεἰς μίνα ἠριγένειαν, ὅπων Διὸς ὄμματα θέλξω,\nκαὶ Διὸς ὑπνώοντος ἐμοῖς Ἰνδοῖσιν ἀρήξω.\nδισσὴ ἐγὼ γενόμην ἑκυρὴ σέθεν· ἡμετέρου γὰρ\nυἱέος Ἡφαίστοιο καὶ Ἄρεος ἔπλεο νύμφη.\nδὸς χάριν ὀψιτέλεστον, ἐπεὶ κυανόχροες Ἰνδοὶ\nξεινοδόκοι γεγάσαιν Ἐρυθραίης Ἀφροδίτης,\nοἷς κοτέων Διόνυσος ἐπέχραεν, οἷσι καὶ αὐτὸς\nθηλυμανὴς ἄστοργος ἐχώσατο παιδοτόκος Ζεύς,\nκαὶ στεροπὴν ἐλέλιξε συναιχμάζων Διονύσῳ·\nδός μοι κεστὸν ἱμάντα βοηθόον, ᾧ ἔνι μούνῳ\nθέλγεις εἰν ἑνὶ πάντα· καὶ ἄξιός εἰμι φορῆσαι,\nὡς ζυγίη γεγαυῖα καὶ ὡς συνάεθλος Ἐρώτων.\nἐν δὲ τριηκοστῷ τῷ δευτέρῳ εἰσὶ κυδοιμοὶ καὶ Διὸς ὑπναλέοιο λέχος καὶ λύσσα Λυαίου.\nὥς φαμένη παρέπεισε· δολοφράδμων δʼ Ἀφροδίτη\nπείθετο κερδοσύνῃσιν, ἀνειρύσσασα δὲ κόλπου\nἭρῃ δῶρον ἔδωκε θελήμονι κεστὸν Ἐρώτων.\nκαί τινα μῦθον ἔλεξε χάριν θελκτῆρος ἱμάντος·\nδέχνυσο τοῦτον ἱμάντα, τεῆς ἐπίκουρον ἀνίης·\nθέλξεις δʼ εἰν ἑνὶ πάντα πόθων ἰθύντορι κεστῷ,\nἠέλιον καὶ Ζῆνα καὶ αἰθέρα καὶ χορὸν ἄστρων·\nκαὶ ῥόον ἀστήρικτον ἀτέρμονος Ὠκεανοῖο.\nεἶπε, καὶ Ἀσσυρίην Λιβανηίδα δύσατο πέτρην.\nἭρη δʼ ἀστερόφοιτον ἐδύσατο κύκλον Ὀλύμπου,\nκαὶ ταχινὴ πάνλευκον ἑὴν ἐπεκόσμεε μορφήν·\nπολλάκι δʼ ἰσάζουσα καθειμένον ἄχρι μετώπου\nπλαζομένης ἔστησε μετήλυδα βότρυν ἐθείρης·\nκαὶ πλεκτὴν θυόεντι κόμην ἐδίηνεν ἐλαίῳ,\nτοῦ καὶ κινυμένοιο μετʼ αἰθέρα καὶ μετὰ πόντον\nγαῖαν ὅλην ἐμέθυσσε μύρου δολιχόσκιος ὀδμή.\nκαὶ κεφαλῇ στέφος εἶχε παναίολον, ᾧ ἔνι πολλαὶ\nλυχνίδες ἦσαν, Ἔρωτος ὁμόστολοι, ὧν ἄπο πέμπει\nφαιδρὰ τινασσομένων ἀμαρύγματα Κυπριδίη φλόξ·\nεἶχε δὲ πέτρον ἐκεῖνον, ὃς ἀνέρας εἰς πόθον ἕλκει,\nοὔνομα φαιδρὸν ἔχοντα ποθοβλήτοιο Σελήνης,\nκαὶ λίθον ἱμείρουσαν ἐρωτοτόκοιο σιδήρου,\nκαὶ λίθον Ἰνδῴην φιλοτήσιον, ὅττι καὶ αὐτὴ\nἐξ ὑδάτων βλάστησεν ὁμόγνιος ἀφρογενείης,\nκυανέην θʼ ὑάκινθον, ἐράσμιον εἰσέτι Φοίβῳ·\nἀμφὶ δʼ ἑοῖς πλοκάμοισιν ἐρωτίδα δήσατο ποίην,\nἣν φιλέει Κυθέρεια καὶ ὡς ῥόδον, ὡς ἀνεμώνην,\nκαὶ φορέει μέλλουσα μιγήμεναι υἱέι Μύρρης·\nκαὶ λαγόνας στεφανηδὸν ἀήθεϊ δήσατο κεστῷ·\nεἶχε δὲ ποικίλον εἷμα παλαίτατον, ᾧ χύτο νύμφης\nκρυπταδίῃ φιλότητι κασιγνήτων ὑμεναίων\nνυμφίον ἀρχαίης ἔτι λείψανον αἷμα κορείης,\nκουριδίης φιλότητος ἵνα μνήσειεν ἀκοίτην·\nνιψαμένη δὲ μὲτωπα καλύψατο νώροπι πέπλῳ,\nκαὶ περόνην συνέεργεν, ἑοῦ κληῖδα χιτῶνος·\nκαὶ δέμας ἀσκήσασα καὶ ἀθρήσασα κατόπτρῳ\nὡς πτερὸν ἠὲ νόημα διʼ αἰθέρος ἔδραμε Ἥρη.\nκαὶ Διὸς ἐγγὺς ἵκανεν· ἰδὼν δέ μιν ὑψιμέδων Ζεὺς\nθερμοέρους ἐς Ἔρωτας ἱμάσσετο κέντορι κεστῷ·\nκαὶ Διὸς εἰσορόωντος ἐδουλώθησαν ὀπωπαί·\nκαί μιν ὀπιπεύων Κρονίδης ἐξείρετο μύθῳ·\nἭρη, τίπτε βέβηκας Ἑώιον εἰς κλίμα γαίης;\nτίς χρειώ σε κόμιζε; τί σήμερον ἐνθάδε βαίνεις;\nἦ ῥα πάλιν κοτέουσα κορύσσεαι οἴνοπι Βάκχῳ,\nκαὶ ποθέεις Ἰνδοῖσιν ὑπερφιάλοισιν ἀρῆξαι;\nἔννεπε· καὶ γελόωντι νόῳ πολυμήχανος Ἥρη\nζηλομανὴς ἀγόρευε παραιφαμένη παρακοίτην·\nΖεῦ πάτερ, ἄλλος ἔχει με φίλος δρόμος· οὐ γὰρ ἱκάνω\nἌρεος Ἰνδῴοιο καὶ Ἰνδοφόνου Διονύσου\nἀλλοτρίας μεθέπουσα μεληδόνας, ἀντολίης δὲ\nγείτονος Ἠελίοιο μετέρχουαι αἴθοπας αὐλὰς\nσπερχομένη· πτερόεις γὰρ Ἔρως παρὰ Τηθύος ὕδωρ\nὨκεανηιάδος Ῥοδόπης δεδονημένος οἴστρῳ\nσυζυγίην ἀπέειπε· καὶ ἔπλετο κόσμος ἀλήτης,\nκαὶ βίος ἀχρήιστος ἀποιχομένων ὑμεναίων·\nτοῦτον ἐγὠ καλέουσα παλίνδρομoς ἐνθάδε βαίνω·\nοἶσθα γάρ, ὡς Ζυγίη κικλήσκομαι, ὅττι καὶ αὐτῆς\nχεῖρες ἐμαὶ κρατέουσι τελεσσιγόνου τοκετοῖο.\nτοῖον ἔπος βοόωσαν ἀμείβετο θερμὸς ἀκοίτης·\nνύμφα φίλη, λίπε δῆριν· ἐμὸς Διόνυσος ἀγήνωρ\nἀμώων προθέλυμνον ἀβακχεύτων γένος Ἰνδῶν\nχαιρέτω· ἀμφοτέρους δὲ γαμήλια λέκτρα δεχέσθω·\nοὐ γὰρ ἐπιχθονίης ἀλόχου πόθος, οὐδὲ θεαίνης\nθυμὸν ἐμὸν θελκτῆρι τόσον βακχεύσατο κεστῷ\nοὐδʼ ὅτε Τηϋγέτης Ἀτλαντίδος, ἧς ἀπὸ λέκτρων\nπρεσβυγενὴς πολιοῦχος ἀεξήθη Λακεδαίμων·\nοὐ τόσον ἠρασάμην Νιόβης παρὰ γείτονι Λέρνῃ,\nκούρης ἀρχεγόνοιο Φορωνέος· οὐ τόσον Ἰοῦς\nφοιτάδος Ἰναχίης ταυρώπιδος, ἣ παρὰ Νείλῳ\nτίκτε γονὴν Ἐπάφοιο καὶ ἀρχεγόνου Κεροέσσης·\nοὐ Παφίης τόσον ἦλθον ἐς ἵμερον, ἧς χάριν εὐνῆς\nΚενταύρους ἐφύτευσα βαλὼν σπόρον αὔλακι γαίης·\nὡς σέο νῦν μεθέπω γλυκερὸν πόθον, ἦ ῥα καὶ αὐτὴ\nὡς Ζθγίη γεγαυῖα καὶ ὡς μεδέουσα γενέθλης\nΚυπριδίοις βελέεσσιν ὀιστεύεις παρακοίτην;\nὣς εἰπὼν χρυσέας νεφέλας πυργηδὸν ἑλίξας\nδινωτὴν ἐπίκυρτον ἐνεσφαίρωσε καλύπτρην·\nκαὶ θαλάμου ποιητὸς ἔην τύπος, ὃν τότε κύκλῳ\nἴριδος αἰθερίης ἑτερόχροος ἔστεφε μορφὴ\nπορφυρέη, καιὶ Ζηνὶ καὶ ἀγλαοπήχεϊ νύμφῃ\nαὐτόματον σκέπας ἦεν ὀρσσαύλων ὑμεναίων,\nκαὶ τύπος αὐτοτέλεστος ἀναγκαίης πέλεν εὐνῆς.\nοἱ δὲ γάμου χαρίεντος ὁμίλεον ἠδέι θεσμῷ·\nγαῖα δὲ κηώεσσαν ἀναπτύξασα λοχείην\nἄνθεσιν ἱμερτοῖσι γαμήλιον ἔστεφεν εὐνήν·\nκαὶ κρόκος ἐβλάστησε Κίλιξ καὶ ἐφύετο μῖλαξ,\nθήλεϊ δʼ ἄρσενα φύλλα συνέπλεκε γείτονι ποίῃ,\nοἷα πόθου πνείων καὶ ἐν ἄνθεσιν ἁβρὸς ἀκοίτης,\nκαὶ λέχος ἀμφοτέρων ἐπεκόσμεε διπλόος ὄρπηξ,\nΖῆνα κρόκῳ πυκάσας καὶ μίλακι σύγγαμον Ἥρην·\nκαὶ Διὸς ὀξὺν ἔρωτα νοήμονι δείκνυε σιγῇ\nἱμερόεις νάρκισσος ἐπιθρῴσκων ἀνεμώνῃ.\nοὐδέ τις ἀθανάτων σκιόεν λέχος, οὐ τότε Νύμφαι\nγείτονες, οὐ Φαέθων πανεπόψιος, οὐδὲ καὶ αὐτῆς\nἔδρακεν ἄφθιτα λέκτρα βοώπιδος ὄμμα Σελήνης·\nπυκνοῖς γὰρ νεφέεσσιν ἐμιτρώθη σκέπας εὐνῆς,\nκαὶ Διὸς ὄμματα θέλξεν ὁμόστολος Ὕπνος Ἐρώτων.\nὄφρα μὲν ἁβρὸς ἴαυεν ἐν ἄνθεσι θελγόμενος Ζεύς,\nἀγκὰς ἔχων παράκοιτιν ἀθηήτων ἐπὶ λέκτρων,\nτόφρα δὲ ποικιλόμορφος ἐν οὔρεσι φοιτὰς Ἐρινὺς\nνεύμασιν Ἡραίοισιν ἐθωρήχθη Διονύσῳ·\nκαὶ κτύπον ἐσμαράγησεν ἐπʼ ὀφθαλμοῖσι Λυαίου,\nσεισαμένη βαρύδουπος ἐχιδνήεσσαν ἱμάσθλην·\nκαὶ κεφαλὴν ἐλέλιξε, δρακοντείων δὲ κομάων\nφρικτὰ τινασσομένων ἐπεσύρισε λοίγιος ἠχώ,\nκαὶ σκοπιὴν ἔρραινον ἐρημάδα πίδακες ἰοῦ\nἄλλοτε θηρείοιο τύπον φαίνουσα προσώπου\nαἰνομανὴς ἔφριξε λέων πυκινότριχι λαιμῷ,\nχάσματι φοινήεντι καταΐσσων Διονύσου.\nτὸν μὲν ἀμερσινόοιο κατάσχετον ἅλματι λύσσης\nἌρτεμις ἐσκοπίαζε, καὶ ἤθελε λύσσαν ἐλάσσαι,\nἀλλά μιν ἐπτοίησε βαρύκτυπος ὑψόθεν Ἥρη,\nπυρσὸν ἀκοντίζουσα· καὶ εἴκαθε δεσπότις ἄγρης\nμητρυιῇ κοτέουσα· φύλαξ δέ τις ἔπλετο Βάκχου\nμαινομένου, καὶ θῆρας ἑοὺς ἀνέκοψεν ἀπειλῇ,\nκαὶ κύνας ἀγρευτῆρας ἐπεσφηκώσατο δεσμῷ,\nαὐχενίων σφίγξασα πολύπλοκον ὁλκὸν ἱμάντων,\nμὴ χρόα δηλήσαιντο νοοσφαλέος Διονύσου.\nΝερτερίῳ δὲ Μέγαιρα κελαινιόωσα χιτῶνι\nεἰς ζόφον αὖτις ἵκανεν, ἐπαιθύσσουσα Λυαίῳ\nφάσματα ποικιλόμορφα· κατὰ Βρομίοιο δὲ πολλαὶ\nἰοβόλοι ῥαθάμιγγες ὀιστεύοντο καρήνου\nκαὶ βλοσυροὶ σπινθῆρες· ἀεὶ δέ οἱ ἔνδον ἀκουῆς\nΤαρταρίης σύριζε λαθίφρονος ἦχος ἱμάσθλης.\nκαὶ μογέων Διόνυσος ἐρημάδος ἔνδοθι λόχμης\nδύσβατα φοιτητῆρι διέστιχεν οὔρεα ταρσῷ\nἄσθματι δαιμονίῳ δεδονημένος· ἀμφὶ δὲ πέτραις,\nοἰστρομανὴς ἅτε ταῦρος, ἑάς ἤρασσε κεραίας,\nτρηχαλέον μύκημα χέων λυσσώδεϊ λαιμῷ·\nΠᾶνα δὲ καλλείψασα καὶ ὑστερόφωνον ἀοιδὴν\nφθόγγῳ μαινομένῳ μυκήσατο δύσθροος Ἠχώ,\nἀντίτυπον θρασὺν ἦχον ἀμειβομένη Διονύσου.\nκαὶ βαλίας ἐλάφους, λασίας δʼ ἐδίωκε λεαίνας\nΒάκχος ἀελλήεις, μεθέπων ὀρεσίδρομον ἄγρην·\nοὐδέ οἱ ἄγχι λέων θρασὺς ἤιε· ταρβαλέη δὲ\nἄρκτος ἐριπτοίητος ἐκεύθετο φωλάδι πέτρῃ\nλύσσαν ἀπειλητῆρος ὑποπτήσσουσα Λυσίου,\nδεχνυμένη βλοσυρῇσι θεήλατον ἦχον ἀκουαῖς·\nμηκεδανοὺς δὲ δράκοντας ἐρειδομένους τινί πέτρῃ\nμείλιχα λιχμώοντας ἀπέθρισε νηλέι θύρσῳ·\nκαὶ σκοπιὰς ἐτίναξε τανυγλώχινι κεραίῃ\nκτείνων ἀκλινέων ἱκετήσια φῦλα λεόντων·\nκαί δρύας εὐκάρποιο μετερρίζωσεν ἀρούρης,\nἉδρυάδας δʼ ἐδίωκεν· ὀιστεύων δὲ κολώνας\nΝηιάδας ποταμοῖο μετήλυδας ἤλασε Νύμφας.\nΒασσαρίδες δʼ ἀλάληντο καὶ οὐχ ἥπτοντο Λυαίου,\nκαὶ Σάτυροι φρίσσοντες ἐνεκρύπτοντο θαλάσσῃ,\nοὐδέ οἱ ἐγγὺς ἵκοντο τεθηπότες ὄγκον ἀπειλῇς,\nμή σφιν ἐπαΐξειε χέων ἑτερόθροον ἠχώ,\nἀφρὸν ἀκοντίζων χιονώδεα, μάρτυρα λύσσης.\nΔηριάδης δʼ ὑπέροπλον ἔχων θράσος ἔχραε Βάκχαις,\nνεύμασιν Ἡραίοισι τινασσομένου Διονύσου.\nὡς δʼ ὅτε χειμερίων ῥοθίων μυκώμενος ὁλκῷ\nἄπλοος ἀντιπόροις βακχεύετο πόντος ἀέλλαις,\nκύμασιν ἠλιβάτοισι κατάρρυτον ἠέρα νίφων.\nπρυμναίους δὲ κάλωας ἀφειδέι κύματος ὁρμῇ\nλαίλαπες ἐρρήξαντο, καὶ ἄσθματι λαῖφος ἐλίξας\nἰστὸν ἀνεχλαίνωσε κεκυφότα λάβρος ἀήτης\nλαίφεσιν ἀμφίζωστον, ἐδοχμώθη δέ κεραίη,\nναῦται δʼ ἀσχαλόωντες ἐπέτρεπον ἐλπίδα πόντῳ·\nὣς τότε Βάκχον ὄρινεν ὅλον στρατὸν Ἰνδικὸς Ἄρης.\nἔνθά τις οὐ κατὰ κόσμον ἔην ἔρις, οὐ κλόνος ἀνδρῶν\nἶσος ἔην, οὐ δῆρις ὁμοίιος· ἀκάματος γὰρ\nνόστιμος ἐγρεκύδοιμος ἐπέβρεμε χάλκεος Ἄρης,\nΜωδαίου προμάχοιο φέρων τύπον, ὃς πλέον ἄλλων\nὑσμίνης ἀκόρητος ἀτερπέι τέρπετο λύθρῳ,\nᾧ πλέον εἰλαπίνης φόνος εὔαδεν· ἐν δὲ βοείῃ,\nοἶά τε Γοργείων πλοκάμων ὀφιώδεας ὁλκούς,\nγραπτὸν ἐυσμήριγγος ἔχων ἴνδαλμα Μεδούσης\nΔηριάδῃ πέλεν ἶσος, ὁμόχροος· οὖ τότε μορφῆς\nῥιγεδανῆς ἀγέλαστον ἔχων μίμημα προσώπου,\nκαὶ σκολιὴν πλοκαμῖδα φέρων καὶ σῆμα βοείης,\nαἰνομανὴς πεφόρητο μόθῳ λαοσσόος Ἄρης,\nκαὶ προμάχους θάρσυνεν. ὁμογλώσσῳ δʼ ἀλαλητῷ\nΒάκχου μὴ παρεόντος ἀταρβέες ἔβρεμον Ἰνδοί,\nκαὶ κτύπον ἐννεάχιλον ἐπέκτυπε λοίγιος Ἄρης,\nφοιταλέην συνάεθλον ἔχων Ἔριν· δὲ κυδοιμοῖς\nστῆσε Φόβον καὶ Δεῖμον ὀπάονα Δηριαδῆος.\nκαὶ στρατιὴν οἴστρησαν ἐρημονόμου Διονύσου\nΔηριάδης καὶ κῶμα Διὸς σύνδρομος Ἄρης.\nσυμμιγέες δὲ φάλαγγες ὁμοζήλοιο κυδοιμοῦ\nΒασσαρίδων στίχα πᾶσαν ἐμιτρώσαντο σιδήρῳ,\nκαὶ πολέες φεύγοντες ἐνὶ κτείνοντο φονῆι,\nθεινόμενοι ξιφέεσσιν, Ὁμηρίδες, εἴπατε, Μοῦσαι,\nτίς θάνε, τίς δούπησεν ὑπʼ ἔγχεϊ Δηριαδῆος·\nΑἰβίαλος Θύαμίς τε καὶ Ὀρμένιος καὶ Ὀφέλτης,\nΚρίασος Ἀργασίδης, Τελέβης καὶ Λύκτιος Ἀνθεὺς\nκαὶ Θρόνιος καί Ἄρητος ἐυμμελίης τε Μοληνεὺς\nἀλκήεις τε Κόμαρκος· ἐτείνετο δʼ ἄλλος ἐπʼ ἄλλῳ\nἔγχεϊ Δηριάδαο νέκυς στρατός· ὀλλυμένων δὲ\nὃς μὲν ἔην δαπέδῳ τετανυσμένος, ὃς ῥεέθροις\nπλώετο κυματόεντα φέρων μόθον ὃς δὲ θαλάσσῃ\nἀγχιπόρῳ δέδμητο, διωκόμενον δὲ σιδήρῳ\nκύμασιν ἀρτιχάρακτον Ἄραψ τυμβεύσατο Νηρεύς·\nὃς δὲ θυελλήεντι διʼ οὔρεος ἔδραμε ταρσῷ\nκῆρα φυγών, ἕτερος δὲ πεπαρμένον ἔγχος ἐάσας\nμεσσοπαγὲς περὶ νῶτα μετέστιχεν ἔνδια λόχμης,\nχρηίζων ἀπεόντος ἀλεξικάκου Διονύσου.\nΑὐχήεις δʼ Ἐχέλαος ἀτυμβεύτῳ πέσε πότμῳ,\nΜορρέος ἠλιβάτοιο τυπεὶς ῥηξήνορι πέτρῳ,\nΚύπριος, ἀρτιχάρακτον ἔχων ἔτι κύκλον ὑπήνης,\nὑψικόμῳ φοίνικι πανείκελος· ἐν δὲ κυδοιμοῖς\nἁβρὸς ἀκερσικόμης ἐκυλίνδετο λαμπάδα σείων,\nπληγεὶς ἰσχίον ἄκρον, ἄκρον, ὅπῃ χροὸς ἥλικι δεσμῷ\nσυμφερτὸν κοτύλῃ φύσις ἥρμοσεν ἄξονα μηροῦ·\nκαὶ θάνεν ἁπτομένην κρατέων ἔτι μυστίδα πεύκην,\nἀσπαίρων δὲ κάρηνον ἑῷ τεφρώσατο πυρσῷ,\nφλέξας λιγνυόεντι πολύπλοκα βόστρυχα δαλῷ.\nκαί οἱ ἐπαυχήσας φιλοκέρτομος ἴαχε Μορρεύς·\nκοῦρε, φατιζομένης ἀλλότριε σεῖο τιθήνης,\nἡβητὴρ Ἐχέλαε, γονὴν ἐψεύσαο Κύπρου·\nοὐκ ἀπὸ Πυγμαλίωνος ἔχεις γένος, ᾦ πόρε Κύπρις\nμηκεδανὴν βιότοιο πολυχρονίοιο πορείην·\nοὔ σε τεῆς Παφίης ἐρρύσατο νυμφίος Ἄρης·\nοὐδέ σοι ἄσπετα κύκλα παλιννόστων ἐνιαυτῶν\nδῶκε τεὴ Κυθέρεια καὶ οὐ σκάζουσαν ἀπήνην,\nὄφρα φύγῃς σέο πότμον ἀλεξιμόρων ἐπὶ δίφρων,\nἡμιόνων βαρύγουνον ἀεὶ δρόμον ἡνιοχεύων.\nἤλιτον, ἐκ Κύπροιο φέρεις γένος· ὠκύμορον γὰρ\nΑρης καὶ σὲ δάμασσεν ὁμοίιον υἱέι Μύρρης.\nὣς εἰπὼν πρυλέεσσι δορυσσόος ᾔχμασε Μορρεύς·\nεἰλιπόδην δὲ Βίλιθον ἑλὼν καὶ Δένθιν ὀλέσσας,\nαὐχένα δʼ ὀρχηστῆρος Ἐριγβώλοιο δαΐξας\nἔγχεϊ τηλεβόλῳ Φρυγίους ἐφόβησε μαχητάς·\nΣηβέα δʼ ὀκριόεντι κατεπρήνιξε βελέμνῳ·\nΘηβαίων δὲ φάλαγγα καί Ἀκταίωνα διώκων\nἔκτανεν Εὐβώτην, Καδμηίδος ἀστὸν ἀρούρης,\nσύννομον Ἀκταίωνος. ὁμοφθόγγῳ δʼ ἀλαλητῷ\nπολλοὶ Δηριάδαο πεφυζότες ἄπλετον ἀλκὴν\nπασσυδὸν ὠλίσθησαν ὁμόζυγος εἰς λίνα Μοίρης,\nαὐτοφόνῳ θνήσκοντες ἀλοιητῆρι σιδήρῳ,\nἀνδρὸς ἑνὸς ῥιπῇσιν· ἐπʼ ἀλλήλοις δὲ πεσόντες\nαἱμαλέῃ στοιχηδὸν ἐπεστόρνυντο κονίῃ\nΚρίμισος, Ἱμαλέων, Φράσιος, Θάργηλος, Ἰάων,\nοἶσι δαϊζομένοις ἐναρίθμιος ἤριπε Κοίλων,\nκαὶ νέκυς αἱματόεντι Κύης ἐκυλίνδετο πότμῳ·\nκαὶ φόνος ἄσπετος ἔσκε· δαϊζιμένων δέ σιδήρῳ\nἐχθρῷ διψὰς ἄρουρα θελήμονι λούσατο λύθρῳ,\nδεχνυμένη ξένον ὄμβρον Ἐνυαλίου νιφετοῖο.\nΒακχείης δέ φάλαγγος ἔην κλόνος· ἀσταθέες γὰρ\nπεζοὶ μὲν δεδόνηντο, φυγοπτολέμων δʼ ἐλατήρων\nεἰς φόβον εὐλάιγγες ἀνεκρούοντο χαλινοί·\nὧν ὁ μὲν οὐρεσίφοιτος ἐδύσατο κοιλάδα πέτρην,\nὃς δὲ μολὼν τανύφυλλον ὑπὸ κλέτας ἕζετο λόχμης\nκρυπτόμενος πετάλοισιν, ὁ δὲ σπήλυγγα λεόντων,\nἄλλος ἀμαιμακέτοιο μετήιεν ἔνδιον ἄριτου·\nκαί τις ἀερσιλόφοιο διὰ πρηῶνος ἀλύξας\nποσσὶν ὀρεσσινόμοισι διέστιχεν ἄκρα κολώνης.\nΒάκχη δʼ ἀρτιτόκοιο παρήλυθε θηρὸς ἐναύλους,\nταρβαλέῳ πρηῶνα διαστείβουσα πεδίλῳ·\nοὐ γὰρ ἔχειν μενέαινε λεοντείην ἔτι πέτρην,\nἀλλὰ λιποσθενέων ἐλάφων ἐκίχησε καλιὴν\nἤθεσιν ἀδρανέεσσιν, ἐπεὶ προτέρην φρένα Βάκχη\nεἰς κραδίην ἐλάφοιο μετέτραπεν ἀντὶ λεαίνης.\nκαί τις ἀελλοπόδων Σατύρων δειδήμονι ταρσῷ\nἔτρεχεν, ἀσταθέεσσιν ἀσάμβαλος εἴκελος αὔραις,\nφεύγων Δηριάδαο θεημάχον ὄγκον ἀπειλῆς.\nκαὶ σκοπέλους ἐδίωκε γέρων Σειληνὸς ἀλήτης·\nπολλάκι δʼ εἰς χθόνα πῖπτε κονιομένοιο προσώπου,\nὀκλάζων βαρύγουνος ὀλισθηροῖσι πεδίλοις,\nἔμπαλιν ὀρθώσας λάσιον δέμας· ἐν δὲ κολώναις\nἀντὶ μόθου κεκάλυπτο, καὶ Εὔιον ἔγχος ἀνάγκῃ\nκάλλιπεν ἀπτολέμοισι μεμηλότα θύρσον ἀέλλαις,\nκαὶ μόγις εὐπήληκος ἀλεύατο Μορρέος αἰχμήν.\nὀκναλέοις δὲ πόδεσσιν ἐχάζετο νωθρὸς Ἐρεχθεύς,\nἐντροπαλιζομένην τανύων εὔκυκλον ὀπωπήν,\nαἰδόμενος μενέχαρμον ἑὴν πολιοῦχον Ἀθήνην.\nΒακχείην δʼ ἀέκων ἠρνήσατο Μαινάδα χάρμην\nλαιὸν Ἀρισταῖος βεβολημένος ὦμον ὀιστῷ.\nκαὶ στρατιὴν ἀλέεινε δοριθρασέων Κορυβάντων\nοὐτηθεὶς λασίοιο κατὰ στέρνοιο Μελισσεύς,\nμαζὸν Ἐρυθραίῃ κεχαραγμένος ἄκρον ἀκωκῇ.\nκαὶ βλοσυροὶ Κύκλωπες ἀναιδέες εὔποδι ταρσῷ\nεἰς φόβον ἠπείγοντο τεθηπότες, οἷς ἄμα φεύγων\nἸνδῴην ἀδόνητος ἐλίμπανε Φαῦνος Ἐνυώ.\nεὐκεράου δὲ φάλαγγος ὅλον στρατὸν εἰς φόβον ἕλκων\nπρεσβυγενὴς φύξηλις ἐχάζετο Παρράσιος Πάν,\nσιγαλέοις δὲ πόδεσσιν ἐδύσατο δάσκιον ὕλην,\nμή μιν ἴδῃ φεύγοντα διʼ οὔρεος ἄστατος Ηχώ.\nκαί οἱ ἐπεγγελάσειε καὶ ἀδρανέοντα καλέσσῃ.\nκαὶ πρόμαχοι τότε πάντες ὑπέκφυγον· ἐν δὲ κυδοιμοῖς\nΑἰακὸς αὐτόθι μοῦνος ἐλείπετο, μαρνάμενος δὲ\nδεύετο μὴ παρεόντος ἀνικήτου Διονύσου·\nἔμπης δʼ αὐτόθι μίμνεν. ἀπὸ σκοπέλοιο δὲ Νύμφαι\nΝηιάδος βυθίοισιν ἐνεκρύπτοντο μελάθροις·\nαἱ μὲν Ὑδασπιάδεσσιν ὁμήλυδες, αἱ δὲ φυγοῦσαι\nἸνδὸν ἐς ἀγχικέλευθον ἐναυλίζοντο ῥεέθροις,\nἄλλαι Συδριάδεσσιν ὁμόστολοι, αἱ δʼ ἐνὶ Γάγγῃ\nλύθρον ἀπεσμήξαντο νεόσσυτον, ἃς τότε πολλὰς\nἐρχομένας ἀγεληδὸν ἐς ὑδατόεντας ἐναύλους\nνηιὰς ἀργυρόπεζα φιλοξείνῳ πυλεῶνι\nδέξατο κυματόεντος ἐς αὔλια παρθενεῶνος.\nἄλλαι Ἁμαδρυάδος σκιεροῖς κρύπτοντο κορύμβοις,\nδυσάμεναι δρυόεντας ἀνοιγομένους κενεῶνας.\nπολλαὶ δʼ ὑγροτόκους ὑπὸ πίδακας ἐγγύθι πέτρης\nΒασσαρίδες κρουνηδὸν ἐκώκυον· ἀρτιχύτῳ δὲ\nὄμβρῳ δακρυόεντι φιλοθρήνοιο προσώπου\nπληθομένη βαθύκολπος ὅλη πορφύρετο πηγή,\nμυρομένη βαρὺ πένθος ἀπενθήτου Διονύσου.\nἐν δὲ τριηκοστῷ τριτάτῳ Μορρῆα δαμάζει\nφλέξας θοῦρος Ἔρως ἐπὶ κάλλεϊ Χαλκομεδείης.\nαὐτὰρ ὁ φοιταλέῳ πεφορημένος ἅλματι ταρσῶν\nεὐκεράῳ ταχύγουνος ὁμοίιος ἔσσυτο ταύρω,\nλοίγιον ἄσθμα χέων ἑτερόφρονος οἴδματι λύσσης.\nκαὶ Χάρις ὠκυπέδιλος Ἐρυθραίῳ παρὰ κήπῳ\nφυταλιὴν εὔοδμον ἀμεργομένη δονακήων,\nὄφρα πυριπνεύστων Παφίων ἔντοσθε λεβήτων\nἈσσυρίου μίξασα χυτὰς ὠδῖνας ἐλαίου\nἄνθεσιν Ἰνδῴοισι μύρον τεύξειεν ἀνάσσῃ,\nὁππότε παντοίην δροσερὴν ἐδρέψατο ποίην,\nχῶρον ὅλον θηεῖτο· καὶ ἀγχιπόρῳ παρὰ λόχμῃ\nλύσσαν ἑοῦ γενετῆρος ὀπιπεύουσα Λυαίου\nἀχνυμένη δάκρυσε, φιλοστόργῳ δὲ μενοινῇ\nπενθαλέοις ὀνύχεσσιν ἑὰς ἐχάραξε παρειάς·\nκαὶ Σατύρους σκοπίαζεν ὑποπτήσσοντας Ἐνυώ,\nΚωδώνην δʼ ἐνόησε μινυνθαδίην τε Γιγαρτὼ\nκεκλιμένας ἐφύπερθεν ἀτυμβεύτοιο κονίης·\nΧαλκομέδην δʼ ἐλέαιρε θυελλήεντι πεδίλῳ\nμαινομένου Μορρῆος ἀλυσκάζουσαν ἀκωκήν,\nκαὶ φθονερὴ δεδόνητο ῥοδώπιδος εἵνεκα κούρης,\nμή ποτε νικήσειεν ἐς ἀγλαΐην Ἀφροδίτην.\nἀχνυμένη δʼ ἐς Ὄλυμπον ἀνήιε, πενθάδι σιγῇ\nἄλγος ἑοῦ γενετῆρος ὑποκλέπτουσα Λυαίου·\nκαὶ χλόος εὐκύκλοιο παρηίδος ἄνθος ἀμείψας\nμαρμαρυγὴν στίλβουσαν ἀπημάλδυνε προσώπου.\nτὴν δὲ κατηφιόωσαν Ἀδωνιὰς ἔννεπε Κύπρις,\nτοῖον ἔπος βοόωσα παρήγορον, ἐκ δὲ προσώπου\nΠασιθέης ἐνόησεν ἄχος κήρυκι σιωπῇ·\nνύμφα φίλη, τί παθοῦσα τεὴν ἠλλάξαο μορφήν;\nπαρθένε, πῶς μετάμειψας ἐρευθαλέην σέο μορφήν;\nεἰαρινὴν δʼ ἀκτῖνα τίς ἔσβεσε σεῖο προσώπου;\nοὐκέτι σῶν μελέων ἀμαρύσσεται ἄργυφος αἴγλη·\nοὐκέτι δʼ. ὡς τὸ πρόσθε, τεαὶ γελόωσιν ὀπωπαί.\nἀλλὰ τεὰς ἀγόρευε μεληδόνας· ἦ ῥά σε τείρει\nυἱὸς ἐμός, φιλέεις δὲ ποθοβλήτῳ παρὰ πέτρῃ\nοἷα Σεληναίη τινὰ βουκόλον; ἦ ῥά που αὐτὴν\nκαὶ σὲ μετʼ Ἠριγένειαν Ἔρως ἐπεμάστιε κεστῷ;\nοἶδα, πόθεν χλοάουσι παρηίδες· ὅττί σε κούρην\nνυμφίος ἀχλυόεις νυμφεύεται Ὕπνος ἀλήτης·\nοὐ μὲν ἀναινομένην σε βιήσομαι, οὐδὲ συνάψω\nλευκάδι Πασιθέῃ μελανόχροον Ὕπνον ἀκοίτην.\nὣς φαμένης δάκρυσε Χάρις καὶ ἀμείβετο μύθῳ·\nἀενάου κόσμοιο φυτοσπόρε, μῆτερ Ἐρώτων,\nβουκόλος οὐ κλονέει με, καὶ οὐ θρασὺς ἵμερος Ὕπνου.\nοὐ πέλον Ἠριγένεια δυσίμερος ἠὲ Σελήνη,\nἀλλὰ πόνος περίφοιτος ἀνιάζει με Λυαίου,\nπατρὸς ἐμοῦ φρίσσοντος Ἐρινύας· ὑμετέρου δέ,\nεἰ δύνασαι, προμάχιζε κασιγνήτου Διονύσου.\nἔννεπε, καὶ γενετῆρος ὅλον πόνον εἶπεν ἀνάσσῃ\nΒασσαρίδων τε φάλαγγας ἀπείρονας, ἅς κτάνε Μορρεύς,\nκαὶ Σατύρων φύξηλιν ὅλον στρατόν, εἶπε καὶ αὐτὴν\nδαιμονίην μάστιγα τινασσομένου Διονύσου\nκαὶ κινυρὴν σπαίρουσαν ὑπὲρ δαπέδοιο Γιγαρτώ,\nΚωδώνην τʼ ἀγόρευε προώριον· αἰδομένη δὲ\nπένθος ὁμοῦ καὶ κάλλος ἐπέφραδε Χαλκομεδείης.\nκαὶ ῥοδέου σπινθῆρα μεταλλάξασα προσώπου\nἠθάδα ῥῖψε γέλωτα φιλομμειδὴς Ἀφροδίτη.\nἀγλαΐην δʼ ἐκέλευσε διάκτορον, ὄφρα καλέσσῃ\nυἱέα θοῦρον Ἔρωτα μετάρσιον ἠεροφοίτην,\nἀνδρομέης γονόεντα κυβερνητῆρα γενέθλης.\nκαὶ Χάρις ἴχνος ἔκαμψε, πολυστρέπτῳ δὲ προσώπῳ\nσὺν χθονὶ πόντον ὄπωπε καὶ οὐρανόν, εἴ που ἐφεύροι\nἄστατον ἴχνος Ἔρωτος, ἐπεὶ πτερὰ πάντοθι πάλλει,\nτέτραχα τεμνομένην κυκλούμενος ἄντυγα κόσμου.\nΕὖρε δέ μιν χρυσέοιο περὶ ῥίον ἄκρον Ὀλύμπου\nνεκταρέας ῥαθάμιγγας ἀκοντίζοντα κυπέλλοις·\nπὰρ δέ οἱ ἵστατο κοῦρος ὁμέψιος ἁβρὸν ἀθύρων,\nεὐχαίτης Ὑμέναιος· ἀερσινόου δὲ τεκούσης\nοὐρανίης σοφὸν ἔργον ἐπισταμένης δρόμον ἄστρων\nσφαῖραν ἄγων τροχόεσσαν ἀέθλια θήκατο νίκης,\nἌργου δαιδαλέης ἀντίρροπον εἰκόνα μορφῆς·\nκαὶ πτερόεις εὔκυκλον Ἔρως μητρῷον ἀείρων\nχρύσεον ὁρμὸν ἔθηκε θαλασσαίης Ἀφροδίτης,\nνίκης φαιδρὸν ἄγαλμα παναίολον· ἀργύρεος δὲ\nκεῖτο λέβης ἐν ἀγῶνι, καὶ οἰνοχύτου βρέτας Ἥβης\nμεσσοφανῆ σκοπὸν εἶχε· καὶ ἱμερόεις Γανυμήδης\nοἰνοχόος Κρονίδαο δικασπόλος ἦεν ἀγῶνος,\nστέμμα φέρων παλάμῃσι. Φιλακρήτων δὲ βολάων\nλαχμὸς ἔην, μεθέπων ἑτερότροπα δάκτυλα χειρῶν·\nκαὶ τὰ μὲν ὀρθώσαντες ἀνέσχεθον, ἄλλα δὲ καρπῷ\nχειρὸς ἐπεσφήκωτο συνήορα σύζυγι δεσμῷ·\nἀμφοτέροις δʼ ἔρις ἦεν ἐπήρατος. Ἁβροκόμης δὲ\nπρῶτα λαχὼν Ὑμέναιος ἕλεν δέπας, ἱπταμένην δὲ\nνεκταρέην ῥαθάμιγγα μετάρσιον ἠέρι πέμπων\nῥῖψε λέβητος ὕπερθε· καὶ οὐ τότε μητέρι Μούσῃ\nεὐχωλὴν ἀνέφηνε· διεσσυμένη δὲ κυπέλλου\nἠέρα μέσσον ἔτυψεν ἀερσιπότητος ἐέρση,\nἀλλὰ παρατρέψασα βολὴν βητάρμονι παλμῷ\nἑλκομένη παλίνορσος ἀγάλματος ἀμφὶ προσώπῳ\nἄψοφος ἄκρον ἔτυψεν ἀδουπήτοιο καρήνου·\nδεύτερος αἰολόμητις Ἔρως τεχνήμονι θεσμῷ\nἱμερόεν δέπας εἶλε, καὶ εὔξατο Κυπρογενείῃ\nλάθριος ἐν πραπίδεσσι, καὶ ἀπλανὲς ὄμμα τανύσσας\nεἰς σκοπὸν ἠκόντιζεν ἑκηβόλον ἰκμάδα πέμπων·\nνεκταρέου δὲ ποτοῖο παλινδίνητος ἐέρση\nἰθυτενὴς ἄγναμπτος ἀγάλματος ὑψόθι κόρσης\nἠερόθεν βαρύδουπος ἐπεσμαράγησε μετώπῳ·\nἴαχε δʼ ἁβρὸν ἄγαλμα, καὶ υἱέι Κυπρογενείης\nχρυσέῳ ἐσμαράγησε λέβης ἐπινίκιον ἠχώ·\nκαὶ στέφος ἁβρὸν Ἔρωτι πόρεν γελάσας Γανυμήδης·\nκαὶ ταχὺς αἰόλον ὁρμὸν ἑλὼν καὶ σφαῖραν ἀείρων\nδιπλόον εἶχεν ἄεθλον ἐυρραθάμιγγος ἀγῶνος,\nσκιρτήσας δὲ πόδεσσι, κυβιστήσας δὲ καρήνῳ\nκυδιόων ἐχόρευεν Ἔρως θρασύς· ἀντιπάλου δὲ\nπολλάκις ἀχνυμένοιο κατήγαγε χεῖρα προσώπου.\nἀγλαΐη δέ οἱ ἄγχι παρίστατο· τερψινόου δὲ\nδέξατο χερσὶν ἄνακτος ἀέθλια· νεῦσε δὲ κούρῳ\nνόσφι μολεῖν, καὶ Ἔρωτος ἐς οὔατα μάρτυρι σιγῇ\nψευδομένης ἀγόρευε δολόφρονα μῦθον ἀνάσσης·\nπανδαμάτωρ ἀδάμαστε, βιοσσόε σύγχρονε κόσμου,\nσπεῦσον, ἐπεὶ Κυθέρεια βιάζεται, οὐδέ τις αὐτῇ\nἀμφιπόλων παρέμιμνε, Χάρις φύγεν, ᾤχετο Πειθώ,\nκαὶ Πόθος ἀστήρικτος ἐχάζετο· σοὶ δέ με μούνην\nπέμψεν ἀνικήτοιο τεῆς χατέουσα φαρέτρης.\nὣς φαμένην ἐρέεινεν Ἔρως, ἴνα πάντα δαείη·\nὅττι νέοι ξύμπαντες, ἀτέρμονος ὁππότε μύθου\nἀρχὴν εἰσαΐουσι, τέλος σπεύδουσιν ἀκοῦσαι·\nκαὶ στομάτων ἀχάλινον ἀπερροίβδησεν ἰωήν·\nτίς Παφίην ἀκάχησεν ἐμήν; ἵνα χεῖρα κορύσσω\nμαρνάμενος πάντεσσι· βιαζομένης δὲ τεκούσης\nνευρὴν πανδαμάτειραν ἐπὶ Κρονίωνα τανύσσω,\nκαὶ πάλιν οἰστρηθέντα γαμοκλόπον ὄρνιν Ἐρώτων\nαἰετόν, ἤ τινα ταῦρον ἁλὸς πλωτῆρα τελέσσω·\nεἰ δέ ἑ Παλλὰς ὄρινε καὶ ἤκαχεν ἀμφιγυήεις\nΚεκροπίου λύχνοιο φεραυγέα δαλόν ἀνάψας,\nμάρναμαι ἀμφοτέροισι, καὶ Ἡφαίστῳ καὶ Ἀθήνῃ·\nεἰ δέ μιν ἰοχέαιρα λαγωβόλος εἰς χόλον ἕλκει,\nἔμπυρον Ὠρίωνος Ὀλύμπιον ἆορ ἐρύσσας\nἌρτεμιν οἰστρήσαιμι, καὶ αἰθέρος ἐκτὸς ἐλάσσω\nκουφίζων πτερύγεσσιν ὁμόστολον υἱέα Μαίης,\nοὐτιδανὴν καλέοντα μάτην ἐπαρηγόνα Πειθώ·\nκαλλείψας δὲ βέλεμνα καὶ ἔμπυρον ἄμμα φαρέτρης\nδαφναίοις πετάλοισι θελήμονα Φοῖβον ἱμάσσω,\nδέσμιον αὐδήεντι περισφίγξας ὑακίνθῳ·\nοὐ μὲν Ἐνυαλίου τρομέω σθένος, οὐδὲ μογήσω\nἌρεα μαστίζων πεπεδημένον ἡδέι κεστῷ·\nκαὶ διδύμους φωστῆρας ὑποδρήσσοντας ἐρύσσω\nεἰς Πάφον οὐρανόθεν, καὶ ὀπάονα μητρὶ κομίσσω\nσὺν Κλυμένῃ Φαέθοντα, σὺν Ἐνδυμίωνι Σελήνην,\nπάντες ἴνα γνώωσιν, ὅτι ξύμπαντα δαμάζω.\nεἶπε, καἰ ἰθυκέλευθον ἐν ἠέρι ταρσὸν ἑλίσσων\nἔφθασεν Ἀγλαΐην πτερύγων διδυμάονι ῥοίζῳ,\nἄχρι δόμων ἐπέβαινεν ἐπειγομένης Ἀφροδίτης.\nκαὶ μέσον ἀγκὰς ἑλοῦσα γαληνιόωντι προσώπῳ\nπεπταμένῳ πήχυνε γεγηθότι κοῦρον ἀγοστῷ,\nγούνασι κουφίζουσα φίλον βάρος· ἑζομένου δὲ\nκαὶ στόμα παιδὸς ἔκυσσε καὶ ὄμματα· θελξινόου δὲ\nἁπτομένη τόξοιο καὶ ἀμφαφόωσα φαρέτρην,\nοἶα χόλου πνείουσα, δολόφρονα ῥήξατο φωνήν·\nτέκνον ἐμόν, Φαέθοντος ἐλήσαο καὶ Κυθερείης·\nοὐκέτι Πασιφάη μυκώμενα λέκτρα διώκει·\nἠέλιος γελάᾳ με, καὶ Ἀστρίδος αἷμα κορύσσει\nπαιδὸς ἑῆς υἱῆα μαχήμονα Δηριαδῆα,\nΒασσαρίδων ὀλετῆρα γυναιμανέος Διονύσου,\nκαὶ Σατύρων Βρομίοιο ποθοβλήτων ἐλατῆρα.\nτοῦτό με μᾶλλον ὄρινεν, ὅτι βροτοειδέι μορφῇ\nἌρης ἐγρεκύδοιμος ἔχων συνάεθλον Ἐνυώ,\nἀρχαίης φιλότητος ἀφειδήσας Ἀφροδίτης,\nνεύμασιν Ἡραίοισιν ἐθωρήχθη Διονύσῳ,\nἸνδῴῳ βασιλῆι συνέμπορος. ἀλλʼ ἐνὶ χάρμῃ\nἌρης Δηριάδαο, σὺ δὲ προμάχιζε Λυαίου·\nἔγχος ἔχει, σὺ δὲ τόξον ὑπέρτερον, ᾧ γόνυ κάμπτει\nΖεὺς ὕπατος καὶ θοῦρος Ἄρης καὶ θέσμιος Ἑρμῆς·\nδειμαίνει σέο τόξα καὶ ὁ κλυτότοξος Ἀπόλλων.\nεἰ δὲ τεῇ, φίλε κοῦρε, χαρίζεαι ἀφρογενείῃ,\nΒασσαρίδων προμάχιζε καὶ ἡμετέρου Διονύσου.\nἀλλὰ μολὼν ἀκίχητος Ἑώιον εἰς κλίμα γαίης\nἸνδῴην παρὰ πέζαν, ὅπῃ θεράπαινα Λυαίου\nἔστί τις ἐν Βάκχῃσιν, ὑπέρτερος ἥλικος ἤβης,\nοὔνομα Χαλκομέδη φιλοπάρθενος—εἰ δέ κεν ἄμφω\nΧαλκομέδην καὶ Κύπριν ἔσω Λιβάνοιο νοήσῃς,\nοὐ δύνασαι, φίλε κοῦρε, διακρίνειν Ἀφροδίτην—.\nκαῖθι μολὼν χραίσμησον ἐρημονόμῳ Διονύσῳ,\nΜορρέα τοξεύσας ἐπὶ κάλλεϊ Χαλκομεδείης·\nσεῖο δὲ τοξοσύνης γέρας ἄξιον ἐγγυαλίξω\nΛήμνιον εὐποίητον ἐγὼ στέφος, εἴκελον αἴγλαις\nἠελίου φλογεροῖο· σὺ δὲ γλυκὺν ἰὸν ἰάλλων\nδὸς χάριν ἀμφοτέροις, καὶ Κύπριδι καὶ Διονύσῳ·\nσὸν καὶ ἐμὸν κύδαινε γαμοστόλον ὄρνιν Ἐρώτων,\nεὐφροσύνης κήρυκα βιοζυγέων ὑμεναίων.\nεἶπε θεά· καὶ μάργος Ἔρως ἀνεπάλλετο κόλπου\nμητρὸς ἑῆς, καὶ τόξον ἐκούφισεν, ἀμφὶ δὲ βαιῷ\nὤμῳ πανδαμάτειρον ἐπῃώρησε φαρέτρην·\nκαὶ πτερόεις πεπότητο διʼ αἰθέρος· ἀμφὶ δὲ Κέρνῃ\nκυκλώσας πτερὰ κοῦφα βολαῖς ἀντώπιος Ἠοῦς\nἵπτατο μειδιόων, ὅτι τηλίκον ἡνιοχῆα\nδίφρων οὐρανίων ὀλίγοις ἔφλεξε βελέμνοις,\nκαὶ σέλας Ἠελίοιο σέλας νίκησεν Ἐρώτων.\nκαὶ ταχὺς Ἰνδῴοιο μολὼν κατὰ μέσσον ὁμίλου\nτόξον ἑὸν στήριζεν ἐπʼ αὐχένι Χαλκομεδείης·\nκαὶ βέλος ἰθύνων ῥοδέης περὶ κύκλα παρειῆς\nΜορρέος εἰς φρένα πέμψεν, ἐρετμώσας δὲ πορείην\nνηχομένων πτερύγων ἑτερόζυγι σύνδρομος ὁλκῷ\nπατρῴους ἀνέβαινεν ἐς ἀστερόεντας ὀχῆας,\nκαλλείψας πυρόεντι πεπαρμένον Ἰνδὸν ὀιστῷ.\nαἰεὶ δʼ ἔνθα καὶ ἔνθα πόθου δεδονημένος ἰῷ,\nπαρθένος ἧχι βέβηκε, δυσίμερος ἤιε Μορρεύς,\nμείλιχον ἆορ ἔχων, πεφιδημένον ἔγχος ἀείρων,\nκαὶ θρασὺν Ἱμερόεντι νόον μαστίζετο κεστῷ·\nἀμφὶ δέ μιν περίκυκλον ἐρωμανὲς ὄμμα τιταίνων\nνεύμασι Κυπριδίοισιν ἀθελγέας εἷλκεν ὀπωπάς.\nἡ δὲ δολοφρονέουσα παρήπαφεν ὄρχαμον Ἰνδῶν,\nοἷά περ ἱμείρουσα, πόθου δʼ ἀπεμάξατο κούρη\nψευδαλέον μίμημα· καὶ αἰθέρος ἥπτετο Μορρεύς,\nἐλπίδι μαψιδίῃ πεφορημένος· ἐν κραδίῃ γὰρ\nπαρθενικὴν ἐδόκησεν ἔχειν βέλος ἶσον Ἐρώτων,\nκοῦφος ἀνήρ, ὅτι παῖδα σαόφρονα δίζετο θέλγειν\nκυανέοις μελέεσσι, καὶ οὐκ ἐμνήσατο μορφῆς.\nκαί οἱ ἐπεγγελόωσα δόλῳ φιλοπαίγμονι κούρη\nἀγχιφανὴς ἐρέθιζε δυσίμερον, ἀντιβίῳ δὲ\nεἶπεν ἀνυμφεύτοιο ποδήνεμα γούνατα νύμφης,\nπῶς ποτε Φοῖβον ἔφευγε, Βορηίδι σύνδρομος αὔρῃ,\nπῶς διερὸν παρὰ χεῦμα τιταινομένου ποταμοῖο\nπαρθένιον πόδα πῆξε παρʼ εὐρυρέεθρον Ὀρόντην,\nὁππότε γαῖα χανοῦσα παρʼ εὐύδρου στόμα λίμνης\nπαῖδα διωκομένην οἰκτίρμονι δέξατο κόλπῳ.\nτοῖον ἔπος φαμένης ἀνεπάλλετο χάρματι Μορρεύς,\nἓν δέ ἑ μοῦνον ὄρινε, διωκομένην ὅτι Δάφνην\nκαὶ θεὸς οὐκ ἐκίχησε καὶ οὐκ ἐμίηνεν Ἀπόλλων·\nκαὶ βραδὺν ἔννεπε Φοῖβον· ἀεὶ δʼ ὑπεμέμφετο γαίῃ,\nπαρθένον ὅττι κάλυψεν ἀπειρήτην ὑμεναίων·\nδείδιε γὰρ τρομέων γλυκερῷ πυρί, μή τι καὶ αὐτὴ\nεἴη Χαλκομέδη φιλοπάρθενος, οἷά τε Δάφνη,\nμή μιν ἰδὼν φεύγουσαν ἐτώσιον εἰς δρόμον ἔλθῃ,\nμοχθίζων ἀτέλεστον ἐς ἵμερον, ὥς περ Ἀπόλλων.\nἀλλʼ ὅτε νὺξ ἀνέτελλε, κατευνήτειρα κυδοιμοῦ,\nΧακξινέδγ μὲν ἵκανεν ἐρημάδος εἰς ῥάχιν ὕλης,\nἴχνια μαστεύουσα νοοπλανέος Διονύσου·\nοὐ τότε ῥόπτρα φέρουσα καὶ Εὔια κύμβαλα Ῥείης\nὄργια μυστιπόλευεν ἀκοιμήτοιο Λυαίου,\nἀλλὰ κατηφιόωσα καὶ οὐ ψαύουσα χορείης\nεἶχεν ἀσιγήτοισιν ἀήθεα χείλεσι σιγήν,\nνοῦσον ἀλεξητῆρος ἐπισταμένη Διονύσου.\nὈκναλέοις δὲ πόδεσσι μόγις βραδὺς ἤιε Μορρεύς,\nἐντροπαλιζομένῳ δεδοκημένος ὄμματι νύμφην,\nμεμφόμενος Φαέθοντα ταχύδρομον· ἑσπόμενον δὲ\nΧαλκομέδῃ νόον εἶχεν ὁμόστολον· ἀσχαλόων δὲ\nΚυπριδίοις ὀάροισιν ἀνήρυγε θῆλυν ἰωήν,\nαἰθύσσων νυχίων ὑποκάρδιον ἰὸν Ἐρώτων·\nἔρρε, βέλος καὶ τόξον Ἀρήιον· ἱμερόεν γὰρ\nφέρτερον ἄλλο βέλος με βιάζεται· ἔρρε, φαρέτρη·\nκεστὸς ἱμὰς νίκησεν ἐμῆς τελαμῶνα βοείης.\nοὐκέτι Βασσαρίδεσσι μαχήμονα χεῖρα κορύσσω·\nἀλλὰ θεὸν πατρῷον, ὕδωρ καὶ γαῖαν ἐάσας\nβωμὸν ἀναστήσω καὶ Κύπριδι καὶ Διονύσῳ,\nῥίψας χάλκεον ἔγχος Ἐνυαλίου καὶ Ἀθήνης.\nοὐκέτι πυρσὸν ἔχων θωρήσσομαι· ἀδρανέος γὰρ\nδαλὸν Ἐνυαλίοιο κατέσβεσε πυρσὸς Ἐρώτων·\nἄλλῳ θερμοτέρῳ πυρὶ βάλλομαι. αἴθε καὶ αὐτός,\nαἴθε γυναιμανέων Σάτυρος πέλον, ὄφρα χορεύσω\nμεσσόθι Βασσαρίδων, παλάμῃ δʼ ἵνα πῆχυν ἐρείσας\nσφίγξω δεσμὸν ἔρωτος ἐπʼ αὐχένι Χαλκομεδείης.\nεἰς Φρυγίην Διόνυσος ὀπάονα Δηριαδῆος\nδουλοσύνης ἐρύσειεν ὑπὸ ζυγόν, ἀντὶ δὲ πάτρης\nΜαιονίη πολύολβος ἑὸν ναέτην με δεχέσθω·\nΤμῶλον ἔχειν ἐθέλω μετὰ Καύκασον· ἀρχέγονον δὲ\nἸνδὸν ἀπορρίψας ἐμὸν οὔνομα Λυδὸς ἀκούσω,\nαὐχένα δοῦλον Ἔρωτος ὑοκλίνων Διονύσῳ·\nΠακτωλὸς φερέτω με· τί μοι πατρῷος Ὑδάσπης;\nΧαλκομέδης δʼ ἐχέτω με δόμος γλυκύς· ἐν πολέμοις γὰρ\nΚύπρις ὁμοῦ καὶ Βάκχος ὑπʼ ἀμφοτέροισι βελέμνοις\nγαμβροῖς Δηριαδῆος ἐπέχραον, ὄφρά τις εἴπῃ·\nΜορρέα κεστὸς ἔπεφνε, καὶ ἔκτανε θύρσος Ὀρόντην.\nτοῖα μὲν ὴύτησε· πολυφλοίσβῳ δὲ μερίμηῃ\nτήκετο Χαλκομέδης μεμνημένος· ἐν γὰρ ὀμίλῃ\nθερμότεροι γεγάασιν ἀεὶ σπινθῆρες Ἐρώτων.\nἤδη γὰρ σκιόεντι θορὼν αὐτόχθονι παλμῷ\nἄψοφος ἀννεφέλοιο μελαίνετο κῶνος ὀμίχλης,\nκαὶ τρομερῇ ξύμπαντα μιῇ ξύνωσε σιωπῇ·\nοὐδέ τις ἴχνος ἔπειγε διʼ ἄστεος Ἰνδὸς ὁδίτης,\nοὐδὲ γυνὴ χερνῆτις ἐθήμονος ἥπτετο τέχνης,\nοὐδέ οἱ ἐν παλάμῃσι φιληλακάτῳ παρὰ λύχνῳ\nκύκλον ἐς αὐτοέλικτον ἰὼν ἄτρακτος ἀλήτης\nἄστατος ὀρχηστῆρι τιταίνετο νήματος ὁλκῷ,\nἀλλὰ καρηβαρέουσα φιλαγρύπνῳ παρὰ λύχνῳ\nεὗδε γυνὴ ταλαεργός· ὄφις δέ τις ἥσυχος ἕρπων\nκεῖτο πεσών, κεφαλῇ δʼ ἐρύων παλινάγρετον οὐρὴν\nγαστέρος ὑπναλέης ἀνεσείρασεν ὁλκὸν ἀκάνθης·\nκαί τις ἀερσιπόδης ἐλέφας παρὰ γείτονι τοίχῳ\nὄρθιον ὕπνον ἴαυεν, ὑπὸ δρυὶ νῶτον ἐρείσας.\nκαὶ τότε μοῦνος ἄυπνος ἀπόσσυτος ἄψοφος ἕρπων\nποσσὶ παλιννόστοισιν ἕλιξ ἐστρεύγετο Μορρεύς,\nμούνην Χειροβίην θαλάμοις εὕδουσαν ἐάσας·\nκαί τινος ἀρχαίοιο σοφοῦ πάρα μῦθον ἀκούσας\nἀνδράσι πὰρ Κιλίκεσσιν ἔχων μόθον ἐγγύθι Ταύρου\nἔνθεον ἀστραίων δεδαημένος οἶστρον Ἐρώτων,\nἠέρι πεπταμένην μετανεύμενος αἴθριον αὐλὴν\nνυμφίον Εὐρώπης ἐπεδέρκετο, Ταῦρον Ὀλύμπου·\nἀξονίῳ δὲ τένοντι πολυπλανὲς ὄμμα τιταίνων\nΚαλλιστὼ σκοπίαζε καὶ ἄστατον ὁλκὸν Ἁμαξης,\nγινώσκων, ὅτι θῆλυς ἐδέξατο θῆλυν ἀκοίην\nμιμηλῆς μεθέπηοντα νόθον δέμας ἰοχεαίρης\nἀγνώστοις μελέεσοιν· ὑπερτέλλοντα δὲ Ταύρου\nΜυρτίλον ἐσκοπίαζε, πυρίπνοον Ἡνιοχῆα,\nὅττι γάμῳ χραίσμησε, καὶ εἰς δρόμον Ἱπποδαμείης\nἀντίτυπον ποίησε τύπον τροχοεσδέι κηρῷ,\nἄχρι Πέλοψ γάμον εὗρε· καὶ ἀγχόθι Κασσιεπείης\nαἰετὸν Αἰγίνης τανυσίπτερον εἶδεν ἀκοίτην,\nκαὶ δόλον ἤθελε τοῖον ἐπίκλοπον, ὄφρα καὶ αὐτὸς\nΧαλκομέδης λύσειεν ἀνυμφεύτοιο κορείην,\nκαί τινα μῦθον ἔειπεν ἔχων ἄγρυπνον ὀπωπήν·\nἔκλυον, ὡς Σατύρῳ πανομοίιος ὑψιμέδων Ζεὺς\nἈντιόπην δολόεντι τύπῳ νυμφεύσατο κούρην\nμιμηλῇ φιλότητι φιλοσκάρθμων ὑμεναίων·\nτοῖον ἔχειν ἐθέλω καὶ ἐγὼ δέμας, ὄφρα χορεύσω\nεἰς στρατὸν εὐκεράων Σατύρων ἄγνωστος ἱκάνων,\nΧαλκομέδης ἵνα λέκτρα φιλακρήτοιο τελέσσω.\nοἶδα, πόθεν, Κυθέρεια, χολώεαι υἱάσιν Ἰνδῶν·\nγείτονας Ἠελίοιο τεοὶ κλονέουσιν ὀιστοί·\nοὔ πω μνῆστιν ὄλεσσας ἐλεγχομένων σέο δεσμῶν.\nοὐ Φαέθων με φύτευσε· τί με κλονέεις, Ἀφροδίτη;\nοὐ τέκε Πασιφάη με βοοσκόπος, οὐκ Ἀριάδνης\nγνωτὸς ἐγώ. φθέγξασθε, λίθοι, πετρώδεα φωνήν.\nΧαλκομέδην ποθέω, καὶ ἀναίνεται.ἔρρε, φαρέτρη,\nἔρρετε, φοίνια τόξα καὶ ἠνεμόεντες ὀιστοί·\nἌρης οὔ με σάωσε κορυσσομένης Ἀφροδίτης·\nβαιὸς Ἔρως με δάμασσε, τὸν οὐ κτάνε Βάκχος ἀγήνωρ.\nτοῖα μάτην κατὰ νύκτα δυσίμερος ἔννεπε Μορρεύς.\nοὐδὲ νοοπλανέος πτερὸν εὔνασεν ἡδέος Ὕπνου\nΧαλκομέδην φυγόδεμνον, ἐπεὶ πόθον εἶχεν ὀλέθρου,\nΜορρέα δειμαίνουσα μεμηνότα, μή μιν ἐρύσσας\nθερμὸς ἀνὴρ ζεύξειεν ἀναγκαίοις ὑμεναίοις\nΒάκχου μὴ παρεόντος· Ἐρυθραίῃ δὲ θαλάσσῃ\nἔννυχον ἴχονς ἔκαμψε καὶ ἴαχε κύματι κωφῷ·\nΜηλίς, ἐπολβίζω σε· σὺ γάρ ποτε, νῆις Ἐρώρων,\nαὐτομάτῃ στροφάλιγγι δέμας ῥίψασα θαλάσσῃ\nλέκτρα γυναιμανέοντος ἀλεύαο Δαμναμενῆος·\nσὸν μόρον ὀλβίζω φιλοπάρθενον· οἰστρομανῆ γὰρ\nνυμφίον εἰς σὲ κόρυσσεν ἁλὸς θυγάτηρ Ἀφροδίτη,\nκαί σε θάλασσα φύλαξε, καὶ εἰ Παφίης πέλε μήτηρ,\nκαὶ θάνες ἐν ῥοθίοις ἔτι παρθένος. ἀλλὰ καὶ αὐτὴν\nΧαλκομέδην ἐθέλουσαν ὕδωρ κρύψειε θαλάσσης\nΜορρέος ἱμείροντος ἀπειρήτην ὑμεναίων,\nὄφρα νέη Βριτόμαρτις ἐγὼ φυγόδεμνος ἀκούσω,\nἥν ποτε πόντος ἔδεκτο καὶ ἔμπαλιν ὤπασε γαίῃ,\nΚυπριδίων Μίνωος ἀφειδήσασαν Ἐρώτων.\nοὕ με διεπτοίησεν ἐρωμανέων ἐνοσίχθων,\nοἷά περ Ἀστερίην φιλοπάρθενον, ἣν ἐνὶ πόντῳ\nπλαζομένην ἐδίωκε παλίνδρομον, εἰσόκεν αὐτὴν\nἄστατον ἱππεύουσαν ἀμοιβάδι σύνδρομον αὔρῃ\nκύμασιν ἀστυφέλικτον ἐνερρίζωσεν Ἀπόλλων.\nδέξό με, δέξο, θάλασσα, φιλοξείνῳ σίο κόλπῳ·\nδέχνυσο Χαλκομέδην μετὰ Μηλίδα· δέξο καὶ αὐτὴν\nὁπλοτέρην Βριτόμαρτιν ἀναινομένην ὑμεναίους,\nὄφρα φύγω Μορρῆα καὶ ὑμετέρην Ἀφροδίτην·\nΧαλκομέδην ἐλέαιρε, βοηθόε παρθενικάων.\nὣς φαμένη δεδόνητο νόον παρὰ γείτονι πόντῳ·\nκαί νύ κεν αὐτοκύλιστος ἐδύσατο κῦμα θαλάσσης,\nἀλλὰ Θέτις χραίσμησε χαριζομένη Διονύσῳ,\nκαὶ δέμας ἀλλάξασα παρίστατο Χαλκομεδείῃ,\nΒάκχης δʼ εἶδος ἔχουσα παρήγορον ἴαχε φωνήν·\nτέτλαθι, Χαλκομέδη, μὴ δείδιθι Μορρέος εὐνήν·\nαἴσιον ὄρνιν ἔχεις με τεῆς ἀλύτοιο κορείης,\nμαρτυρίην μεθέπουσαν ἀνυμφεύτων σἐο λέκτρων.\nεἰμὶ Θέτις φυγόδεμνος ὁμοίιος, εἰμὶ καὶ αὐτή,\nοἷά τε Χαλκομέδη, φιλοπάρθενος· οὐρανόθεν δὲ\nΖεύς με πατὴρ ἐδίωκε καὶ ἤθελεν εἰς γάμον ἕλκειν,\nεἰ μή μιν ποθέοντα γέρων ἀνέκοπτε Προμηθεὺς\nθεσπίζων Κρονίωνος ἀρείονα παῖδα φυτεῦσαι,\nμὴ Θέτιδός ποτε κοῦρος ἐπιβρίσειε τοκῆι\nκαὶ Κρονίδην ἐλάσειεν, ἅτε Κρόνον ὑψιμέδων Ζεύς.\nγίνεό μοι δολόεσσα φερέσβιος· αὐτοφόνος γὰρ\nαἴ κε θάνῃς ἀδίδακτος ἀνυμφεύτων ὑμεναίων,\nΒασσαρίδων στίχα πᾶσαν ἀνάρσιος Ἰνδὸς ὀλέσσει·\nἀλλά μιν ἠπερόπευε, καὶ ἐκ θανάτοιο σαώσεις\nσὴν στρατιὴν φύξηλιν ἱμασσομένου Διονύσου,\nψευδομένη Παφίης κενεὸν πόθον· εἰ δέ σε Μορρεὺς\nεἰς εὐνὴν ἐρύσειεν ἀναινομένην ὑμεναίους,\nοὐ χατέεις ἐπὶ Κύπριν ἀρηγόνος· ὑμετέρης γὰρ\nφρουρὸν ἔχεις ἀπέλεθρον ὄφιν χραισμήτορα μίτρης·\nὑμέτερον δὲ Δράκοντα λαβὼν μετὰ φύλοπιν Ἰνδῶν\nστηρίξει Διόνυσος ἐν ἀστεροφεγγέι κύκλῳ,\nἄγγελον οὐ λήγοντα τεῆς ἀλύτοιο κορείης,\nἐγγὺς ἑοῦ Στεφάνοιο φεραυγέος, εὖτε τελέσσῃ\nἀστερόεν μέγα σῆμα Κυδωναίης Ἀριάδνης·\nἈρκτῴῳ δὲ Δράκοντι δράκων τεὸς ἰσοφαρίζων\nἀστράψει μερόπεσσι, συναστράπτων Ὀφιούχῳ.\nὕστερον αἰνήσεις ἁλίην Θέτιν, εὖτε νοήσῃς\nἀστέρα σὸν πυρόεντα συναστράπτοντα Σελήνῃ.\nἔσσο δὲ θαρσήεσσα γάμου χάριν· οὐ γὰρ ἀκοίτης\nἔμπεδον ὑμετέρης ἀναλύσεται ἄμμα κορείης,\nοὐ μὰ σὲ καὶ Διόνυσον ἐμῆς ψαύσαντα τραπέζης,\nοὐ μὰ σὲ καὶ σέο θύρσα, καὶ εἰναλίην Ἀφροδίτην.\nεἶπε παραιφαμένη· νεφέλῃ δʼ ἐκαλύψατο κούρην,\nμή μιν ἐσαθρήσωσι φυλάκτορες ἢ σκοπὸς ἀνήρ,\nφώριον ἴχνος ἔχων δολίῳ ποδὶ νυκτὸς ὁδίτης,\nἠὲ γυναιμανέων θρασὺς αἰπόλος, ἑσπερίην δὲ\nπαρθενικὴν ἐρύσειε παρʼ εἰνοδίους ὑμεναίους.\nΚτεινομέναις ἑκάτερθε τριηκοστοῖο τετάρτου\nΔηριάδης Βάκχῃσι κορύσσεται ἔνδοθι πύργων.\nκούρη δʼ οὐρεσίφοιτος ἑῷ ταχυδίνεϊ ταρσῷ\nἄψοφον ἴχνος ἔχουσα διέστιχεν εἰς ῥάχιν ὕλης·\nοὐδὲ Θέτις δήθυνεν ἐπʼ ᾐόνος, ἀλλὰ καὶ αὐτὴ\nπατρῴην βρυόεσσαν ἐδύσατο Νηρέος αὐλήν.\nἤδη δʼ ἀννεφέλοιο διʼ ἠέρος ὄμμα τιταίνων\nἄντυγας ἀστραίας ὁρόων ἐκορέσσατο Μορρεύς·\nκαί τινα μῦθον ἔειπε μεληδόσι θυμὸν ἱμάσσων·\nπλάζεται ἀλλοπρόσαλλος ἐμὸς νόος· οὐ μία βουλή,\nεἷς νόος οὐ μεθέπει με· πολυσπερέες δὲ μενοιναὶ\nἀμφʼ ἐμὲ κυκλώσαντο, καὶ οὐ μίαν οἶδα τελέσσαι·\nκτείνω Χαλκομέδειαν ἐπήρατον; ἀλλὰ τί ῥέξω,\nμή με πόθῳ μετὰ πότμον ἀποκτείνειε καὶ αὐτή;\nἀλλὰ λίπω ζώουσαν ἀνούτατον, ἀμφαδίην δὲ\nπαρθένον εἰς ὑμέναιον ἐφέλκομαι; ἀλλʼ ἐνὶ θυμῷ\nΔηριάδην τρομέω καὶ Χειροβίην ἐλεαίρω.\nοὐ μὲν ἐγὼ κτείνω ποτὲ παρθένον· ἢν δὲ δαμάσσω,\nπῶς δύναμαι ζώειν, ὅτε παρθένον οὐκέτι λεύσσω;\nκάμνω, Χαλκομέδης ὅτε λείπομαι εἰς μίαν ὥρην.\nτοῖα μάτην ἐνέπων πολυμήχανος ἤιε Μορρεύς,\nπαφλάζων ὀδύνῃσι ποθοβλήτοιο μερίμνης.\nτὸν δὲ παλινδίνητον ἀλώμενον ὑψόθεν ὄχθης\nμουνάδος ἀμνήστοιο λελοιπότα δέμνια νύμφης,\nἔδρακεν ἐγρήσσων θρασὺς Ὕσσακος· ὡς δολόεις δὲ\nκρυπτὸν ἀτεκμάρτων ἐφράσσατο κέντρον Ἐρώτων,\nπιστότατος θεράπων· δολίῳ δέ μιν εἴρετο μύθῳ,\nτοῖον ἔπος προχέων ἀπατήλιον ἀνθερεῶνος·\nτίπτε λιπὼν σέο λέκτρα καὶ ὑπναλέην σέο νύμφην\nπλάζεαι ἔνθα καὶ ἔνθα κατὰ κνέφας, ἄτρομε Μορρεῦ;\nμὴ τάχα Δηριάδης σε διεπτοίησεν ἀπειλῇ;\nμή σοι Χειροβίη κοτέει ζηλήμονι θυμῷ\nἐλπομένη φιλέειν σε δορικτήτην τινὰ Βάκχην;\nκαὶ γὰρ ὅτʼ εἰσορόωσιν ἐρωμανέοντας ἀκοίτας,\nκρυπταδίην διὰ Κύπριν ἀεὶ φθονέουσι γυναῖκες.\nμὴ τάχα πανδαμάτωρ θρασὺς Ἵμερος εἰς σὲ κορύσσει\nνυμφιδίους σπινθῆρας ἀκοιμήτοιο φαρέτρης;\nμή τινα Βασσαρίδων ποθέεις μίαν; ὡς μὲν ἀκούω,\nτρεῖς Χάριτες γεγάασι, χορίτιδες Ὀρχομενοῖο,\nἀμφίπολοι Φοίβοιο, χοροπλεκέος δὲ Λυαίου\nεἰσί τριηκοσίων Χαρίτων στίχες, ὧν μία μούνη\nπασάων προφέρουσα φαείνεται, οἷα καὶ αὐτὴ\nφαιδροτέραις ἀκτῖσι κατακρύπτει σέλας ἄστρων\nμαρμαρυγὴν εὔκυκλον ἀκοντίζουσα Σελήνη.\nκαὶ διδύμοις βελέεσσι κορύσσεται εἰν ἑνὶ θεσμῷ,\nκάλλεϊ τοξεύουσα καὶ αἰχμάζουσα σιδήρῳ·\nἔστι δὲ Πασιθέη κορυθαιόλος, ἥν τινα Βάκχαι\nΧαλκομέδην καλέουσιν· ἐγὼ δέ μιν αὐτὸς ἐνίψω\nἌρτεμιν ἀργυρόπεζαν ἠὲ χρύσασπιν Ἀθήνην.\nὥς φάμενος σίγησε· καὶ ὀφρύος ἄκρα καθέλκων\nαἰδομένοις στομάτεσσι δυσίμερος ἔννεπε Μορρεύς·\nἀτρεκέως Διόνυσος ἐδύσατο κῦμα θαλάσσης\nδειμαίνων Λυκόοργον, ὑποβρυχίοιο δὲ κόλπου\nΝηρεΐδας θώρηξε, καὶ ἐξ ἁλὸς ἦλθε κομίζων\nεἰναλίην ἐς Ἄρηα κασιγνήτην Ἀφροδίτην·\nἀντὶ δὲ νυμφιδίοιο καὶ εὐόδμοιο χιτῶνος\nδῶκεν ἔχειν θώρηκα σιδήρεον, ἀντὶ κεστοῦ\nχάλκεον ἔγχος ὄπασσε· καὶ οὔνομα τὸ πρὶν ἀμείψας\nΧαλκομέδην ὀνόμηνε κορυσσομένην Ἀφροδίτην·\nἔστι δὲ Βασσαρίδεσσι συνέμπορος· ἀμφοτέροις δὲ\nμάρναμαι ἀγνώσσων, καὶ Κύπριδι καὶ Διονύσῳ.\nκαὶ τί μάτην δόρυ θοῦρον ἀείρομαι; εἶξον, ἀκωκή·\nεἰ Παφίη νίκησεν ἀκοντιστῆρα κεραυνοῦ,\nεἰ πολέμων σκηπτοῦχον ἑῷ σπινθῆρι δαμάζει,\nεἰ φλογερὸν Φαέθοντα κατέφλεγε μείζονι πυρσῷ\nκαὶ κλονέει πυρόεντα,τί κεν ῥέξαιμι σιδήρῳ;\nεἴπατέ μοί τινα μῆτιν ἀρηγόνα Κυπρογενείης·\nοὐτήσω τὸν Ἔρωτα; πόθεν πτερόεντα κιχήσω;\nἔγχος ἀερτάζω; πυρὶ μάρναται, ἆορ ἐρύσσω;\nτόξον ἔχει, τὸ δὲ τόξον ἐμῆς φρενὸς ἁπτόμενον πῦρ.\nπολλάκις οὐτήθην κατὰ φύλοπιν· ἀλλὰ καμόντα\nἰητήρ με σάωσεν ἑῇ ζωαρκέι τέχνῃ,\nὠτειλῇ μελέων ὀδυνήφατον ἄνθος ἑλίξας.\nὝσσακε, μὴ κρύψῃς, τίνα φάρμακα ποικίλα πάσσων\nἔνδον ἐμῆς κραδίης ἰήσομαι ἕλκος Ἐρώτων.\nεἰμὶ μὲν ἀντιβίοισιν ἀεὶ θρασύς· ἀλλʼ ὅτε λεύσσω\nΧαλκομέδην παρεοῦσαν, ἐμὴ θηλύνεται αἰχμή.\nοὐ τρομέω Διόνυσον· ὑποπτήσσω δὲ γυναῖκα,\nὅττι σέλας πέμπουσα ποθοβλήτοιο προσώπου\nμορφῇ ὀιστεύει με, καὶ οὐκέτι τόξα τιταίνω.\nὣς ἄρα Νηρεΐδων μίαν ἔδρακον· εἰ θέμις εἰπεῖν,\nἢ Θέτις ἢ Γαλάτεια συναιχμάζει Διονύσῳ.\nεἶπε, καὶ ἀκροτάτοισι μόγις βραδὺς ἴχνεσι βαίνων,\nμὴ νυχίην εὕδουσαν ἑὴν παράκοιτιν ἐγείρῃ,\nεἰς θάλαμον πάλιν ἦλθε· μελαγκόλποιο δὲ νύμφης\nτηλόχεν ἔτραπεν ὄμμα, καὶ ἤθελεν, ὄφρα φανεῖσα\nΧαλκομέδη λάμψειε καὶ ἠριγένεια φανείη.\nἀσχαλόων δʼ ὑπʼ Ἔρωτι κατηφέι κάππεσεν εὐνῇ·\nκαὶ θεράπων ἄγρυπνος ἔχων πόθον ἡδέος ὕπνου\nὝσσακος αὖτις ἔδαρθεν ἑῆς ἐφύπερθε βοείης.\nΜορρέα δʼ ὑπνώοντα παρήπαφεν ὄψις ὀνείρου,\nκλεψινόων ἐλέφαντος ἀναΐξασα πυλάων,\nκαί τινα μῦθον ἔειπεν ἐπήρατον ἠπεροπῆα·\nδέχνυσο Χαλκομέδην πειθήμονα, νυμφίε Μορρεῦ·\nδέξο καὶ ἐν λεχέεσσι μετὰ πτολέμους σέο νύμφην·\nἠματίην ὁρόων με τεὴν ηὔφρηνας ὀπωπήν,\nκαὶ νυχίῃ παρίαυε φιλήνορι Χαλκομεδείῃ.\nἔστι καὶ ὑπναλέοιο γάμου χάρις, ἔστι καὶ αὐτῶν\nἱμερόεις γλυκὺς οἶστρος ὀνειρείων ὑμεναίων.\nἤθελον ἀγκὰς ἔχειν σε, καὶ ἐγγύθι φαίνεται Ἠώς.\nὣς φαμένη πεπότητο· καὶ ἐξ ὕπνου θόρε Μορρεύς,\nἀρχομένης δʼ ἐνόησεν ἀμερσιγάμου φάος Ἠοῦς·\nΧαλκομέδην δʼ ἐδόκησεν ἔχειν πόθον· αἶψα δὲ σιγῇ\nἔννεπε Κυπριδίην ἀπατήλιον ἐλπίδα βόσκων·\nτριπλόον, ἠριγένεια, φέρεις φάος, ὅττι κομίζεις\nΧαλκομέδην, καὶ φέγγος ἄγεις καὶ νύκτα διώκεις.\nΜορρέος ἀγρύπνοιο παρήγορε, καὶ σὺ φανείης,\nΧαλκομέδη, ῥοδόεσσα ῥοδοστεφέος πλέον Ἠοῦς·\nοὔ ποτε τοῖον ἄγουσι ῥόδον λειμωνίδες Ὧραι.\nπαρθενικὴ χαρίεσσα, τεαὶ μεθέπουσι παρειαὶ\nεἰαρινὸν λειμῶνα, τὸν οὐ χρόνος οἶδε μαραίνειν·\nἄνθεα σοὶ θαλέουσιν, ὅτε φθινοπωρίδες Ὧραι·\nσὰ κρίνα καὶ κατὰ χεῖμα φαείνεται· ἀμφιέπει δὲ\nσὸν δέμας οὐ λήγουσαν ἐρευθομένην ἀνεμώνην,\nἣν Χάριτες κομέουσι καὶ οὐκ ὀλέκουσιν ἀῆται.\nοὔνομα σὸν κόσμησας ἀριστεύουσα σιδήρῳ·\nἄρμενον ἠνορέῃ τεὸν οὔνομα· Χαλκομέδην δὲ\nοὔ σε μάτην καλέουσι· σὲ γὰρ τέκε χάλκεος Ἄρης\nΚύπριδος ὲν λεχέεσσιν Ἐρωτοτόκοιο χορεύων.\nΧαλκομέδην μὲν ἅπαντες, ἐγὼ δέ σε μοῦνος ἐνίψω\nΧρυσομέδην, ὅτι κάλλος ἔχεις χρυσῆς Ἀφροδίτης·\nπείθομαι, ὡς Σπάρτηθεν ἔχεις γένος· ὡς δοκέω γάρ,\nΧαλκομέδην ἐλόχευσε σιδηροχίτων Ἀφροδίτη.\nτοῖον ἔπος κατέλεξε φιλαγρύπνων ἐπὶ λέκτρων.\nἀλλʼ ὅτε φοινίσσοντι σέλας πέμπουσα προσώπῳ\nὑσμίνης προκέλευθος ἑκηβόλος ἄνθορεν Ἠώς,\nἸνδῴην ἐκόρυσσε γονὴν λαοσσόος Ἄρης·\nκαὶ τότε θωρηχθέντες ἐυτροχάλων ἀπὸ λέκτρων\nἅρματι Δηριάδαο συνήλυδες ἔρρεον Ἰνδοί.\nβάκχοι δʼ οὐ παρεόντος ἀνικήτου Διονύσου\nεἰς πεδίον προχέοντο κατηφέες· ἐν κραδίῃ δὲ\nοὐκέτι θαρσήεντες ἐπεστρατόωντο κυδοιμῷ,\nἀλλὰ φόβῳ δονέοντο· καὶ οὐ ῥηξήνορι λύσσῃ\nεἰσέτι χαλκοχίτωνες ἐβακχεύοντο γυναῖκες·\nοὐδὲ βαρυφθόγγοιο μεμυκότος ἀνθερεῶνος\nἀφρὸν ἀνηκόντιζον, ἐν ἀφλοίσβῳ δὲ σιωπῇ\nμίμνεν ἀδεψήτοιο περίκροτα νῶτα βοείης·\nοὐ δαΐδες σελάγιζον Ἐνυαλίης φλόγα πεύκης,\nκαπνὸν ἐρευγομένης θανατηφόρον· ἀλλʼ ὑπὸ κέντρῳ\nδαιμονίης μάστιγος ἐθηλύνοντο μαχηταί.\nοὐ Σάτυροι κελάδησαν, ἐθήμονος οὐ θρόος αὐλοῦ\nἔβρεμεν ἐγρεκύδοιμος· ἀβακχεύτῳ δὲ κυδοιμῷ\nΣειληνοὶ πολέμιζον ἐχέφρονες, οὐδὲ προσώπῳ\nμίλτον ἐπιχρίσαντες ὁμόχροον αἴθοπι λύθρῳ\nξανθὸν ἐφοινίξαντο τύπον ψευδήμονι μορφῇ\nεἰς φόβον, οὐδὲ μέτωπα πεφυρμένα λευκάδι γύψῳ,\nὡς πάρος, ἐρραίνοντο· καὶ οὐ στομάτεσσι πιόντες\nθερμὸν ἐρημονόμοιο νεόσσυτον αἷμα λεαίνης\nΠᾶνες ἀελλήεντες ἐβακχεύοντο κυδοιμῷ,\nἀλλὰ φόβῳ γεγάασιν ἐνγέες· ὀκναλέοι δὲ\nφειδομέναις ἤρασσον ἀδουπήτοις χθόνα χηλαῖς,\nφρικτὸν ἀναστείλαντες ὀρίδρομον ἅλμα χορείης.\nΔηριάδης δʼ ὑπέροπλος ἐπέχραεν ἄρσενι χάρμῃ,\nσείων ὡς τρυφάλειαν ἑῆς γλωχῖνα κεραίης·\nθηλυτέρῃ δὲ φάλαγγι θορὼν βακχεύετο Μορρεύς·\nοὐ γὰρ Χαλκομέδεια συνέμπορος ἵστατο Βάκχαις,\nὄφρά μιν αἰδέσσαιτο, κατεσσυμένην δὲ γυναικῶν\nαἵματι πορφύρουσαν ἀναστείλειεν ἀκωκήν,\nἀλλὰ τότε προμάχοισιν ὁμήλυδος ἥπτετο χάρμης\nπαρθένος ἱμερόεσσα νέη κλυτότοξος Ἀμαζών,\nφάρεα λεπτὰ φέρουσα καὶ ἀστράπτοντα χιτῶνα\nἐν πεδίῳ· τὸ γὰρ εἶπε σοφὴ Θέτις, ὄφρα σαώσῃ\nλαὸν ὅλον μογέοντα τινασσομένου Διονύσου.\nἔνθα διατμήξας Χαρίτων ἴνδαλμα προσώπου\nΒασσαρίδας ζώγρησεν ἀνάλκιδας ἕνδεκα Μορρεύς,\nἃς μετὰ Χαλκομέδην ἐκρίνατο· Μαιναλίδων δὲ\nχεῖρας ὀπισθοτόνους ἀλύτῳ σφηκώσατο δεσμῷ,\nκαὶ στίχα λυσιέθειραν ὑπὸ ζυγὰ δούλια σύρων\nληίδας ἀμφιπόλους ἑκυρῷ πόρε Δηριαδῆι,\nἕδνον ἑῆς ἀλόχοιο τὸ δεύτερον, ἧς χάριν εὐνῆς\nνυμφοκόμον μόθον εἶχεν ἀερσιλόφῳ παρὰ Ταύρῳ,\nὁππότε Δηριάδαο νέην βασιληίδα κούρην,\nἥλικα Χειροβίην, ζυγίῳ σφηκώσατο δεσμῷ·\nοὐ γὰρ δῶρον ἔδεκτο γαμήλιον ὄρχαμος Ἰνδῶν\nπαιδὸς ἑῆς, οὐ χρυσὸν ἐπήρατον, οὐ λίθον ἅλμης\nμαρμαρέην, ἀγέλας δὲ βοῶν καὶ πώεα μήλων\nΔηριάδης ἀπέειπε, καὶ ἐγρεμόθοισι μαχηταῖς\nθυγατέρων ἔζευξεν ἀδωροδόκους ὑμεναίους,\nγαμβρὸν ἔχων Μορρῆα καὶ ἐννεάπηχυν Ὀρόντην·\nκαὶ διδύμοις προμάχοισιν ἑὴν νύμφευσε γενέθλην,\nΜορρέι Χειροβίην καὶ Πρωτονόειαν Ὀρόντῃ·\nοὐ γὰρ ἐπιχθονίοισιν ὁμοίιος ἔπλετο Μορρεύς,\nἀλλὰ Γιγαντείων μελέων ὑψαύχενι μορφῇ\nἸνδῶν Γηγενέων μιμήσατο πάτριον ἀλκήν,\nἠλιβάτου Τυφῶνος ἔχων αὐτόχθονα φύτλην,\nεὖτε πυριτρεφέων Ἀρίμων παρὰ γείτονι πέτρῃ\nσύγγονον ἠνορέην ἐπεδείκνυε μάρτυρι Κύδνῳ,\nἕδνα φέρων θαλάμων, Κιλίκων ἱδρῶτας ἀέθλων,\nνυμφίος ἀκτήμων, ἀρετῇ δʼ ἐκτήσατο νύμφην.\nὥς ποτε Μορρείοιο γάμου μνηστῆρι σιδήρῳ\nἈσσυρίη γόνυ κάμψε, καὶ εἰς ζυγὰ Δηριαδῆος\nαὐχένα πετρήεντα Κίλιξ δοχμώσατο Ταῦρος,\nκαὶ θρασὺς ὤκλασε Κύδνος, ὅθεν Κιλίκων ἐνὶ γαίῃ\nΣάνδης Ἡρακλέης κικλήσκεται εἰσέτι Μορρεύς.\nκαὶ τὰ μὲν ἐν προτέροισιν· ἐν ὀψιγόνῳ δὲ κυδοιμῷ\nθυιάδας ἐζώγρησεν ἀφειδέι δούρατι Μορρεύς·\nκυδιόων δʼ ἀχάλινον ἀπερροίβδησεν ἰωήν·\nσοὶ μὲν ἐγώ, σκηπτοῦχε, τεῆς κειμήλια κούρης\nβάκχας πρῶτον ἄγω, μετέπειτα δὲ Βάκχον ὀπάσσω.\nὣς φαμένου Μορρῆος ἀμείβετο κοίρανος Ἰνδῶν·\nΧειροβίην ἀνάεδνον ἔχων, κορυθαιόλε Μορρεῦ,\nἄξιά μοι πόρες ἕδνα φερεσσακέων ὑμεναίων,\nἄστεα δουλώσας Κιλίκων ὑψήνορι νίκῃ.\nἄρτι πάλιν νέα δῶρα χαρίζεαι· ἢν δʼ ἐθελήσῃς,\nἄλλας Βασσαρίδας ληίσσεο, Χειροβίης δὲ\nἀμφιπόλων ἔμπλησον ὅλον δόμον· ἀμφὶ δὲ Βάκχου\nοὐ χατέω Μορρῆος, ἀλυκτοπέδαις δὲ πεδήσας\nδούλιον εἰς ζυγόδεσμον ἐγὼ Διόνυσον ἐρύσσω.\nμοῦνον ἐμοὶ πεφύλαξο δορικτήτης πόθον εὐνῆς,\nμή σε γυναιμανέεσσιν ἴδω πανομοίιον Ἰνδοῖς·\nὄμματα μὴ σκοπίαζε καὶ ἄργυφον αὐχένα Βάκχης,\nμὴ ποθέων τελέσειας ἐμὴν ζηλήμονα κούρην.\nαὐτὰρ ἐπὴν Βρομίου στρατιὴν ξύμπασαν ὀλέσσω,\nΜαιονίην ἐπὶ γαῖαν ἐλεύσομαι, ἔνθεν ἀφύξω\nΛυδῶν ἄσπετον ὄλβον, ὅσον Πακτωλὸς ἀέξει·\nἵξομαι εἰς Φρυγίην εὐάμπελον, ὁππόθι Ῥείη\nπαιδοκόμος Βρομίοιο, καὶ ἀγχικέλευθον ὀλέσσω\nἀργυρέης Ἀλύβης πέδον ὄλβιον, ὄφρα κομίσσω\nφαιδρὰ ῥυηφενέων χιονώδεα νῶτα μετάλλων·\nπέρσω δʼ, ἣν καλέουσι, καὶ ἑπταπύλου χθόνα Θήβης,\nκαὶ φλέξω Σεμέλης φλογερὸν δόμον, ὁππόθι παστοὶ\nλείψανα θερμὰ φέρουσι μαραινομένων ὑμεναίων.\nεἶπεν ἄναξ ἀθέμιστος, Ἐνυαλίοιο δὲ γαμβροῦ\nἀμφιπόλων στίχα πᾶσαν ἐδέξατο δῶρα κυδοιμοῦ\nΔηριάδης, Φλογίῳ δὲ καὶ Ἀγραίῳ πόρε Βάκχας\nἑλκομένας πλοκαμῖδος· ὁμοπλέκτῳ δʼ ἐνὶ δεσμῷ\nἀρραγέες παλάμῃσιν ἐμιτρώθησαν ἱμάντες.\nτὰς μὲν ἄγων Φλόγιος βασιληίδος ἄγγελα νίκης\nσφιγγομένας πόμπευε διʼ ἄστεος. ὑψιτενεῖς δὲ\nαἱ μὲν ἐυγλυφάνοιο παρὰ προπύλαια μελάθρου\nἀλχονίῳ θλίβοντο περίπλοκον αὐχένα δεσμῷ·\nἄλλαις θερμὸν ὄπασσε μόρον πυρόεντος ὀλέθρου·\nαἱ δὲ πεδοσκαφέεσσιν ἐτυμβεύοντο ῥεέθροις\nφρείατος ἐν γυάλοισιν, ὅπῃ βυθίων ἀπὸ κόλπων\nχερσὶν ἀμοιβαίαις βεβιημένον ἕλκεται ὕδωρ·\nκαί τις ἔσω διεροῖο βαθυνομένου κενεῶνος\nἡμιφανὴς ἀτίνακτος ἀμοιβαίῃ φάτο φωνῇ·\nἔκλυον, ὡς Ἰνδοῖσι θεὸς πέλε γαῖα καὶ ὕδωρ·\nοὐδὲ μάτην ποτὲ τοῦτο φατίζεται· ἀμφότεροι γὰρ\nεἰς ἐμὲ θωρήχθησαν ὁμόφρονες, εἰμὶ δὲ μέσση\nκαὶ χθονίου θανάτοιο καὶ ὑδατόεντος ὀλέθρου,\nκαὶ μόρον ἐγγὺς ἔχω διδυμόζυγον· ἰλυόεις γὰρ\nξεῖνος δεσμὸς ἔχει με, καὶ οὐκέτι ταρσὸν ἀείρω,\nὑγρὰ δὲ ῥιζώσασα πεπηγότα γούνατα πηλῷ\nἵσταμαι ἀστυφέλικτος ἐγὼ Μοίρῃσιν ἑτοίμη·\nκαὶ ποταμός με δίωκε, καὶ οὐ χυτὸν ἔτρεμον ὕδωρ·\nαἴθε καὶ οὗτος ἔην κελάδων ῥόος, ὄφρα καὶ αὐτοῦ\nχεῖρας ἐρετμώσασα διατμήξω μέλαν ὕδωρ.\nἔννεπεν· οἰγομένῳ δὲ κατάρρυτα χεύματα λαιμῷ\nδεχνυμένη κατὰ βαιὸν ἀτυμβεύτῳ θάνε πότμῳ.\nαὐτὰρ ὁ Χαλκομέδης πεπεδημένος ἡδέι κέντρῳ\nΜαιναλίδων ἀσίδηρον ὅλον στρατὸν ἤλασε Μορρεὺς\nεἰς πόλιν ὀφρυόεσσαν, ὀπίστερος ἔγχεϊ νύσσων.\nὡς δʼ ὅτε μηλονόμος πολυχανδέος εἰς μυχὰ μάνδρης\nσυμμιγέων ὀίων σποράδας στίχας εἰς ἓν ἐλαύνων\nεἰροπόκων ἴθυνε καλαύροπι πώεα μήλων\nπασσυδίῃ, πολέες δὲ συνεστιχόωντο βοτῆρες\nμῆλα περισφίγγοντες ὁμόζυγι πήχεος ὁλκῷ\nπροτροπάδην στοιχηδόν ἀρηρότα, μή ποτε ποίμνης\nκλειομένης πλάζοιτο παράτροπος ἑσμὸς ἀλήτης·\nὣς ὅ γε θῆλυν ὅμιλον ἔσω πυλεῶνος ἐέργων\nεἰς πόλιν αἰπύδμητον ἀελλόπος ἤλασε Μορρεὺς\nΒακχείην στίχα πᾶσαν ἀποσπάδα δηιοτῆτος.\nκαὶ μογέων δόλον εἶχεν ἐτώσιον, ὄφρα κυδοιμοῦ\nληίδα καλλιγύναικα λιπὼν μετανάστιον ἄγρην\nΧαλκομέδην ἐρύσειεν ὑπὸ ζυγὰ δουλοσυνάων,\nἄλλαις θηλυτέπῃσιν ὁμόστολον, ὄφρά οἱ αἰεὶ\nἠματίη θεράπαινα καἰ ἔννυχος εὐνέτις εἴη,\nκαὶ διδύμων τελέσειεν ἀμοιβαδὶς ἔργα θεάων,\nλάθρια Κύπριδος ἔργα καὶ ἀμφαδὸν ἱστὸν Ἀθήνης\nΜορρεὺς δʼ οὐκ ἀμέλησε δορυσσόος· ἀγχιμάχῳ γὰρ\nΔηριάδῃ φύξηλιν ἐπέτρεπε θῆλυν Ἐνυώ,\nΒακχιάδος δὲ φάλαγγος ἐπέχραεν ἄρσενι χάρμῃ,\nὄφρα περικλείσειε καὶ ἀνέρας· ἐν δὲ κυδοιμοῖς\nεἰς φόβον ἠπείγοντο. Θυελλήεσσα δὲ κούρη\nἵστατο κοσμηθεῖσα πρὸ ἄστεος ἐγγύθι πύργου,\nπαρθένος ἀκρήδεμνος· ἐρωμανέων δὲ γυναικῶν\nνεύμασι ποιητοῖσι τύπον μιμήσατο κούρη,\nὄμματα δινεύουσα, καὶ ἠθάδος ἔκτοθι μίτρης\nλευκὸς ἐρευθιόωντι χιτὼν φοινίσσετο μαζῷ·\nΜορρεὺς δʼ εἰσορόων ἐπετέρπετο, καὶ διὰ πέπλου\nλεπταλέου σφριγόωσαν ἴτυν τεκμαίρετο μαζοῦ.\nκαἰ λίθον εὐποίητον ἴσον τροχοειδέι δίσκῳ\nπαρθένος ἁρπάξασα, πελώριον ἄχθος ἁμάξης,\nΜορρέος εὐπήληκος ἀκόντισεν ἴδμονι τέχνῃ·\nκαἰ λίθος ἠερόθεν πεφορημένος ὀξέι ῥοίζῳ\nἀσπίδος ἄκρον ἄραξεν, ὅπῃ χρυσήλατος εἰκὼν\nΧειροβίης νόθον εἶχε δέμας ψευδήμονι μορφῇ,\nποιητὸν δὲ κάρηνον ἀπέξεσε, βαλλομένῃ δὲ\nμαρμαρέῃ γλωχῖνι χαρασσομένοιο προσώπου\nμιμηλῆς ἀμάθυνε περίτροχον εἰκόνα μορφῆς·\nκαὶ σάκος ὀλβίζων ἀνεπάλλετο πολλάκι Μορρεύς,\nκαὶ κραδίῃ γελόων κρυφίην ἐφθέγξατο φωνήν·\nἄτρομε Χαλκομέδεια, νέη ῥοδοδάκτυλε Πειθώ,\nΚύπριδος ἁβρὸν ἄγαλμα καὶ εὐθώρηκος Ἀθήνης,\nΒακχιὰς ἠριγένεια καὶ οὐ δύνουσα Σελήνη,\nγραπτὸν ἐμῆς ἀλόχου τύπον ἔξεσας· αἴθε καὶ αὐτῆς\nΧειροβίης ἤμησας ἀληθέος αὐχένα νύμφης.\nὣς εἰπὼν ἐδίωκε πρὸ ἄστεος ἄζυγα κούρην,\nγλῶσσαν ἀπειλείουσαν ἔχων, οὐ χεῖρα κορύσσων,\nμῦθον ἀκοντίζων, οὐ παρθένον ἔγχεϊ νύσσων,\nμειλιχίῃ παλάμῃ πεφιδημένον ἔγχος ἀείρων·\nκαὶ βλοσυρῆς κελάδησε βοῆς ἀπατήλιον Ἠχώ,\nὡς ἐτεὸν κοτέων πρόμος ἤπιος· ἀμφότερον γάρ,\nεἶχε νόον γελόωντα, χόλον δʼ ἀνέφηνε προσώπῳ.\nἦκα δὲ δινήσας σφαλερὴν προέηκεν ἀκωκὴν\nεἰς σκοπὸν ἀχρήιστον ἑκούσιος· ἡ δὲ φυγοῦσα\nἠερίαις ταχύγουνος ἐπέτρεχε σύνδρομος αὔραις·\nτῆς δὲ τιταινομένης ἀνεμώδεϊ γούνατος ὁρμῇ\nπλοχμοὺς βοτρυόεντας ἀνερρίπιζον ἀῆται,\nαὐχένα γυμνώσαντες ἐριδμαίνοντα Σελήνῃ·\nφειδομένοις δὲ πόδεσσιν ἑκούσιος ἔτρεχε Μορρεύς,\nπῇ μὲν ἐυρραφέων ποδὸς ἴχνια γυμνὰ πεδίλων\nεἰς σφυρὰ παπταίνων ῥοδοειδέα, πῇ δὲ δοκεύων\nπλαζομένης ἑλικηδὸν ὀπίστερα βόστρυχα χαίτης\nΧαλκομέδην ἐδίωκε· καὶ ἴαχεν ἡδέι μύθῳ,\nμείλιχον ἀφλοίσβοιο χέων ἔπος ἀνθερεῶνος·\nμίμνέ με, Χαλκομέδεια, τὸν ἱμείροντα μαχητήν·\nῥύεται ἀγλαΐη σε, καἰ οὐ δρόμος· οὐ τόσον αἰχμαὶ\nἅνδρα βαλεῖν δεδάασιν, ὅσον σπινθῆρες Ἐρώτων.\nδήιος οὐ γενόμην, μὴ δείδιθι· μαρνάμενον γάρ\nχαλκείην σέο κάλλος ἐμὴν νίκησεν ἀκωκήν·\nἔγχεος οὐ χατέεις, οὐκ ἀσπίδος· ὑμετέρου γὰρ\nὡς ξίφος, ὡς δόρυ θοῦρον, ἔχεις ἀκτῖνα προσώπου,\nκαἰ μελίης πολὺ μᾶλλον ἀριστεύουσι παρειαί.\nφρικτὸν ἐμῆς παλάμης λέλυται σθένος· οὐ νέμεσις γάρ,\nεἰ δόρυ θοῦρον ἔχω νικώμενον, ὅττι καὶ αὐτὸς\nΚύπριδος ἱσταμένης θηλύνεται ἄγριος Ἄρης.\nδέξό με σοῖς Σατύροισιν ὁμόστολον· ἐν πολέμοις γὰρ\nἸνδοὶ ἀριστεύσουσιν, ἕως ἔτι χεῖρα κορύσσω.\nἢν δʼ ἐθέλῃς, ἅτε λάτρις ὑποδρήσσω Διονύσῳ·\nἢν ἐθέλῃς, με δάμαζε κατʼ αὐχένος ἢ κενεῶνος·\nοὐκ ἀλέγω θανάτοιο τεῇ δεδαϊγμένος αἰχμῇ·\nμοῦνον ἐμὲ στενάχιζε δεδουπότα· μυρομένης δὲ\nδάκρυα Χαλκομέδης με καἰ ἐξ Ἀίδαο κομίσσει.\nπαρθένε, τί τρομέεις, ὅτι μείλιχον ἔγχος ἀείρω;\nσοὐς πλοκάμους ὁρόων ἑλικώδεας ὑψόθεν ὤμων\nἀσκεπέων τρυφάλειαν ἐμῶν ἀπέθηκα κομάων·\nνεβρίδα παπταίνων στυγέω θώρηκα φορῆσαι.\nὣς φαμένου παράμειβε γυνὴ καἰ ἐμίγνυτο Βάκχοις,\nκαὶ φονίου Μορρῆος ἀποπλαγχθεῖσα κελεύθου\nθαρσαλέη πολέμιζε καὶ ἤρισεν ἄρσενι χάρμῃ.\nκαὶ τότε δυσκελάδοιο λιπὼν στροφάλιγγα κυδοιμοῦ\nἄμπνυτο Βάκχος ὅμιλος, ἕως ἀνεχάζετο Μορρεύς.\nΒασσαρίδων δὲ φάλαγγα πρὸ ἄστεος ἄορι τύπτων\nΔηριάδης ἐδίωκεν, ἕως σχεδὸν ἤλασε πύργων,\nοἰγομένου στίχα πᾶσαν ἕσω πυλεῶνος ἐέργων\nτείχεος ὑψιλόφοιο· διωκόμεναι δὲ σιδήρῳ\nἄστεος ἐντὸς ἵκανον ἀποσπάδες ἠθάδος ὕλης·\nἀσταθέες δὲ φάλαγγες ἀήθεα κύκλα κελεύθου\nἔστιχον ἔνθα καὶ ἔνθα διακριδόν, εἰς πτερὸν Εὕρου,\nεἰς ῥαχίην Ζεφύροιο παρ· Ἐσπέριον κλίμα γαίης,\nαἱ δὲ Νότου παρὰ πέζαν ἀλήμονες, αἱ δὲ Βορῆς\nΒασσαρίδες κλονέοντο· καἰ ἀρσενόθυμον ἀνάγκην\nμαινάδες ἠλλάξαντο, πάλιν δʼ ἐγένοντο γυναῖκες,\nκαὶ μόθον ἠρνήσαντο, φιληλακάτοιο δὲ τέχνης\nκαἰ ταλάρων μνήσαντο, καἰ ἤθελον αὖτις Ἀθήνης\nἀμφιέπειν κλωστῆρα καἰ οὐκέτι θύσθλα Λυαίου.\nκαὶ στίχα χιονέην ὀλέκων κυανόχροος ἀνὴρ\nἐνδόμυχον κλόνον εἶχε πολισσούχοιο κυδοιμοῦ.\nΜορρέος ἐχθρὸν Ἔρωτα τριηκοστῷ ἐνὶ πέμπτῳ δίζεο Βασσαρίδων τε φόνον καὶ Ἄρηα γυναικῶν.\nΔηριάδης δʼ ἀπέλεθρος ἐμάρνατο θυιάδι χάρμῃ,\nκαὶ βρομίου προπόλοισιν ἐπέχραε κοίρανος Ἰνδῶν,\nπῇ μὲν ἀκοντίζων δολιχῷ δορί, πῇ δὲ δαΐζων\nἄορι κωπήεντι, χαραδραίοις δὲ βελέμνοις\nτοξεύων πεφόρητο καὶ ὀξυτέροισιν ὀιστοῖς.\nὣς αἱ μὲν κλονέοντο κατὰ πτόλιν ἔνδοθι πύργων\nἔγχεϊ Δηριάδαο· πολυγλώσσῳ δὲ κυδοιμῷ\nἀμφοτέρων κτύπος ἦεν· ἐρευθιόωντι δὲ λύθρῳ\nἄστεος εὐλάιγγες ἐφοινίχθησαν ἀγυιαὶ\nκτεινομένων καναχηδὸν ἐν ἄστεϊ θηλυτεράων.\nἀκλινέες δὲ γέροντες ἀερσιλόφων ἐπὶ πύργων\nφύλοπιν ἐσκοπίαζον· ὑπὲρ τεγέων δὲ καὶ αὐταὶ\nθυρσοφόρον στίχα πᾶσαν ἐθηήσαντο γυναῖκες·\nκαί τις ὑπὲρ μεγάροιο περικλινθεῖσα τιθήνῃ\nπαρθένος ἑλκεσίπεπλος ἐδέρκετο θῆλυν Ἐνυώ,\nκαὶ κταμένῃ βαρύδακρυς ἐπέστενεν ἥλικι κούρῃ.\nοὐδέ τις ἱμερόεσσαν ἑλὼν ἐβιήσατο νύμφην,\nὅττι γυναιμανέεσσιν ἄναξ ἐπετέλλετο λαοῖς,\nφεύγειν δήια λέκτρα δορικτήτων ὑμεναίων,\nμὴ Παφίης ἀλέγοντες ἀφειδήσωσιν Ἐνυοῦς.\nκαί τις ὑπὲρ δαπέδοιο περισκαίρουσα κονίῃ\nπαρθενικὴ γυμνοῦτο· παρελκομένου δὲ χιτῶνος\nἀγλαΐῃ κεκόρυστο καὶ ἱμείροντα φονῆα\nοὔτασεν οὐτηθεῖσα, βέλος δέ οἱ ἔπλετο μορφή,\nκαὶ φθιμένη νίκησε· κατʼ ἀντιβίοιο δὲ γυμνοὶ\nμηροὶ ἐθωρήχθησαν, ὀιστευτῆρες Ἐρώτων.\nκαὶ νύ κε νεκρὸν ἔχων πόθον ἄπνοον, ὥς περ Ἀχιλλεύς,\nἄλλην Πενθεσίλειαν ὑπὲρ δαπέδοιο δοκεύων\nψυχρὰ κονιομένης προστύξατο χείλεα νύμφης,\nεἰ μὴ Δηριαδῆος ἐδείδιεν ὄγκον ἀπειλῆς.\nκαὶ γυμνῆς σκοπίαζεν ἀναινομένης χρόα κούρης,\nκαὶ σφυρὰ λευκὰ δόκευε καὶ ἀσκεπέων πτύχα μηρῶν,\nκαὶ μελέων ἔψανσε, καὶ ἥψατο πολλάκι μαζοῦ\nοἰδαλέου ῥοδόεντος, ἐοικότος εἰσέτι μήλῳ·\nἤθελε καὶ φιλότητι μιγήμεναι· ὀψὲ δὲ κάμνων\nτοίην ἱμερόεσσαν ἀνήρυγεν ἄφρονα φωνήν·\nπαρθενικὴ ῥοδόπηχυ, τεὸν δυσέρωτα φονῆα\nοὔτασας οὐταμένη, φθιμένη ζώοντα δαμάζεις,\nκαὶ σὺ τεὸν βλεφάροισιν ὀιστεύεις ὀλετῆρα·\nἔγχος ἐνικήθη σέο κάλλεϊ· σεῖο προσώπου\nμαρμαρυγαὶ κλονέουσιν, ὅσον γλωχῖνες ἀκόντων·\nστῆθος ἔχεις ἅτε τόξον, ἐπεὶ σέο μᾶλλον ὀιστῶν\nμαζοὶ ἀριστεύουσιν, ὀιστευτῆρες Ἐρώτων.\nξεῖνον ἔχω καὶ ἄπιστον ἐγὼ πόθον, ὅττι διώκω\nκούρης νεκρὸν ἔρωτα καταφθιμένων ὑμεναίων·\nἄπνοος οἶστρος ἔχει με τὸν ἔμπνοον· εἰ θέμις εἰπεῖν,\nχείλεα φωνήεντα καὶ ἔμπνοα ταῦτα γενέσθω,\nσῶν γλυκερῶν στομάτων ἵνα, παρθένε, μῦθον ἀκούσω\nτοῖον ἔπος βοόωσα· ʽκυλινδομένην ἐνὶ γαίῃ,\nἣν κτάνες, ἣν σύλησας, ἀτάσθαλε, κάλλιπε κούρην·\nἣν σέο χαλκὸς ἔταμνεν, ἐμοῦ μὴ ψαῦε χιτῶνος·\nτί κρατέεις κενεῶνα, τὸν οὔτασας; ἴσχεο δειλῆς\nἀμφαφόων ἐμὀν ἕλκος, ὅ μοι πόρες. ἐρρέτω αἰχμή,\nἐρρέτω ἡμετέρης παλάμης θράσος, ὅττι λιποῦσα\nΣειληνοὺς πολιῇσιν ὑποφρίσσοντας ἐθείραις\nκαὶ Σατύρων δύσμορφον ὅλον γένος, ἀντὶ γερόντων,\nἀντὶ δασνστέρνων ἁπαλὴν ἐδάμασσε γυναῖκα.\nἀλλὰ ποθοβλήτοιο τεοῦ χροὸς ἕλκος ἀφάσσων\nποίην καλλιβότοιο διαστείχων ῥάχιν ὕλης\nἕλκεος ὑμετέροιο βοηθόον εἰς σὲ καλέσσω\nγηραλέον Χείρωνα φεπίσβιον; ἢ πόθεν εὕρω\nφάρμακα, λυσιπόνου Παιήονος ὄργια τέχνης;\nἤθελον, ἣν κολέουσιν, ἔχειν Κενταυρίδα ποίην,\nὄφρα τεοῖς μελέεσσιν ἀνώδυνον ἄνθος ἑλίξας\nἐξ Ἄιδος ζώουσαν ἀνοστήτοιο σαώσω.\nποῖον ἔχω μάγον ὕμνον ἢ ἀστερόεσσαν ἀοιδήν,\nὄφρα θεοκλήτῳ προχέων μέλος εὐάδι φωνῇ\nοὐταμένου τεὸν αἷμα κατευνήσω κενεῶνος;\nἤθελον ἐγγὺς ἔχειν φυσίζοον ἐνθάδε πηγήν,\nὄφρα τεοῖς μελέεσσι βαλὼν ὀδυνήφατον ὕδωρ\nπρηΰνω τεὸν ἕλκος ἐπήρατον, ὄφρα καὶ αὐτὴν\nψυχὴν ὑμετέρην παλινάγρετον εἰς σὲ κομίσσω.\nΓλαῦκε πολυσπερέων ἐτέων στροφάλιγγα κυλίνδων,\nεἰ θέμις, ἀτρυγέτοιο λιπῶν κευθμῶνα θαλάσσης\nδεἰξον ἐμοὶ βοτάνην ζωαρκέα, δεῖξον ἐκείνην,\nἧς ποτε σοῖς στομάτεσσιν ἐγεύσαο, καὶ βίον ἕλκεις\nἄμβροτον, ἀενάοιο χρόνου κυκλούμενος ὁλκῷ.\nὣς εἰπῶν παράμειβε, νέκυν πόθον ἐν φρεσὶ κεύθων.\nκαὶ πόσιος κταμένου τιμήορος ἄνθορε νύμφη\nΠρωτονόη, στενάχουσα καὶ εἰσέτι νεκρὸν Ὀρόντην·\nθηλυτέρην δὲ φάλαγγα διέστιχεν· ἦν δὲ νοῆσαι\nἄλλην ἀντιάνειραν Ἐρυθραίην Ἀταλάντην.\nΧειροβίη δὲ λαβοῦσα σάκος καὶ Μορρέος αἰχμὴν\nἔχραε Βασσαρίδεσσι, καὶ εἴκελος ἔπλετο Γόργῃ,\nἣ πάρος εὐπύργοιο τινασσομένης Καλυδῶνος\nΤοξέος αἰθύσσονσα κασιγνήτοιο βοείην,\nμάρνατο θῆλυς ἐοῦσα χολωομένου Μελεάγρου.\nὈρσιβόη δὲ φανεῖσα σὺν ἐγρεμόθῳ παρακοίτῃ\nθάρσος Ἐνυαλίης μιμήσατο Δηιανείρης,\nὁππότε Παρνησσοῖο κακοξείνῳ παρὰ πέτρῃ\nθωρήχθη Δρυόπεσσι καὶ ἔπλετο θῆλυς Ἀμαζών.\nπολλαὶ δʼ εὐρυχόροισι περικλείοντο μελάθροις,\nκαὶ στόνος ἄπλετος ἦεν ὑπωροφίοιο κυδοιμοῦ·\nἄλλη δʼ εἰνοδίην ὑπεδύσατο δηιοτῆτα,\nπαρθένος ἐγρεκύδοιμος, ὑπὲρ τεγέων δὲ καὶ ἄλλαι\nλαϊνέοις βελέεσσιν ἐθωρήσσοντο γυναῖκες·\nἐνδόμυχοι δὲ φάλαγγες ἐπεσμαράγησαν Ἐνυώ.\nὄφρα μὲν ἐγρεμόθοιο διʼ ἄστεος ἔβρεμεν Ἄρης,\nΛύδια Βασσαρίδων ὀρεσίδρομα φῦλα δάΐζων,\nτόφρα δὲ Χαλκομέδεια πρὸ τείχεος ἵστατο μούνη\nνόστιμον ἐκ πολέμοιο μεταστρέψασα πορείην,\nοἰστρομανῆ Μορρῆα δεδεγμένη, εἴ ποξεν ἔλθῃ·\nκαὶ τότε πουλυέλικτον ἐρωμανὲς ὄμμα τιταίνων,\nπαρθένον ὡς ἐνόησε, ποδήνεμος ἵκετο Μορρεύς,\nεἰς δρόμον ἱμερόεντα θοώτερα γούνατα πάλλων.\nτῆς δὲ διωκομένης ἀνεκούφισε πέπλον ἀήτης·\nθέλγετο δʼ εἰσέτι μᾶλλον ἀνείμονι κάλλεϊ μορφῆς.\nπαπταίνων προθέουσαν ἀνάμπυκα λευκάδα νύμφην.\nἡ δέ μιν ἠπερόπευε, καὶ αἰδομένῃ φάτο φωνῇ,\nὼκυτέρην Μορρῆος ὑποπτήσσουας πορείην·\nεἰ ἐτεὸν μεθέπεις ἐμὰ δέμνια, νυμφίε Μορρεῦ,\nκάτθεο σὸν θώρηκα σιδήρεον, οἷα χορεύει\nεἰς γάμον ἁβροχίτων, ὅτε Κύπριδι μίσγεται, Ἄρης,\nεἵματι χιονέῳ πεπυκασμένος, ὥς περ Ἀπόλλων,\nὄφρα Πόθος καὶ Κύπρις ἑνὶ ζεύξειαν ὀχῆι\nἡμέας ἀμφοτέρους γαμίης ἐπιβήτορας εὐνῆς,\nΜορρέα θοῦρος· ἔρως καὶ Χαλκομέδην Ἀφροδίτη.\nοὐ δέχομαι χάλκειον ἐγὼ πόσιν ύψόθι λέκτρων,\nαἵματι φοινίσσοντα καὶ αὐχμώοντα κονίῃ·\nἀλλὰ ῥόῳ φαίδρυνε τεὸν δέμας, ὄφρα φανείης\nὡς Φαέθων προχοῇσι λελουμένος Ὠκεανοῖο·\nῥῖψον Ἐνυαλίην σέθεν ἀσπίδα, ῥῖψον ἀκωκήν,\nμή ποτέ με πλήξειε τεὴ θανατηφόρος αἰχμή·\nκάτθεό μοι δασπλῆτα τεῶν πήληκα κομάων,\nὅττι λόφος κλονέει με τινασσομένης τρυφαλείης·\nμὴ νόθον εἶδος ἴδοιμι σιδηρείοιο προσώπου·\nτίς πόθος εὐφραίνει με καλυπτομένης σέο μορφῆς;\nούκέτι Μαιονίης ἐπιβήσομαι· οὐδʼ ἐνὶ παστῷ\nδέξομαι, ἢν ἐθέλῃς, μετὰ Μορρέα Βάκχον ἀκοίτην·\nἔσσομαι Ἰνδῴη καὶ ἐγώ, φίλος· ἀντὶ δὲ Λυδῆς\nκυδαίνω θυέεσσιν Ἐρυθραίην Ἀφροδίτην\nκρυπταδίη Μορρῆος ὁμευνέτις· ἐν δὲ κυδοιμοῖς\nἸνδὸς ἀνὴρ ἐχέτω με συναιχμάζων Ἀφροδίτῃ·\nεἰς δὲ γὰρ ἶσα βέλεμνα καὶ εἰς ἐμὲ διπλόα πέμπων\nἵμερος ἀμφοτέροισι μίαν ξύνωσεν ἀνίην,\nεἰς κραδίην Μορρῆι καὶ εἰς φρένα Χαλκομεδείῃ.\nκάμνον ἐγὼ κρύπτουσα τεὸν πόθον· οὐ γὰρ ἀκοίτην\nπαρθένος αἰδομένη προκαλίζεται εἰς Ἀφροδίτην.\nὣς φαμένη παρέπεισε γυνὴ δυσέρωτα μαχητὴν\nψευσαμένη· γελάσας δὲ δυσίμερος ἔννεπε Μορρεύς·\nοὐ νέμεσις, Μορρῆα τὸν εὐπήληκα μαχητὴν\nχάλκεον ἔγχος ἔχειν ἐνὶ παστάδι Χαλκομεδείης,\nὄφρα περιπτύξω σε, φερώνυμε, χαλκὸν ἀείρων·\nἔμπης φοίνιον ἔγχος ἀναίνομαι, οὐδὲ βοείης\nἅπτομαι· ὡς ἐθέλεις δέ, λελουμένος εἰς σὲ χορεύω\nχερσὶν ἀναιμάκτοισι, καὶ ἔσσομαι ἄλλος ἀκοίτης,\nγυμνὸς Ἄρης μετὰ δῆριν ἔχων γυμνὴν Ἀφροδίτην.\nκαύρην Δηριαδῆος ἀναίνομαι· αὐτὸς ἐλάσσω\nἐκ μεγάρων ἀέκουσαν ἐμὴν ζηλήμονα νύμφην·\nοὐκέτι Βασσαρίδεσσι κορύσσομαι, εἴ με κελεύεις,\nἀλλὰ φίλοις ναέτῃσι μαχέσσομαι· Ἰνδὸν ὀλέσσω\nοἴνοπα θύρσον ἔχων, οὐ χάλκεον ἔγχος ἀείρων·\nῥίψω δ̓ἔντεα πάντα καὶ ἄνθεα λεπτὰ τινάξω,\nὑμετέρῳ βασιλῆι συναιχμάζων Δινύσῳ.\nὣς εἰπὼν παλάμης μελίην ἀπεσείσατο Μορρεύς,\nκαὶ λίφον ἰδρώοντος ἀπεσφήκωσε καρήνου,\nμυδαλέης δʼ ἔρρεψεν ἑῆς τελαμῶνα βοείης\nεὐκαμάτῳ ῥαθάμιγγι λελουμένον ὴθάδος ὤμου·\nλύσατο καὶ χάλκειον ἀπὸ στέρνοιο χιτῶνα,\nαἱμαλέον θώρηκα. καὶ ἔντεα κείμενα γαίῃ\nΜορρέος ἱμείροντος ἐδείκνυεν Ἄρεϊ Κύπρις\nμορφῇ ἀθωρήκτῳ νικώμενα Χαλκομεδείης·\nκαί τινα μῦθον ἔειπεν, ἑὸν δʼ ἐρέθιζεν ἀκοίτην·\nἎρες, ἐσυλήθης· πολέμους ἠρνήσατο Μορρεύς,\nοὐ φορέων θώρηκα καὶ οὐ ξίφος· ἀλλὰ γυναῖκα\nἱμερτὴν ποθέων ἀπεσείσατο τεύχεα χειρῶν.\nκαὶ σὺ τεὸν δόρυ θοῦρον ἀναίνεο, καὶ σὺ θαλάσσῃ\nλούεο σῶν σακέων γυμνούμενος· ἀπτόλεμος γὰρ\nΚύπρις ἀριστεύει πλέον Ἄρεος, οὐδὲ χατίζει\nἀσπίδος, οὐ μελίης ποτὲ δεύεται· ἀμφότερον γὰρ\nἔγχος ἐμὸν πέλε κάλλος ἐμὸν ξίφος ἔπλετο μορφή,\nκαὶ βλεφάρων ἀκτῖνες ἐμοὶ γεγάασιν ὀιστοί·\nμαζὸς ἀκοντίζει πλέον ἔγχεος· ἱμερόεις γὰρ\nἀντὶ δοριθρασέος θαλαμηπόλος ἔπλετο Μορρεύς.\nμὴ Σπάρτης ἐπίβηθι, μαχήμονες ἧχι πολῖται\nχάλκεον εἶδος ἔχουσι κορυσσομένης Ἀφροδίτης,\nμή σε δόρυ κρατέουσα τεῷ πλήξειε σιδήρῳ.\nοὐ τόσον αἰχμάζεις, ὅσον ὀφρύες· οὐ τόσον αἰχμαὶ\nἀνέρας οὐτάζουσιν, ὅσον βάλλουσιν ὀπωπαί·\nδέρκεο σοὺς θεράποντας, ὑποδρηστῆρας Ἐρώτων,\nκαὶ θρασὺν αὐχένα κάμψον ἀνικήτῳ Κυθερείῃ.\nἎρες, ἐνικήθης, ὅτι χάλκεον ἔγχος ἐάσας\nνεβρίδα Χαλκομέδης γαμίην ὑπεδύσατο Μορρεύς.\nεἶπε μόθους γελόωσα φιλομμειδὴς Ἀφροδίτη,\nἌρεα κερτομέουσα γαμοστόλον, ἄγχι δὲ πόντου\nκαλλείψας ἀκόμιστον ἐπʼ αἰγιαλοῖο χιτῶνα\nθαλπόμενος γλυκερῇσι μεληδόσι λούσατο Μορρεύς,\nγυμνὸς ἐών· ψυχρῇ δὲ δέμας φαίδρυνε θαλάσσῃ,\nθερμὸν ἔχων Παφίης ὀλίγον βέλος· ἐν δὲ ῥεέθροις\nἸνδῴην ἱκέτευεν Ἐρυθραίην Ἀφροδίτην,\nεἰσαΐων, ὅτι Κύπρις ἀπόσπορός ἐστι θαλάσσης·\nλουσάμενος δʼ ἀνέβαινε μέλας πάλιν· εἶχε δὲ μορφήν,\nὡς φύσις ἐβλάστησε, καὶ ἀνέρος οὐ δέμας ἅλμη,\nοὐ χροιὴν μετάμειψεν, ἐρευθαλέη περ ἐοῦσα.\nκαὶ κενεῇ χρόα λοῦσεν ἐπʼ ἐλπίδι· χιόνεος γὰρ\nἱμερόεις μενέαινε φανήμεναι ἄζυγι κούρῃ·\nκαὶ λινέῳ κόσμησε δέμας χιονώδεϊ πέπλῳ,\nοἷον ἔσω θώρηκος ἀεὶ φορέουσι μαχηταί.\nἱσταμένη δʼ ἄφθογγος ἐπʼ ᾐόνος εἶχε σιωπὴν\nΧαλκομέδη δολόεσσα· μεταστρεφθεῖσα δὲ κούρη\nΜορρέος ἀχλαίνοιο σαόφρονας εἷλκεν ὀπωπάς,\nἀσκεπὲς αἰδομένη δέμας ἀνέρος· εἰσιδέειν γὰρ\nἅζετο θῆλυς ἐοῦσα λελουμένον ἄρσενα κούρη.\nἀλλʼ ὅτε χῶρον ἔρημον ἐσέδρακεν ἅρμενον εὐναῖς,\nτολμηρὴν παλάμην ὀρέγων αἰδήμονι νύμφῃ\nεἵματος ἀψαύστοιο σαόφρονος ἥψατο κούρης·\nκαί νύ κεν ἀμφίζωστον ἑλὼν εὐήνορι δεσμῷ\nνυμφιδίῳ σπινθῆρι βιήσατο θυιάδα κούρην·\nἀλλά τις ἀχράντοιο δράκων ἀνεπήλατο κόλπου,\nπαρθενικῆς ἀγάμοιο βοηθόος, ἀμφὶ δὲ μίτρην\nἀμφιλαφὴς κυκλοῦτο φυλάκτορι γαστέρος ὁλκῷ·\nὀξὺ δὲ συρίζοντος ἀσιγήτων ἀπὸ λαιμῶν\nπέτραι ἐμυκήσαντο· φόβῳ δʼ ἐλελίζετο Μορρεὺς\nαὐχένιον μύκημα νόθης σάλπιγγος ἀκούων,\nπαπταίνων ἀγάμοιο προασπιστῆρα κορείης·\nκαὶ πρόμος ἀμφιέλικτος ἀνεπτοίησε μαχητήν,\nοὐρὴν ἀγκυλόκυκλον ἐπʼ αὐχένι φωτὸς ἑλίξας,\nἔγχος ἔχων στόμα λάβρον· ἐτοξεύοντο δὲ πολλοὶ\nἰὸν ἀκοντίζοντες ἐχιδνήεντες ὀιστοί·\nοἱ μὲν ἀμιτρώτοιο διαΐσσοντες ἐθείρης,\nοἱ δὲ δρακοντοκόμοιο διʼ ἰξύος, οἱ δʼ ἀπὸ κόλπου\nἌρεα συρίζοντες ἐβακχεύοντο μαχηταί.\nὄφρα μὲν ὑψιλόφοιο πρὸ ἄστεος ἵστατο Μορρεύς,\nΧαλκομέδην δολόεσσαν ἀνήνυτον εἰς γάμον ἕλκων,\nτόφρα δὲ Βασσαρίδος στρατιῆς εὔοπλος Ἐνυὼ\nἔγχος ἀτειρήεντος ἀλεύατο Δηριαδῆος.\nκαὶ γὰρ ἀπʼ Οὐλύμποιο θορὼν ὠκύπτερος Ἑρμῆς,\nἀντίτυπον Βρομίοιο φέρων ἴνδαλμα προσώπου,\nΒακχείην ἐκάλεσσεν ὅλην στίχα μύστιδι φωνῇ·\nδαιμονίην δὲ γυναῖκες ὅτʼ ἔκλυον Εὔιον ἠχώ,\nεἰς ἕνα χῶρον ἵκανον· ἀπὸ τριόδων δὲ κομίζων\nΜαιναλίδων ὅλον ἔθνος ἐς ἀγκύλα κύκλα κελεύθου\nἤγαγεν ὠκυπέδιλος, ἕως σχεδὸν ἤιε πύργων·\nκαὶ φυλάκων στοιχηδὸν ἀκοιμήτοισιν ὀπωπαῖς\nνήδυμον ὕπνον ἔχευεν ἑῇ πανθελγέι ῥάβδῳ\nφώριος Ἑρμείας, πρόμος ἔννυχος· ἐξαπίνης δὲ\nἸνδοῖς μὲν ζόφος ἦεν, ἀθηήτοισι δὲ Βάκχαις\nφέγγος ἔην ἀδόκητον· ἀδουπήτων δὲ γυναικῶν\nλάθριος ἡγεμόνευε διʼ ἄστεος ἄπτερος Ἑρμῆς·\nχειρὶ δὲ θεσπεσίῃ βριαρὴν κληῖδα πυλάων\nἠλιβάτων ὤιξε, καὶ ἠέλιος πέλε Βάκχαις.\nἨματίην δʼ ὅτε νύκτα φαεσφόρος ἤλασεν Ἑρμῆς,\nΔηριάδης ὑπέροπλος ἔχων ἀτέλεστον ἀπειλὴν\nΒασσαρίδων μάστευε λιπόπτολιν ἑσμὸν ὁδίτην.\nὡς δʼ ὅτε τις κατὰ νύκτα βαθυπλούτοις ἐν ὀνείροις\nτέρπεται ἀπρήκτοισιν ἐπʼ ἐλπωρῇσιν, ἀείρων\nἀφνειαῖς παλάμῃσι μινυνθαδίου χύσιν ὄλβου,\nὑπναλέων κτεάνων ἀπατήλιον ἐλπίδα βόσκων·\nἀλλʼ ὅτε φαινομένης ῥοδοειδέος ἠριγενείης\nχάζεται εὐκτεάνοιο παλίλλυτος ὄψις ὀνείρου,\nσὺν κενεαῖς παλάμῃσιν ἐγείρεται, οὐδὲν ἀείρων,\nῥίψας κλεψινόων σκιοειδέα τέρψιν ὀνείρων·\nὣς τότε Δηριάδης, ὅτε μὲν ζόφος εἶχεν ἀγυιάς,\nτέρπετο Βασσαρίδων δοκέων αὐτόσσυτον ἄγρην\nἀμφιέπειν ἔντοσθεν ἐεργομένων πυλεώνων,\nψευδομένην ἀνόνητον ἔχων σκιοειδέα νίκην·\nἀλλʼ ὅτε φέγγος ἔλαμψε, καὶ οὐκέτι δέρκετο Βάκχας,\nὡς ὄναρ ἔδραμε πάντα, καὶ ἴαχε πενθάδι φωνῇ.\nὡς Διὶ καὶ Φαέθοντι χολώετο καὶ Διονύσῳ,\nΜαιναλίδας φυγάδας διζήμενος. ἀμφὶ δὲ πύργους\nΒασσαρίδες κελάδησαν ἀνάμπυκες Εὐάδι φωνῇ.\nΔηριάδης δʼ ἐδίωκε τὸ δεύτερον, ἔγρετο δὲ Ζεὺς\nΚαυκάσου ἐν κορυφῇσιν ἀπορρίψας πτερὸν Ὕπνου·\nκαὶ δόλον ἠπεροπῆα μαθὼν κακοεργέος Ἥρης\nΣειληνοὺς ἐδόκευε πεφυζότας, ἔδρακε Βάκχας\nσπερχομένας ἀγεληδὸν ἀπὸ τριόδων, ἀπὸ πύργων,\nκαὶ Σατύρους κείροντα καὶ ἀμώοντα γυναῖκας\nΔηριάδην ἐνόησεν ὀπίστερον, ὄρχαμον Ἰνδῶν,\nυἱέα δʼ ἐν δαπέδῳ κατακείμενον· ἀμφὶ δὲ νύμφαι\nἐγγὺς ἔσαν στεφανηδόν· ὁ δʼ ἐν στροφάλιγγι κονίης\nκεῖτο καρηβαρέων, ὀλιγοδρανὲς ἄσθμα τιταίνων,\nἀφρὸν ἀκοντίζων χιονώδεα, μάρτυρα λύσσης.\nκαὶ φθονερῆς ἤλεγξε δόλον δυσμήχανον Ἥρης,\nκαὶ δολίην παράκοιτιν ἐμέμψατο κέντορι μύθῳ·\nκαί νύ κεν ἀχλυόεντος ὁμέστιον Ἰαπετοῖο\nὕπνον ὀμιχλήεντι κατεκλήισσε βερέθρῳ,\nεἰ μὴ Νὺξ ἱκέτευε, θεῶν δμήτειρα καὶ ἀνδρῶν.\nκαὶ μόγις εὐνήσας ὀλοὸν χόλον ἴαχεν Ἥρῃ·\nοὔ πω ἐμῆς Σεμέλης ἐκορέσσαο, δύσμαχος Ἥρη,\nἀλλʼ ἔτι καὶ φθιμένῃ τάχα χώεαι; οὐδὲ καὶ αὐτὴ\nσὸν κότον ἐπρήυνεν ἀτέρμονα νυμφιδίη φλόξ,\nλέκτρα διασκεδάσασα Διοβλήτοιο Θυώνης;\nἸνδοφόνῳ τέο μέχρις ἐπιβρίθεις Διονύσῳ;\nἅζεο σοὺς προτέρους πάλιν ἄκμονας· εἰσέτι κεῖνοι,\nεἰσέτι μοι παρέασιν ἀρηγόνες, οὓς ποσὶ δήσας\nὑμετέροις ἔσφιγξα· σὺ δʼ ἄστατος ὑψόθι γαίης\nαἰθέρι καὶ νεφέλῃσι μετάρσιον εἶχες ἀνάγκην·\nκαὶ θρασὺς ἐν νεφέλῃσι περίπλοκον ὑψόθι γαίης\nδέσμιον εἶδεν Ἄρης σε, καὶ οὐ χραίσμησε τεκούσῃ·\nοὐ πυρόεις Ἥφαιστος ἐπήρκεσεν· οὐ δύναται γὰρ\nτλήμεναι αἰθαλόεντος ἕνα σπινθῆρα κεραυνοῦ.\nδήσω σὰς παλάμας χρυσέῳ πάλιν ἠθάδι δεσμῷ·\nἌρεα δʼ ἀρραγέεσσιν ἀλυκτοπέδῃσι πεδήσω\nεἰς τροχὸν αὐτοκύλιστον ὁμόδρομον, οἷος ἀλήτης\nΤάνταλος ἠερόφοιτος ἤ Ἰξίων μετανάστης·\nκαί μιν ἀναλθήτοισιν ὅλον πληγῇσιν ἱμάσσω,\nεἰσόκε νικήσειεν ἐμὸς πάις υἱέας Ἰνδῶν.\nἀλλὰ τεῷ Κρονίωνι χαρίζεαι, αἴ κεν ἐλάσσῃς\nλύσσαν ἐριπτοίητον ἱμασσομένου Διονύσου,\nμηδὲ λίπῃς κοτέοντα τεὸν πόσιν, ἀλλὰ μολοῦσα\nἸνδῴης ἀκίχητος ὑπὸ κλέτας εὔβοτον ὕλης\nΒάκχῳ μαζὸν ὄρεξον ἐμὴν μετὰ μητέρα Ῥείην,\nὄφρα τελειοτέροισιν ἑοῖς στομάτεσσιν ἀρύσσῃ\nσὴν ἱερὴν ῥαθάμιγγα προηγήτειραν Ὀλύμπου,\nκαὶ βατὸν αἰθέρα τεῦξον ἐπιχθονίῳ Διονύσῳ·\nὑμετέρῳ δὲ γάλακτι δέμας χρίσασα Λυαίου\nσβέσσον ἀμερσινόοιο δυσειδέα λύματα νούσου.\nκαί σοι ἐπεντύνω γέρας ἄξιον· ὑμετέρῃ γὰρ\nστηρίξω κατʼ Ὄλυμπον ἐοικότα κύκλον ἐέρσῃ,\nἩραίοιο γάλακτος ἐπώνυμον, ὄφρα γεραίρω\nἰκμάδα πασιμέλουσαν ἀλεξικάκου σέο μαζοῦ·\nμοῦνον ἐμοί πεφύλαξο Διὸς φιλότεκνον ἀπειλήν,\nμηδέ πάλιν δόλον ἄλλον ἐπεντύνῃς Διονύσω.\nὣς εἰπὼν προέηκε παλίγκοτον εὐνέτιν Ἥρην\nΒακχείης κακότητος ἀλεξήτειραν ἀνάγκῃ,\nἵλαον εὐάντητον ἀτυζομένῳ Διονύσῳ,\nὄφρα δέμας Βρομίοιο γαλαξαίῃσιν ἐέρσαις\nχειρὶ περιχρίσειε θεοτρεφέων ἀπὸ μαζῶν.\nἭρη δʼ οὐκ ἀμέλησεν· ἀκεσσιπόνοιο δὲ θηλῆς\nθεσπεσίῃ ῥαθάμιγγι δέμας χρίσασα Λυαίου\nἄγρια δαιμονίης ἀπεσείσατο λύματα λύσσης·\nκαὶ δίδυμον φθόνον εἶχεν ὑποκλέπτοντι προσώπῳ\nἠνορέην ὁρόωσα καὶ ἀγλαΐην Διονύσου,\nκαὶ φθονεραῖς παλάμῃσι μεμηνότος ἥψατο Βάκχου·\nἀμφί δέ οἱ στομάτεσσιν ἀνειρύσσασα χιτῶνος\nἀμβροσίης πλήθουσαν ἑὴν γυμνώσατο θηλήν,\nθλιβομένην βλύζουσα χύσιν ζηλήμονι μαζῷ·\nκαί μιν ἀνεζώγρησε· τανυπλοκάμου δὲ Λυαίου\nὄμμασι μηκεδανοῖσι τόσην διεμέτρεεν ἥβην,\nεἴ ποτε τηλίκον εἶδος ἐπιχθονίη τέκε γαστήρ,\nεἰ τόσος ἦεν Ἄρης ἐγχεσπάλος, εἰ τόσος Ἑρμῆς,\nεἰ Φαέθων πέλε τοῖον ἢ ἱμερόφωνος Ἀπόλλων·\nκαί μιν ἔχειν μενέαινεν ἐν αἰθέρι νυμφίον Ἥβης,\nεἰ μή οἱ κατένευσε μετὰ χρόνον ὑψιμέδων Ζεὺς\nμόρσιμον Ἡρακλῆα δυωδεκάεθλον ἀκοίτην.\nἡ μὲν ἀλεξήσασα πόνον μανιώδεα Βάκχου\nὑψιφανὴς ἀνέβαινε τὸ δεύτερον εἰς χορὸν ἄστρων,\nμὴ στρατιὴν ἀσίδηρον ἐσαθρήσῃ Διονύσου\nμαρναμένην νάρθηκι καὶ ἀμπελόεντι κορύμβῳ,\nκαὶ προμάχους κταμένους ὀλίγῳ ῥηξήνορι θύρσῳ.\nοὐδὲ μάχης ἀμέλησε Διὸς πάις, ἀλλὰ μαχητὰς\nθωρήξας παλίνορσος ἀγέστρατον ἴαχε φωνήν,\nχειρὶ Γιγαντοφόνῳ ταμεσίχροα κισσὸν ἐλίσσων·\nθαρσαλέοι μάρνασθε τὸ δεύτερον· ὲν πολέμοις γὰρ\nΖεὺς πάλιν ἡμείων πρόμος ἵσταται, υἱέι Βάκχῳ\nἴλαος, οὐρανόθεν δὲ προασπίζων Διονύσου\nἀθανάτων χορὸς ἦλθε, καὶ οὐκέτι χώεται Ἥρη.\nτίς στεροπῇ Κρονίδαο μαχέσσεται; ἢ πότε δειλοὶ\nδυσμενέες μίμνουσι κορυσσομένοιο κεραυνοῦ;\nἶσος ἐμῷ γενετῆρι φανήσομαι· ἐν πολέμοις γὰρ\nγηγενέας Τιτῆνας ἐμὸς νίκησε Κρονίων,\nνικήσω καὶ ἔγωγε χαμαιγενέων γένος Ἰνδῶν.\nσήμερον ἀθρήσητε κορυμβοφόρον μετὰ νίκην\nΔηριάδην ἱκέτην βραδυπειθέα, καὶ χορὸν Ἰνδῶν\nαὐχένα δοχμώσαντα γαληναίῳ Διονύσῳ.\nκαὶ ποταμὸν μεθέποντα μεθυσφαλὲς Εὔιον ὕδωρ·\nἀντιβίους δʼ ὄψεσθε παρὰ κρητῆρι Λυαίου\nξανθὸν ὕδωρ πίνοντας ἀπʼ οἰνοπόρου ποταμοῖο,\nκαὶ θρασὺν Ἰνδὸν ἄνακτα, κατάσχετον οἴνοπι κισσῷ,\nἰλλόμενον πετάλοισι καὶ ἀμπελόεντι κορύμβῳ,\nεἴκελα δεσμὰ φέροντα, τά περ μετὰ κύματα λύσσης\nΝυσιάδες βοόωσι θεουδέες εἰσέτι Νύμφαι,\nἀλκῆς ἡμετέρης ἐπιμάρτυρες, ὁππότε κισσοῦ\nἀγχονίῳ σφίγξασα θεημάχον ἀνέρα δεσμῷ\nἈρραβίην ἐφόβησεν ἐμὴ θρασυεργὸς ὀπώρη,\nἅμματι βοτρυόεντι βιαζομένου Λυκοόργου.\nἀλλὰ τόσου μετὰ κύκλα κυλινδομένοιο κυδοιμοῦ\nληίδα δυσμενέων συλήσατε καὶ κτέρας ἅλμης,\nμαρμαρέας λάιγγας, ἐμὴν δʼ ἐπὶ μητέρα Ῥείην\nἑλκομένας πλοκάμοιο μεταστήσασθε γυναῖκας·\nκαὶ προμάχους τίσασθε δεδουπότας, ὧν ἐπὶ πότμῳ\nτείρομαι ὀξείῃσι μεληδόσιν· ἐν κραδίῃ δὲ\nἀμφότερον κοτέω τε καὶ ἄχνυμαι, ὅττι δοκεύω\nΔηριάδην ζώοντα καὶ ἀκτερέιστον Ὀφέλτην,\nμεμφόμενον μετὰ πότμον ἀεργέα χεῖρα Λυαίου·\nοὐκέτι Κωδώνη θωρήσσεται, οὐκέτι δειλὴ\nμάρναται Ἀλκιμάχεια δορυσσόος· ἀλλὰ καὶ αὐτὸς\nΑἰβίαλος δέδμητο, καὶ εἰσέτι θύρσον ἐρύκω.\nαἰδέομαι μετὰ δῆριν Ἀρέστορα, μὴ καὶ ἀκούσῃ,\nὅττι θανὼν οὐχ εὗρεν ἀρηγόνα νεκρὸς Ὀφέλτης·\nοὐ δύναμαι Κρήτης Κορυβαντίδος ἄστυ περῆσαι,\nμὴ γενέτης Ἀγέλαος ὀλωλότα παῖδα γοήσῃ,\nἈνθέος ὀλλυμένοιο φόνον νήποινον ἀκούων·\nαἰδέομαι Μίνωι φανήμεναι· ἐν κλισίῃ γὰρ\nἈστέριος μογέει βεβολημένος, ὃν πλέον ἄλλων\nῥύσομαι· Εὐρώπης γάρ ἔχεε γένος· ἀλλὰ σαώσας\nνόστιμον ἀρτεμέοντα πάλιν γενετῆρι κομίσσω\nπηὸν ἐμὸν μετὰ δῆριν, ὅπως μὴ Κάδμος ἀκούσῃ\nἈστέριον χατέοντα λιποπτολέμου Διονύσου.\nἀλλὰ πάλιν μάρνασθε, καὶ εἰν ἑνὶ πᾶσιν ἀρήξω,\nτοσσατίων ἕνα μοῦνον ἀποκτείνας ὀλετῆρα.\nἐν δὲ τριηκοστῷ ἕκτῳ μετὰ λύματα λύσσης Βάκχος Δηριαδῆι κορύσσεται εἶδος ἀμείβων.\nὣς φάμενος θάρσυνε γεγηθότας ἡγεμονῆας·\nΔηριάδης δʼ ἑτέρωθεν ἑοὺς ἐκόρυσσε μαχητάς.\nἀμφοτέρῃ δὲ φάλαγγι θεοὶ ναετῆρες Ὀλύμπου\nκεκριμένοι στέλλοντο κυβερνητῆρες Ἐνυοῦς,\nοἱ μὲν Δηριαδῆος ἀρηγόνες, οἱ δὲ Λυαίου.\nΖεὺς μὲν ἄναξ μακάρων ὑψίζυγος ὑψόθι Κέρνης\nἌρεος εἶχε τάλαντα παρακλιδόν· οὐρανόθεν δὲ\nἔμπυρον ὑδατόεις προκαλίζετο κυανοχαίτης\nἠέλιον, γλαυκῶπιν Ἄρης, Ἥφαιστος Ὑδάσπην·\nἭρης δʼ ἀντικέλευθος ὀρεστιὰς Ἄρτεμις ἔστη·\nΛητῴην δʼ ἐπὶ δῆριν ἐύρραπις ἤλυθεν Ἑρμῆς.\nκαὶ ζαθέου πολέμου διδυμόκτυπος ἔβρεμεν ἠχὼ\nἀμφοτέροις μακάρεσσιν, ἐπεσσυμένων δὲ κυδοιμῷ\nἌρης ἑπταπέλεθρος ἐμάρνατο Τριτογενείῃ,\nκαἰ δόρυ θοῦρον ἴαλλεν· ἀνουτήτου δὲ θεαίνης\nμέσσην αἰγίδα τύψεν, ἀθηήτου δὲ καρήνου\nἤλασε Γοργείης ὀφιώδεα λήια χαίτης,\nΠαλλάδος οὐτήσας λάσιον σάκος· ὀξυτενὴς δὲ\nπεμπομένη ῥοιζηδὸν ἀκαμπέος ἔγχεος αἰχμὴ\nποιητὴν πλοκαμῖδα νόθης ἐχάραξε Μεδούσης.\nκούρη δʼ ἐγρεκύδοιμος ἐπαΐξασα καὶ αὐτὴ\nσύγγονον ἔγχος ἄειρεν ἐπʼ Ἄρεϊ Παλλὰς ἀμήτωρ,\nκεῖνο, τό περ φορέουσα λεχώιον ἥλικι χαλκῷ\nἄνθορε πατρῴοιο τελεσσιγόνοιο καρήνου.\nκαὶ δαπέδῳ γόνυ κάμψε τυπεὶς περιμήκετος Ἄρης·\nἀλλά μιν ὀρθώσασα παλινδίνητον Ἀθήνη\nμητρὶ φίλῃ μετὰ δῆριν ἀνούτατον ὤπασεν Ἥρῃ.\nἭρῃ δʼ ἀντερίδαινεν ὀρεσσινόμου Διονύσου\nΑρτεμις ὡς συνάεθλος ὀρεστιάς, ἰθυτενὲς δὲ\nτόξον ἑὸν κύκλωσεν· ὁμοζήλῳ δὲ κυδοιμῷ\nΗρη Ζηνὸς ἑλοῦσα νέφος πεπυκασμένον ὤμοις\nἀρραγὲς ὡς σάκος εἶχε· καὶ Ἄρτεμις ἄλλον ἐπʼ ἄλλῳ\nἠερίης πέμπουσα διʼ ἄντυγος ἰὸν ἀλήτην\nεἰς σκοπὸν ἀχρήιστον ἑὴν ἐκένωσε φαρέτρην,\nκαὶ νεφέλην ἄρρηκτον ὅλην ἐπύκαζεν ὀιστοῖς·\nκαὶ γεράνων μιμηλὸς ἔην τύπος ἠεροφοίτης\nἱπταμένων στεφανηδὸν ἀμοιβαίῳ τινὶ κύκλῳ·\nκαὶ νέφεϊ σκιόεντι πεπηγότες ἦσαν ὀιστοί·\nὠτειλὰς δʼ ἀχάρακτος ἀναίμονας εἶχε καλύπτρη.\nκαὶ κραναὸν κούφισσεν ὑπηνέμιον βέλος Ἥρη,\nχειρὶ δὲ δινεύουσα πεπηγότα νῶτα χαλάζης\nΑρτεμιν ἐστυφέλιξε χαραδρήεντι βελέμνῳ·\nτόξου δʼ ἀγκύλα κύκλα συνέθλασε μάρμαρος αἰχμή·\nοὐ δὲ μάχην ἀνέκοψε Διὸς δάμαρ· Ἀρτέμιδος δὲ\nστήθεος ἄκρον ἔτυψε μεσαίτατον· ἡ δὲ τυπεῖσα\nἔγχεϊ παχνήεντι χαμαὶ κατέχευε φαρέτρην.\nκαί οἱ ἐπεγγελόωσα Διὸς μυθήσατο νύμφη·\nἌρτεμι, θηρία βάλλε· τί μείζοσιν ἀντιφερίζεις;\nκαὶ σκοπέλων ἐπίβηθι· τί σοὶ μόθος; οὐτιδανὰς δὲ\nἐνδρομίδας φορέουσα λίπε κνημῖδας Ἀθήνῃ·\nκαὶ λίνα σεῖο τίνασσε δολοπλόκα· θηροφόνοι γὰρ\nσοὶ κύνες ἀγρώσσουσι, καὶ οὐ πτερόεντες ὀιστοί·\nοὐ σὺ λεοντοφόνον μεθέπεις βέλος· ἀδρανέων γὰρ\nσῶν καμάτων ἱδρῶτες ἀνάλκιδές εἰσι λαγωοί·\nσῶν δʼ ἐλάφων ἀλέγιζε καὶ εὐκεράου σέο δίφρου,\nδῶν ἐλάφων ἀλέγιζε· τί σοὶ Διὸς υἷα γεραίρειν\nπορδαλίων ἐλατῆρα καὶ ἡνιοχῆα λεόντων;\nἢν δʼ ἐθέλῃς, ἔχε τόξον, Ἔρως ὅτι τόξα τιταίνει·\nπαρθενικὴ φυγόδεμνε μογοστόκε, πορθμὸν Ἐρώτων\nκεστὸν ἔχειν ὤφελλες ἀοσσητῆρα λοχείης,\nσὺν Παφίῃ, σὺν Ἔρωτι· σὺ γὰρ κρατέεις τοκετοῖο.\nἀλλά, τελεσσιγόνοιο κυβερνήτειρα γενέθλης,\nἔρχεο παιδοτόκων ἐπὶ παστάδα θηλυτεράων,\nκαὶ λοχίοις βελέεσσιν ὀιστεύουσα γυναῖκας\nεἴκελος ἔσσο λέοντι λεχωίδος ἐγγύθι νύμφης,\nἀντὶ φιλοπτολέμοιο μογοστόκος. ἀλλὰ καὶ αὐτῆς\nλῆγε σαοφρονέουσα σαόφρονος εἵνεκα μίτρης,\nὅττι τεῶν μελέων μεθέπων τύπον ὑψιμέδων Ζεὺς\nπαρθενικὰς ἀγάμους νυμφεύεται· εἰσέτι κείνην\nεἰκόνα σὴν βοόωσι γαμοκλόπον Ἀρκάδες ὗλαι,\nΚαλλιστοῦς ἀγάμοιο γαμοστόλον, ὑμετέρην δὲ\nἔμφρονα μάρτυρον ἄρκτον ἔτι στενάχουσι κολῶναι\nμεμφομένην νόθον εἶδος ἐρωμανὲς ἰοχεαίρης,\nθηλυτέρης ὅτε λέκτρον ἐδύσατο θῆλυς ἀκοίτης.\nἀλλὰ τεὴν ἀνόνητον ἀπορρίψασα φαρέτρην\nἭρης κάλλιπε δῆριν ἀρείονος· ἢν δʼ ἐθελήσῃς,\nὡς λοχίη πολέμιζε τελεσσιγάμῳ Κυθερείῃ.\nἔννεπε, τειρομένην δὲ παρήλυθεν Ἄρτεμιν Ἥρη.\nτὴν δὲ φόβῳ μεθύουσαν ἀπὸ φλοίσβοιο κομίζων\nἀμφοτέρῳ πήχυνε κατηφέι Φοῖβος ἀγοστῷ,\nκαί μιν ἄγων ἔστησεν ἐρημάδος ἔνδοθι λόχμης·\nνοστήσας δʼ ἀκίχητος ὁμίλεε θέσπιδι χάρμῃ.\nκαὶ βυθίου προμάχου πυρόεις πρόμος ἀντίος ἔστη,\nΦοῖβος ἐς ὑσμίνην Ποσιδήιον· ἀμφὶ δὲ νευρῇ\nθῆκε βέλος καὶ πυρσὸν ἐκούφισε Δελφίδι πεύκῃ\nἀμφοτέρῃ παλάμῃ περιδέξιος, ὄφρα κορύσσῃ\nὁλκῷ κυματόεντι σέλας καὶ τόξα τριαίνῃ.\nαἰχμὴ δʼ αἰθαλόεσσα καὶ ὑδατόεντες ὀιστοὶ\nσύμπεσον ἀλλήλοισι· κορυσσομένοιο δὲ Φοίβου\nΑρεος ἐσμαράγησε μέλος πατρώιος Αἰθήρ,\nβρονταῖον κελάδημα· θυελλήεσσα δὲ σάλπιγξ\nοὔασι Φοιβείοισιν ἐπέκτυπε ποντιὰς Ἠχώ·\nτρίτων δʼ εὐρυγένειος ἐβόμβεεν ἠθάδι κόχλῳ\nἀνδροφυὴς ἀτέλεστος, ἀπʼ ἰξύος ἔγχλοος ἰχθύς·\nΝηρεΐδες δʼ ἀλάλαζον· ὑπερκύψας δὲ θαλάσσης\nσειομένου τριόδοντος Ἄραψ μυκήσατο Νηρεύς.\nοὐρανίης δὲ φάλαγγος ὑπέρτερον ἦχον ἀκούων\nΖεὺς χθόνιος κελάδησε, μὴ ἐννοσίγαιος ἀράσσων\nγαῖαν ἱμασσομένην ῥοθίων ἐνοσίχθονι παλμῷ\nἁρμονίην κόσμοιο μετοχλίσσειε τριαίνῃ,\nμή ποτε κινήσας χθονίων κρηπῖδα βερέθρων\nθηητὴν τελέσειεν ἀθηήτου χθονὸς ἕδρην,\nμὴ βυθίων φλέβα πᾶσαν ἀναρρήξειεν ἐναύλων\nΤαρταρίῳ κευθμῶνι χέων μετανάστιον ὕδωρ,\nνέρτερον εὐρώεντα κατακλύζων πυλεῶνα.\nτόσσος ἄρα κτύπος ὦρτο θεῶν ἔριδι ξυνιόντων,\nκαὶ χθόνιαι σάλπιγγες ἐπέβρεμον· ἀμφοτέρους δὲ\nῥάβδον ἐλαφρίζων ἀνεσείρασε μείλιχος Ἑρμῆς·\nτρισσοῖς δʼ ἀθανάτοισι μίαν ξυνώσατο φωνήν·\nΓνωτὲ Διὸς καὶ κοῦρε, σὺ μέν, κλυτότοξε, θυέλλαις\nπυρσὸν ἔα καὶ τόξα, σὺ δὲ γλωχῖνα τριαίνης,\nμὴ μακάρων Τιτῆνες ἐπεγγελάσωσι κυδοιμῷ,\nμὴ Κρονίην μετὰ δῆριν ἀπειλήτειραν Ὀλύμπου\nδεύτερον ἀθανάτοισιν Ἄρης ἐμφύλιος εἴη,\nμὴ μόθον ἄλλον ἴδοιμι μετὰ κλόνον Ἰαπετοῖο,\nμηδὲ μετὰ Ζαγρῆα καὶ ὀψιγόνου περὶ Βάκχου\nφλέξας γαῖαν ἅπασαν ἑῷ πυρὶ χωόμενος Ζεὺς\nἀενάου κλύσσειε τὸ δεύτερον ἄντυγα κόσμου,\nὕδασιν ὀμβρήσας χυτὸν αἰθέρα· μηδὲ νοήσω\nἠερίοις πελάγεσσι διάβροχον ἄρμα Σελήνης·\nμὴ ψυχρὴν ἐχέτω Φαέθων πάλιν ἔμπυρον αἴγλην.\nπρεσβυτέρῳ δʼ ὑπόεικε κυβερνητῆρι θαλάσσης,\nπατροκασιγνήτῳ τανύων χάριν, ὅττι γεραίρει\nεἰναλίην σέο Δῆλον ἁλὸς μεδέων ἐνοσίχθων·\nμή σε λίπῃ φοίνικος ἔρως καὶ μνῆστις ἐλαίης.\nτίς πάλιν, ἐννοσίγαιε, δικασπόλος ἐνθάδε Κέκροψ,\nτίς πάλιν, Ἴναχος ἄλλος ἑὴν πόλιν ἴαχεν Ἥρῃ,\nὅττι καὶ Ἀπόλλωνι κορύσσεαι, ὥς περ Ἀθήνῃ,\nκαὶ μόθον ἄλλον ἔχεις προτέρην μετὰ φύλοπιν Ἤρης;\nκαὶ σύ, πάτερ μεγάλοιο, κερασφόρε, Δηριαδῆος,\nἩφαίστου πεφύλαξο σέλας μετὰ λαμπάδα Βάκχου,\nμή σε πυριγλώχινι καταφλέξειε κεραυνῷ.\nὣς εἰπὼν ἀνέκοψε θεῶν ἔμφυλον Ἐνυώ.\nκαὶ τότε λυσσήεις παλινάγρετον ἄμφεπε χάρμην\nΔηριάδης βαρύμηνις, ἀπήμονας ὡς ἴδε Βάκχας·\nκαὶ μόθον ἀρτεμέοντος ὀπιπεύων Διονύσου\nεἰς ἐνοπὴν οἴστρησε πεφυζότας ἡγεμονῆας·\nκαὶ ξυνὴν πρυλέεσσι καὶ ἱππήεσσιν ἀπειλὴν\nβάρβαρον ἐσμαράγησε βαρυφθόγγων ἀπὸ λαιμῶν·\nΣήμερον ἢ Διόνυσον ἐγῶ πλοκαμῖδος ἐρύσσω,\nἠὲ μόθος Βακχεῖος ἀιστώσει γένος Ἰνδῶν.\nὑμεῖς μὲν Σατύροισιν ἀλεξήτειραν ἀνάγκην\nστήσατε· Δηριάδης δὲ κορυσσέσθω Διονύσῳ.\nἡμερίδων δὲ πέτηλα καὶ ὄργανα ποικίλα Βάκχου\nφλέξατε, καὶ κλισίας ἐμπρήσατε· Μαιναλίδας δὲ\nδμωίδας αὐχήεντι κομίσσατε Δηριαδῆι·\nκαὶ πυρὶ δήια θύρσα μαραίνετε· βουκεράων δὲ\nΣειληνῶν Σατύρων τε πολυσπερέων κεφαλάων\nλήιον ἀμήσαντες ἀλοιητῆρι σιδήρῳ\nστέψατε πάντα μέλαθρα βοοκραίροισι καρήνοις.\nμὴ Φαέθων στέψειε πυραυγέας εἰς δύσιν ἵππους,\nπρὶν Σατύρους καὶ Βάκχου ἀλυκτοπέδῃσι κομίσσω\nσφιγγόμενον, καὶ στικτὸν ἐμῇ δεδαϊγμένον αἰχμῇ\nῥωγαλέον φορέοντα κατὰ στέρνοιο χιτῶνα,\nθύρσον ἀπορρίψαντα· τανυπλοκάμων δὲ γυναικῶν\nχαίτην ἀμπελόεσσαν ἐμῷ τεφρώσατε δαλῷ.\nθαρσαλέοι δὲ γένεσθε, καὶ Ἰνδῴην μετὰ χάρμην\nνίκην κυδιάνειραν ἀείσατε Δηριαδῆος,\nὄφρά τις ἐρρίγῃσι καὶ ὀψιγόνων στρατὸς ἀνδρῶν\nἸνδοῖς Γηγενέεσσιν ἀνικήτοισιν ἐρίζειν.\nἔννεπε, καὶ προμάχους μετανεύμενος ἄλλον ἐπʼ ἄλλῳ\nἡνιόχους οἴστρησεν ἀμετροβίων ἐλεφάντων,\nκαί πρυλέων πομπῆας ἐπεστήριξεν ὁμίλῳ\nμαρναμένους πυργηδόν. ὁμοζήλῳ δὲ κυδοιμῷ\nθυρσομανὴς Διόνυσος ἐρημονόμων στίχα θηρῶν\nεἰς ἐνοπήν βάκχευεν· ὀριτρεφέες δὲ μαχηταὶ\nδαιμονίῃ βρυχηδὸν ἐβακχεύθησαν ἱμάσθλῃ,\nκαὶ πολὺς ἐκ στομάτων ἐκορύσσετο μαινόμενος θήρ·\nὠμοβόρων δὲ δράκοντες ἀποπτύοντες ὀδόντων\nτηλεβόλους πόμπευον ἐς ἠέρα πίδακας ἰοῦ\nχάσματι συρίζοντι μεμυκότος ἀνθερεῶνος,\nλοξὰ παρασκαίροντες· ἐς ἀντιβίους δὲ θορόντες\nαὐτόματον σκοπὸν εἶχον ἐχιδνήεντες ὀιστοί·\nκαὶ σκολιαῖς ἑλίκεσσιν ἐμιτρώθη δέμας Ἰνδῶν\nεἱλομένων, βροτέους δὲ πόδας σφηκώσατο σειρὴ\nεἰς δρόμον ἀίσσοντας. Ἀρειμανέες δὲ γυναῖκες\nδῆριν ἐμιμήσαντο δρακοντοβόλου Φιδαλείης,\nἥ ποτε κέντρον ἔχουσα γυναικείοιο κυδοιμοῦ\nδυσμενέας νίκησεν ἐχιδνήεσσι κορύμβοις\nκαί τις ἀπὸ στομάτων δολιχόσκιον ἔγχος ἰάλλων\nἰὸν ἀκοντιστῆρα κατέπτυε Δηριαδῆος,\nκαὶ φονίῃ ῥαθάμιγγι χάλυψ ἐδιαίνετο θώρηξ.\nκαὶ νέκυς ἐν χθονὶ κεῖτο τυπεὶς ζώοντι βελέμνῳ,\nἄπνοος ἀμφιέπων βέλος ἔμπνοον. ὀρθοπόδων δὲ\nεἰς λοφιὴν ἐπίκυρτον ἀναΐξας ἐλεφάντων\nπόρδαλις ᾐώρητο μετάρσιος ἅλματι ταρσῶν·\nπυκνὰ δὲ θηρείοιο κατεστήρικτο καρήνου,\nκαὶ δρόμον ᾐώρησε τανυκνήμων ἐλεφάντων.\nκαὶ πολύς ἑσμὸς ἔπιπτε, βαρυσμαράγων ἀπὸ λαιμῶν\nφρικτὸν ἐρημονόμων ἀίων βρύχημα λεόντων·\nκαί τις ἐνικήθη τρομέων μυκήματα ταύρου,\nκαὶ βοὸς εἰσορόων βλοσυρῆς γλωχῖνα κεραίης\nλοξὸν ἀκοντίζουσαν ἐς ἠέρα· φοιταλέος δὲ\nεἰς φόβον ἄλλος ὄρουσεν ὑποφρίσσων γένυν ἄρκτου·\nθηρείαις δʼ ἰαχῇσιν ὁμόκτυπος ἄλλος ἐπʼ ἄλλῳ\nΠανὸς ἀνικήτοιο κύων συνυλάκτεε λαιμῷ,\nκαὶ μόθον ὑλακόμωρον ἐδείδισαν αἴθοπες Ἰνδοί.\nξυνὴ δʼ ἀμφοτέροισιν ὁμόζυγος ἦεν Ἐνυώ·\nγαῖα δέ διψώουσα φόνου κυγαίνετο λύθρῳ\nκτεινομένων ἑκάτερθε, πολυσπερέων δὲ δαμέντων\nπληθύι τοσσατίῃ νεκύων ἐστείνετο Λήθη·\nχειρὶ δʼ ἀνοχλίζων Ἀίδης ὀρφναῖον ὀχῆα\nεὐρυτέρους πυλεῶνας ἑῶν ὤιξε μελάθρων\nκτεινομένων ἑκάτερθε, διεσσυμένων δὲ βερέθρου\nΤαρτάριον μύκημα Χαρωνίδες ἔκτυπον ὄχθαι.\nκαὶ πολὺς ἐγρεκύδοιμος ἔην κτύπος, ἀντιβίων δὲ\nὠτειλὴ κταμένων ἑτερότροπος, ὧν ὁ μὲν αὐτῶν\nἱππόθεν ὠλίσθησε τετυμμένος ἀνθερεῶνα,\nὃς δὲ κατὰ στέρνοιο περίτροχον ἄντυγα μαζοῦ,\nὃς δὲ μέσον κενεῶνα πεπαρμένος ἔκπεσε δίφρου·\nἄλλος ἐυγλώχινι παρʼ ὀμφαλὸν ἄκρον ὀιστῷ\nβλήμενος αὐτοκύλιστος ὁμίλεε γείτονι πότμῳ,\nὃς δὲ τυπείς μεσάτης ὑπὲρ ἄντυγος, ὃς δὲ διʼ ὤμου\nκαὶ φυγὰς ἄλλος ἔπιπτε ῥάχιν τετορημένος αἰχμῇ,\nπεζὸς ἀελλήεντα τετυμμένον ἵππον ἐάσας·\nὃς δὲ πεσὼν ἀνίουλος ὀδύρετο σύντροφον ἥβην\nκαί τις ἀναλθήτῳ κεχαραγμένος ἧπαρ ὀιστῷ\nκύμβαχος ἐξ ἐλέφαντος ἐπεγδούπησε κονίη,\nκρᾶτα παρακλίνας δαπέδῳ, καὶ χεῖρας ἑλίξας\nαἱμαλέην πήχυνε κατηφέι γαῖαν ἀγοστῷ.\nκαί τις ἀνὴρ ἱππῆος ἐναντία δόχμιος ἔστη,\nκαὶ σάκεος κενεῶνα χυτῆς ἔπλησε κονίης,\nκαὶ χθονὶ ταρσὸν ἔπηξε, δεδεγμένος ἀνέρος ὁρμήν·\nχειρὶ δὲ θαρσαλέῃ πολυδαίδαλον ἀσπίδα τείνων\nἱππείην ψαμάθοισιν ὅλην ἔρραινεν ὀπωπήν·\nβακχεύσας δὲ κάρηνον ἄνω νεύοντι προσώπῳ\nἵππος ἀνῃώρητο κονισαλέην τρίχα σείων,\nκαμπύλα δʼ εὐλάιγγος ἀπέπτυεν ἄκρα χαλινοῦ·\nτρίβων δʼ ἀγκυλόδοντα παλυνομένην γένυν ἀφρῷ\nὑψιτενὴς δεδόνητο, καὶ ὄρθιον αὐχένα πάλλων\nοἰστρήεις ἀχάλινος ἐπεστηρίζετο γαίῃ\nποσσὶν ὀπισθιδίοισι, καὶ αἰθύσσων κόνιν ὁπλῇ\nεἰς πέδου ἠκόντιζεν ἀπόσσυτον ἡνιοχῆα.\nαὐτὰρ ὁ κεκλιμένῳ ταχὺς ἔδραμε κάρχαρος ἀνήρ,\nγυμνὸν ἔχων θοὸν ἆορ· ὑπὲρ δαπέδον δὲ ταθέντος\nκυανέου προμάχοιο διέθρισεν ἀνθερεῶνα.\nἄλλος ἐριπτοίητος ἐχάζετο πῶλος ἀλήτης,\nγείτονος ἡνιόχοιο δεδεγμένος ἦχον ἱμάσθλης,\nοἰκτρὸν ἑὸν θνήσκοντα διαστείβων ἐλατῆρα,\nκείμενον ἀρτιδάικτον, ἐπισπαίροντα κονίῃ.\nΚολλήτης δʼ ἀπέλεθρος ἔχων περιμήκεα μορφήν,\nδύσμαχος , ἐννεάπηχυς, ὁμοίιος Ἀλκυονῆι,\nΒακχείης κατά μέσσον ἐμαίνετο δηιοτῆτος·\nΒασσαρίδων δὲ φάλαγγα μετὰ κλόνον ἤθελεν ἕλκειν\nεἰς εὐνὴν ἀνάεδνον ἀναγκαίων ὑμεναίων,\nκαὶ κενεῇ πολέμιζεν ἐπʼ ἐλπίδι, τηλίκος ἀνήρ,\nοἷος ἔην θρασὺς Ὦτος ἀνέμβατον αἰθέρα βαίνων,\nἁγνὸν ἀνυμφεύτου ποθέων λέχος ἰοχεαίρης,\nοἷος ἔην φιλέων καθαρῆς ὑμέναιον Ἀθήνης\nὑψινεφὴς ἐς Ὄλυμπον ἀκοντίζων Ἐφιάλτης·\nΚολλήτης πέλε τοῖος ὑπέρτερος, αἰθέρι γείτων,\nγηγενέος προγόνοιο θεημάχον αἷμα κομίζων,\nἸνδοῦ πρωτογόνοιο· καὶ ἄρκιος ἔπλετο μορφῇ\nδῆσαι θοῦρον Ἄρηα μεθʼ υἱέας Ἰφιμεδείης·\nἀλλὰ τόσον περ ἐόντα γυνὴ κτάνεν ὀξέι πέτρῳ,\nΒακχιάδος Χαρόπεια κυβερνήτειρα χορείης.\nκαί τις ἀριστεύουσαν ἰδὼν ὑψαύχενα κούρην\nθαῦμα χόλῳ κεράσας τρομερὴν ἐφθέγξατο φωνήν·\nἎρες, Ἄρες, λίπε τόξα καὶ ἀσπίδα καὶ σέο λόγχην,\nἎρες, ἐσυλήθης, λίπε Καύκασον· ἀνδροφόνους γὰρ\nἀλλοίας Διόνυσος Ἀμαζόνας εἰς μόθον ἕλκει·\nὁπλοφόρους δονέουσιν ἀνάσπιδες· ὑμετέρου γὰρ\nοὐκ ἀπὸ Θερμώδοντος ἑὰς ἐκόμισσε γυναῖκας.\nξεῖνον ἴδον καὶ ἄπιστον ἐγὼ τύπον· οὐ σάκος ὤμοις,\nοὐ δόρυ θοῦρον ἔχουσιν Ἀμαζονίδες Διονύσου·\nοὐ τόσον εὐθώρηκες ἀριστεύουσι γυναῖκες\nΚαυκασίδες· βάκχαι δὲ φιλοπτόρθων ἀπὸ χειρῶν\nφυλλάδας αἰχμάζουσι, καὶ οὐ χατέουσι σιδήρου.\nὤμοι Δηριάδαο μεμηνότος, ὅττι γυναῖκες\nχαλκείους ὀνύχεσσι διασχίζουσι χιτῶνας.\nἔννεπε θαμβήσας κραναὸν βέλος, οἷον ἑλοῦσα\nτηλίκον ὑψικάρηνον ἀπέκτανεν ἀνέρα Βάκχη.\nΔηριάδης δʼ ἀκίχητος ἐπέδραμε θυιάσι Βάκχαις,\nκαὶ Χαρόπην ἐδίωκε λιθοσσόον· ἡ δὲ φυγοῦσα\nμάρνατο θαρσήεσσα παρισταμένη Διονύσῳ,\nθύρσον ἀκοντίζουσα φιλάνθεμον Εὐάδι χάρμῃ.\nΔηριάδης δʼ Ὀρίθαλλον ἀπηλοίησε σιδήρῳ,\nΚουρήτων ὁμόφυλον, Ἀβαντίδος ἀστὸν ἀρούρης.\nκαὶ κοτέων ἑτάροιο δεδουπότος ἀρχὸς Ἀβάντων\nΚαρμίνων βασιλῆα κατεπρήνιξε Μελισσεύς,\nΚύλλαρον, ὀξυόεντι κατʼ αὐχένος ἄορι τύψας,\nΛωγασίδην θʼ, ὃς μοῦνος, ἐπεὶ σοφὸς ἔσκε μαχητής,\nΔηριάδῃ μεμέλητο δοριθρασέων πλέον Ἰνδῶν\nκαί μιν ἄναξ φιλέει μετὰ Μορρέα· πολλάκι δʼ αὐτῇ\nὈρσιβόῃ καὶ ἄνακτι μιῆς ἔψαυσε τραπέζης,\nθυγατέρων βασιλῆος ὁμέστιος· ἀμφοτέροις γὰρ\nἔγχεϊ καὶ πραπίδεσσιν ὑπέρβαλε σύντροφον ἥβην.\nἔνθα πολὺς προμάχῳ πρόμος ἤρισεν· ὑψιφανὴς δὲ\nΠευκετίῳ πολέμιζεν ἀερσιπόδης Ἁλιμήδης,\nκαὶ Φλογίῳ κεκόρυστο Μάρων καὶ Θουρέι Ληνεύς.\nὑσμίνης δὲ τάλαντα πατὴρ ἔκλινε Κρονίων·\nκαὶ βριαρῷ Διόνυσος ἐμάρνατο Δηριαδῆι,\nμίξας ἔγχεϊ θύρσον· ἀκοντοφόρῳ δὲ μαχητῇ\nπῇ μὲν ἀκοντίζοντι μετάτροπον εἶδος ἀμείβων\nδύσατο παντοίης πολυδαίδαλα φάσματα μορφῆς·\nπῇ δὲ θυελλήεσσα κορύσσετο μαινομένη φλόξ,\nἀγκύλον αἰθύσσουσα σέλας βητάρμονι καπνῷ.\nἄλλοτε κυμαίνων ἀπατήλιον ἔρρεεν ὕδωρ,\nὑγρὸς ὀιστεύων διερὸν βέλος· ἀμφιέπων δὲ\nἰσοφυὲς μίμημα λεοντείοιο προσώπου\nὄρθιον ἠέρταζε μετάρσιον ἀνθερεῶνα,\nτρηχαλέον βρύχημα χέων πυκινότριχι λαιμῷ\nκαὶ κέλαδον βρονταῖον ἐρισμαράγοιο τοκῆος·\nκαὶ σκιερῆς φορέων πολυδαίδαλον εἶδος ὀπώρης\nἀλλοφανὴς μορφοῦτο, καὶ εἴκελος ἔρνεϊ γαίης\nαὐτοτελὴς ἀκίχητος ἀνέδραμεν, αἰθέρα τύπτων,\nὡς πίτυς, ὡς πλατάνιστος· ἀμειβομένου δὲ καρήνου\nμιμηλοῖς πετάλοισι νόθην δενδρώσατο χαίτην,\nγαστέρα θάμνον ἔχων περιμήκετον· ἀκρεμόνας δὲ\nχεῖρας ἑὰς ποίησε, καὶ ἐφλοίωσε χιτῶνας,\nκαὶ πόδας ἐρρίζωσεν· ἀνακρούων δὲ κεραίαις\nμαρναμένου βασιλῆος ἐπεψιθύριζε προσώπῳ·\nκαὶ στικτοῖς μελέεσσι τύπον μιμηλὸν ὑφαίνων\nπόρδαλις ὑψιπότητος ἀνέδραμεν ἅλματι ταρσῶν,\nκαὶ λοφιῆς ἐπέβαινεν ἀερσιλόφων ἐλεφάντων\nκοῦφα βιβάς· ἐλέφας δὲ παρήορος ἅρμα τινάσσων\nεἰς πέδον ἠκόντιζε θεημάχον ἡνιοχῆα,\nσείων φαιδρὰ λέπαδνα καὶ ἀγκύλα κύκλα χαλινῶν.\nοὐδὲ πεσὼν ἀμέλησε πέλωρ πρόμος, ἀλλὰ Λυαίῳ\nμάρνατο μορφωθέντι καὶ οὔτασε πόρδαλιν αἰχμῇ.\nἀλλὰ πάλιν μετάμειψε θεὸς δέμας· ὑψιφανὴς γάρ,\nἠέρα θερμαίνων, ἐλελίζετο πυρσὸς ἀλήτης,\nαἰθύσσων ἀνέμοις φλογόεν βέλος, ἀμφὶ δὲ μαζοὺς\nστήθεα λαχνήεντα διέτρεχε Δηριαδῆος\nκυκλόθεν· ὑψιπόρου δὲ δεδεγμένος ἅλματα καπνοῦ\nἀργενναῖς λαγόνεσσιν Ἄραψ ἐμελαίνετο θώρηξ,\nβαλλόμενος σπινθῆρι· πυριβλήτου δὲ φορῆος\nἡμιδαὴς ζείοντι λόφῳ θερμαίνετο πήληξ\nἐκ βλοσυροῦ δὲ λέοντος ἐφαίνετο κάπρος ἀλήτης,\nεὐρύνων μέγα χάσμα δασύτριχος ἀνθερεῶνος,\nκαὶ λοφιὴν πελάσας ἐπὶ γαστέρι Δηριαδῆος\nὀρθὸς ὀπισθιδίοιο ποδὸς στηρίζετο παλμῷ,\nθηγαλέοις ὀνύχεσσι μέσον κενεῶνα χαράσσων.\nΔηριάδης δʼ ὑπέροπλος ἐμάρνατο φάσματι κωφῷ,\nἐλπίδι μαψιδίῃ πεφορημένος· ἤθελε δʼ αἰεὶ\nἀψαύστοις ἀκίχητον ἑλεῖν εἴδωλον ἀγοστοῖς·\nἀντιτύπου δὲ λέοντος ἑὸν δόρυ πῆξε μετώπῳ,\nμῦθον ἀπειλητῆρα χέων πολυειδέι Βάκχῳ·\nΤί πτώσσεις, Διόνυσε; τί σοι δόλος ἀντὶ κυδοιμοῦ;\nΔηριάδην τρομέων πολυδαίδαλον εἶδος ἀμείβεις;\nπόρδαλις οὐ κλονέει με φυγοπτολέμου Διονύσου,\nἄρκτον ὀιστεύω, καὶ δένδρεον ἄορι τέμνω·\nψευδομένου δὲ λέοντος ἐγὼ κενεῶνα χαράξω.\nἀλλὰ σοφοὺς Βραχμῆνας ἀτευχέας εἰς σὲ κορύσσω·\nγυμνοὶ γὰρ γεγάασι, θεοκλήτοις δʼ ἐπαοιδαῖς\nπολλάκις ἠερόφοιτον, ὁμοίιον ἄζυγι ταύρῳ,\nοὐρανόθεν κατάγοντες ἐφαρμάξαντο Σελήνην,\nπολλάκι δʼ ἱππεύοντος ἐπειγομένων ἐπὶ δίφρων\nἀσταθέος Φαέθοντος ἀνεστήσαντο πορείην.\nἔννεπε παπταίνων ἑτερότροπα φάσματα Βάκχου·\nκαὶ νόον εἶχεν ἄπιστον· ἀκηλήτῳ δὲ μενοινῇ\nτέχνην φαρμακόεσσαν ἐπιρράψας Διονύσῳ\nἔλπετο νικήσειν Διὸς υἱέα μύστιδι τέχνῃ.\nἔνθα θορὼν ἀκίχητος ἀνέδραμεν ὑψόθι δίφρων·\nκαὶ θεὸς ἀφραίνοντα θεημάχον ἄνδρα δοκεύων\nἄμπελον ἐβλάστησεν ἀρηγόνα δηιοτῆτος.\nκαί τις ἐυσταφύλοιο θεήλατος οἰνάδος ὄρπηξ\nἑρπύζων κατὰ βαιὸν ἐς ἀργυρόκυκλον ἀπήνην\nΔηριάδην ἔσφιγξεν ἀπειλητῆρι κορύμβῳ,\nἀμφιπεριπλέγδην πεπεδημένον· ἀρτιθαλῆ δὲ\nσύμφυτον αἰθύσσων ἐπὶ βότρυϊ βότρυν ἀλήτην\nμαινομένου βασιλῆος ἐπισκιόωντα προσώπῳ\nσείετο μιτρώσας ὅλον ἀνέρα· Δηριάδην δὲ\nαὐτοφυὴς ἐμέθυσσεν ἕλιξ εὐώδεϊ καρπῷ·\nγυιοπέδην δʼ ἀσίδηρον ἐπέπλεκε δίζυγι ταρσῷ,\nκαὶ πόδας ἐρρίζωσεν ὁμοζυγέων ἐλεφάντων\nἀρραγέος κισσοῖο· καὶ οὐ τόσον ὁλκάδα πόντου\nθηκτὰ περιπλεκέων ἐχενηίδος ἄκρα γενείων\nδεσμῷ καρχαρόδοντι διεστήριξε θαλάσσῃ·\nτοῖον ἔην μίμημα. μάτην δʼ ἐλέφαντας ἐπείγων\nἡνίοχος βαρύδουπον ἑὴν ἐλέλιζεν ἱμάσθλην,\nκέντροις ὀξυτέροισιν ἀπειθέα νῶτα χαράσσων.\nκαὶ τόσον Ἰνδὸν ἄνακτα, τὸν οὐ κτάνεν ἄσπετος αἰχμή,\nἀμπελόεις νίκησεν ἕλιξ πρόμος· ἀμφιέπων δὲ\nἡμερίδων ὄρπηκι κατάσχετον ἀνθερεῶνα\nπνίγετο Δηριάδης σκολιῷ τεθλιμμένος ὁλκῷ.\nκαὶ μογέων ἀτίνακτος ἐλίσσετο μαινάδι φωνῇ,\nλεπτὸν ἔχων ὀλόλυγμα θεουδέος ἀνθερεῶνος,\nνεύμασιν ἀφθόγγοις ἱκετήσια δάκρυα λείβων·\nκαὶ παλάμην ὤρεξεν ἀναυδέα, μάρτυρι σιγῇ\nμόχθον ὅλον βοόων· τὸ δὲ δάκρυον ἔπλετο φωνή.\nκαὶ σκεδάσας Διόνυσος ἑὴν πολύδεσμον ὀπώρην\nγυιοπέδην εὔβοτρυν ἀνέσπασε Δηριαδῆος,\nκαὶ στέφος ἡμερίδων ἑλικώδεα κισσὸν ἐλάσσας\nδέσμιον αὐχένα λῦσεν ὁμοπλεκέων ἐλεφάντων.\nοὐ δὲ φυγὼν δρυόεντα τανυπτόρθοιο κορύμβου\nδεσμὸν ἀπειλητῆρα καὶ αὐτοέλικτον ἀνάγκην\nΔηριάδης ἀπέειπεν ἐθήμονα κόμπον ἀπειλῆς,\nἀλλὰ πάλιν πρόμος ἔσκε θεημάχος· εἶχε δὲ βουλὴν\nδιχθαδίην, ἢ Βάκχον ἑλεῖν ἢ δμῶα τελέσσαι.\nἀμφοτέρους δʼ ἀνέκοψε μάχης ἀμφίδρομος ὀρφνή.\nκαὶ μόθος ἦν μετὰ νύκτα, καὶ ὑπναλέων ἀπὸ λέκτρων\nἐγρομένους θώρηξεν ἀμοιβαίη πάλιν Ἠώς.\nοὐδὲ μόθων τέλος ἦεν ἐπειγομένῳ Διονύσῳ,\nἀλλὰ τόσων μετὰ κύκλα κυλινδομένων ἐνιαυτῶν\nῥυθμὸν Ἐνυαλίοιο μάτην ἐπεβόμβεε σάλπιγξ.\nἤδη δʼ ἐγρεμόθων ἐτέων πολυκαμπέι νύσσῃ\nΒακχιὰς ὀψιτέλεστος ἐμαίνετο μᾶλλον Ἐνυώ.\nοὐ μὲν ἀφειδήσαντες Ἀρειμανέος Διονύσου\nκάλλιπον ἀμνήστοισι μεμηλότα μῦθον ἀήταις\nΔικταῖοι Ῥαδαμᾶνες ὁμόφρονες· ἀλλὰ Λυαίῳ\nνῆας ἐτεχνήσαντο μαχήμονας· ἀμφὶ δὲ λόχμας\nποίπνυον ἄλλοθεν ἄλλος· ὁ μὲν τορνώσατο γόμφους,\nὃς δὲ μέσην πεπόνητο περὶ τρόπιν, ἴκρια δʼ ἄλλος\nὀρθὰ περὶ σταμίνεσσιν ἀμοιβαίῃσιν ὑφαίνων\nὁλκάδα τοῖχον ἔτευχεν, ἐπηγκενίδας δὲ συνάπτων\nμηκεδανὰς κατέπηξε, βαθυνομένῃ δὲ μεσόδμῃ\nμεσσοφανῆ μέσον ἱστὸν Ἄραψ ὠρθώσατο τέκτων\nλαίφεϊ πεπταμένῳ πεφυλαγμένον· αὐτὰρ ἐπʼ ἄκρῳ\nδουρατέην ἐπίκυρτον ἐτορνώσαντο κεραίην\nἴδμονες εὐπαλάμοιο καὶ Ἡφαίστου καὶ Ἀθήνης.\nὣς οἱ μὲν μογέοντες ἀμιμήτῳ τινὶ τέχνῃ\nΒάκχῳ νῆας ἔτευχον. ἐπασχαλόων δὲ κυδοιμῷ\nμαντοσύνης Διόνυσος ἑῆς ἐμνήσατο Ῥείης,\nὅττι τέλος πολέμοιο φανήσεται, ὁππότε Βάκχοι\nεἰναλίην Ἰνδοῖσιν ἀναστήσωσιν Ἐνυώ.\nκαὶ Λύκος ἀκροτάτοιο διʼ οἴδματος ἡγεμονεύων,\nνεύμασιν ἀτρέπτοισιν ὑποδρήσσων Διονύσου,\nἄβροχον ἡνιόχευεν ὁδοιπόρον ἅρμα θαλάσσης,\nἧχι σοφοὶ Ῥαδαμᾶνες, ἁλιπλανέες μετανάσται,\nνῆας ἐτεχνήσαντο θαλασσοπόρῳ Διονύσῳ.\nκαὶ τότε τετραπόροιο χρόνου στροφάλιγγα κυλίνδων,\nἱππεύων ἔτος ἕκτον, ἑλίσσετο καμπύλος Αἰών\nεἰς ἀγορὴν ἐκάλεσσε μελαρρίνων γένος Ἰνδῶν\nΔηριάδης σκηπτοῦχος· ἐπειγομένῳ δὲ πεδίλῳ\nλαὸν ἀολλίζων ἑτερόθροος ἤιε κῆρυξ.\nαὐτίκα δʼ ἠγερέθοντο πολυσπερέων στίχες Ἰνδῶν,\nἑζόμενοι στοιχηδὸν ἀμοιβαίων ἐπὶ βάθρων·\nλαοῖς δʼ ἀγρομένοισιν ἄναξ ἀγορήσατο Μορρεύς·\nἼστε, φίλοι, τάχα πάντες, ἅ περ κάμον ὑψόθι πύργων,\nεἰσόκε γαῖα Κίλισσα καὶ Ἀσσυρίων γένος ἀνδρῶν\nαὐχένα δοῦλον ἔκαμψεν ὑπὸ ζυγὰ Δηριαδῆος·\nἴστε καί, ὅσσα τέλεσσα καταιχμάζων Διονύσου,\nμαρνάμενος Σατύροισι καὶ ἀμητῆρι σιδήρῳ\nτέμνων ἐχθρὰ κάρηνα βοοκραίροιο γενέθλης,\nὁππότε Βασσαρίδων πεπεδημένον ἑσμὸν ἐρύσσας\nὤπασα Δηριάδῃ, πολέμου γέρας, ὧν ὑπὸ λύθρῳ\nἄστεος εὐλάιγγες ἐφοινίχθησαν ἀγυιαὶ\nκτεινομένων· ἕτεραι δὲ μετάρσιον ἀμφὶ χορείην\nἀγχονίῳ θλίβοντο περίπλοκον αὐχένα δεσμῷ·\nἄλλαι δʼ ὑδατόεντος ἐπειρήθησαν ὀλέθρου,\nκρυπτόμεναι κευθμῶνι πεδοσκαφέος κενεῶνος.\nἀλλὰ πάλιν ναέτῃσιν ἀρείονα μῆτιν ὑφαίνω·\nεἰσαΐω Ῥαδαμᾶνας, ὅτι δρυτόμῳ τινὶ τέχνῃ\nνῆας ἐτεχνήσαντο φυγοπτολέμῳ Διονύσῳ·\nἔμπης οὐ τρομέω δόρυ ναύμαχον· ἐν πολέμοις γὰρ\nἄνδρα φερεσσακέων κεκορυθμένον ὑψόφι νηῶν\nοὐτιδανοῖς πετάλοισι πότε κτείνουσι γυναῖκες;\nἢ πότε λυσσώων ὀρεσίδρομος ὑψίκερως Πὰν\nθηγαλέοις ὀνύχεσσι διατμήξει νέας Ἰνδῶν;\nοὐ δύναται βαρύδουπον ὕδωρ Σειληνὸς ἀράσσων\nἀπτολέμω νάρθηκι μαχήμονα νῆα καλύψαι,\nεἰς χορὸν αἱματόεντα θορὼν λυσσώδεϊ ταραῷ,\nκῶμον ἀνακρούων θανατηφόρον· οὐδʼ ἐνὶ πόντῳ\nταυρείοις κεράεσσι πεπαρμένον ἄνδρα δαμάζει\nἀγχιφανῆ μεσάτοιο διχαζομένου κενεῶνος,\nἀλλὰ τυπεὶς προκάρηνος ἀτυμβεύτῳ τινὶ μοίρῃ\nκείσεται ἐν ῥοθίοισιν· ὀλισθήσουσι δὲ Βάκχαι\nἔγχεσι μηκεσανοῖσι μιαιφόνον εἰς βυθὸν ἅλμης,\nτυπτόμεναι· καὶ νῆας ἀιστώσω Διονύσου,\nναύμαχον εἰκοσίπηχυ διʼ ὁλκάδος ἔγχος ἑλίσσων.\nἀλλά, φίλοι, μάρνασθε πεποιθότες· ἀντιβίων δὲ\nμή τις ὑποπτήσσειεν ὀπιπεύων στίχα νηῶν\nΒακχιάδων· Ἰνδοὶ γὰρ ἐθήμονές εἰσι κυδοιμοῦ\nκἰναλίου, καὶ μᾶλλον ἀριστεύουσι θαλάσσῃ\nἢ χθονὶ δηριόωντες. ἀνικήτῳ δὲ σιδήρῳ\nοὐ πολέας Σατύρους ληίσσομαι, ἀλλἀ κομάων\nἀντὶ διηκοσίων προμάχων ἕνα μοῦνον ἐρύσσω\nθηλυμανῆ Διόνυσον, ὀπάονα Δηριαδῆος.\nὥς εἰπὼν παρέπεισεν ἀθελγέα Δηριαδῆα\nΜορρεὺς αἰολόμητις· ἐπεφθέγξαντο δὲ λαοὶ\nμῦθον ἐπαινήσαντες· ὁμογλώσσων δʼ ἀπὸ λαιμῶν\nοἴσμασι κινυμένοισιν ἱσόθροος ἔβρεμεν ἠχώ.\nλῦσε δʼ ἄναξ ἀγορήν. Βρομίῳ δʼ ἐστέλλετο κῆρνξ\nπόντιον ὑσμίνην ἐνέπων πειθήμονι Βάκχῳ.\nἄμφω δʼ εἰς ἓν ἰόντες ἐρυκομένοιο κυδοιμοῦ\nἀμβολίην ποίησαν ἐπὶ τρία κύκλα Σελήνης,\nεἰσόκε ταρχύσωσι δαϊκταμένων στίχα νεκρῶν·\nἦν δέ τις εἰρήνη μινυώριος Ἄρεϊ γείτων,\nφύλοπιν ὠδίνουσαν ἀφαπλώσασα γαλήνην.\nἧχι τριηκοστὸν πέλεν ἕβδομον, εἵνεκα νίκης ἀνδράσιν ἀθλοφόροις ἐπιτύμβιοί εἰσιω ἀγῶνες.\nὣς οἱ μὲν φιλότητι μεμηλότες ἔμφρονες Ἰνδοί,\nΒακχείην ἀνέμοισιν ἐπιτρέψαντες Ἐνυώ,\nὄμμασιν ἀκλαύτοισιν εταρχύσαντο θανόντας,\nοἷα βίου βροτέου γαιήια δεσμὰ φυγόντας\nψυχῆς πεμπομένης, ὅθεν ἤλυθε, κυκλάδι σειρῇ\nνύσσαν ἐς ἀρχαίην· στρατιὴ δʼ ἀμπαύετο Βάκχου.\nκαὶ φιλίην Διόνυσος ἰδὼν πολέμοιο γαλήνην\nπρώιος ἡμιόνους καὶ ὁμήλυδας ἄνδρας ἐπείγων\nἀζαλέην ἐκέλευσεν ἄγειν ὀρεσίτροφον ὕλην,\nὄφρα πυρὶ φλέξειεν ὀλωλότα νεκρὸν Ὀφέλτην.\nτῶν μὲν ἔην προκέλευθος ἔσω πιτυώδεος ὕλης\nΦαῦνος ἐρημονόμῳ μεμελημένος ἠθάδι λόχμῃ,\nμητρὸς ὀρεστιάδος δεδαημένος ἔνδια Κίρκης.\nκαὶ δρυτόμῳ στοιχηδὸν ἐτέμνετο δένδρα σιδήρῳ·\nπολλὴ μὲν πτελέη τανυήκεϊ τάμνετο χαλκῷ,\nπολλὴ δʼ ὑψιπέτηλος ἐπέκτυπε κοπτομένη δρῦς,\nκαὶ πολλὴ τετάνυστο πίτυς, καὶ ἐκέκλιτο πεύκη\nαὐχμηροῖς πετάλοισι· πολυσπερέων δʼ ἀπὸ δένδρων\nτεμνομένων κατὰ βαιὸν ἐγυμνώθησαν ἐρίπναι·\nκαί τις Ἁμαδρυάδων μετανάστιος ἔστιχε Νύμφη,\nπηγαίῃ δʼ ἀκίχητος ἀήθεϊ μίγνυτο κούρῃ.\nκαὶ πολὺς ἐρχομένοισιν ὀρίδρομος ἤιεν ἀνήρ,\nοὔρεος οἶμον ἔχων ἑτερότροπον· ἦν δὲ νοῆσαι\nὑψιφανῆ προβλῆτα κατήλυδα λοξὸν ὁδίτην\nποσσὶ πολυπλανέεσσιν· ἐυπλέκτοιο δὲ σειρῆς\nπυκνὰ περισφίγξαντες ἀρηρότι δούρατα δεσμῷ\nοὐρήων ἐπέθηκαν ὑπὲρ ῥάχιν· ἐσσυμένων δὲ\nἡμιόνων στοιχηδὸν ὀρίδρομος ἔκτυπεν ὁπλὴ\nσπερχομένων, καὶ νῶτα πολυψαμάθοιο κονίης\nσυρομένων κατόπισθε φυτῶν ἐβαρύνετο φόρτῳ.\nκαὶ Σάτυροι καὶ Πᾶνες ἐποίπνυον, ὧν ὁ μὲν αὐτῶν\nὑλοτόμοις παλάμῃσιν ἀμοιβαίων ἀπὸ δένδρων\nφιτροὺς ἀκαμάτοισιν ἐλαφρίζοντες ἀγοστοῖς\nποσσὶ φιλοσκάρθμοισιν ἐπεκροτάλιζον ἐρίπνῃ·\nκαὶ τὰ μὲν ὑλονόμοι χθονὶ κάτθεσαν, ἧχι τελέσσαι\nΕὔιος ἐν δαπέδῳ σημήνατο τύμβον Ὀφέλτῃ.\nκαὶ πολὺς ἑσμὸς ἔην ἑτερόπτολις· ἀμφὶ δὲ νεκρῷ\nπενθαλέην πλοκαμῖδα κατηφει τάμνε σιδήρῳ·\nἀμφὶ δέ μιν στενάχοντες ἐπέρρεον ἄλλος ἐπʼ ἄλλῳ,\nνεκρὸν ἀμοιβαίῃσιν ὅλον σκιόωντες ἐθείραις.\nκαὶ νέκυν ἔστενε Βάκχος ἀπενθήτοιο προσώπου\nὄμμασιν ἀκλαύτοισιν, ἀκερσικόμου δὲ καρήνου\nπλοχμὸν ἕνα τηήξας ἐπεθήκατο δῶρον Ὀφέλτῃ.\nποίησαν δὲ πυρὴν ἑκατόμπεδον ἔνθα καὶ ἔνθα\nἸδαῖοι θεράποντες ὀριτρεφέος Διονύσου·\nἐν δὲ πυρῇ μεσάτῃ στόρεσαν νέκυν. ἀμφὶ δἐ νεκρῷ\nἈστέριος Δικταῖος ἐπήορον ἆορ ἐρύσσας\nἸνδοὺς κυανέους δυοκαίδεκα δειροτομήσας\nθῆκεν ἄγων στεφανηδὸν ἐπασσντέρῳ τινὶ κόσμῳ·\nἐν δʼ ἐτίθει μέλιτος καὶ ἀλείφατος ἀμφιφορῆας.\nκαὶ πολέες σφάζοντο βόες καὶ πώεα ποίμνης\nπρόσθε πυρῆς· κταμένων δὲ βοῶν ἐπενήνεε νεκρῷ\nσώματα κυκλωθέντα καὶ ἀρτιτόμων στίχας ἵππων,\nὧν ἄπο δημὸν ἅπαντα λαβὼν στοιχηδὸν ἑκάστου,\nἀμφὶ νέκυν στορέσας, κυκλώσατο πίονα μίτρην.\nἔνθα πυρὸς χρέος ἔσκε· φιλοσκοπέλοιο δὲ Κίρκης\nΦαῦνος ἐρημονόμος, Τυρσηνίδος ἀστὸς ἀρούρης,\nὡς πάις ἀγροτέρης δεδαημένος ἔργα τεκούσης,\nπυροστόκους λάιγγας, ὀρειάδος ὄργανα τέχνης,\nἤγαηεν ἐκ σκοπέλοιο, καί, ὁππόθι σήματα Νίκης\nἠερόθεν πίπτοντες ἐπιστώσαντο κεραυνοί,\nλείψανα θεσπεσίου πυρὸς ἤγαγεν, ὥς κεν ἀνάψῃ\nπυρκαϊὴν φθιμένοιο· Διοβλήτῳ δὲ θεείῳ\nἀμφοτέρων ἔχρισε λίθων κενεῶνας ἀλείψας\nπυρσοτόκων· καὶ λεπτὸν Ἐρυθραίοιο κορύμβου\nκάρφος ἀποξύσας διδυμάονι μίγνυε πέτρῳ·\nτρίβων δʼ ἔνθα καὶ ἔνθα καὶ ἄρσενι θῆλυν ἀράσσων\nἔγκρυφον αὐτολόχευτον ἀνείρυε λαΐνεον πῦρ,\nπυρκαϊῇ δʼ ὑπέθηκεν, ὅπῃ πέλεν ἀγριὰς ὕλη.\nοὐ δὲ πυρὴν φθιμένου περιδέδρομεν ἁπτόμενον πῦρ,\nἀλλὰ θεὸς Φαέθοντος ἐναντίον ὄμμα τανύσσας\nἀγχιφανὴς ἐκάλεσσεν Ἑώιον Εὖρον ἀήτην,\nπυρκαϊῆς ἐπίκουρον ἄγειν ἀντίπνοον αὔρην.\nκαὶ Βρομίου καλέοντος Ἑωοδόρος ἔκλυε γείτων\nἱκεσίης, καὶ γνωτὸν ἑὸν προίηκε Λυαίῳ,\nἄσθματι πυκνοτέρῳ φλογοειδέα πυρσὸν ἀνάπτειν.\nκαὶ θάλαμον ῥοδόεντα λιπὼν μητρώιον Ἠοῦς\nπυρκαϊὴν φλογόεσσαν ἀνερρίπιζεν ἀήτης\nπάννυχος, αἰθύσσων ἀνεμοτρεφὲς ἁλλόμενον πῦρ·\nκαὶ σέλας ἠκόντιζον ἐς ὴέρα θυιάδες αὖαι,\nγείτονες Ἠελίοιο. σὺν ἀχνυμένῳ δὲ Λυαίῳ\nἈστέριος Δικταῖος, ὁμόγνιον αἷμα κομίσων,\nΚνώσσιον ἀμφικύπελλον ἔχων δέπας ἡδέος οἴνου\nεὐόδμου, δαπέδοιο χυτὴν ἐμέθυσσε κονίην,\nψυχὴν ἠνεμόφοιτον Ἀρεστορίδαο γεραίρων.\nἈλλʼ ὅτε δὴ δροσεριῖο προάγγελος ἅρματος Ἠοῦς\nὄρθρος ἐρευθιόων ἀμαρύσσετο νύκτα χαράσσων,\nδὴ τότε πάντες ὄρουσαν, ἀμοιβαίνῳ δὲ κυπίλλῳ\nπυρκαϊὴν ἑτάροιο κατέαβεσαν ἰκμάδι Βάκχου.\nκαὶ βαλίαις πτερύγεσσιν ἐχάζετο θερμὸς ἀήτης\nεἰς δόμον Ἠελίοιο φαεσφόρον. Ἀστέριος δὲ\nὀστέα συλλέξας κεκαλυμμένα δίπλακι δημῷ\nεἰς χρυσέην φιάλην κατεθήκατο λείψανα νεκροῦ.\nκαὶ τροχαλοὶ Κκορύβαντες, ἐπεὶ λάχον ἔνδιον Ἴδης,\nνεκροὸν ἐταρχύσαωτο, μιῆς οἰκήτορα πάτρης,\nΚρήτης γνήσιον αἷμα, βαθυνομένων δὲ θεμέθλων\nτύμβον ἐτορνώσαωτο πεδοσκαφέος διὰ κόλπου·\nκαὶ κόνιν ὀθνείην πυμάτην ἐτέχευαν Ὀφέλτῃ,\nκαὶ τάφον αἰπυτέροισιν ἀνεστήσαντο δομαίοις,\nτοῖον ἐπιγράψαντες ἔπος νεοπενθέι τύμβῳ·\nνεκρός Ἀρεστορίδης μινυώριος ἐνθάδε κεῖται,\nΚνώσσιος, Ἰνδοφόνος, Βρομίου συνάεθλος, Ὀφέλτης.\nκαὶ θεὸς ἀμπελόεις ἐπιτύμβια δῶρα κομίζων\nαὐτόθι λαὸν ἔρυκε, καὶ ἵζανεν εὐρὺν ἀγῶνα,\nτέρμα δρόμου τελέσας ἱππήλατον· ἐν δαπέδῳ δέ\nὀργυίης ἰσόμετρος ἔην λίθος εὐρέι μέτρῳ,\nἡμιτόμου κύκλοιο φέρων τύπον, εἰκόνα μήνης,\nἀντιτύποις λαγόνεσσιν ἐύξοος, οἷον ὑφαίνων\nἐργοπόνοις παλάμῃσι γέρων τορνώσατο τέκτων,\nἔνθεον ἀσκῆσαι ποθέων βρέτας· ὃν τότε γαίῃ\nκουφίζων παλάμῃσι πέλωρ ἱδρύσατο Κύκλωψ\nνύσσης λαϊνέης ἀντίρροπν, ἶσον ἐκείνῳ\nἀντόπορον λίθον ἄλλον ὁμόζυγον ἐν χθονἰ πήξας.\nποικίλα δʼ ἦεν ἄεθλα, λέβης, τρίπος, ἀσπίδες, ἵπποι,\nἄργυρος, Ἰνδὰ μέταλλα, βόες, Πακτώλιος ἰλύς.\nκαὶ θεὸς ἱππήεσσιν ἀέθλια θήκατο νίκης·\nπρώτῳ μὲν θέτο τόξον Ἀμαζονίην τε φαρέτρην\nκαὶ σάκος ἡμιτέλεστον Ἀρηιφίλην τε γυναῖκα,\nτήν ποτε Θερμώδοντος ὑπʼ ὀφρύσι πεζὸς ὁδεύων\nλουομένην ζώγρησε, καὶ ἤγαγεν εἰς πόλιν Ἰνδῶν·\nδευτέρῳ ἵππον ἔθηκε Βορειάδι σύνδρομον αὔρῃ,\nξανθοφυῆ, δολιχῇσι κατάσκιον αὐχένα χαίταις,\nἡμιτελὲς κυέουσαν ἔτι βρέφος, ἧς ἔτι φόρτῳ\nἵππιον ὄγκον ἔχουσα γονῆς οἰδαίνετο γαστηρ·\nκαὶ τριτάτῳ θώρηκα, καὶ ἀσπίδα θῆκε τετάρτῳ·\nτὸν μὲν ἀριστοπόνος τεχνήσατο Λήμνιος ἄκμων\nἀσκήσας χρυσέῳ δαιδάλματι, τῆς δʼ ἐνὶ μέσσῳ\nὀμφαλὸς ἀργυρέῳ τροχόεις ποικίλλετο κόσμῳ·\nπέμπτῳ δοιὰ τὰλαντα, γέρας Πακτωλίδος ὄχθης.\nὀρθωθεὶς δʼ ἀγόρευεν ἐπισπέρχων ἐλατῆρας·\nὦ φίλοι, οὓς ἐδίδαξεν Ἄρης πολίπορθον Ἐνυώ,\nοἷς δρόμον ἱπποδύνης δωρήσατο κυανοχαίτης,\nοὐ μὲν ἐγώ καμάτων ἀδαήμονας ἄνδρας ἐπείγω,\nἀλλὰ πόνοις βριαροῖσιν ἐθήμονας· ἡμέτεροι γὰρ\nπαντοίαις ἀρετῇσι μεμηλότες εἰσὶ μαχηταί·\nεἰ γὰρ ἀπὸ Τμώλοιο γένος λάχε Λύδιος ἀνήρ,\nἱππείης τελέσει Πελοπηίδος ἄξια νίκης·\nεἰ δὲ πέδον Πισαῖον ἔχει μαιήιον ἵππων\nἬλιδος εὐδίφροιο καὶ Οἰνομαοιο πολίτης,\nοἶδεν Ὀλυμπιάδος κοτινηφόρον ὄζον ἐλαίης·\nἀλλʼ οὐκ Οἰνομάοιο πέλει δρόμος, οὐκ ἐλατῆρες\nἐνθάδε κέντρον ἔχουσι κακοξείνων ὑμεναίων,\nἀλλʼ ἀρετῇς δρόμος οὗτος, ἐλεύοερος ἀφρογενείης·\nεἰ πέδον Ἀονίης ἢ Φωκίδος αἷμα κομίζει,\nΠύθιον Ἀπόλλωνι τετιμένον οἶδεν ὰγῶνα·\nεἰ μεθέπει σοφὸν οὖδας ἐλαιοκόμου Μαραθῶνος,\nἔγνω πιαλέης ἐγκύμονα κάλαπιν ἐέρσης·\nεἰ πέλεν εὐώδινος Ἀχαιίδος ἀστὸς ἀρούρης,\nΠελλήνην δεδάηκεν, ὅπῃ ῥιγηλὸν ἀγῶνα\nἄνδρες ἀεθλεύουσι φιλοχλαίνου περὶ νίκης,\nχειμερίῳ σφίγγοντες ἀθαλπέα γυῖα χιτῶνι·\nεἰ ναέτης βλάστησεν ἁλιζώνοιο Κορίνθου,\nἼσθμιον ἡμετέροιο Παλαίμονος οἶδεν ἀγῶνα.\nὣς φαμένου σπεύδοντες ἐπέτρεχον ἡγεμονῆες,\nδίφρα περιτροχόωντες ἀμοιβαδίς· ὠκυπόδην δὲ\nΞάνθον ἄγων πρώτιστος ὑπὸ ζυγὰ δῆσεν Ἐρεχθεὺς\nἄρσενα, καὶ θήλειαν ἐπεσφήκωσε Ποδάρκην,\nοὓς Βορέης ἔσπειρεν ἐυπτερύγων ἐπὶ λέκτρων\nΣτθοωίην Ἅρπυιαν ἀελλόπον εἰς γάμον ἕλκων,\nκαί σφεας, Ὠρείθυιαν ὅθʼ ἥρπασεν Ἀτθίδα νύμφην,\nὤπασεν ἕδνον ἕρστος Ἐρεχθέι γαμβρὸς ἀήτης.\nδεύτερος Ἀκταίων Ἰσμηνίδα πάλλεν ἱμάσθλην·\nκαὶ τρίτος ὑγρομέδοντος ἀπόσπορος ἐννοσιγαίου\nΣκέλμις ἔην ταχύπωλος, ὃς ἔγραφε πολλάκις ὕδωρ\nπάτριον ἰθύνων Ποσιδήιον ἅρμα θαλάσσης.\nτέτρατος ἄνθορε Φαῦνος, ὃς εἰς μέσον ἧλθεν ἀγῶνος\nμοῦνος ἔχων τύπον ἶσον ἑῆς γενέταο τεκούσης,\nἨελίου μίμημα φέρων τετράζυγας ἵππους·\nκαὶ Σικελῶν ὀχέων ἐπεβήσατο πέμπτος Ἀχάτης,\nοἶστπον ἔχων Πισαῖον ἐλαιοκόμου ποταμοῖο,\nἱπποσύνης ἀκόρητος, ἐπεὶ πέδον ᾤκεε νύμφης\nἈλοειοῦ δυσέρωτος ὃς εἰς Ἀπέθουσαν ἱκάνει\nἄβροχον ἕδνον ἔρωτος ἄγων στεφανηφόρον ὕδωρ.\nκαὶ θρασὺν Ἀκταίωνα λαβὼν ἀπάνευθεν ὁμίλου\nπαιδὶ πατὴρ σπεύδοντι φίλους ἐπετέλλετο μύθους·\nΤέκνον Ἀρισταίοιο περισσονόοιο τοκῆος,\nοἶδα μέν, ὅττι φέρεις σθένος ἄριον, ὅττι κομίζεις\nσύμφυτον ἠνορέῃ κεκερασμένον ἄνθεμον ἥβης,\nπάτριον αἷμα φέρων Φοιβήιον, ἡμέτεραι δὲ\nκρείσσονες ἀίσσουσιν ἐπὶ δρόμον Ἀρκάδες ἵπποι·\nἀλλὰ ματην τάδε πάντα, καὶ οὐ σθένος, οὐ δρόμος ἵππων\nνικῆσαι δεδάασιν, ὅσον φρένες ἡνιοχῆος·\nμούνης κερδοσύνης ἐπιδεύεαι· ἱπποσύνη γὰρ\nχπηίζει πινυτοῖο δαήμονος ἡνιοχῆος.\nἀλλὰ σὺ πατρὸς ἄκουε, καὶ ἵππια κέρδεα τέχνης,\nὅσσα χρόνῳ δεδάηκα πολύτροπα, καὶ σὲ διδάξω.\nσπεῦδε, τέκος, γενετῆρα τεαῖς ἀρετῇσι γεραίρειν·\nκαὶ δρόμος ἱπποσύνης μεθέπει κλίος, ὅσσον Ἐνυώ·\nσπεῦδε καὶ ἐν σταδίοισι μετὰ πτολέμους με γεραίρειν·\nἌρεα νικήσας ἑτέρην ὑποδύσεο νίκην,\nὄφρα μετʼ αἰχμητῆρα καὶ ἀθλοφόρον σε καλέσσω.\nὦ τέκος, ἄξια ῥέξον ὁμογνήτῳ Διονύσῳ,\nἄξια καὶ Φοίβοιο καὶ εὐπαλάμοιο Κυρήνης,\nκαὶ καμάτους νίκησον Ἀρισταίοιο τοκῆος·\nἱπποσύνην δʼ ἀνάφαινε, φέρων τεχνήμονα νίκην,\nκερδαλέην σέο μῆτιν, ἐπεὶ κατὰ μέσσον ἀγῶνος\nἄλλος ἀνὴρ ἀδίδακτος ἀπόσσυτον ἅρμα παρέηκων\nπλάζεται ἔνθα καὶ ἔνθα, καὶ ἀντιπόρων δρόμος ἵππων\nἄστατος οὐ μάστιγι βιάζεται, οὐδὲ χαλινῷ\nπείθεται, ἡνίοχος δὲ μετάτροπος ἔκτοθι νύσσης\nἕλκεται, ἧχι φέρουσιν ἀπειθέες ἅρπαγες ἵπποι·\nὃς δέ κε τεχνήεντι δόλῳ μεμελημένος εἴη\nἡνίοχος πολύμητις, ἔχων καὶ ἐηάσσονας ἵππους,\nἰθύνει, προκέλευθον ὀπιπεύων ἐλατῆρα,\nἐγγὺς ἀεὶ περὶ νύσσαν ἄγων δρόμον, ἅρμα δὲ κάμπτει\nἱππεύων περὶ τέρμα καὶ οὔ ποτε τέρμα χαράσσων.\nσκέπτεό μοι καὶ σφίγγε κυβερνητῆρι χαλινῷ\nδοχμώσας ὅηον ἵππον ἀπιστεπὸν ἐγγύθι νύσσης,\nλοξὸς ἐπὶ πλευρῇσι παρακλιδὸν ἅρμα βαρύνων,\nἀγχιφανὴς ἄψαυστος ἀναγκαίῳ τινὶ μέτρῳ\nσὸν δρόμον ἰθύνων, πεφυλαγμένος, ἄχρι φανείη\nπλήμνη ἑλισσομένου σέθεν ἅρματος οἷά περ ἄκρου\nτέρματος ἁπτομένη τροχειδέι γείτονι κύκλῳ·\nἀλλὰ λίθον πεφύλαξο, μὴ ἄξονι νύσσαν ἀράξας\nεἰν ἑνὶ δηλήσαιο καὶ ἅρματα καὶ σέθεν ἵππους.\nκαὶ τεὸν ἔνθα καὶ ἔνθα κατὰ δρόμον ἅρμα νομεύων\nἔσσο κυβερνήτῃ πανομοίιος· ἀμφότερον δέ,\nκέντρῳ ἐπισπέρχων, προχέων πλήξιππον ἀπειλήν,\nδεξιὸν ἵππον ἔλαυνε, θοώτερον εἰς δρόμον ἕλκων\nἀθλιβέος μεθέποντα παρειμένα κύκλα χαλινοῦ·\nἔσσο κυβερνήτῃ πανομοίιος ἅρμα νομεύων\nεἰς δρόμον ἰθυκέλευθον, ἐπεὶ τεχνήμονι βουλῇ\nπηδάλιον δίφροιο πέλει νόος ἡνιοχῆος.\nὥς εἰπὼν παλίνορσος ἐχάζετο, παῖδα διδάξας\nἠθάδος ἱπποσύνης ἑτερότροπα κέρδεα τέχνης.\nκαὶ κυνέης ἔντοσθεν ἐθήμονος ἄλλος ἐπʼ ἄλλῳ\nτυφλὴν χεῖρα τίταινε φυλασσομένοιο προσώπου,\nκλῆρον ἔχειν ἐθέλων ἑτερότροπον, οἷά τις ἀνὴρ\nεἰς κύβον ἀλλοπρόσαλλον ἑκηβόλα δάκτυλα πάλλων.\nκαὶ λάχον ἡνιοχῆες ἀμοιβαδίς· ἱππομανὴς δὲ\nΦαῦνος ἀειδομένης Φαεθοντίδος αἷμα γενέθλης\nκλήρῳ πρῶτος ἔην, καὶ δεύτερος ἦεν Ἀχάτης,\nτῷ δʼ ἐπὶ Δαμναμενῆος ἀδελφεός, ἀμφὶ δʼ ἄρʼ αὐτῷ\nἔλλαχεν Ἀκταίων· ὁ δὲ φέρτατος εἰς δρόμον ἔστη\nὑστατίου κλήροιο τυχὼν πλήξιππος Ἐρεχθεύς.\nκαὶ βοέας μάστιγας ἐκούφισαν ἡνιοχῆες,\nἱστάμενοι στοιχηδὸν ἀμοιβαίων ἐπὶ δίφρων.\nκαὶ σκοπὸς Αἰακὸς ἦεν ἐτήτυμος, ὄφρα νοήσας\nκαμπτομένους περὶ τέρμα φιλοστεφάνους ἐλατῆρας\nμάρτυς ἀληθείης ἑτερόθροα νείκεα λύσῃ.\nὄμμασιν ἀπλανέεσσι διακρίνων δρόμον ἵππων.\nτοῖσι μὲν ἐκ βαλβῖδος ἔην δρόμος· ἐσσυμένων δὲ\nὃς μὲν ἔην προκέλευθος, ὁ δὲ προθέοντα κιχῆσαι\nἤθελεν, ὃς δʼ ἐδίωκε μεσαίτατον, ὃς δὲ χαράξαι\nἀγχιφανὴς μενέαινεν ὀπίστερον ἡνιοχῆα.\nκαί τις ἐνὶ σταδίοις ἐλατὴρ ἐλατῆρα κιχήσας\nἅρματι δίφρον ἔμιξε, καὶ ἡνία χερσὶ τινάσσων\nἵππους ἀγκυλόδοντι διεπτοίησε χαλινῷ·\nἄλλος ἐπαΐσσοντι συνέμπορος ἡνιοχῆι\nεἰς ἔριν ἀμφήριστον ἰσόρροπον εἶχε πορείην,\nδόχμιος ὀκλάζων, τετανυσμένος, ὀρθὸς ἀνάγκῃ,\nἰξύι καμπτομένῃ, καὶ ἑκούσιον ἵππον ἐλαύνων,\nφειδομένῃ παλάμῃ τεχνήμονι βαιὸν ἱμάσσων,\nἐντροπαλιζομένης δοχμώσατο κύκλον ὀπωπῆς·\nδίφρον ὀπισθοπόρου πεφυλαγμένος ἡνιοχῆος·\nκαί νύ κεν ἀίσσοντι ποδῶν ἐπιβήτορι παλμῷ\nεἰς τροχὸν αὐτοκύλιστον ὄνυξ ὠλίσθανεν ἵππων,\nεἰ μὴ ἔτι σπεύδουσαν ἑὴν ἀνέκοψεν ἐρωὴν\nἡνίοχος, κατόπισθεν ἐπήλυδα δίφρον ἐρύκων.\nκαί τις ἔχων προκέλευθος ὀπίστερον ἡνιοχῆα\nἀντίτυπον δρόμον εἶχεν ὁμοζήλων ἐπὶ δίφρων,\nἄστατος ἔνθα καὶ ἔνθα περικλείων ἐλατῆρα\nἀγχιφανῆ. καὶ Σκέλμις, ἀπόσπορος ἐννοσιγαίου,\nεἰναλίην μάστιγα Ποσειδάωνος ἑλίσσων\nπάτριον ἡνιόχευε θαλασσονόμων γένος ἵππων·\nοὐδὲ τόσον πεπότητο τανύπτερος ἠέρα τέμνων\nΠήγασος ὑψιπότητος, ὅσον βυθίων πόδες ἵππων\nχερσαίην ἀκίχητον ἐποιήσαντο πορείην.\nλαοὶ δʼ εἰς ἕν ἰόντες, ἐν ὑψιλόφῳ τινὶ χώρῳ\nἑζόμενοι στοιχηδὸν ὀπιπευτῆρες ἀγῶνος,\nτηλόθεν ἐσκοπίαζον ἐπειγομένων δρόμον ἵππων·\nὧν ὁ μὲν εἱστήκει πεφοβημένος, ὃς δὲ τινάσσων\nδάκτυλον ἄκρον ἔσειεν ἐπισπέρχων ἐλατῆρα,\nἄλλος ἁμιλλητῆρι πόθῳ δεδονημένος ἵππων\nἱππομανῆ νόον εἶχεν ὁμόδρομον ἡνιοχῆος·\nκαί τις ἑοῦ προκέλευθον ἰδὼν δρόμον ἡνιοχῆος\nχερσὶν ἐπεπλατάγησε καὶ ἴαχε πενθάδι φωνῇ\nθαρσύνων, γελόων, τρομέων, ἐλατῆρι κελεύων.\nἅρματα δʼ εὐποίητα θοώτερα θυιάδος ἄρκτου\nἄλλοτε μὲν πεπότητο μετάρσια, πῇ δʼ ἐπὶ γαίῃ\nἀκροφανῆ πεφόρητο μόγις ψαύοντα κονίης·\nκαὶ ταχινῷ ψαμαθῶδες ἕδος τροχοειδέι κύκλῳ\nἅρματος ἰθυπόροιο κατέγραφεν ὁλκὸς ἀλήτης·\nσυμφερτὴ δʼ ἔρις ἦεν· ἐγειρομένη δὲ καἰ αὐτὴ\nστήθεσιν ἱππείοισιν ἀνῃώρητο κονίη,\nχαῖται δʼ ἠερίῃσιν ἐπερρώοντο θυέλλαις·\nὀτρηροὶ δʼ ἐλατῆρες ὁμογλώσσων ἀπὸ λαιμῶν\nὀξυτέρην μάστιγος ἀπερροίβδησαν ἰωήν.\nἀλλʼ ὅτε δὴ πύματον τέλεον δρόμον, ὀξὺς ὀρούσας\nΣκέλμις ἔην πρώτιστος ἁλίδρομον ἅρμα τιταίνων·\nκαί οἱ ὁμαρτήσας ἐπεμάστιεν ἵππον Ἐρεχθεὺς\nἀγχιφανής, καὶ δίφρον ὀπισθοπόρον τάχα φαίης\nεἰναλίου Τελχῖνος ἰδεῖν ἐπιβήτορα δίφρων·\nκαὶ γάρ ἀερσιπότητος Ἐρεχθέος ἵππος ἀγήνωρ\nδιχθαδίῳ μυκτῆρι παλίμπνοον ἄσθμα τιταίνων\nἀλλοτρίου θέρμαινε μετάφρενον ἡνιοχῆος,\nκαί νύ κεν αὐχενίων ἐδράξατο χερσὶ κομάων,\nἐντροπαλιζομένοις βλεφάροις ἐλατῆρα δοκεύων,\nκαί νύ κε σειομένων τροχαλῇ στροφάλιγγι γενείων\nἀφριόων στατὸς ἵππος ἀπέπτυε ἄκρα χαλινοῦ,\nἀλλὰ παρατρέψας ἀνεσείρασε δίφρον Ἐρεχθεύς,\nἡνία δʼ εὐποίητα κατέσπασεν ἅρπαγι παλμῷ,\nἀγχιφανῆ κατὰ βαιὸν ἐπισφίγγων γένυν ἵππων·\nκαὶ πάλιν ἐγγὺς ἔλασσε φυγὼν ἀχάλινον ἀνάγκην.\nκαί μιν ἑοῖς ὀχέεσσιν ἐπαΐσσοντα δοκεύων\nΣκέλμις ἀπειλήτειραν ἀπερροίβδησεν ἰωήν·\nΛῆγε θαλασσαίοισι μάτην ἵπποισιν ἐρίζων·\nἄλλον ἐμοῦ γενέταο Πέλοψ ποτὲ δίφρον ἐλαύνων\nΟἰνομάου νίκησεν ἀνικήτων δρόμον ἵππων.\nἱπποσύνης μὲν ἔγωγε κυβερνητῆρα καλέσσω\nἵππιον ὑγρομέδοντα· σὺ δέ, πλήξιππε, τιταίνεις\nνίκης ἐλπίδα πᾶσαν ἐς ἱστοτέλειαν Ἀθήνην.\nοὐ δὲ τεῆς ὀλίγης μορίης χρέος, ἀλλά κομίζω\nἀμπελόεν στέφος ἄλλο καὶ οὐκ ἐλάχειαν ἐλαίην.\nὣς φαμένου ταχύβουλος ἐχώσατο μᾶλλον Ἐρεχθεύς,\nκαὶ δόλον ἠπεροπῆα καὶ ἔμφρονα μῆτιν ὑφαίνων\nχερσὶ μὲν ἡνιόχευεν ἑὸν δρόμον, ἐν κραδίῃ δὲ\nἱπποσύνης πολιοῦχον ἑὴν ἐπίκουρον Ἀθήνην\nκικλήσκων ταχύμυθον ἀνήρυγεν Ἀτθίδα φωνήν·\nΚοίρανε Κεκροπίης, ἱπποσσόε Παλλὰς ἀμήτωρ,\nὡς σὺ Ποσειδάωνα τεῷ νίκησας ἀγῶνι,\nοὕτω σὸς ναέτης Μαραθώνιον ἵππον ἐλαύνων\nυἱέα νικήσειε Ποσειδάωνος Ἐρεχθεύς.\nτοῖον ἔπος βοόων ἐπεμάστιεν ἰσχία πώλων,\nἅρματι δʼ ἅρμα πέλασσεν ἰσόζυγον· ἀντιβίου δὲ\nλαιῇ μὲν βαρύδεσμον ἐπισφίγγων γένυν ἵππων,\nσύνδρομον αὖ ἐρύων βεβιημένον ἅρμα χαλινῷ,\nδεξιτερῇ μάστιζεν ἑοὺς ὑψαύχενας ἵππους\nἐσσυμένους προτέρωσε· μεταστήσας δὲ κελεύθου\nθῆκε παλινδίνητον ὀπίστερον ἡνιοχῆα.\nκαὶ τροχαλοῖς στομάτεσσι χέων φιλοκέρτομον ἠχὼ\nυἷα Ποσειδάωνος ἀμοιβάδι νείκεε φωνῇ,\nἐντροπαλιζομένην μεθέπων γελόωσαν ὀπωπήν·\nΣκέλμις, ἐνικήθης· σέο φέρτερός ἐστιν Ἐρεχθεύς,\nὅττι τεὸν Βαλίον, Ζεφυρηίδος αἷμα γενέθλης,\nἄρσενα καὶ νέον ἵππον ὁδοιπόρον ἄβροχον ἅλμης\nγηραλέη νίκησεν ἐμὴ θήλεια Ποδάρκη.\nεἰ μὲν ἀγηνορέεις Πελοπηίδος εἵνεκα τέχνης\nὑμετέρου γενετῆρος ἁλίδρομον ἅρμα γεραίρων,\nΜυρτίλος αἰολόμητις ἐπίκλοπον ἤνυσε νίκην,\nμιμηλῷ τελέσας ἀπατήλιον ἄξονα κηρῷ·\nεἰ δὲ μέγα φρονέεις γενεῆς χάριν ἐννοσιγαίου,\nἵππιον ὃν καλέεις, βυθίων ἐπιβήτορα δίφρων,\nπόντιον αὐτὸν ἄνακτα, κυβερνητῆρα τριαίνης,\nἄρσενα σὸν νίκησεν ἀρηγόνα θῆλυς Ἀθήνη.\nὣς φάμενος Τελχῖνα παρέδραμεν ἀστὸς Ἀθήνης.\nτῷ δʼ ἐπὶ Φαῦνος ἔλαυνεν ὄχου τέθριππον ἱμάσσων·\nἈκταίων δὲ τέταρτος ἐπίκλοπος ἕσπετο Φαύνῳ,\nπατρὸς Ἀρισταίου μεμνημένος εἰσέτι μύθων\nκερδαλέων· καὶ λοῖσθος ἔην Τυρσηνὸς Ἀχάτης.\nκαὶ θρασὺς Ἀκταίων δολίην ἐφράσσατο βουλήν·\nΦαῦνον ἑοῖς ὀχέεσσιν ἔτι προθέοντα κιχήσας\nὀξυτέρῃ μάστιγι μεταστρέψας δρόμον ἵππων\nσύνδρομος ἡνιόχευε, παρακλέπτων ἐλατῆρα,\nβαιὸν ὑποφθάμενος· καὶ ἐπʼ ἄντυγι γούνατα πήξας\nδίφρον ἁμιλλητῆρα κατέγραφεν ἅρματι λοξῷ,\nἱππείους τροχόεντι διαξύων πόδας ὁλκῷ.\nκαὶ δαπέδῳ πέσεν ἅρμα· τινασσομένοιο δὲ δίφρου\nτρεῖς μὲν ὑπὲρ δαπέδοιο πέλον πεπτηότες ἵπποι,\nὃς μὲν ὑπὲρ λαγόνων, ὁ δὲ γαστέρος, ὃς δʼ ἐπἰ δειρήν,\nεἷς δέ τις ὀρθὸς ἔμιμνε παρακλιδόν, ἀμφὶ δὲ γαίῃ\nἄκρα ποδῶν ῥίζωσε, καὶ ἄστατον αὐχένα σείων\nσύζυγος ἐστήριξεν ὅλον πόδα γείτονος ἵππου,\nκουφίζων ζυγόδεσμα, καὶ ὑψόσε δίφρον ἀνέλκων.\nοἱ μὲν ἔσαν προχυθέντες ἐπὶ χθονός· αὐσταλεος δὲ\nἡνίοχος κεκύλιστο παρὰ τροχόν, ἅρματι γείτων·\nθρύπτετο δʼ ἄκρα μέτωπα, μιαινομένου δὲ γενείου\nὀξυτενὴς κεκόνιστο πέδῳ κεχαραγμένος ἀγκών.\nἡνίοχος δʼ ἀνέπαλτο θοώτερος· ἐσσυμένως δὲ\nεἰς χθόνα πεπτηῶτι παρίστατο γείτονι δίφρῳ,\nαἰδομένῃ παλάμῃ τετανυσμένον ἵππον ἀνέλκων·\nκαὶ βαλίῃ μάστιγι κατηφέα πῶλον ἱμάσσων.\nκαὶ θρασὺς Ἀκταίων πεπονημένον ἐγγύθι δίφρου\nΦαῦνον ὀπιπεύων φιλοπαίγμονα ῥήξατο φωνήν·\nΛῆγε μάτην ἀέκοντας ἐπισπέρχων σέθεν ἵππους,\nλῆγε μάτην· φθάμενος γὰρ ἀπαγγέλλω Διονύσῳ,\nΦαῦνος ὅτι προθέοντας ὅλους, ἐλατῆρας ἐάσας\nνόστιμος ὀψικέλευθος ἐλεύσεται ἅρματα σύρων·\nφείδεο σῆς μάστιγος, ἐπεὶ ταμεσίχροϊ κέντρῳ\nσῶν ὁρόων ᾤκτειρα δέμας κεχαραγμένον ἵππων.\nἔννεπεν ἀστήρικτον ὄχον προκέκευθον ἐλαύνων\nὠκυτέρῃ μάστιγι· καὶ ἄχνυτο Φαῦνος ἀκούων.\nκαὶ μόγις ἐν δαπέδῳ λασίης δεδραγμένος οὐρῆς\nκεκλιμένων ὤρθωσε δέμας κεκονιμένον ἵππων,\nκαί τινα λυομένοιο παραΐξαντα λεπάδνου\nπῶλον ἄγων παλίνορσον ἐπεσφήκωσε χαλινῷ·\nστήσας δʼ ἔνθα καὶ ἔνθα παρεσσυμένων πόδας ἵππων\nἅρματος ὕψι βέβηκε, καὶ ἴχνιον ἅρματι πήξας\nφρικαλέῃ μάστιξε τὸ δεύτερον ἵππον ἱμάσθλῃ·\nκαὶ πλέον ἤλασε Φαῦνος ἐπισπέρχων δρόμον ἵππων,\nὠκύτερον δʼ ἐδίωκε παροίτερον ἡνιοχῆα·\nκαὶ φθαμένους ἐκίχησεν, ἐπεὶ μένος ἔμβαλεν ἵπποις\nἵππιος ἐννοσίγαιος ἑὸν θρασὺν υἷα γεραίρων·\nστεινωπὴν δέ κέλευθον ἰδὼν παρὰ κοιλάδι πέτρῃ\nἔμφρονα μῆτιν ὕφαινε δολοπλόκον, ὄφρα κιχήσας\nἅρματι τεχνήεντι παραΐξειεν Ἀχάτην.\nῥωγμὸς ἔην βαθύκολπος, ὃν ἐξέρρηξε κελεύθου\nχειμερίῃ μάστιγι Διὸς μετανάστιον ὕδωρ\nἠερόθεν προχέοντος· ἐεργομένῳ δὲ ῥεέθρῳ\nὄμβρου γειοτόμοιο ῥάχις κοιλαίνετο γαίης,\nἧχτ μολὼν ἀέκων ἀνεσείρασε δίφρον Ἀχάτης,\nφεύγων ἀγχικέλευθον ἐπηλυσίην ἐλατῆρος·\nκαὶ οἱ ἐπεσσυμένῳ τρομερὴν ἀνενείκατο φωνήν·\nΕἰσέτι, νήπιε Φαῦνε, τεοὶ ῥυπόωσι χιτῶνες,\nεἰσέτι σῶν ὀχέων ψαμαθώδεές εἰσι κορῶναι,\nοὔ πω σῶν ἐτίναξας ἀκοσμήτων κόνιν ἵππων·\nλύματα σεῖο κάθαιρε· τί σοι τόσον ἵππον ἐλαύνειν;\nμή σε πάλιν πίπτοντα καὶ ἀσπαίροντα νοήσω.\nτὸν θρασὺν Ἀκταίωνα φυλάσσεο, μή σε κιχήσας\nταυρείῃ σέο νῶτον ὑποστίξειεν ἱμάσθλῃ,\nμή σε πάλιν προκάρηνον ἀκονίζειε κονίῃ.\nεἰσέτι σῆς μεθέπεις κεχαραγμένα κύκλα παρειῆς·\nΦαῦνε, τί μαργαίνεις, ξυνήονα μῶμον ἀνάπτων\nπατρὶ Ποσειδάωνι καὶ Ἠελίῳ σέο πάππῳ;\nἅζεό μοι Σατύρων φιλοκέρτομον ἀνθερεῶνα.\nΣειληνοὺς πεφύλαξο καὶ ἀμφιπόλους Διονύσου,\nμή σοι ἐπεγγελάσωσι καὶ αὐσταλέῳ σέο δίφρῳ.\nπῇ θρόνα; πῇ βοτάναι; πῇ φάρμακα ποικίλα Κίρκης;\nπάντά σε, πάντα λέλοιπεν, ὅτʼ εἰς δρόμον ἦλθες ἀγῶνος.\nτίς κεν ἀπαγγείλειεν ἀγήνορι σεῖο τεκούσῃ\nκαὶ σέο κύμβαχον ἅρμα καὶ αὐχμώουσαν ἱμάσθλην;\nτοῖον ἀπερροίβδησεν ἀγήνορα μῦθον Ἀχάτης,\nκερτομέων· νέμεσις δὲ τόσην ἐγράψατο φωνήν.\nκαὶ σχεδὸν ἤλυθε Φαῦνος ὁμήλυδα δίφρον ἐλαύνων·\nἅρματι δʼ ἅρμα πέλασσε, καὶ ἄξονι γόμφον ἀράσσων\nμεσσοπαγῆ συνέαξε βαλὼν τροχοειδέι κύκλῳ·\nκαὶ τροχὸς αὐτοκύλιστος ἕλιξ ἐπεκέκλιτο γαίῃ,\nἅρμασιν Οἰνομάοιο πανείκελος, ὁππότε κηροῦ\nθαλπομένου Φαέθοντι λυθεὶς ἀπατήλιος ἄξων\nἱπποσύνην ἀνέκοπτε μεμηνότος ἡνιοχῆος.\nστεινωπὴν δὲ κέλευθον ἔχων ἀνέμιμνεν Ἀχάτης,\nεἰσόκε τετραπόρων ὑπὲρ ἄντυγος ἥμενος ἵππων\nὠκυτέρῃ μάστιγι παρήλυθε Φαῦνος Ἀχάτην,\nοἷά περ οὐκ ἀίων· καὶ ἐκούφισε μᾶλλον ἱμάσθλην,\nμαστίζων ἀκίχητος ἐπειγομένων λόφον ἵππων·\nκαὶ πέλεν Ἀκταίωνος ὀπίστερος, ὅσσα θορόντος\nδίσκου πεμπομένοιο πέλει δολιχόσκιος ὁρμή,\nὃν βριαρῇ παλάμῃ δονέων αἰζηὸς ἰάλλει.\nλαοῖς δʼ ἔμεσε λύσσα· καὶ ἤρισαν ἄλλος ἐπʼ ἄλλῳ,\nσυνθεσίας τεύχοντες ἀτεκμάρτου περὶ νίκης\nἐσσομένης· τὰ δὲ δῶρα θυελλοπόδων χάριν ἵππων\nἢ τρίπος ἠὲ λέβης ἢ φάσγανον ἠὲ βοείη·\nκαὶ ναέτης ναετῆρι, φίλος δʼ ἐρίδαινεν ἑταίρῳ,\nγηραλέος δὲ γέροντι, νέῳ νέος, ἀνέρι δʼ ἀνήρ.\nἦν δʼ ἔρις ἀμφοτέρων ἑτερόθροος, ὃς μὲν Ἀχάτην\nκυδαίνων, ἕτερος δὲ χερείονα Φαῦνον ἐλέγχων\nἐν χθονὶ πεπτηῶτα κυλινδομένων ἀπὸ δίφρων,\nἄλλος ἐριδμαίνων, ὅτι δεύτερος ἦεν Ἐρεχθεὺς\nεἰναλίου Τελχῖνος ὀπίστερος ἡνιοχῆος·\nἄλλῳ δʼ ἄλλος ἔριζον, ὅτι φθαμένων δρόμον ἵππων\nἀγχιφανὴς νίκησε πολύροπος ἀστὸς Ἀθήνης,\nΣκέλμιν ἔτι προθέοντα παραΐξας ἐλατῆρα.\nοὔ πω νεῖκος ἔληγε, καὶ ἔφθασεν ἐγγὺς Ἐρεχθεύς,\nἵπποθς ἔνθα καὶ ἔνθα κατωμαδὸν αἰὲν ἱμάσσων·\nκαὶ πολὺς ἱππείοιο διʼ αὐχένος ἔρρεεν ἱδρὼς\nκαὶ λασίου στέρνοιο, καθʼ ἡνιόχοιο δὲ πυκναὶ\nαὐχμηραὶ ῥαθάμιγγες ἐπερρώοντο κονίης·\nἅρματα δʼ ἀγχιπόροισιν ἐπέτρεχεν ἴχνεσιν ἵππων\nἁλλομένῃ στροφάλιγγι· καὶ οὐ τροχόεντι σιδήρῳ\nλεπταλέης ἀτίνακτα τινάσσετο νῶτα κονίης.\nαὐτὰρ ὁ πωτήεντα μετὰ δρόμον ὑψόθι δίφρου\nεἰς μέσον ἦλθεν ἀγῶνος· ἑῷ δʼ ἔσμηξε χιτῶνι\nμυδαλέων ἱδρῶτα διαστάζοντα μετώπων·\nκαὶ ταχὺς ἐκ δίφροιο κατήλε· μηκεδανὴν δὲ\nεἰς ζυγὸν εὐποίητον ἑὴν ἔκλινεν ἱμάσθλην·\nἵπποθς δʼ Ἀμφιδάμας θεράπων λύεν· ὠκύτερος δὲ\nτερπομένῃ παλάμῃ πρμτάγρια κούφισε νίκης,\nἰοδόκην καὶ τόξα καὶ εὐπήληκα γυναῖκα,\nπάλλων ἡμιτόμοιο μεσόμφαλα νῶτα βοείης.\nτῷ δʼ ἐπὶ δεύτερος ἦλθε θαλασσαίων ἐπὶ δίφρων\nΣκέλμις, ἐπισπέρχων Ποσιδήιον ἅρμα θαλάσσης,\nκύκλος ὅσον τροχόεις ἀπολείπεται ὠκέος ἵππου,\nτοῦ μὲν ἐπαΐσσοντος ἐπισσώτρων μόγις ἄκραι\nἐκταδίης ψαύουσιν ἑλισσομένης τρίχες οὐρῆς·\nδεύτερα δʼ εἷλεν ἄεθλα, καὶ ὤρεγε Δαμναμενῆι\nἔγκυον ἵππον ἔχειν, ζηλήμονι χειρὶ τιταίνων.\nκαὶ τρίτος Ἀκταίων ἀνεκούφισε σύμβολα νίκης\nχρυσοφαῆ θώρηκα, παναίολον ἔργον Ὀλύμπου.\nτῷ δʼ ἐπὶ Φαῦνος ἵκανε· καὶ αὐτόθι δίφρον ἐρύσσας\nὀμφαλὸν ἀργυρόκυκλον ἀνηέρταζε βοείης,\nαὐχμηρῆς μεθέπων ἔτι λείψανα κεῖνα κονίης.\nκαὶ Σικελὸς θεράπων βραδυδινέος ἐγγύθι δίφρου\nχρυσοῦ δισσὰ τάλαντα κατηφέι δεῖξεν Ἀχάτῃ,\nοἰκτρὸν ἀγηνορέοντι φιλοστόργῳ Διονύσῳ.\nαὐτὰρ ὁ πυγμαχίης χαλεπῆς ἔστησεν ἀγῶνα·\nπρώτῳ μὲν θέτο ταῦρον ἀπʼ Ἰνδῴοιο βοαύλου\nδῶρον ἄγειν, ἑτέρῳ δὲ μελαρρίνων κτέρας Ἰνδῶν\nβάρβαρον αἰολόνωτον ἑλὼν κατέθηκε βοείην.\nὀρθωθεὶς δʼ ἀγόρευεν ἀεθλητῆρας ἐπείγων,\nεὐπαλάμου δύο φῶτας ἐριδμαίνειν περὶ νίκης·\nΠυγμῆς οὗτος ἄεθλος ἀτειρέος· ἀθλοφόρῳ δὲ\nἀνέρι νικήσαντι δασύτριχα ταῦρον ὀπάσσω,\nἀνδρὶ δὲ νικηθέντι πολύπτυχον ἀσπίδα δώσω.\nὣς φαμένου Βρομίοιο σακέσπαλος ὦρτο Μελισσεύς,\nἠθάδι πυγμαχίῃ μεμελημένος· εὐκεράου δὲ\nἁψάμενος ταύροιο τόσην ἐφθέγξατο φωνήν·\nἘλθέτω, ὃς ποθέει σάκος αἰόλον· οὐ γὰρ ἐάσω\nἄλλῳ πίονα ταῦρον, ἕως ἔτι χεῖρας ἀείρω.\nὣς φαμένου ξύμπαντας ἐπεσφρήγισσε σιωπή·\nΕὐρυμέδων δέ οἱ οἶος ἀνίστατο, τῷ πόρεν Ἑρμῆς\nὄργανα πυγμαχίης γυιαλκέος, ὃς πάρος αἰεὶ\nπατρῴῳ μεμέλητο παρήμενος ἐσχαρεῶνι,\nἩφαιστηιάδης, σφυρήλατον ἄκμονα τύπτων.\nτὸν μὲν ἐριπτοίητος ἀδελφεὸς ἄμφεπεν Ἄλκων,\nζῶμα δέ οἱ παρέθηκε, καὶ ἥρμοσεν ἰξύι μίτρην,\nκαὶ δολιχαῖς παλάμῃσι κασιγνήτοιο συνάπτων\nἀζαλέων ἔσφιγξε περίπλοκον ὁλκὸν ἱμάντων.\nκαὶ πρόμος εἰς μέσον ἦλθεν, ἑοῦ προβλῆτα προσώπου\nλαιὴν χεῖρα φέρων, σάκος ἔμφυτον· ἀντὶ δὲ λόγχης\nποιητῆς παλάμης ταμεσίχροες ἦσαν ἱμάντες.\nαἰεὶ δʼ ἀντιπάλοιο φυλάσσετο δύσμαχον ὁρμήν,\nμή ποτέ μιν πλήξειε κατʼ ὀφρύος ἠὲ μετώπου,\nἠέ μιν αἱμάξειε, τετυμμένον ἄρθρον ἀμύξας,\nἠὲ διατμήξειε, κατὰ κροτάφοιο τυχήσας,\nεἰς μέσον ἐγκεφάλοιο νοήμονος ἄκρον ἀράξας,\nἢ παλάμην τρηχεῖαν ἐπὶ κροτάφοισι τιταίνων\nὄμματα γυμνώσειε λιπογλήνοιο προσώπου,\nἠὲ δαφοινήεντος ἀρασσομένοιο γενείου\nὀξυτέρων ἐλάσειε πολύστιχον ὄγμον ὀδόντων.\nἔνθα μὲν Εὐρυμέδοντος ἐπεσσυμένοιο μελισσεὺς\nστήθεος ἄκρον ἔλασσεν· ὁ δὲ σχεδὸν ἄντα προσώπου\nχεῖρα μάτην ἐτίταινε, καὶ ἤμβροτεν ἠέρα τύπτων·\nκαί μιν ἀεὶ τρομέων περιδέδρομε, κόλπον ἀμείβων,\nδεξιτερὴν γυμνοῖο κάτω μαζοῖο τιταίνων.\nἄμφω δʼ εἰς ἓν ἵκανον ἐπήλυδες, ἄλλος ἐπʼ ἄλλῳ\nἴχνεσι φειδομένοισι ποδὸς πόδα τυτθὸν ἀμείβων·\nχερσὶ δὲ χεῖρας ἔμιξαν· ἐπασσυτέρῃσι δὲ ῥιπαῖς\nφρικτὸς ὁμοπλεκέων ἐπεβόμβεε δοῦπος ἱμάντων\nἀκροτάτην περὶ χεῖρα· χαρασσομένης δὲ παρειῆς\nαἱμαλέαις λιβάδεσσιν ἐφοινίχθησαν ἱμάντες·\nκαὶ γενύων πέλε δοῦπος· ἐπὶ θρωσμῷ δὲ προσώπου\nεὐρυτέρου γεγαῶτος ἐκυμαίνοντο παρειαί,\nὀφθαλμοὶ δʼ ἑκάτερθεν ἐκοιλαίνοντο προσώπου.\nΕὐρυμέδων μὲν ἔκαμνε Μελισσέος ἴδμονι τέχνῃ,\nἄσχετον ἠελίοιο μένων ἀντώπιον αἴγλην,\nὄμμα καταυγάζοντος· ἐπαΐξας δὲ Μελισσεὺς\nὀξυτέρῃ στροφάλιγγι μετάρσιον ἴχνος ἀείρων\nἄφνω γναθμὸν ἔτυψεν ὑπʼ οὔατος· αὐτὰρ ὁ κάμνων\nὕπτιος αὐτοκύλιστος ἐρείσατο νῶτα κονίῃ,\nθυμολιπὴς μεθύοντι πανείκελος· εἶχε δὲ κόρσην\nκεκλιμένην ἑτέρωσε, καὶ αἵματος ἔπτυεν ἄχνην\nλεπτὰ παχυνομένοιο· λαβὼν δέ μιν ἐκτὸς ἀγῶνος\nστυγνὸς ὑπὲρ νώτοιο μετήγαγε σύγγονος Ἄλκων\nπληγῇ ἀμερσινόῳ βεβαρημένον. ἐσσύμενος δὲ\nἸνδῴην περίμετρον ἀνηέρταζε βοείην.\nκαὶ διδύμους Διόνυσος ἀεθλητῆρας ἐπείγων\nἀνδράσιν ἀθλοφόροισι πάλης κήρυξεν ἀγῶνα·\nκαὶ τρίπος εἰκοσίμετρος ἀέθλιον ἵστατο νίκης\nπρώτῳ ἀεθλητῆρι· τίθει δʼ εἰς μέσσον ἀείρας\nἀνθεμόεντα λέβητα χερείονι φωτὶ φυλάσσων.\nὀρθωθεὶς δʼ ἰάχησε πάλιν σημάντορι φωνῇ·\nΔεῦτε, φίλοι, καὶ τοῦτον ἐγείρατε καλὸν ἀγῶνα.\nἔννεπε· κεκλομένου δὲ φιλοστεφάνου Διονύσου\nπρῶτος Ἀρισταῖος, μετέπειτα δὲ δεύτερος ἔστη\nΑἰακὸς εὐπαλάμοιο πάλης δεδαημένος ἔργα.\nζώματι δὲ σκεπόωντες ἀθηήτου φύσιν αἰδοῦς\nγυμνοὶ ἀεθλεύοντες ἐφέστασαν· ἀμφότεροι δὲ\nπρῶτα μὲν ἀμφοτέρας παλάμας ἐπὶ δίζυγι καρπῷ\nσύμπλεκον ἔνθα καὶ ἔνθα, χυτῆς ἐπὶ νῶτα κονίης\nἀλλήλους ἐρύοντες ἀμοιβαδίς, ἅμματι χειρῶν\nἀκροτάτῳ σφίγξαντες· ἔην δʼ ἀμφίδρομος ἀνήρ,\nἄνδρα παλινδίνητον ἄγων ἑτερόζυγι παλμῷ,\nἕλκων ἑλκόμενός τε· συνοχμάζοντο γὰρ ἄμφω\nχερσὶν ἀμοιβαίῃσιν, ἐκυρτώσαντο δὲ δειρήν,\nμεσσατίῳ δὲ κάρηνον ἐπηρείδοντο μετώπῳ\nἀκλινέες, νεύοντες ἐπὶ χθονός· ἐκ δὲ μετώπων\nθλιβομένων καμάτοιο προάγγελος ἔρρεεν ἱδρώς·\nἀμφοτέρων δʼ ἄρα νῶτα κεκυφότα πήχεος ὁλκῷ\nδίζυγι συμπλεκέος παλάμης ἐτρίβετο δεσμῷ·\nσμῶδιξ δʼ αὐτοτέλεστος ἀνέδραμεν αἵματι θερμῷ,\nαἰόλα πορφύρουσα· δέμας δʼ ἐστίζετο φωτῶν.\nοἱ δὲ παλαισμοσύνης ἑτερότροπα μάγγανα τέχνης\nἀλλήλοις ἀνέφαινον ἀμοιβαδίς· ἀντίβιον δὲ\nπρῶτος Ἀρισταῖος παλάμης πηχύνατο καρπῷ,\nἐκ χθονὸς ὀχλίζων· δολίης δʼ οὐ λήθετο τέχνης\nΑἰακὸς αἰολόμητις, ὑποκλέπτοντι δὲ ταρσῷ\nλαιὸν Ἀρισταίοιο ποδὸς κώληπα πατάξας\nὕπτιον αὐτοκύλιστον ὅλον περικάββαλε γαίῃ,\nἠλιβάτῳ πρηῶνι πανείκελον· ἀμφὶ δὲ λαοὶ\nτηλίκον αὐχήεντα βοώμενον υἱέα Φοίβου\nὄμμασι θαμβαλέοισιν ἐθηήσαντο πεσόντα.\nδεύτερος ἠέρταζε μετάρσιον ὑψόθι γαίης\nκουφίζων ἀμογητὶ πελώριον υἷα Κυρήνης\nΑἰακός, ἐσσομένην ἀρετὴν τεκέεσσι φυλάσσων,\nἀκαμάτῳ Πηλῆι καὶ εὐρυβίῃ Τελαμῶνι,\nἀγκὰς ἔχων, οὐ νῶτον ἢ ὄρθιον αὐχένα κάμπτων,\nπήχεσιν ἀμφοτέροισι μεσαίτατον ἄνδρα κομίζων,\nἶσον ἀμειβόντεσσιν ἔχων τύπον, οὕς κάμε τέκτων\nπρηΰνων ἀνέμοιο θυελλήεσσαν ἀνάγκην.\nκαὶ πελάσας ὅλον ἄνδρα περιστρωθέντα κονίῃ\nΑἰακὸς ἀντιπάλοιο μέσων ἐπεβήσατο νώτων\nκαὶ πόδα πεπταμένης διὰ γαστέρος ἐκταδὰ πέμπων,\nκαμπύλον ἀκροτάτῳ περὶ γούνατι δέσμα συνάπτων,\nταρσῷ ταρσὸν ἔρειδε παρὰ σφυρὸν ἄκρον ἑλίξας·\nκαὶ ταχὺς ἀντιβίου τετανυσμένος ὑψόθι νώτων,\nαὐχένι δεσμὸν ἔβαλλε βραχίονι, δάκτυλα κάμψας·\nμυδαλέῳ δʼ ἱδρῶτι χυτὴν ἔρραινε κονίην,\nαὐχμηρῇ ψαμάθῳ διερὴν ῥαθάμιγγα καθαίρων,\nμὴ διολισθήσειε περίπλοκος ἅμματι χειρῶν\nθερμὴν τριβομένοιο κατʼ αὐχένος ἰκμάδα πέμπων.\nτοῦ δὲ πιεζομένοιο συνέρρεον ὀξέι παλμῷ\nκεκριμένοι κήρυκες, ὀπιπευτῆρες ἀγῶνος,\nμή μιν ἀποκτείνειεν ὁμόζυγι πήχεος ὁλκῷ.\nοὐ γὰρ ἔην τότε θεσμὸς ὁμοίιος, ὃν πάρος αὐτοὶ\nὀψίγονοι φράσσαντο, τιταινομένων ὅτε δεσμῶν\nαὐχενίων πνικτῆρι πόνῳ βεβαρημένος ἀνὴρ\nνίκην ἀντιπάλου μνηστεύεται ἔμφρονι σιγῇ,\nἀνέρα νικήσαντα κατηφέι χειρὶ πατάξας.\nκαὶ τρίπον εἰκοσίμετρον ἐπηχύναντο λαβόντες\nΜυρμιδόνες, θεράποντες ἀεθλοφόρου βασιλῆος·\nἈκταίων δὲ λέβητα ταχίονι κούφισε ῥιπῇ,\nδεύτερα πατρὸς ἄεθλα κατηφέι χειρὶ κομίζων.\nκαὶ τότε Βάκχος ἔθηκε ποδῶν ταχυτῆτος ἀγῶνα·\nπρώτῳ ἀεθλητῆρι τιθεὶς κειμήλια νίκης\nἀργύρεον κρητῆρα δορικτήτην τε γυναῖκα,\nδευτέρῳ αἰολόδειρον ἐθήκατο Θεσσαλὸν ἵππον,\nκαὶ πυμάτῳ ξίφος ὀξὺ σὺν εὐτμήτῳ τελαμῶνι.\nὀρθωθεὶς δʼ ἀγόρευε, ποδώκεας ἄνδρας ἐπείγων·\nἈνδράσιν ὠκυπόροισιν ἀέθλια ταῦτα γενέσθω.\nὣς φαμένου Δικταῖος ἐθήμονα γούνατα πάλλων\nτῷ δʼ ἐπὶ ποικιλόμητις ἀνέδραμεν ὠκὺς Ἐρεχθεύς,\nΠαλλάδι Νικαίῃ μεμελημένος, αὐτὰρ ἐπʼ αὐτῷ\nΠρίασος ὠκυπόδης, Κυβεληίδος ἀστὸς ἀρούρης.\nτοῖσι μὲν ἐκ βαλβῖδος ἔην δρόμος· Ὠκύθοος δὲ\nπρῶτος ἀελλήεντι ποδῶν κουφίζετο παλμῷ,\nἰθυτενῆ προκέλευθον ἔχων δρόμον· ἐσσύμενος δὲ\nδεύτερος ἀγχικέλευθος, ὀπίστερος ἦεν Ἐρεχθεύς,\nγείτονος Ὠκυθόοιο μετάφρενον ἄσθματι βάλλων,\nκαὶ κεφαλὴν θέρμαινε· φιληλακάτοιο δὲ κούρης\nοἷα κανὼν στέρνοιο πέλει μέσος, ὅν τινι μέτρῳ\nπαρθένος ἱστοπόνος τεχνήμονι χειρὶ τανύσσῃ,\nὨκυθόου πέλε τόσσον ὀπίστερος· ἀμφὶ δὲ γαίῃ\nἴχνια τύπτε πόδεσσι, πάρος κόνιν ἀμφιχυθῆναι.\nκαί νύ κεν ἀμφήριστος ἔην δρόμος· ἀλλὰ πορείην\nμιμηλὴν ἰσόμετρον ἰδὼν ἐτιταίνετο ταρσῷ\nκουφοτέρῳ, καὶ φῶτα παρέδραμε μείζονι μέτρῳ,\nὁππόσον ἀνέρος ἴχνος· ὅθεν τρομέων περὶ νίκης\nτοῖον ἔπος βοόων Βορέην ἱκέτευεν Ἐρεχθεύς·\nΓαμβρέ, τεῷ χραίσμησον Ἐρεχθέι καὶ σέο νύμφῃ,\nεἰ μεθέπεις γλυκὺν οἶστρον ἐμῆς ἔτι παιδὸς Ἐρώτων·\nδός μοι σῶν πτερύγων βάλιον δρόμον εἰς μίαν ὤρην,\nὨκύθοον ταχύγουνον ἴνα προθέοντα παρέλθω.\nὣς φαμένου Βορέης ἱκετήσιον ἔκλυε φωνήν,\nκαί μιν ἐυτροχάλοιο ταχίονα θῆκεν ἀέλλης.\nτρεῖς μὲν ἐπερρώοντο ποδῶν ἀνεμώδεϊ παλμῷ,\nἀλλʼ οὐκ ἶσα τάλαντα· καὶ ὁππόσον ὠκέι ταρσῷ\nὨκυθόου προθέοντος ὀπίστερος ἦεν Ἐρεχθεύς,\nτόσσον ἀελλήεντος Ἐρεχθέος ἔπλετο γείτων\nΠρίασος αὐχήεις, Φρύγιον γένος. ἐσσυμένων δὲ\nὁππότε λοίσθιος ἦεν ἔτι δρόμος ἅλματι ταρσῶν,\nὨκύθοος ταχύγουνος ἐπωλίσθησε κονίῃ,\nἧχι βοῶν πέλεν ὄνθος ἀθέσφατος, οὓς παπά τύμβῳ\nΜυγδονίῃ Διόνυσος ἀπηλοίησε μαχαίρῃ·\nἀλλὰ παλιννόστοιο ποδὸς ταχυσδινέι παλμῷ\nὨκύθοος πεφόρητο μετάλμενος· ἐσσυμένως δὲ\nἀντιπάλου προθέοντος ἐπήλυδα ταρσὸν ἀμείβων,\nεἰ τότε βαιὸς ἔην ἔτκ που δρόμος, ᾗ τάχα βαίνων\nἢ πέλεν ἀμφήριστος ἢ ἔφθασεν ἀστὸν Ἀθἠνης.\nκαὶ κτέρας αἰολόνωτον ἐκούφισεν ὠκὺς Ἐροχθεύς,\nΣιδόνιον κρητῆρα τετυγμένον· Ὠκύθοος δὲ\nεἴρυοε Θεσσαλὸν ἵππον· ὁ δὲ τρίτος ἠρέμα βαίνων\nΠρίασος ἆορ ἔδεκτο σὺν ἀρυγρέῳ τελαμῶνι.\nκαὶ Σατύρων ἐγέλασσε χορὸς φιλοπαίγμονι θυμῷ,\nπαπταίνων Κορύβαντα χυτῇ ῥυπόωντα κονίῃ,\nὄνθον ἀποπτύοντα κατάρρυτον ἀνθερεῶνος.\nκαὶ σόλον αὐτοχόωνον ἄγων ἐπέθηκεν ἀγῶνι\nδισκοβόλους Διόνυσος ἀκοντιστῆρας ἐπείγων·\nπρώτῳ μὲν δύο δοῦρα σὺν ἱπποκόμῳ τρυφαλείῃ\nθῆκεν ἄγων, ἑτέρῳ δὲ διαυγέα κυκλάδα μίτρην,\nκαὶ τριτάτῳ φιάλην, καὶ νεβρίδα θῆκε τετάρτῳ,\nἣν χρυσέῃ κληῖδι Διὸς περονήσατα χαλκεύς.\nὀρθωθεὶς δʼ ἀνὰ μέσσον ἐγερσινόῳ φάτο φωιῇ·\nΟὗτος ἀγὼν ἐπὶ δίσκον ἀεθλητῆρας ἐπείγει.\nὣς φαμένου Βρομίοιο σακέσπαλος ὦρτο Μεγισσεύς,\nτῷ δʼ ἐπὶ δεύτερος ἦλθεν ἀερσιπόδης Ἁλιμήδης,\nκαὶ τρίτος Εὐρυμέδων καὶ τέτρατος ἤλυθρν Ἄκμων·\nκαὶ πίσυρες στοκχησὸν ἐφέστοασαν ἄλλος ἐπʼ ἄλλῳ.\nκαὶ σόλον εὐδίωητον ἑλὼν ἔρριψε Μελισσεύς·\nΣειληνοὶ δʼ ἐγέλασσαν ὀλίζονα φωτὸς ἐρωήν.\nδεύτερος Εὐρυμέσων παλάμην ἐπερείσατο δίσκῳ\nκαὶ σόλον εὐδίνητον ἑλὼν νωμήτορι καρπῷ\nβριθὺ βέλος προέηκε περίτροχον εὔλοφος Ἄκμων·\nκαὶ βέλος ἠερόφοιτον ἐπέτρεχε σύνσρομον αὔραις,\nκαὶ σκοπὸν Εὐρυμέδοντος ὑπέρβαλε μείζονι μέτρῳ\nὀξείῃ στρογάιγγι· καὶ ὑψιπόδης Ἁλιμήδης\nεἰς σκοπὸν ἠκόντιξεν ἐν ἠερι δίσκον ἀλήτην·\nκαὶ σόλος ἠερίῃσιν ἐπερροίζησεν ἀέλλαις\nἐκ βριαρῆς παλάμης πεφορημένος, ὡς ἀπὸ τόξου\nἵπταται ἀσταθέεσσι βέλος δεδονημένον αὔραις\nὄρθιον· ἠερόθεν δὲ πεσὼν ἐκυκίνσετο γαίῃ\nἅλματι τηλεπόρῳ, πεφορημένος εἰσέτι παλμῷ\nχειρὸς ἐυστρέτοιο, φέρων αὐτόσσυτον ὁρμήν,\nεἰσόκε σήματα πάντα παρέσπαμεν· ἀγρόμενοι δὲ\nπάντες ἐπεσμαράγησαν ὀπιπευτῆρες ἀγῶνος,\nἁλλομένου δίσκοιο τεθηπότες ἄστατον ὁρμήν.\nκαὶ δονέων δύο δοῦρα σὺν ὑψιλόφῳ τρυχαλείῃ\nδιπλόα δῶρα κόμιζεν ἀγηνορέων Ἀλιμήδης·\nἄκμων δʼ εἰλιπόδης χρυσαυγέα κούφισε μίτρην·\nκαὶ τρίτος Εὐρυμέδων φιάλην ἀπύρωτον ἀείρας\nἀμφίθετον κτέρας εἷλε· κατηφιόων δὲ προσώτπῳ\nνεβρίδα ποικλόνωτον ἀνηέρταζε Μελισσεύς.\nκαὶ προμάχοις Διόνυσος ἀέθλια θήκατο τόξου,\nεὐστοχίης ἀνάθημα· καὶ ἑπταέτηρον ἐρύσσας\nἡμίονον ταλαεργὸν ἐνεστήριξεν ἀγῶνι,\nκαὶ δέπας εὐποίητον ἀέθλιον ἵστατο νίκης\nἀνδρὶ χερειοτέρῳ πεφυλαγμένον. Εὐρύαλος δὲ\nνήιον ὀρθώσας περιμήκετον ἱστὸν ἀρούρῃ\nστῆσεν ὑπέρ δαπέδου ψαμαθώδεος, ὑψιφανῆ δὲ\nδέσμιον ᾐώρησε πελειάδα σύμπλοκον ἱστῷ,\nλεπραλέον δισσοῖσι μίτον περὶ ποσσὶν ἑλίξας.\nκαὶ θεὸς ἀγρομένοις ἐναγώνιον ἴαχε φωνήν,\nεἰς σκοπὸν ἠερόφοιτον ὀιστευτῆρας ἐπείγων·\nὃς μὲν ὀιστεύσειε πελειάδος ἄκρα τορήσας,\nἡμίονον φερέτω πολυαλφέα, μάρτυρα νίκης·\nὃς δὲ παραπλάζοιτο πελειάδος εἰς σκοπὸν ἕλκων,\nὄρνιν ἐυγλώχινι λιπὼν ἀχάρακτον ὀιστῷ,\nἄκρα δὲ μηρίνθοιο βαλών πτερόεντι βελέμνῳ,\nἥσσονα τοξεύσειε καὶ ἥσσονα δῶρα δεχέσθω·\nἀντὶ γὰρ ἡμιόνου δέπας οἴσετοι, ὄφρά κε Φοίβῳ\nτοξοφόρῳ σπείσειε καὶ οἰνοχύτῳ Διονύσῳ.\nτοῖον ἔπος βοόωντος ἐχεκτεάνοιο Λυαίου\nεὐχαίτης Ὑμέναιος ἑκηβόλος εἰς μέσον ἔστη\nεἰς σκοπὸν ἰθυκέλευθον ἄγων ἀντώπιον ἱστοῦ,\nΚνώσσια τόξα φέρων τετανυαμένα κυκλάδι νευρῇ,\nἈστέριος προέηκε βέλος κλήροιο τυχήσας,\nκαὶ τύχε μηρίνθοιο· δαϊζομένης δὲ βελέμνῳ\nἠερίη πεφόρητο μεφόρητο μετάρσιος ὄρνις ἀλήμων·\nκαὶ μίτος εἰς χθόνα πῖπτε. διʼ ὑψιπόρου δὲ κελεύθου\nὄμμα φέρων ἑλικηδόν, ὑπἐρ νεφέων δὲ δοκεύων\nτοξευτὴρ Ὑμέναιος έτοιμοτάτης ἀπὸ νευρῆς\nεἰς σκοπὸν ἠερόφοιτον ὑπηνέμιον βέλος ἕλκων\nὀξύτερον προέηκε, πελειάδος ἄντα τιταίνων·\nκαὶ πτερόεις πεπότητο διʼ ἠέρος ἰὸς ἀλήτης\nἀκροφανής, μέσα νῶτα παραξύων νεφελάων,\nσυρίζων ἀνέμοιοι· βέλος δʼ ἴθυνεν Ἀπόλλων\nπιστὰ φέρων δυαέρωτι κασιγνήτῳ Διονύσῳ·\nἱπταμένης δʼ ἐτύχησε πελειάδος, ἐσσυμένης δὲ\nστήθεος ἄκρον ἔτυψε· βαρυνομένου δὲ καρήνου\nὄρνις ἀελλήεσσα διʼ ἠέρος ἔμπεσε γαίῃ·\nἡμιθανὴς δὲ πέλεια περὶ πτερὰ πάλλε κονὶῃ,\nποσσὶ περισκοίρουσα χοροπλεκέος Διονύσου.\nκαὶ θεὸς ἡβητῆρος ἀναθρῴσκων ἐπὶ νίκῃ\nχεῖρας ἐπεπλατάγησεν ἐπικλάγξας Ὑμεναίῳ·\nξυνοὶ δʼ εἰν ἑνὶ πάντες, ὅσοι παρέμιμνον ἀγῶνι,\nἀγχινεφῆ θάμβησαν ἑκηβολίην Ὑμεναίου.\nκαὶ γελόων Διόνυσος ἑαῖς παλάμῃσιν ἐρύσσας\nἡνίονον πόρε δῶρον ὀφειλομένην Ὑμεναίῳ·\nκαὶ γέρας Ἀστερίοιο δέπας κούφιζον ἑταῖροι.\nκαὶ φιλίην ἐπὶ δῆριν ἀκοντιοτῆρας ἐμεἰγων\nἸνδικὰ Βάκχος ἄεθλα φέρων παρέθηκεν ἀγῶνι,\nδιχθαδίην κνημῖδα καὶ Ἰνσῴης λίθον ἅλμης.\nὀρθωθεὶς δʼ ἀγόρευε, δύω δʼ ἐκέλευσε μαχηταῖς,\nὄφρα μόθῳ παίζοντι καὶ οὐ κτείνοντι σιδήρῳ\nμιμηλήν τελέσωσιν ἀναίμονος εἰκόνα χάρμης·\nΟὗτος ἀγὼν δύο φῶτας ἀκοντιστῆρας ἐγείρων\nμείλιχον οἶδεν Ἄρηα καὶ κὐδιόωσαν Ἐνυώ.\nὣς φαμένου Βρομίοιο σιδήρεα τεύχεα πάλλων\nἈστέριος κεκόρθστο, καὶ Αἰακὸς εὶς μέσον ἔστη\nχάλκεον ἔγχος ἔχων, πολυδαίδαλον ἀσπίδα πάλλων,\nοἷα λέων ἄγραυλος ἐπαΐσσων τινὶ ταύρῳ\nἢ συΐ λαχνήεντι· σιδηρείῳ δέ χιτῶνι\nεἰς μέσον ἐρρώοντο καλυψάμενοι δέμας ἄμφω\nἌρεος αἰχμητῆρες· ὁ μὲν δόρθ θοῦρον ἰάλλων\nἈστέριος, Μίνωος ἔχων πατρώιον ἀλκήν,\nοὔτασε δεξιτεροῖο βραχίονος ἄκρον ἀμύξας·\nὃς δὲ κατʼ ἀσοαράγοιο σιδήρεον ἔγχος ἀείρων\nΑἰακός, ὑψιμέδοντος ἑοῦ Διὸς ἄξια ῥέξων,\nνύξαι μὲν μενέαινε μεσαίτατον ἀνθερεῶνα·\nἀλλά ἑ Βάκχος ἔρυκε καὶ ἥρπασε φοίνιον αἰχμήν,\nαὐχένα μὴ πλήξειεν ἀκοντιστῆρι σιδήρῳ·\nἀμφοτέρους δʼ ἀνέκοψε καὶ ἴαχε θυιάδι φωνῇ·\nῬίψατε τεύχεα ταῦτα φίλην στήσαντς Ἐνυώ·\nἄρθμιος οὗτος Ἄπης, καὶ ἀνούτατοί εἰσιν ἀγῶνες.\nἔννεπεν· ἐγρεμόθου δὲ λαβὼν πρεσβήια νίκης\nΑἰακὸς αὐχήεις χρυσέας κνημῖδας ἀείρων\nδῶκεν ἑῷ θεράποντι· καὶ ὕστερα δῶρα κομίζων\nἈστέριος κούφιζε δορικτήτην λίθον Ἰνδῶν.\nἧχι τριηκοστὸν πέλεν ὄγδοον, αἴθοπι δαλῷ\nδειλαίου Φαέθοντος ἔχεις μόρον ἡνιοχῆος.\nλῦτο δʼ ἀγών· λαοὶ δὲ μετήιον ἔνδια λόχμης,\nκαὶ σφετέραις κλισίῃσιν ὁμίλεον· ἀγρονόμοι δὲ\nΠᾶνες ἐναυλίζοντο χαραδραίοισι μελάθροις,\nαὐτοπαγῆ ναίοντες ἐρημάδος ἄντρα λεαίνης\nἑσπέριοι· Σάτυροι δὲ δεδυκότες εἰς σπέος ἄρκτου\nθηγαλέοις ὀνύχεσσι καὶ οὐ τμητῆρι σιδήρῳ\nπετραίην ἐλάχειαν ἐκοιλαίνοντο χαμεύνην,\nεἰσόκεν ὄρθρος ἔλαμψε σελασφόρος, ἀρτιφανὲς δὲ\nἀμφοτέροις ἀνέτελλε γαληναίης φάος Ἠοῦς,\nἸνδοῖς καὶ Σατύροισιν· ἐπεὶ τότε κυκλάδι νύσσῃ\nΜυγδονίου πολέμοιο καὶ Ἰνδῴοιο κυδοιμοῦ\nἀμβολίην ἐτάνυσσεν ἕλιξ χρόνος· οὐδέ τις αὐτοῖς\nοὐ φόνος, οὐ τότε δῆρις· ἔκειτο δὲ τηλόθι χάρμης\nΒακχιὰς ἑξαέτηρος ἀραχνιόωσα βοείη.\nἀλλʼ ὅτε δὴ πολέμων ἔτος ἕβδομον ἤγαγον Ὧραι,\nοὐράνιον τότε σῆμα προάγγελον οἴνοπι Βάκχῳ\nφαίνετο, θάμβος ἄπιστον· ἐπεὶ ζόφος ἤματι μέσσῳ\nἀπροϊδὴς τετάνυστο, κελαινιόωντι δὲ πέπλῳ\nκρυπτόμενον Φαέθοντα μεσημβριὰς εἶχεν ὀμίχλη,\nκλεπτομένης δʼ ἀκτῖνος ἐπεσκιόωντο κολῶναι·\nκαὶ πολύς ἔνθα καὶ ἔνθα κατήριπε πυρσὸς ἀλήτης,\nἅρματος οὐρανίοιο κατάρρυτος· ἄκρα δὲ γαίης\nμυρίος ἔκλυσεν ὄμβρος, ἐκυμαίνοντο δὲ πέτραι\nἠερίαις λιβάδεσσιν, ἕως μόγις ὑψόθι δίφρου\nὑψιφανὴς ἀνέτελλε πάλιν πυρόεις Ὑπερίων.\nΒάκχῳ δʼ ἀσχαλόωντι διʼ ἠέρος αἴσιος ἔπτη\nαἰετὸς ὑψικέλευθος, ὄφιν κερόεντα κομίζων\nθηγαλέοις ὀνύχεσσιν· ὁ δὲ θρασὺν αὐχένα κάμπτων\nκύμβαχος αὐτοκύλιστος ἐπωλίσθησεν Ὑδάσπῃ.\nκαὶ τρομερὴ νήριθμον ὅλον στρατὸν εἶχε σιωπή·\nἼδμων δʼ αἰολόμητις, ἐπεὶ μάθεν ὄργια Μούσης\nοὐρανίης εὔκυκλον ἐπισταμένης ἴτυν ἄστρων,\nἄτρομος ἵστατο μοῦνος, ἐπεὶ μάθεν ἴδμονι τέχνῃ\nσυμπλεκέος Φαέθοντι κατάσκια κύκλα Σελήνης,\nκαὶ φλόγα πορφύρουσαν ὑπὸ ζοφοειδέι κώνῳ\nκλεπτομένου Φαέθοντος ἀθηήτοιο πορείης,\nκαὶ πάταγον βρονταῖον ἀρασσομένων νεφελάων,\nαἰθέριον μύκημα, καὶ ἀστράπτοντα κομήτην,\nκαὶ δοκίδων ἀκτῖνα, καὶ ἔμπυρον ἅλμα κεραυνοῦ\nτοῖα παρʼ Οὐρανίης δεδαημένος ἔργα θεαίνης\nἵστατο θαρσήεσσαν ἔχων φρένα· γυῖα δʼ ἑκάστου\nλύετο· μαντιπόλος δὲ γέρων γελόωντι προσώπῳ\nἼδμων ἐμπεδόμυθον ἔχων ἐπὶ χείλεσι πειθὼ\nλαὸν ὅλον θάρσυνεν, ὅτι χρονίοιο κυδοιμοῦ\nἐσσομένην μετὰ βαιὸν ἐπίστατο γείτονα νίκην.\nκαὶ Φρύγιον πολύιδριν ἀνείρετο μάντιν Ἐρεχθεύς,\nσύμβολα παπταίνων ὑπάτου Διός, εἰ πέλε χάρμης\nαἴσια δυσμενέεσσιν ἢ Ἰνδοφόνῳ Διονύσῳ,\nοὐ τόσον ὑσμίνης ποθέων τέλος, ὅσσον ἀκοῦσαι\nμυστιπόλοις ὀάροισι μεμηλότα μῦθον Ὀλύμπου,\nκαὶ στίχας ἀστραίων ἑλίκων καὶ κυκλάδα μήνην,\nκαὶ δύσιν ἠματίην Φαεθοντίδος ἄμμορον αἴγλης\nκλεπτομένης. αἰεὶ δὲ θεορρήτων περὶ μύθων\nἈτθίδος ἀρχαίης φιλοπευθέες εἰσὶ πολῖται.\nοὐδὲ γέρων ἀμέλησε θεοπρόπος, ἀλλὰ Λυαίου\nσείων Εὔια θύρσα καὶ οὐ Πανοπηίδα δάφνην\nτοῖον ἔπος μαντῷον ἀνήρυγεν ἀνθερεῶνος·\nΕἰσαΐειν ἐθέλεις φρενοθελγέα μῦθον, Ἐρεχθεῦ,\nὃν μοῦνοι δεδάασι θεοὶ ναετῆρες Ὀλύμπου;\nλέξω δʼ, ὥς με δίδαξεν ἐμὸς δαφναῖος Ἀπόλλων.\nμὴ στεροπὴν τρομέοις, μὴ δείδιθι πυρσὸν ἀλήτην,\nμὴ δρόμον Ἠελίου ζοφοειδέα, μηδὲ Λυαίου\nνίκης ἐσσομένης πρωτάγγελον ὄρνιν Ὀλύμπου·\nὡς ὅ γε θηγαλέων ὀνύχων κεχαραγμένος αἰχμαῖς,\nἅρπαγος οἰωνοῖο πεπαρμένος ὀξέι ταρσῷ,\nεἰς προχοὰς ποταμοῖο δράκων ὤλισθε κεράστης,\nκαὶ νέκυν ἑρπηστῆρα γέρων ἔκρυψεν Ὑδάσπης,\nοὕτω Δηριάδην πατρώιον οἶδμα καλύψει\nεἴκελον εἶδος ἔχοντα βοοκραίρῳ γενετῆρι.\nτοῖα γέρων ἀγόρευε θεηγόρος· ἀμφὶ δὲ μύθῳ\nμαντιπόλῳ γήθησεν ὅλος στρατός· ἔξοχα δʼ ἄλλων\nθαύματι χάρμα κέρασσεν ἀμήτορος ἀστὸς Ἀθήνης,\nτοῖος ἐὼν γλυκερῇσιν ἐπʼ ἐλπίσιν, ὡς ἐνὶ μέσσῳ\nκωμάζων Μαραθῶνι μετʼ Ἄρεα Δηριαδῆος.\nκαὶ τότε μουνωθέντι φιλοσκοπέλῳ Διονύσῳ\nσύγγονος οὐρανόθεν Διὸς ἄγγελος ἤλυθεν Ἑρμῆς,\nκαί τινα μῦθον ἔειπε παρηγορέων ἐπὶ νίκῃ·\nΜὴ τρομέοις τόδε σῆμα, καὶ εἰ πέλεν ἠματίη νύξ·\nτοῦτό σοι, ἄτρομε Βάκχε, πατὴρ ἀνέφηνε Κρονίων\nνίκης Ἰνδοφόνοιο προάγγελον· ἠελίῳ γὰρ\nδεύτερον ἀστράπτοντι φεραυγέα Βάκχον ἐίσκω,\nκαὶ θρασὺν ὀρφναίῃ μελανόχροον Ἰνδὸν ὀμίχλῃ·\nαἰθέρι γὰρ τύπος οὗτος ὁμοίιος· εὐφαέος δὲ\nὡς ζόφος ἠμάλδυνε καλυπτομένης φάος ἠοῦς,\nκαὶ πάλιν ἀντέλλων πυριφεγγέος ὑψόθι δίφρου\nἠέλιος ζοφόεσσαν ἀπηκόντιζεν ὀμίχλην,\nοὕτω σῶν βλεφάρων μάλα τηλόθι καὶ σὺ τινάξας\nΤαρταρίης ζοφόεσσαν Ἐρινύος ἄσκοπον ἀχλὺν\nἀστράψεις κατʼ Ἄρηα τὸ δεύτερον ὡς Ὑπερίων.\nτηλίκον οὔ ποτε θαῦμα γέρων τροφὸς ἤγαγεν Αἰών,\nἐξ ὅτε δαιμονίοιο πυρὸς βεβολημένος ἀτμῷ\nκύμβαχος Ἠελίοιο φεραυγέος ἔκπεσε δίφρου\nἡμιδαὴς Φαέθων, ποταμῷ δʼ ἐκρύπτετο Κελτῷ·\nκαὶ θρασὺν ἡβητῆρα παρʼ ὀφρύσιν Ἠριδανοῖο\nἩλιάδες κινυροῖσιν ἔτι στενάχουσι πετήλοις.\nὣς φαμένου Διόνυσος ἐγήθεεν ἐλπίδι νίκης·\nἙρμείαν δʼ ἐρέεινε, καὶ ἤθελε μᾶλλον ἀκοῦσαι\nΚελτοῖς Ἑσπερίοισι μεμηλότα μῦθον Ὀλύμπου,\nπῶς Φαέθων κεκύλιστο διʼ αἰθέρος, ἢ πόθεν αὐταὶ\nἩλιάδες παρὰ χεῦμα γοήμονος Ἠριδανοῖο\nεἰς φυτὸν ἠμείβοντο, καὶ εὐπετάλων ἀπὸ δένδρων\nδάκρυα μαρμαίροντα κατασταλάουσι ῥεέθροις.\nκαί οἱ ἀνειρομένῳ πετάσας στόμα μείλιχος Ἑρμῆς\nθέσκελον ἐρροίβδησεν ἔπος φιλοπευθέι Βάκχῳ·\nἈνδρομέου, Διόνυσε, βίου τερψίμβροτε ποιμήν,\nεἴ σε παλαιγενέων ἐπέων γλυκὺς οἶστρος ἐπείγει,\nμῦθον ὅλον Φαέθοντος ἐγὼ στοιχηδὸν ἐνίψω.\nὨκεανὸς κελάδων, μιτρούμενος ἄντυγι κόσμου,\nἰκμαλέην περὶ νύσσαν ἄγων γαιήοχον ὕδωρ,\nΤηθύος ἀρχεγόνοισιν ὁμιλήσας ὑμεναίοις\nνυμφίος ὑδατόεις Κλυμένην τέκεν, ἥν ποτε Τηθὺς\nκρείσσονα Νηιάδων διερῷ μαιώσατο μαζῷ\nπαρθένον ὁπλοτέρην εὐώλενον, ἧς ἐπὶ μορφῇ\nἠέλιος λυκάβαντα δυωδεκάμηνον ἑλίσσων,\nαἰθέρος ἑπτάζωνον ἴτυν στεφανηδὸν ὁδεύων,\nκάμνε πυρὸς ταμίης ἑτέρῳ πυρί· καὶ φλόγα δίφρων\nκαὶ σέλας ἀκτίνων ἐβιήσατο πυρσὸς Ἐρώτων,\nὁππότε φοινίσσοντος ὑπὲρ κέρας Ὠκεανοῖο,\nἔμπυρον Ἠῴοισιν ἑὸν δέμας ὕδασι λούων,\nπαρθένον ἀγχικέλευθον ἐσέδρακεν, ὁππότε γυμνὴ\nνήχετο πατρῴοισιν ἐπισκαίρουσα ῥεέθροις,\nλουομένη δʼ ἤστραπτεν· ἔην δέ τις, ὡς ὅτε δισσῆς\nμαρμαρυγὴν τροχόεσσαν ἀναπλήσασα κεραίης\nἑσπερίη σελάγιζε διʼ ὕδατος ὄμπνια Μήνη.\nἡμιφανὴς δʼ ἀπέδιλος ἐν ὕδασιν ἵστατο κούρη,\nἠέλιον ῥοδέῃσιν ὀιστεύουσα παρειαῖς·\nκαὶ προχοαῖς κεχάρακτο τύπος χροός· οὐ τότε μίτρη\nκούρης στέρνα κάλυπτε, καταυγάζουσα δὲ λίμνην\nἀργυφέων εὔκυκλος ἴτυς φοινίσσετο μαζῶν.\nαἰθερίῳ δʼ ἐλατῆρι πατὴρ ἐζεύξατο κούρην·\nκαὶ Κλυμένης ὑμέναιον ἀνέκλαγον εὔποδες Ὧραι\nκαὶ γάμον Ἠελίοιο φαεσφόρον· ἀμφὶ δὲ Νύμφαι\nΝηίδες ὠρχήσαντο· παρʼ ὑδατόεντι δὲ παστῷ\nεὔλοχος ἀστράπτοντι γάμῳ νυμφεύετο κούρη,\nκαὶ ψυχροῖς μελέεσσιν ἐδέξατο θερμὸν ἀκοίτην.\nἀστραίης δὲ φάλαγγος ἔην θαλαμηπόλος αἴγλη,\nκαὶ μέλος εἰς Ὑμέναιον ἀνέπλεκε Κύπριδος ἀστήρ,\nσυζυγίης προκέλευθος Ἑωσφόρος· ἀντὶ δὲ πεύκης\nνυμφιδίην ἀκτῖνα γαμοστόλον εἶχε Σελήνη·\nἙσπερίδες δʼ ἀλάλαζον· ἑῇ δʼ ἅμα Τηθύι νύμφῃ\nὨκεανὸς κελάδησε μέλος πολυπίδακι λαιμῷ.\nκαὶ Κλυμένης γονόεντι γάμῳ κυμαίνετο γαστήρ·\nκαὶ βρέφος ὠδίνουσα πεπαινομένου τοκετοῖο\nγείνατο θέσκελον υἷα φαεσφόρον. ἀμφὶ δὲ κούρῳ\nτικτομένῳ κελάδησε μέλος πατρώιος αἰθήρ·\nὨκεανοῦ δὲ θύγατρες ἀποθρῴσκοντα λοχείης\nυἱέα παππῴοισιν ἐφαιδρύναντο λοετροῖς·\nσπάργανα δʼ ἀμφεβάλοντο· καὶ ἀστέρες αἴθοπι παλμῷ\nεἰς ῥόον ἀίσσοντες ἐθήμονος Ὠκεανοῖο\nκοῦρον ἐκυκλώσαντο, καὶ Εἰλείθυια Σελήνη\nμαρμαρυγὴν πέμπουσα σελασφόρον· ἠέλιος δὲ\nυἱέι δῶκεν ἔχειν ἑὸν οὔνομα μάρτυρι μορφῇ\nἅρμενον· ἠιθέου γὰρ ἐπʼ ἀστράπτοντι προσώπῳ\nἠελίου γενετῆρος ἐπέπρεπε σύγγονος αἴγλη.\nπολλάκι παιδοκόμοισιν ἐν ἤθεσιν ἁβρὸν ἀθύρων\nὨκεανὸς Φαέθοντα παλινδίνητον ἀείρων\nγαστρὶ μέσῃ κούφιζε, διʼ ὑψιπόρου δὲ κελεύθου\nἄστατον αὐτοέλικτον ἀλήμονι σύνδρομον αὔρῃ\nἠερόθεν παλίνορσον ἐδέξατο κοῦρον ἀγοστῷ,\nκαὶ πάλιν ἠκόντιζεν· ὁ δὲ τροχοειδέι παλμῷ\nχειρὸς ἐυστρέπτοιο παράτροπος Ὠκεανοῖο\nδινωτῇ στροφάλιγγι κατήριπεν εἰς μέλαν ὕδωρ,\nμάντις ἑοῦ θανάτοιο· γέρων δʼ ᾤμωξε νοήσας,\nθέσφατα γινώσκων, πινυτῇ δʼ ἔκρυψε σιωπῇ,\nμὴ Κλυμένης φιλόπαιδος ἀπενθέα θυμὸν ἀμύξῃ\nπικρὰ προθεσπίζων Φαεθοντιάδος λίνα Μοίρης.\nκαὶ πάις ἀρτικόμιστος ἔχων ἀνίουλον ὑπήνην\nπῇ μὲν ἑῆς Κλυμένης δόμον ἄμφεπε, πῇ δὲ καὶ αὐτῆς\nΘρινακίης λειμῶνα μετήιεν, ἧχι θαμίζων\nΛαμπετίῃ παρέμιμνε, βόας καὶ μῆλα νομεύων\nπατρὸς ἑοῦ ζαθέοιο φέρων πόθον ἡνιοχῆος,\nἄξονα τεχνήεντι συνήρμοσε δούρασι δεσμῷ,\nκυκλώσας τροχόεντα τύπον ψευδήμονι δίφρῳ·\nἀσκήσας δὲ λέπαδνα καὶ ἀνθοκόμων ἀπὸ κήπων\nπλέξας λεπταλέοισι λύγοις τριέλικτον ἱμάσθλην\nἀρνειοῖς πισύροισι νέους ἐπέθηκε χαλινούς·\nκαὶ νόθον εὐποίητον Ἑωσφόρον ἀστέρα τεύχων\nἄνθεσιν ἀργεννοῖσιν, ἴσον τροχοειδέι κύκλῳ,\nθῆκεν ἑῆς προκέλευθον ἐυκνήμιδος ἀπήνης,\nἀστέρος Ἠῴοιο φέρων τύπον· ἀμφὶ δὲ χαίταις\nὄρθιον ἔνθα καὶ ἔνθα φερυγέα δαλὸν ἐρείσας\nψευδομέναις ἀκτῖσιν ἑὸν μιμεῖτο τοκῆα,\nἱππεύων στεφανηδὸν ἁλίκτυπον ἄντυγα νήσου.\nἀλλʼ ὅτʼ ἀνηέξητο φέρων εὐάνθεμον ἥβην,\nπολλάκι πατρῴης φλογὸς ἥψατο, χειρὶ δὲ βαιῇ\nκούφισε θερμὰ λέπαδνα καὶ ἀστερόεσσαν ἱμάσθλην,\nκαὶ τροχὸν ἀμφιπόλευε, καὶ ἀμφαφόων δέμας ἵππων\nχιονέαις παλάμῃσιν ἐτέρπετο κοῦρος ἀθύρων·\nδεξιτερῇ δʼ ἔψαυε πυριβλήτοιο χαλινοῦ.\nμαίνετο δʼ ἱπποσύνης μεθέπων πόθον· ἑζόμενος δὲ\nγούνασι πατρῴοις ἱκετήσια δάκρυα λείβων\nᾔτεεν ἔμπυρον ἅρμα καὶ αἰθερίων δρόμον ἵππων.\nκαὶ γενέτης ἀνένευεν· ὁ δὲ πλέον ἡδέι μύθῳ\nαἰτίζων λιτάνευε· παρηγορέων δʼ ἐπὶ δίφρῳ\nὑψιπόρῳ νέον υἷα φιλοστόργῳ φάτο φωνῇ·\nὦ τέκος Ἠελίοιο, φίλον γένος Ὠκεανοῖο,\nἄλλο γέρας μάστευε· τί σοί ποτε δίφρος Ὀλύμπου;\nἱπποσύνης ἀκίχητον ἔα δρόμον· οὐ δύνασαι γὰρ\nἰθύνειν ἐμὸν ἅρμα, τό περ μόγις ἡνιοχεύω.\nοὔ ποτε θοῦρος Ἄρης φλογερῷ κεκόρυστο κεραυνῷ,\nἀλλὰ μέλος σάλπιγγι καὶ οὐ βρονταῖον ἀράσσει·\nοὐ νεφέλας Ἥφαιστος ἑοῦ γενετῆρος ἀγείρει,\nοὐ νεφεληγερέτης κικλήσκεται οἷα Κρονίων,\nἀλλὰ παρʼ ἐσχαρεῶνι σιδήρεον ἄκμονα τύπτει,\nἄσθμασι ποιητοῖσι χέων ποιητὸν ἀήτην·\nκύκνον ἔχει πτερόεντα, καὶ οὐ ταχὺν ἵππον Ἀπόλλων·\nοὐ στεροπὴν πυρόεσσαν ἀερτάζει γενετῆρος\nἙρμῆς ῥάβδον ἔχων, οὐκ αἰγίδα πατρὸς ἀείρει.\nἀλλʼ ἐρέεις· Ζαγρῆι πόρεν σπινθῆρα κεραυνοῦ.\nΖαγρεὺς σκηπτὸν ἄειρε, καὶ ὡμίλησεν ὀλέθρῳ.\nἅζεο καὶ σύ, τέκος, πανομοίια πήματα πάσχειν.\nεἶπε, καὶ οὐ παρέπεισε· πάις δὲ γενήτορα νύσσων\nδάκρυσι θερμοτέροισιν ἑοὺς ἐδίηνε χιτῶνας·\nχερσὶ δὲ πατρῴης φλογερῆς ἔψαυσεν ὑπήνης,\nὀκλαδὸν ἐν δαπέδῳ κυκλούμενον αὐχένα κάμπτων,\nλισσόμενος· καὶ παῖδα πατὴρ ἐλέαιρε δοκεύων.\nκαὶ κινυρὴ Κηυμένη πλέον ᾔτεεν· αὐτὰρ ὁ θυμῷ\nἔμπεδα γινώσκων ἀμετάτροπα νήματα Μοίρης\nἀσχαλόων ἐπένευσεν, ἀποσμήξας δὲ χιτῶνι\nμυρομένου Φαέθοντος ἀμειδέος ὄμβρον ὀπωπῆς\nχείλεα παιδὸς ἔκυσσε, τόσην δʼ ἐφθέγξατο φωνήν·\nδώδεκα πάντες ἔασι πυρώδεος αἰθέρος οἶκοι,\nζῳδιακοῦ γλαφυροῖο πεπηγότες ἄντυγι κύκλου,\nκεκριμένοι στοιχηδὸν ἐπήτριμοι, οἷς ἔνι μούνοις\nλοξὴ πουλυέλικτος ἀταρπιτός ἐστι πλανήτων\nἀσταθέων. καὶ ἕκαστον ἕλιξ Κρόνος οἶκον ἀμείβει\nἑρπύζων βαρύγουνος, ἕως μόγις ὀψὲ τελέσσῃ\nεἴκοσι καὶ δέκα κύκλα παλιννόστοιο Σελήνης,\nζώνης ἑβδομάτης ὑπέρ ἄντυγος· ὑψόθι δʼ ἕκτης\nὠκύτερον γενετῆρος ἔχει δρόμον ἀντίπορος Ζεύς,\nκαὶ δρόμον εἰς λυκάβαντα διέρχεται· ἐν τριτάτῃ δὲ\nἤμασιν ἑξήκοντα παρέρχεται ἔμπυρος Ἅρης,\nγείτων σεῖο τοκῆος· ἐπαντέλλων δὲ τετάρτῃ\nαὐτὸς ἐγὼ στεφανηδὸν ὅλον πόλον ἅρμασι τέμνω\nοὐρανίων Ἑλίκων πολυκαμπέα κύκλα διώκων,\nμέτρα χρόνου πισύρῃσι φέρων κυκλούμενος Ὥραις,\nτὴν αὐτὴν περὶ νύσσαν, ἕως ὅλον οἶκον ὁδεύσω,\nπλήσας ἠθάδα μῆνα τελεσφόρον· οὐδὲ πορείην\nκαλλείψας ἀτέλεστον ὀπίστερον οἶμον ἀμείβω,\nοὐδὲ πάλιν προκέλευθον, ἐπεὶ πολυκαμπέες ἄλλοι\nἀστέρες ἀντιθέοντες ἀεὶ στείχουσιν ἀλῆται,\nἂψ δʼ ἀνασειράζοντες ἅμα πρόσσω καὶ ὀπίσσω\nἡμιτελῆ μεθέπουσι παλίλλυτα μέτρα κελεύθου,\nδέγμενοι ἀμφοτέρωθεν ἐμὴν ἑτερόσσυτον αἴγλην·\nοἷς ἔνι λευκαίνουσα πόλον κερόεσσα Σελήνη\nκύκλον ὅλον πλήσασα σοφῷ πυρὶ μῆνα λοχεύει,\nμεσσοφανής, ἐπίκυρτος, ὅλῳ πλήθουσα προσώπῳ·\nΜήνῃ δʼ ἀντικέλευθος ἐγὼ σφαιρηδὸν ἑλίσσων\nμαρμαρυγὴν θρέπτειραν ἀμαλλοτόκου τοκετοῖο\nΖῳδιακὴν περὶ νύσσαν ἀτέρμονα κύκλον ὁδεύω,\nτίκτων μέτρα χρόνοιο, καὶ οἴκοθεν οἶκον ἀμείβων\nκαὶ τελέσας ἕνα κύκλον ὅλον λυκάβαντα κομίζω.\nἄκρα δὲ συνδέσμοιο φυλάσσεο, μὴ σχεδὸν ἕρπων,\nἅρμασιν ὑμετέροις ζοφοειδέα κῶνον ἑλίξας,\nφέγγος ὅλον κλέψειεν ἐπισκιόων σέο δίφρῳ·\nμηδὲ παριππεύσειας ἐθήμονος ἄντυγα κύκλου·\nμηδὲ τανυπλέκτων ἑλίκων πολυκαμπέι δεσμῷ,\nπέντε παραλλήλων δεδοκημένος ἄντυγα κύκλων,\nοἶστρον ἔχοις, καὶ νύσσαν ὁμήθεα πατρὸς ἐάσῃς,\nμή σε παραπλάγξειαν ἐν αἰθέρι φοιτάδες ἵπποι·\nμηδὲ διοπτεύων δυοκαίδεκα κύκλα πορείης\nἐκ δόμου εἰς δόμον ἄλλον ἐπείγεο· καὶ σέο δίφρῳ\nκριὸν ἐφιππεύων μὴ δίζεο Ταῦρον ἐλαύνειν·\nγείτονα μὴ μάστευε προάγγελον ἱστοβοῆος\nσκορπίον ἀστερόφοιτον ὑπὸ Ζυγὸν ἡνιοχεύων,\nεἰ μὴ ἀναπλήσειας ἐείκοσι καὶ δέκα μοίρας.\nἀλλὰ σὺ μὲν κλύε μῦθον· ἐγὼ δέ σε πάντα διδάξω.\nκέντρον ὅλου κόσμοιο, μεσόμφαλον ἄστρον Ὀλύμπου,\nκριὸν ἐγὼ μεθέπων ὑψούμενος εἶαρ ἀέξω,\nκαὶ τροπικὴν Ζεφύροιο προάγγελον ἄντυγα βαίνων,\nνύκτα ταλαντεύουσαν ἰσόρροπον ἠριγενείῃ,\nἰθύνω δροσόεντα χελιδονίης δρόμον Ὥρης·\nκριοῦ δʼ ἀντικέλευθον ἐνέρτερον οἶκον ἀμείβων,\nχηλαῖς ἐν διδύμῃσιν ἰσήμερα φέγγεα πέμπων,\nἐντύνω παλίνορσος ἰσόζυγον ἦμαρ ὀμίχλῃ,\nκαὶ δρόμον εἰνοσίφυλλον ἄγω φθινοπωρίδος Ὥρης,\nφέγγεϊ μειοτέρῳ χθαμαλὴν ἐπὶ νύσσαν ἐλαύνων\nφυλλοχόῳ ἐνὶ μηνί· καὶ ἀνδράσι χεῖμα κομίζω\nὄμβριον ἰχθυόεντος ὑπὲρ ῥάχιν Αἰγοκερῆος,\nἀγρονόμοις ἵνα γαῖα φερέσβια δῶρα λοχεύσῃ,\nνυμφίον ὄμβρον ἔχουσα καὶ εἰλείθυιαν ἐέρσην·\nκαὶ θέρος ἐντύνω σταχυηκόμον ἄγγελον ὄμπνης,\nθερμοτέραις ἀκτῖσι πυρώδεα γαῖαν ἱμάσσων,\nὑψιτενὴς παρὰ νύσσαν ὅτʼ εἰς δρόμον ἡνιοχεύω\nκαρκίνον, ἀντικέλευθον ἀθαλπέος Αἰγοκερῆος,\nἀμφοτέρους καὶ Νεῖλον ὁμοῦ καὶ βότρυν ἀέξων.\nἀρχόμενος δὲ δρόμοιο μετέρχεο γείτονα Κέρνην,\nΦωσφόρον ἀπλανέος μεθέπων πομπῆα κελεύθου,\nἱπποσύνης προκέλευθον· ἀμοιβαίῃ δὲ πορείῃ\nσὸν δρόμον ἰθύνουσι δυώδεκα κυκλάδες Ὧραι.\nὣς εἰπὼν Φαέθοντος ἐπεστήριξε καρήνῳ\nχρυσείην τρυφάλειαν, ἑῷ δέ μιν ἔστεφε πυρσῷ,\nἑπτατόνους ἀκτῖνας ἐπὶ πλοκάμοισιν ἑλίξας,\nκυκλώσας στεφανηδὸν ἐπʼ ἰξύι λευκάδα μίτρην·\nκαί μιν ἀνεχλαίνωσεν ἑῷ πυρόεντι χιτῶνι,\nκαὶ πόδα φοινίσσοντι διεσφήκωσε πεδίλῳ.\nπαιδὶ δὲ δίφρον ἔδωκε· καὶ ἠῴης ἀπὸ φάτνης\nἵππους Ἠελίοιο πυρώδεας ἤγαγον Ὧραι·\nκαὶ θρασὺς εἰς ζυγὸν ἦλθεν Ἑωσφόρος, ἀμφὶ δὲ φαιδρῷ\nἵππιον αὐχένα δοῦλον ἐπεκλήισσε λεπάδνῳ.\nκαὶ Φαέθων ἐπέβαινε· δίδου δέ οἱ ἡνία πάλλειν,\nἡνία μαρμαίροντα καὶ αἰγλήεσσαν ἱμάσθλην\nἠέλιος γενέτης· τρομερῇ δʼ ἐλελίζετο σιγῇ,\nυἱέα γινώσκων μινυώριον· ἐγγύθι δʼ ὄχθης\nἡμιφανὴς Κλυμένη φλογερῶν ἐπιβήτορα δίφρων\nδερκομένη φιλότεκνος ἐπάλλετο χάρματι μήτηρ.\nἤδη δὲ δροσόεις ἀμαρύσσετο Φωσφόρος ἀστήρ,\nκαὶ Φαέθων ἀνέτελλεν Ἑώιον ἄντυγα βαίνων,\nὕδασι παππῴοισι λελουμένος Ὠκεανοῖο.\nκαὶ θρασὺς εὐφαέων ἐλατὴρ ὑψίδρομος ἵππων\nοὐρανὸν ἐσκοπίαζε χορῷ κεχαραγμένον ἄστρων,\nἑπτὰ περὶ ζώναις κυκλούμενον· εἶδεν ἀλήτας\nἀντιπόρους, καὶ γαῖαν ὁμοίιον ἔδρακε κέντρῳ\nμεσσοπαγῆ, δολιχῇσιν ἀνυψωθεῖσαν ἐρίπναις,\nπάντοθι πυργωθεῖσαν ὑπωροφίοισιν ἀήταις·\nκαὶ ποταμοὺς σκοπίαζε, καὶ ὀφρύας Ὠκεανοῖο\nἂψ ἀνασειράζοντος ἑὸν ῥόον εἰς ἑὸν ὕδωρ.\nὄφρα μὲν ὄμμα τίταινεν ἐς αἰθέρα καὶ χύσιν ἄστρων\nκαὶ χθονὸς αἰόλα φῦλα καὶ ἄστατα νῶτα θαλάσσης,\nπαπταίνων ἑλικηδὸν ἀτέρμονος ἕδρανα κόσμου·\nτόφρα δὲ δινηθέντες ὑπὸ ζυγὸν αἴθοπες ἵπποι\nζῳδιακοῦ παράμειβον ἐθήμονος ἄντυγα κύκλου.\nκαὶ Φαέθων ἀδίδακτος, ἔχων πυρόεσσαν ἱμάσθλην,\nφαίνετο μαστίζων λόφον ἵππιον· οἱ δὲ μανέντες,\nκέντρον ὑποπτήσσοντες ἀφειδέος ἡνιοχῆος,\nἀρχαίης ἀέκοντες ὑπὲρ βαλβῖδα κελεύθου\nἀξονίην παρὰ νύσσαν ἀλήμονες ἔτρεχον ἵπποι,\nδεχνύμενοι κτύπον ἄλλον ἐθήμονος ἡνιοχῆος.\nκαὶ Νότιον παρὰ τέρμα καὶ ἄρκτια νῶτα Βορῆος\nἦν κλόνος. οὐρανίῳ δὲ παριστάμεναι πυλεῶνι\nἀλλοφανὲς νόθον ἦμαρ ἐθάμβεον εὔποδες Ὧραι·\nἔτρεμε δʼ ἠριγένεια· καὶ ἴαχε Φωσφόρος ἀστήρ·\nπῇ φέρεαι, φίλε κοῦρε; τί μαίνεαι ἵππον ἐλαύνων;\nφείδεο σῆς μάστιγος ἀγήνορος· ἀμφοτέρων δὲ\nπλαζομένων πεφύλαξο καὶ ἀπλανέων χορὸν ἄστρων,\nμὴ θρασὺς Ὠρίων σε κατακτείνειε μαχαίρῃ,\nμὴ ῥοπάλῳ πυρόεντι γέρων πλήξειε Βοώτης,\nπλαγκτῆς δʼ ἱπποσύνης ἔτι φείδεο, μηδέ σε μακρῷ\nγαστέρι τυμβεύσειεν ἐν αἰθέρι Κῆτος Ὀλύμπου·\nμηδέ σε δαιτρεύσειε Λέων, ἢ Ταῦρος Ὀλύμπου\nαὐχένα κυρτώσας φλογερῇ πλήξειε κεραίῃ·\nἅζεο Τοξευτῆρα, τιταινομένης ἀπὸ νευρῆς\nμή σε πυριγλώχινι κατακτείνειεν ὀιστῷ.\nμὴ χάος ἄλλο γένοιτο, καὶ αἰθέρος ἄστρα φανείη\nἤματος ἱσταμένοιο, μεσημβρίζοντι δὲ δίφρῳ\nἄστατος ἠριγένεια συναντήσειε Σελήνῃ·\nὣς φαμένου Φαέθων πλέον ἤλασεν, ἅρμα παρέλκων\nεἰς Νότον, εἰς Βορέην, Ζεφύρου σχεδόν, ἐγγύθεν Εὔρου.\nκαὶ κλόνος αἰθέρος ἦεν, ἀκινήτοιο δὲ κόσμου\nἁρμονίην ἐτίναξεν· ἐδοχμώθη δὲ καὶ αὐτὸς\nαἰθέρι δινήεντι μέσος τετορημένος ἄξων.\nκαὶ μόγις αὐτοέλικτον ἐλαφρίζων πόλον ἄστρων\nὀκλαδὸν ἐστήρικτο Λίβυς κυρτούμενος Ἄτλας,\nμείζονα φόρτον ἔχων· καὶ ἰσήμερον ἔκτοθεν Ἄρκτου\nκύκλον ἐπιξύων ἑλικώδεϊ γαστέρος ὁλκῷ\nσύνδρομος ἀστερόεντι Δράκων ἐπεσύρισε Ταύρῳ,\nκαὶ Κυνὶ σειριάοντι Λέων βρυχήσατο λαιμῷ,\nαἰθέρα θερμαίνων μαλερῷ πυρί, καὶ θρασὺς ἔστη\nκαρκίνον ὀκταπόδην κλονέων λασιότριχι παλμῷ·\nοὐρανίου δὲ Λέοντος ὀπισθιδίῳ παρὰ ταρσῷ\nπαρθένον ἀγχικέλευθον ἐμάστιε δίψιος οὐρή·\nκούρη δὲ πτερόεσσα παραΐξασα Βοώτην\nἄξονος ἐγγὺς ἵκανε καὶ ὡμίλησεν Ἁμάξῃ·\nκαὶ δυτικὴν παρὰ νύσσαν ἀλήμονα φέγγεα πέμπων\nἕσπερον ἀντικέλευθον Ἑωσφόρος ὤθεεν ἀστήρ·\nπλάζετο δʼ ἠριγένεια· καὶ ἠθάδος ἀντὶ Λαγωοῦ\nΣείριος αἰθαλόεις ἐδράξατο διψάδος Ἄρκτου·\nδιχθὰ δὲ καλλείψαντες, ὁ μὲν Νότον, ὃς δὲ Βορῆα,\nἰχθύες ἀστερόεντες ἐπεσκίρτησαν Ὀλύμπῳ,\nγείτονες Ὑδροχόοιο· κυβιστητῆρι δὲ παλμῷ\nσύνδρομος Αἰγοκερῆος, ἕλιξ ὠρχήσατο Δελφίς·\nκαὶ Νοτίης ἑλικηδὸν ἀποπλαγχθέντα κελεύθου\nσκορπίον ἀγχικέλευθον, ἑῆς ψαύοντα μαχαίρης,\nἔτρεμεν Ὠρίων καὶ ἐν ἄστρασι, μὴ βραδὺς ἕρπων\nἄκρα ποδῶν ξύσειε τὸ δεύτερον ὀξέι κέντρῳ·\nκαὶ σέλας ἡμιτέλεστον ἀποπτύουσα προσώπου\nἀκροκελαινιόωσα μεσημβριὰς ἄνθορε Μήνη·\nοὐ γὰρ ὑποκλέπτουσα νόθον σέλας ἄρσενι πυρσῷ\nἀντιπόρου Φαέθοντος ἀμέλγετο σύγγονον αἴγλην·\nπληιάδος δὲ φάλαγγος ἕλιξ ἑπτάστερος ἠχὼ\nοὐρανὸν ἑπτάζωνον ἐπέβρεμε κυκλάδι φωνῇ·\nκαὶ κτύπον αἰθύσσοντες ἰσηρίθμων ἀπὸ λαιμῶν\nἀστέρες ἀντιθέοντες ἐβακχεύθησαν ἀλῆται·\nΖῆνα μὲν ὤθεε Κύπρις, Ἄρης Κρόνον, εἰαρινῆς δὲ\nΠλειάδος ἐγγὺς ἵκανεν ἐμὸς μετανάστιος ἀστήρ,\nἄστρασι δʼ ἑπταπόροις κεράσας ἐμφύλιον αἴγλην\nἡμιφανὴς ἀνέτελλεν ἐμῇ παρὰ μητέρι Μαίῃ,\nἅρματος οὐρανίοιο παράτροπος, ᾧ πέλεν αἰεὶ\nσύνδρομος ἢ προκέλευθος ἑώιος, ἑσπέριος δὲ\nἠελίου δύνοντος ὀπίστερα φέγγεα πέμπει·\nκαί μιν, ὅτε δρόμον ἶσον ἔχων ὶσόμοιρος ὁδεύει,\nἠελίου κραδίην ἐπεφήμισαν ἴδμονες ἄστρων·\nκαὶ δροσεραῖς νιφάδεσσι διάβροχον αὐχένα τείνων\nνυμφίος Εὐρώπης μυκήσατο Ταῦρος Ὀλύμπου,\nεἰς δρόμον ὀρθώσας πόδα καμπύλον· ὀξυτενὲς δὲ\nδοχμώσας Φαέθοντι κέρας λοξοῖο μετώπου\nοὐρανίην φλογερῇσιν ἐπέκτυπεν ἄντυγα χηλαῖς·\nκαὶ θρασὺς ἐκ κολεοῖο παρήορον αἴθοπι μηρῷ\nὨρίων ξίφος εἷλκε· καλαύροπα πάλλε Βοώτης·\nκαὶ ποδὸς ἀστραίοιο μετάρσια γούνατα πάλλων\nΠήγασος ἐχρεμέτιζε, καὶ αἰθύσσων πόλον ὁπλῇ\nἡμιφανὴς Λίβυς ἵππος ἐπέτρεχε γείτονι Κύκνῳ,\nκαὶ κοτέων πτερὰ πάλλεν, ὅπως πάλιν ἡνιοχῆα\nἄλλον ἀκοντίσσειεν ἀπʼ αἰθέρος, οἶα καἰ αὐτὸν\nἄντυγος οὐρανίης ἀπεσείσατο Βελλεροφόντην,\nοὐκέτι δʼ ὑψιπόροιο Βορειάδος ἐγγύθι νύσσης\nἀλλήλων ἐχόρευον ἐπʼ ἰξύι κυκλάδες Ἄρκτοι,\nἀλλὰ Νότῳ μίσγοντο, καὶ Ἑσπερίῃ παρὰ λίμνῃ\nἄβροχον ἴχνος ἔλουσαν ἀήθεος Ὠκεανοῖο.\nΖεὺς δὲ πατὴρ Φαέθοντα κατεπρήνιξε κεραυνῷ\nὑψόθεν αὐτοκύλιστον ὑπὲρ ῥόον Ἠριδανοῖο·\nδήσας δʼ ἁρμονίην παλινάγρετον ἥλικι δεσμῷ\nἵππους Ἠελίῳ πάλιν ὤπασεν, αἰθέριον δὲ\nἀντολίῃ πόρεν ἅρμα, καὶ ἀρχαίῃ παρὰ νύσσῃ\nἀμφίπολοι Φαέθοντος ἐπέτρεχον εὔποδες Ὧραι.\nγαῖα δὲ πᾶσα γέλασσε τὸ δεύτερον· ἠερόθεν δὲ\nζωοτόκου Διὸς ὄμβρος ὅλας ἐκάθηρεν ἀρούρας,\nκαὶ διερῇ ῥαθάμιγγι κατέσβεσε πυρσόν ἀλήτην,\nὅσσον ἐπὶ χθόνα πᾶσαν ἐριφλεγέων ἀπὸ λαιμῶν\nοὐρανόθεν χρεμέθοντες ἀπέπτυον αἴθοπες ἵπποι.\nἨέλιος δʼ ἀνέτελλε παλίνδρομον ἅρμα νομεύων·\nκαὶ σπόρος ἠέξητο, πάλιν δʼ ἐγέλασσαν ἀλωαί.\nδεχνύμεναι προτέρην βιοτήσιον αἰθέρος αἴγλην.\nΖεὺς δὲ πατὴρ Φαέθοντα κατεστήριξεν Ὀλύμπῳ\nεἴκελον Ἡνιόχῳ καὶ ἐπώνυμον· οὐράνιον δὲ\nπήχεϊ μαρμαίροντι σελασφόρον Ἅρμα τιταίνων\nεἰς δρόμον ἀίσσοντος ἔχει τύπον Ἡνιοχῆος,\nοἷα πάλιν ποθέων καὶ ἐν ἄστρασιν ἅρμα τοκῆος.\nκαὶ ποταμὸς πυρίκαυτος ἀνήλυθεν εἰς πόλον ἄστρων\nΖηνὸς ἐπαινήσαντος, ἐν ἀστερόεντι δὲ κύκλῳ\nἨριδανοῦ πυρόεντος ἑλίσσεται ἀγκύλον ὕδωρ.\nγνωταὶ δʼ ὠκυμόροιο δεδουπότος ἡνιοχῆος\nεἰς φυτὸν εἶδος ἄμειψαν, ὀδυρομένων δʼ ἀπὀ δένδρων\nἀφνειὴν πετάλοισι κατασταλάουσιν ἐέρσην.\nἘν δὲ τριηκοστῷ ἐνάτῳ μετὰ κύματα λεύσσεις\nΔηριάδην φεύγοντα πυριφλεγέων στόλον Ἰνδῶν.\nὣς εἰπὼν ἀκίχητος ἐς οὐρανὸν ἤλυθεν Ἑρμῆς,\nχάρμα λιπὼν καὶ θαῦμα κασιγνήτῳ Διονύσῳ.\nὄφρα μὲν εὶσέτι Βάκχος ἀκοσμήτων χύσιν ἄστρων\nθάμβεε καὶ Φαέθοντα δεδουπότα, πῶς παρὰ Κελτοὺς\nἙσπερίῳ πυρίκαυτος ἐπωλίσθησε ῥεέθρῳ,\nτόφρα δὲ νῆες ἵκανον ἐπήλυδες, ἃς ἐνὶ πόντῳ\nστοιχάδας ἰθύνοντες ἐς Ἄρεα ναύμαχον Ἰνδῶν\nἀκλύστῳ Ῥαδαμᾶνες ἐναυτίλλοντο θαλάσσῃ,\nπόντον ἀμοιβαίῃσιν ἐπιρρήσσοντες ἐρωαῖς\nὑαμίνης ἐλατῆρες· ἐπειγομένῳ δέ Λυαίῳ\nὁλκάσιν ἀντιτύποις ἐπεσύρισε πομπὸς ἀήτης.\nκαὶ Λύκος ἡγεμόνευεν ἐν ὕδασι δίφρον ἐλαύνων,\nἱππείαις ἀχάρακτον ἐπιξύων ῥόον ὁρλαῖς.\nΔηριάδης δʼ ἀπέλεθρος ὑπέρτερος ὑψόθι πύργων\nἐσσυμένων νεφεληδὸν ἐδέρκετο λαίφεα νηῶν\nὀφθαλμῷ κοτέοντι, καὶ ὡς ὑπέροπλος ἀκούων,\nἐγρεμόθους ὅτι νῆας Ἄραψ τορνώσατο τέκτων,\nὤμοσεν ὑλοτόμοισιν ἄγειν Ἀράβεσσιν Ἐνυώ,\nκαὶ πόλιν ἠπείλησεν ἀιστῶσαι Λυκοόργου,\nἀμήσας Ῥαδαμᾶνας ἀλοιντῆρι σιδήρῳ.\nκαὶ στόλον ἀθπήσαντες ἀταρβέες ἔτρεμον Ἰνδοί,\nἌρεα παπταίνοντες ἁλίκτυπον, ἄχρι καὶ αὐτοῦ\nγούνατα τολμήεντος ἐλύετο Δηριαδῆος·\nποιητῷ δὲ γέλωτι γαληναίοιο προσώπου\nἸνδὸς ἄναξ ἐκέλευσε τριηκοσίων ἀπὸ νήσων\nἦς ἐλεφαντοβότοιο παρά σφυρὰ δύσβατα γαίης\nλαὸν ἄγειν· καὶ κραιπνὸς ἐς ἀτραπὸν ἤιε κῆρυξ,\nποσσὶ πολυγνάμπτοισιν ἀπὀ χθονὸς εἰς χθόνα βαίνων\nκαὶ στόλος ὀξὺς ἵκανε πολυσπερέων ἀπὀ νήσων\nκεκλομένου βασιλῆος· ὁ δέ θρασὺς αὐχένα τείνων,\nὁλκάδας εὐπήληκας ἐς Ἄρεα πόντιον ἕλκων,\nλαὸν ὅλον θάρσυνε, καὶ ὑψινόῳ φάτο φωνῇ·\nἈνέρες, οὓς ἀτίταλλεν ἐμὸς μενέχαρμος Ὑδάσπης,\nἄρτι πάλιν μάρνασθε πεποιθότες· αἰθόμενον δὲ\nἄξατε πῦρ ἐς Ἄρηα, καἰ ἄσπετον ἅψατε πεύκην,\nνῆας ἵνα φλέξοιμι νεήλυδας αἴθοπι δαλῷ,\nκαὶ στρατὸν ὑγροκέλευθον ἐνικρύψοιμι θαλάσσῃ\nσὺν δορί, σὺν θώρηκι, σὺν ὁλκάσι, σὺν Διονύσῳ.\nεἰ θεὸς ἔπλετο Βάκχος, ἐμῷ πυρὶ Βάκχον ὀλέσσω·\nοὐχ ἅλις, ὡς προχοῇσι πολύτροπα φάρμακα πάσσων\nἄνθεσι Θεσσαλικοῖσιν ἐμὀν φοίνιξεν Ὑδάσπην,\nκαί μιν ἰδὼν σίγησα, καὶ ἥσυχος εἰσέτι λεύσσειν\nἔτλην ξανθά ῥέεθρα μιαινομένου ποταμοῖο;\nεἰ γὰρ ἔην ῥόος οὗτος ἀπʼ ἀλλοτρίου ποταμοῖο,\nμηδὲ πατὴρ ἐμὸς ἦεν Ἀρήιος Ἰνδὸς Ὑδάσπης,\nκαί κεν ἐγὼ τόδε χεῦμα χυτῆς ἔπλησα κονίης\nὀδμὴν βοτρυόεσσαν ἀμαλδύνων Διονύσου,\nκαὶ προχοὴν μεθύουσαν ἐμοῦ γενετῆρος ὁδεύων\nποσσὶ κονιομένοισι διέτρεχου ἄβροχον ὕδωρ,\nοἷα παρʼ Ἀργείοισι φατίζεται, ὡς ἐνοσίχθων\nξηρὸν ὕδωρ ποίησε, καὶ αὐσταλέου ποταμοῖο\nἸναχίην ἵππειος ὄνυξ ἐχάραξε κονίην.\nοὐ θεός, οὐ θεὸς οὖτος· ἑὴν δʼ ἐψεύσατο φύτλην·\nποίην γὰρ Κρονίωνος Ὀλύμπιον αἰγίδα πάλλει;\nποῖον ἔχει σπινθῆρα Διοβλήτοιο κεραυνοῦ;\nποίην δʼ οὐρανίην στεροπὴν γενετῆρος ἀείρει;\nοὐ Κρονίδης κατʼ Ἄρηα κορύσσεται οἴνοπι κισσῷ·\nοὐ τυπάνων πατάγοισι μέλος βρονταῖον ἐίσκω,\nοὐδὲ Διὸς σκηπτοῖσιν ὁμοίια θύρσα καλέσσω,\nοὐ χθονίῳ θώρηκι Διὸς νέφος ἶσον ἐνίψω·\nνεβρίδι δαιδαλέῃ πότε ποικίλον ἄστρον ἐίσκω;\nἀλλʼ ἐρέεις, ὅτι βότρυν ἐδέξατο καἰ χύσιν οἴνου\nδῶρα παρὰ Κρονίωνος ἀεξιφύτοιο τοκῆος·\nΤρώιον αἷμα φέροντι καὶ ἀγρονόμῳ τινὶ βούτῃ\nΖεὺς πόρεν οὶνοχόῳ Γανυμήδεϊ νέκταρ Ὀλύμπου,\nνέκταρι δʼ οὐ πέλεν οἶνος ὁμοίιος· εἴξατε, θύρσοι.\nΒάκχος ὁμοῦ Σατύροισιν ἐπὶ χθονὸς εἰλαπινάξει·\nδαίνυται οὐρανίοισι σὺν ἀθανάτοις Γανυμήδης.\nεἰ δὲ πέλε βροτὸς οὗτος ἐπουρανίοιο τοκῆος,\nσὺν Διὶ καὶ μακάρεσσι μιῆς ἔψαυσε τραπέζης.\nἔκλυον, ὥς ποτε θῶκον ἑὸν καὶ σκῆπτρον Ὀλύμπου\nδῶκε γέρας Ζαγρῆι παλαιοτέρῳ Διονύσῳ,\nἀστεροπὴν Ζαγρῆι καὶ ἄμπελον οἴνοπι Βάκχῳ.\nεἶπε καὶ εἰς μόθον ὦρτο· συνερρώοντο δὲ λαοὶ\nσὺν δορί, σὺν σακέεσσι, καὶ ὄψιμον ἐλπίδα νίκης\nχερσαίου πολέμοιο μετεστήσαντο θαλάσσῃ.\nκαὶ προμάχοις Διόνυσος ἐκέκλετο θυιάδι φωνῇ·\nἌρεος ἄλκιμα τέκνα καὶ εὐθώρηκος Ἀθήνης,\nοἷς βίος ἔργα μόθοιο καὶ ἐλπίδες εἰσὶν ἀγῶνες,\nσπεύσατε καὶ κατὰ πόντον ἀιστῶσαι γένος Ἰνδῶν,\nεἰναλίην τελέσαντες ἐπιχθονίην μετὰ νίκην.\nἀλλὰ θαλασσαίοιο διάκτορα δηιοτῆτος,\nἔγχεα διπλώσαντες ὁμόπλοκα δίζυγ, δεσμῷ\nναύμαχα κολλήεντα, περὶ στόμα εἱμένα χαλκῷ,\nμίξατε δυσμενέεσσιν ἁλιπτοίητον Ἐνυώ,\nπροφθάμενοι, μὴ χειρὶ πυραυγέα δαλὀν ἀείρων\nΔηριάδης φλέξειεν Ἀρήια δούρατα νηῶν.\nνόσφι φόβου μάρνασθε, Μιμαλλόνες· ὑγρομόθων γὰρ\nἐλπίδες ἀντιβίων κενεαυχέες· εἰ δἐ μογήσας\nφύλοπιν οὐκ ἐτέλεσσεν ἐπὶ χθονὸς ὄρχαμος Ἰνδῶν,\nἠλιβάτων λοφιῇσιν ἐφεδρήσσων ἐλεφάντων,\nἀγχινεφής, ἀκίχητος, ἀωούτατος, ἠέρι γείτων,\nοὐ μὲν ἐγὼ προμάχων ποτὲ δεύομαι, οὐδὲ καλέσσω\nἄλλον ἀοσσητῆρα μετὰ Κρονίωνα τοκῆα,\nἡνίοχον πόντοιο καὶ αἰθέρος· ἢν δʼ ἐθελήσω,\nγνωτὸν ἐμοῦ Κρονίδαο Ποσειδάωνα κορύσσω\nἸνδῴην στίχα πᾶσαν ἀμαλδύνοντα τριαίνῃ·\nκαὶ πρόμον εὐρυγένειον, ἀπόσπορον ἐννοσιγαίου,\nΓλαῦκον ἔχω συνάεθλον, ἐμῆς ἅτε γείτονα Θήβης,\nπόντιον Ἀονίης Ἀνθηδόνος ἀστὸν ἀρούρης·\nΓλαῦκον ἔχω καὶ Φόρκυν· ἱμασσομένην δὲ θαλάσσῃ\nὁλκάδα Δηριάδαο κατακρύψει Μελικίρτης,\nκυδαίνων Διόνυσον ὁμόγνιον, οὗ ποτε μήτηρ\nνήπιον ἔτρεφε Βάκχον, ἐπεὶ πόρε ποντιὰς Ἰνὼ\nἓν γλάγος ἀμφοτέροισι, Παλαίμονι καὶ Διονύσῳ·\nμαντιπόλου δὲ γέροντος, ὃς ἡμετέρην ποτὲ νίκην\nἐσσομένην κατὰ πόντον ὑποβρυχίῃ φάτο φωνῇ,\nεἰμὶ φίλος Πρωτῆος· ἐς ὑσμίνην δὲ κορύσσει\nθυγατέρας Νηρῆος ἐμὴ Θέτις, ἐν δὲ κυδοιμοῖς\nΒασσαρίδων συνάεθλος ἐμὴ θωρήσσεται Ἰνώ·\nθωρήξω δʼ ἐς Ἄρηα καὶ Αἰόλον, ὄφρα νοήσω\nεὖρον ἀκοντίζοντα καὶ αἰχμάζοντα Βορῆα,\nγαμβρὸν ἐμοῦ προμάχου, Μαραθωνίδος ἅρπαγα νύμφης,\nκαὶ Νότον Αἰθιοπῆα προασπιστῆρα Λυαίου·\nκαὶ Ζέφυρος πολὺ μᾶλλον ἀελλήεντι κυδοιμῷ\nὁλκάδας ἀντιβίων δηλήσεται· ἡμετέρου γὰρ\nεὐνέτιν Ἶριν ἔχει Διὸς ἄγγελον. ἀλλὰ σιωπῇ\nἔκτοθεν εὐθύρσοιο καὶ Ἰνδῴοιο κυδοιμοῦ\nμιμνέτω ἠρεμέων θραχὺς Αἰόλος, ἠθάδι δεσμῷ\nἀσκὸν ἐπισφίγξας ἀνεμώδεα, μηδʼ ἐνὶ πόντῳ\nἄσθμασιν Ἰνσοφόνοισιν ἀριστεύσωαιν ἀῆται·\nἀλλὰ μόθον τελέσω νηοφθόρα θύρσα τιταίνων.\nὣς εἰπὼν ἐκόρυσσε πεποιθότας ἡγεμονῆας.\nἤση δὲ πτολέμοιο προάγγελος ἵστατο σάλπιγξ,\nκαὶ μέλος ἐγρεκύδοιμον ἀνέκλαγον Ἄρεος αὐλοὶ\nλαὸν ἀολλίζοντες, ἀρασσομένη δὲ βοείη\nεἰναλίου κελάδησε μόθου χαλκόκροτον ἠχώ,\nκαὶ καναχὴν ὁμόδουπον ἀγέστρατος ἴαχε σύριγξ·\nἀντὶ δὲ πετραίης πολεμήια λείψανα φωνῆς\nΠανιὰς ὑστερόφωνας ἀμείβετο ποντιὰς Ἠχώ.\nτοῖσι δὲ μαρναμένοισιν ἔην κλόνος, ὦρτο δʼ ἰωὴ\nκεκλομένων· καὶ λαὸς ἐθήμονι μάρνατο τέχνῃ\nκυκλώσας στεφανηδὸν ὅλον στρατόν, ἐν δʼ ἄρα μέσσῳ\nνηυσὶν ὁμοζυλέεσσιν ἐμιτρώθη στόλος Ἰνδῶν\nεἰς λίνον ἐργομένων νεπόδων τύπον· Αἰακίδαις δὲ\nΑἰακὸς ὑγρὸν Ἄρηα προθεσπίζων Σαλαμῖνος\nἀρχόμενος πολέμοιο θεουδέα ῥήξατο φωνήν·\nΕἰ πάρος ἡμετέρην ἀίων ἱκετήσιον ἠχὼ\nἄσπορον εὐρυάλωος ἀπήλασας αὐχμὸν ἀρούρης,\nδιψαλέην ἐπὶ γαῖαν ἄγων βιοτήσιον ὕδωρ,\nδὸς πάλιν ὀψιτέλεστον ἴσην χάριν, ὑέτιε Ζεῦ,\nὕδατι κυδαίνων με καὶ ἐνθάδε· καί τις ἐνἰψῃ\nνίκην ἡμετέρην δεδοκημένος· ὡς ἐνὶ γαίῃ\nΖεὺς ἑὸν υἷα γέραιρε, καὶ ὲν πελάγεσσι γεραίρει.\nἄλλος ἀνὴρ λέξειεν Ἀχαιικός· εἰν ένὶ θεσμῷ\nΑἰακὸς Ἰνδοφόνος φυσίζοος· ἀμφότερον γάρ,\nκείρων ἐχθρὰ κάρηνα καὶ αὔλακι καρπὸν ὀπάσσας\nχάρμα πόρεν Δήμητρι καὶ εὐφροσύνην Διονύσῳ.\nῥύεο δʼ ἡμετέρης πλόον ὁλκάδος· αὐσταλέῳ δὲ\nὡς χθονίῳ κενεῶνι φερέσβιον ἤγαγον ὕδωρ,\nκαὶ βυθίων λαγόνων θανατηφόρον οἶδμα καρύσσω\nμαρνάμενον στρατιῇσι καὶ ὁλκάσι Δηριαδῆος.\nἀλλά, πάτερ, σκηπτοῦχε βίου, σκηπτοῦχε κυδοιμοῦ,\nπέμπέ μοι αἰετὸν ὄρνιν ἐμῆς κήρυκα γενέθλης\nδεξιτερὸν προμάχοισι καὶ ὑμετέρῳ Διονύσῳ·\nἄλλος δʼ ἀντιβίοισιν ἀριστερὸς ὄρνις ἱκέσθω·\nσύμβολα δʼ ἀμφοτέροις ἑτερότροπα ταῦτα γενέσθω·\nτὸν μὲν ἐσαθρήσω πεφορημένον ἅρπαγι ταρσῷ\nθηγαλέων ὀνύχων κεχαραγμένον ὀξέι κέντρῳ\nνεκρὸν ὄφιν περίμετρον ἀερτάζοντα κεράστην,\nδυσμενέος κερόεντος ἀπαγγέλλοντα τελευτήν·\nλαῷ δʼ ἀντιβίων ἕτερος μελανόχροος ἔλθῃ\nκυανέαις πτερύγεσσι προθεσπίζων φόνον Ἰνδῶν,\nαὐτομάτου θανάτοιο μέλαν τύπον· ἢν δʼ ἐθελήσῃς,\nβρονταίοις πατάγοισιν ἐμὴν μαντεύεο νίκην,\nκαὶ στεροπὴν Βρομίοιο λεχώια φέγγεα πέμπων\nυἱέα σεῖο γέραιρε πάλιν πυρί, δυσμενέων δὲ\nὁλκάδας εὐπήληκας ὀιστεύσωσι κεραυνοί.\nναί, πάτερ, Αἰγίνης μιμνήσκεο, μὴ σέο νύμφης\nνυμφίον αἰσχύνειας ὁμόπτερον ὄρνιν Ἐρώτων.\nὣς εἰπὼν πολέμιζεν, ἐς ἠερίας δὲ κελεύθους\nὄμμα παλιννόστοιο βαλὼν ἀντώπιον Ἄρκτου\nγαμβρὸν ἑὸν λιτάνενε καὶ ἴαχε μῦθον Ἐρεχθεύς·\nΓαμβρὸς ἐμὸς Βορέης, θωρήσσεο, καὶ σέο νύμφης\nμαρναμένῳ γενετῆρι βοηθόον ἄσθμα τιταίνων\nἕδνα τεοῦ θαλάμοιο θαλασσαίην πόρε νίκην·\nὁλκάσι μὲν Βρομίοιο φέρων νηοσσόον αὔρην\nδὸς χάριν ἀμφοτέροισιν, Ἐρεχθέι καὶ Διονύσῳ·\nνηυσὶ δὲ Δηριάδαο μεμηνότα πόντον ἱμάσσων\nἄσθματι κυματόεντι τεὰς θώρηξον ἀέλλας—\nἐσσὶ γὰρ ὑσμίνης ἐμπείραμος, ὅττι καὶ αὐτὸς\nΘρῄκην ναιετάεις, ἐμπείραμος, οἷά περ Ἄρης—\nἀντιβίων δὲ φάλαγγι δυσήνεμον ἄσθμα κομίζων\nἔγχεϊ παχυήεντι κορύσσεο Δηριαδῆι·\nστήσας δʼ ἀωτιβίοισι θυελλήεσσαν Ἐνυὼ\nδυσμενέας τόξευε χαλαζήεντι βελέμνῳ,\nκαὶ Διὶ πρστὰ φέρων καὶ Παλλάδι καἰ Διονύσῳ.\nμνώεο Κεκροπίης εὐπαρθένου, ἧχι γυναῖκες\nκερκίδι ποικίλλουσι τεῶν ὑμέναιον Ἐρώτων·\nἸλισσὸν δὲ γέραιρε γαμοστόλον, ὁππόθι κούρην\nἈτθίδα δὴν παράκοιτιν ἀνήρπασαν ἅρπαγες αὖραι\nἑζομένην ἀτίνακτον ἀκινήτῳ σέθεν ὤμῳ.\nοἶδα μέν, ὡς συνάεθλος ἐλεύσεται ἄλλος ἀήτης\nγείτων ἀντιβίοισιν Ἑώιος· ἀλλʼ ἐνὶ χάρμῃ\nοὐ τρομέω θρασὺν Εὖρον, ὅτι πτερόεντες ἀῆται\nπάντες, ὅσοι πνείουσιν, ὀπάονές εἰσι Βορῆος·\nκαὶ πρόμος Αἰθιόπων Νοτίην ἐπὶ πέζαν ἀρούρης\nμηκέτι νοστήσειε Κορύμβασος, ἀλλὰ δαμείη\nθερμὸν ἔχων συνάεθλον ἑὸν Νότον Αἰθσπῆα,\nψυχρὸν ὑπὲρ πόντοιο πιὼν θανατηφόρον ὕδωρ·\nοὐκ ἀλέγω Ζεφύροιο, κορυσσομένιο Βορῆος.\nδεῖξον ὁμοφροσύνην ἑκυρῷ σέθεν· οὐρανόθεν δὲ\nσὺν σοὶ Βακχιάδεσσιν ἐμαῖς στρατιῇσιν ἀρήξει\nμαρνάμενος τριόδοντι Ποσειδάων καὶ Ἀθήνη,\nἡ μὲν ἑοῖς ναέτῃσιν, ὁ δὲ γνωτοῖο γενέθλῃ·\nκαὶ πυρόεις Ἥφαιστος Ἐρεχθέος αἷμα γεραίρων\nἵξεται εὐάντητος ἐς ὑδατόεσσαν Ἐνυώ,\nὁλκάσι Δηριάδαο μαχήμονα πυρσὸν ἑλίσσων.\nδὸς δέ με νικῆσαι καὶ ἐν ὕδασι, καὶ μετὰ νίκην\nΚεκροπίῃ κομίσειεν ἀπήμονα λαὸν Ἐρεχθεύς,\nκαὶ Βορέην μέλψωσι καὶ Ὠρείθυιαν Ἀθῆναι.\nτοῖον ἔπος βοόων ἁλιδίνεος ἥψατο χάρμης\nἔγχεϊ τεχνήεντι, καὶ ὡς ναέτης Μαραθῶνος\nναύμαχου εἶχεν ἔρωτα· φιληρέτμῳ δὲ κυδοιμῷ\nεὔστολος ἦεν Ἄρης τότε ναυτίλος, ἐν παλάμῃ δὲ\nπηδάλιον Φόβος εἶχε, κυβερνήτης δὲ κυδοιμοῦ\nΔεῖμος ἀκοντοφόρων ἀνελύσατο πείσματα νηῶν.\nΚυκλώπων δὲ φάλαγγες ἐωαυτίλλοντο θαλάσσῃ\nὁλκάδας ἀγχιάλοισιν ὀιστεύοντες ἐρίπναις·\nΕὐρύαλος δʼ ἀλάλαζεν, ἁλιρροίζῳ δὲ κυδοιμῷ\nἀγχινεφὴς οἴστρησεν ἐς ὑσμίνην Ἁλιμήδης.\nκαὶ διδύμαις στρατιῇσιν ἐπέκτυπε πόντιος Ἄρης\nχερσαίην μετὰ δῆριν, ἁλιρροίζῳ δʼ ἀλαλητῷ\nὁλκάσι Βακχείῃσιν ἐπέρρεον ὁλκάδες Ἰνδῶν·\nκαὶ φόνος ἦν ἑκάτερθε, καὶ ἔζεε κύματα λύθρῳ,\nκαὶ πολὺς ἀμφοτέρων στρατὸς ἤριπεν· ἀρτιχύτῳ δὲ\nαἵματι κυανέης ἐρυθαίνετο νῶτα θαλάσσης.\nπολλοὶ δʼ ἔνθα καὶ ἔνθα χυτῷ πίπτοντες ὀλέθρῳ\nοἰδαλέοι πλωτῆρες ἐναυτίλλοντο θαλάσσῃ·\nκαὶ ῥοθίοις ἑλικηδὸν ἔχων πορθμῆας ἀήτας\nσύρετο νεκρὸς ὅμιλος ἀφειδέι σύνδρομος αὔρῃ·\nπολλοὶ δʼ αὐτοκύλιστον ὑπὸ στροδάλιγγα κυδοιμοῦ\nεἰς ῥόον ὠλίσθησαν, ἀναγκαίῃ δὲ πιόντες\nπικρὸν ὕδωρ ἐνόησαν ὑποβρυχίης λίνα Μοίρης,\nβριθόμενοι θώρηκι· καὶ οἰδαλέων μέλαν ὕδωρ\nκυανέων ἐκάλυπτεν ὁμόχροα σώματα νεκρῶν\nβένθεϊ φυκιόεντι, σὺν ὑγροπόρῳ δὲ φορῆι\nχάλκεος ἰλυόεντι χιτὼν ἐκαλύπτετο πηλῷ·\nκαὶ τάφος ἔπλετο πόντος. ἐτυμβεύοντο δὲ πολλοὶ\nκητείοις γενύεσσιν, ἐν ὶχθυόεντι δὲ λαιμῷ\nἄπνοον αἰθύσσουσα νέκυν τυμβεύσατο φώκη,\nξανθὸν ἐρευγομένη ῥόον αἵματος. ὀλλυμένων δὲ\nτεύχεα πόντος ἔσεκτο, νεοσφαγέος δὲ φορῆος\nαὐτομάτη λοφόεσσα διʼ ὕδατος ἔπλεε πήληξ\nδεσμοῦ λυομένοιο, θυελλήεντι δὲ πολλῆς\nχεύματι φοιταλέης ἐπενήχετο κύκλα βοείης\nσὺν διερῷ τελαμῶνι. πολὺς δʼ ὑπὸ κύμασιν ἄκροις\nἀφρὸς ἐρευθιόων πολιῆς ἀνεκήκιεν ἅλμης\nαἱμαλέῳ πάνλευκον ὑποστίξας χύσιν ὁλκῷ.\nκαὶ φονίαις λιβάδεσσιν ἐφοινίχθη Μελικέρτης·\nΛευκοθέη δʼ ὀλόλυζε, τιθηνήτειρα Λυαίον,\nαὐχένα γαῦρον ἔχουσα, καὶ Ἰνδοφόνου περὶ νίκης\nἄνθεϊ φυκιόεντι κόμην ἐστέψατο Νύμφη·\nκαὶ Θέτις ἀκρήδεμνος ὑπερκύψασα θαλάσσης\nχεῖρας ἐρεισαμένη καὶ Δωρίδι καὶ Πανοπείῃ\nἄσμενον ὄμμα τίταινεν ἐπʼ εὐθύρσῳ Διονύσῳ.\nκαὶ βυθίη Γαλάτεια θαλασσαίου διὰ κόλπου\nἡμιφανὴς πεφόρητο διαξύουσα γαλήνην,\nκαὶ φονίου Κύκλωπος ἁλιπτοίητον Ἐνυὼ\nδερκομένη δεδόνητο, φόβῳ δʼ ἤμειψε παρειάς·\nἔλπετο γὰρ Πολύφημον ἰδεῖν κατὰ φύλοπιν Ἰνδῶν\nἀντία Δηριάδαο συναιχμάζοντα Λυαίῳ·\nταρβαλέη δʼ ἱκέτευε θαλασσαίην Ἀφροδίτην\nυἷα Ποσειδάωνος ἀριστεύοντα σαῶσαι,\nκαὶ γενέτην φιλότεκνον ἐφʼ υἱέι κυανοχαίτην\nμαρναμένου λιτάνευε προασπίζειν Πολυφήμου.\nκαὶ βυθίου τριόδοντος ἐκυκλώσαντο φορῆα\nθυγατέρες Νηρῆος· ἐρειδόμενος δὲ τριαίνῃ\nπόντιος ἐννοσίγαιος ἐδέρκετο γείτονα χάρμην,\nκαὶ στρατὸν εὐθώρηκος ὀπιπεύων Διονύσου,\nζηλήμων ὁρόων ἑτέρου Κύκλωπος Ἐνυώ,\nὑγρομόθῳ Βρομίῳ πολυμεμφέα ῥήξατο φωνήν·\nΕἰς ἐνοπήν, φίλε Βάκχε, τόσους Κύκλωπας ἀγείρων,\nκαλλείψας δʼ ἕνα μοῦνον ἀπόπροθι δηιοτῆτος,\nεἰς χρόνον ἑπταέτηρον ἔχεις πολύκυκλον ἀγῶνα,\nβόσκων ἀλλοπρόσαλλον ἀτέρμονος ἐλπίδα χάρμης,\nὅττι τεοῦ μεγάλοιο προασπιστῆρες ἀγῶνος\nπάντες ἑνὸς χατέουσιν ἀνικήτου Πολυφήμου·\nεἰ δὲ τεὴν ἐπὶ δῆριν ἐμὸς πάις ἵκετο Κύκλωψ,\nπατρῴην δʼ ἐλέλιζεν ἐμῆς γλωχῖνα τριαίνης,\nκαί κεν ὑπὲρ πεδίοιο συναιχμάζων Διονύσῳ\nστήθεα βουκεράοιο διέθλασε Δηριαδῆος,\nκαὶ πολὺν αἰνὸν ὅμιλον ἐμῷ τριόδοντι δαΐζων\nεἰς μίαν ἠριγένειαν ὅλον γένος ἔκτανεν Ἰνδῶν.\nυἱὸς ἐμὸς πάλαι ἄλλος ἔχων ἑκατοντάδα χειρῶν\nΤιτήνων ὀλετῆρι τεῷ χραίσμησε τοκῆι,\nΑἰγαίων πολύπηχυς, ὅτε Κρόνον εἰς φόβον ἕλκων\nἠλιβάτων ἐτίταινε πολυσπερὲς ἔθνος ἀγοστῶν,\nἠέλιον σκιόωσαν ἔχων ὑψαύχενα χαίτην,\nκαὶ βλοσυροὶ Τιτῆνες ἐνοσφίσθησαν Ὀλύμπου\nεὐπαλάμου Βριαρῆος ὑποπτήσσοντες Ἐνυώ.\nτοῖον ἔπος φθονέων νεμεσήμονι πέφραδε φωνῇ.\nαἰδομένη δὲ Θόωσα κατηφέας εἶχε παρειάς,\nἌρεϊ μὴ παρεόντος ἐρωμανέος Πολυφήμου.\nὡς δὲ πόνου τέλος ἦεν ἐριφλοίσβοιο κυδοιμοῦ,\nἠθάδα πόντον ὄπωπε κατάρρυτον αἵματι Νηρεύς·\nξανθῆς δʼ ἐννοσίγαιος ἐθάμβεε νῶτα θαλάσσης,\nἰχθύας ἀνδροφάγους ὁρόων καὶ πληθύι νεκρῶν\nγείτονος ἄβροχα νῶτα γεφυρωθέντα θαλάσσης\nΒακχιάδες τε φάλαγγες ἐπέρρεον αἴθοπι λαῷ.\nκεῖτο δὲ δυσμενέων στρατὸς ἄσπετος, ὧν ἐνὶ χάρμῃ\nβαλλομένων ξιφέεσσι καὶ ὀξυτόροισιν ὀιστοῖς.\nτοῦ μὲν ὑπὲρ λαπάρην βέλος ἔμπεσε, τοῦ δὲ τυπέντος\nἔγχεϊ χαλκείῳ μεσάτης ὑπὲρ ἄντυγα κόρσης\nὠτειλὴ βεβάθυστο χαρασσομένοιο καρήνου.\nπολλοὶ δʼ ἔνθα καὶ ἔνθα πολυσπερέων ἐλατήρων\nπόντον ἀμοιβαίοισιν ἀνασχίζοντες ἐρετμοῖς\nκυανέην λεύκαινον ἐπασσυτέρην χύσιν ἀφρῷ,\nκαὶ πόνος ἦν ἀνόνητος ἐπειγομένων ἐλατήρων,\nσυμφερτοὺς δὲ κάλωας ἀοσσητῆρι σιδήρῳ\nἰθυντὴρ ἀπέκοψε καὶ ἔσχισεν ἄορι σειρήν.\nἈμφοτέρης δὲ φάλαγγος ἐν ἠέρι ῥοῖζον ἰάλλων\nἔρρεεν ἀπλανέων δολιχόσκιος ὄμβρος ὀιστῶν·\nὧν ὁ μὲν ἱστὸν ἔβαλλε μεσαίτατον, ὃς δὲ περήσας\nἱστίον εὐδίνητον ἐβόμβεε σύνδρομος αὔραις,\nἄλλος ἔην προτόνοισι πεπαρμένος, ὃς δὲ μεσόδμῃ\nκεῖτο πεσών, ἕτερος δὲ διʼ ἠέρος ἰὸς ἀλήτης\nἀκροτάτης ἐτύχησεν ἀερσιλόφοιο κεραίης,\nσέλμασι δʼ ἄλλος ἔην τετανυσμένος· ἀγχιφανῆ δὲ\nἄλλα κυβερνητῆρος ἀποπλαγχθέντα κελεύθου\nἄστατα πηδαλίοιο διέξεσεν ἄκρα κορύμβου·\nκαὶ Φλόγιος κλυτότοξος ὑπηνέμιον βέλος ἕλκων\nἴκρια νηὸς ἔβαλλε καὶ οὐκ ἐτύχησε Λυαίου.\nἦν δʼ ἐσιδεῖν κατὰ πόντον ἐύπτερον ἰὸν ἀλήτηι\nπουλύποδος σκολιοῖο περιπλεχθέντα κορύμβοις·\nἄλλου δʼ ἤμβροτεν ἄλλος· Ἐρυθραίῳ δὲ σιδήρῳ\nπομπίλον ἄλλος ἔτυψε καταιχμάζων Διονύσου·\nἔγχεϊ δʼ ἠκόντιζε Κορύμβασος, ὄφρα τυχήσῃ\nὁλκαίης Σατύροιο, παραΐξασα δὲ λόγχη\nἰχθύος ὑγροπόροιο κατέγραφε δίζυγον οὐρὴν\nθηγαλέῃ γλωχῖνι· τιτυσκόμενος δὲ σιδήρῳ\nεἰς σκοπὸν ἀχρήιστον ἀνουτήτου Διονύσου\nΔηριάδης δόρυ πέμπεν, ἀποπλαγχθεῖσα δὲ Βάκχου\nεἰς ῥαχίην δελφῖνος ἐποίπνυε λοίγιος αἰχμή,\nκυρτὸς ὅπῃ λοφιῇσι συνάπτεται ἰχθύος αὐχήν,\nδελφὶς δʼ αὐτοέλικτος ἐθήμονι κυκλάδι νύσσῃ\nἡμιθανὴς σκίρτησε χορίτιδος ἅλματι Μοίρης·\nπολλοὶ δʼ ἔνθα καὶ ἔνθα κυβιστητῆρες ὀλέθρου\nἰχθύες ὠρχήσαντο χαρασσομένων ἀπὸ νώτων.\nκαὶ Στερόπης προμάχιζεν· ἀερσιπόδης δʼ Ἁλιμήδης\nχειρὶ λαβὼν πρηῶνα θαλασσοτόκοιο κολώνης\nῥῖψεν ἐπʼ ἀντιβίοισιν· ἔδυνε δὲ φοιταλέη νηῦς\nτρηχαλέου βληθεῖσα λίθου τροχοειδέι κύκλῳ.\nκαί τις ἀκοντισθεῖσα διʼ ὁλκάδος ὁλκάδι γείτων\nἀμφοτέρας ἔζευξεν ἁλίδρομος ἔγχεος αἰχμή,\nνῆας ἐπισφίγξασα δύω ξυνήονι δεσμῷ\nστεινομένων νεφεληδόν· ἔην δʼ ἑτερόκτυπος ἠχώ.\nκαὶ στόλος ἀμφοτέρων τετράζυγον εἶχεν Ἐνυώ,\nὧν ὁ μὲν ἀντιπόροιο περὶ ῥάχιν αἴθοπος Εὔρου,\nὃς δὲ Λιβὸς δροσεροῖο παρὰ πτερόν, ὃς δὲ Βορῆος,\nκαὶ Νοτίην παρὰ πέζαν. ἀμοιβαίῃσι δὲ ῥιπαῖς\nΜορρεὺς μὲν ταχύγουνος ἀφʼ ὁλκάδος ὁλκάδα βαίνων\nΒασσαρίδων ἐφόβησεν ἁλιπτοίητον Ἐνυώ,\nἶσος ἀριστεύων καὶ ἐν ὕδασιν· ἀλλὰ ἑ θύρσῳ\nΕὔιος οὐτήσας διερῆς ἀνεσείρασε χάρμης,\nκαὶ μογέων ὀδύνῃσιν ἐπὶ πτόλιν ᾤχετο Μορρεύς.\nὄφρα μὲν ἔνθεον ἕλκος, ὅ μιν λάχε, δαιμονίη χεὶρ\nλυσιπόνου Βραχμῆνος ἀκέσσατο Φοιβάδι τέχνῃ,\nθεσπεσίῃ λάλον ὕμνον ὑποτρύζοντος ἀοιδῇ,\nτόφρα δὲ δυσμενέεσσιν ἐπέχραε Λύδιος Ἄρης.\nτοῖσι μὲν ἐγρεκύδοιμος ἕην πλόος, εἶχε δʼ Ἐνυὼ\nναυτιλίης προκέλευθον, ἁλισμαράγου δὲ κυδοιμοῦ\nἦν κλόνος ἀμφοτέρων ἑτερότροπος· ἀντιβίων γὰρ\nὅσσοι μὲν κραναοῖσιν ὀιστεύοντο βελέμνοις\nἢ φονίοις πετάλοισιν ἢ ἔγχεσιν ἠὲ μαχαίραις,\nχεῖρας ἐρετμώσαντες ἀήθεας εἰς μέλαν ὕδωρ\nἴθμασιν ἀσταθέεσσιν ἐτυμβεύοντο θαλάσσης·\nεἰ δέ τις εἰς ἅλα πῖπτε τυπεὶς Βρομίοιο μαχητής,\nαἰθύσσων παλάμας ἐπενήχετο κύματα τέμνων\nχερσὶ θαλασσομόθοισιν, ἁλιρροίζῳ δὲ κυδοιμῷ\nμαρνάμενος ῥοθίοισι μετʼ ἀνέρας ἔσχισεν ὕδωρ.\nεἰναλίης δὲ τάλαντα μάχης ἔκλινε Κρονίων,\nνίκην ὑδατόεσσαν ἐπεντύνων Διονύσῳ·\nκαὶ βυθίῳ τριόδοντι κορύσσετο κυανοχαίτης\nμαρνάμενος δηίοισι, καὶ ἄβροχον ἡνιοχεύων\nἅρμα Ποσειδάωνος ἐβακχεύθη Μελικέρτης.\nκαὶ πισύραις κατὰ πόντον ἐφιππεύοντες ἀέλλαις\nκύματα πυργώσαντες ἐθωρήχθησαν ἀῆται,\nδυσμενέων ἐθέλοντες ἀιστῶσαι στίχα νηῶν,\nοἱ μὲν Δηριαδῆος ἀρηγόνες, οἱ δὲ Λυαίου·\nκαὶ Ζέφυρος κεκόρυστο, Νότος δʼ ἐπεσύρισεν Εὔρῳ,\nκαὶ Βορέης Θρήισσαν ἄγων ἀντίπνοον αὔρην\nἄγρια μαινομένης ἐπεμάστιε νῶτα θαλάσσης.\nκαὶ στόλον ἰθύνουσα μαχήμονα Δηριαδῆος\nὑσμίνης Ἔρις ἦρχε· Διωνύσοιο δὲ νηῶν\nἸνδοφόνῳ παλάμῃ κολπώσατο λαίφεα Νίκη.\nχείλεσι δʼ ἰκμαλέοισι μαχήμονα κόχλον ἐρείσας\nεἰναλίῃ σάλπιγγι μέλος μυκήσατο Νηρεύς·\nκαὶ Θέτις ἐσμαράγησεν ἐνυαλίης μέλος Ἠχοῦς\nκύμασι πατρῴοισι προασπίζουσα Λυαίου.\nΕὐρυμέδων δὲ Κάβειρος ἐθήμονα δαλὸν ἀείρων\nὑσμίνης δόλον εὗρεν ἀρηγόνα· μηκεδανὴν γὰρ\nνηῦν ἰδίην ἔφλεξεν ἐκούσιον ἁψάμενος πῦρ·\nνεύμασι Βακχείοισι περισκαίρουσα θαλάσσῃ,\nκαὶ λοξαῖς ἑλίκεσσιν ἀφʼ ὁλκάδος ὁλκάδα βαίνων\nκύκλον ἐς αὐτοέλικτον ἐνήχετο πυρσὸς ἀλήτης,\nκαίων ἔνθα καὶ ἔνθα πολυσπερέων στίχα νηῶν.\nκαὶ σέλας ἀθρήσασα πυριβλήτοιο θαλάσσης\nΝηρεῒς ἀκρήδεμνος ἐδύσατο βένθεα πόντου,\nαἰθομένου φεύγουσα διʼ ὕδατος ἰκμαλέον πῦρ.\nχάζετο δʼ Ἰνδὸς ὅμιλος ἐπὶ χθόνα, πόντον ἐάσας·\nκαὶ Φαέθων ἐγέλασσεν, ὅτι προτέρους μετὰ δεσμοὺς\nἐκ πυρὸς Ἡφαίστοιο πάλιν φύγε ναύμαχος Ἄρης.\nΔηριάδης δʼ ἀκίχητος ἰδὼν φλόγα σύνδρομον αὔραις\nεἰς πεδίον πεπότητο θοώτερα γούνατα πάλλων,\nφεύγων ὑγρὸν Ἄρηα θαλασσομόθου Διονύσου.\nτεσσαρακοστὸν ἔχει δεδαϊγμένον ὄρχαμον Ἰνδῶν,\nπῶς δὲ Τύρον Διόνυσος ἐδύσατο, πατρίδα Κάδμου.\nοὐ δὲ Δίκην ἀλέεινε πανόψιον, οὐδὲ καὶ αὐτῆς\nἀρραγέος κλωστῆρος ἀκαμπέα νήματα Μοίρης·\nἀλλά μιν ἀθρήσασα πεφυζότα Παλλὰς Ἀθήνη—\nἕζετο γὰρ κατὰ πόντον ἐπὶ προβλῆτος ἐρίπνης,\nναύμαχον εἰσορόωσα κορυσσομένων μόθον Ἰνδων—\nἐκ σκοπιῆς ἀνέπαλτο, καὶ ἄρσενα δύσατο μορφήν·\nκλεψινόοις δʼ ὀάροισι παρήπαφεν ὄρχαμον Ἰνδῶν,\nΜορρέος εἶδος ἔχουσα, χαριζομένη δὲ Λυαίῳ\nΔηριάδην ἀνέκοψε, καὶ ὡς ἀλέγουσα κυδοιμοῦ\nφρικτὸν ἀπερροίβδησεν ἔπος πολυμεμφέι φωνῇ·\nΦεύγεις, Δηριάδη; τίνι κάλλιπες Ἄρεα νηῶν;\nπῶς δύνασαι ναέτῃσι φανήμεναι; ἢ πόθεν ἄντην\nὄψεαι Ὀρσιβόην μενεδήιον, αἴ κεν ἀκούσῃ\nΔηριάδην φεύγοντα καὶ οὐ μίμνοντα γυναῖκας;\nαἴδεο Χειροβίην ῥηξήνορα, μή σε νοήσῃ\nὑσμίνην ἀσίδηρον ὑποπτήσσοντα Λυαίου,\nἣ δόρυ θοῦρον ἔχουσα καὶ ὀχλίζουσα βοείην\nμάρνατο Βασσαρίδεσσι, συνεσπομένη παρακοίτῃ.\nχάζεό μοι Μορρῆι λιπὼν μόθον· ἢν δʼ ἐθελήσῃς,\nαὐτὸς ἀριστεύσω καὶ ἀνάλκιδα Βάκχον ὀλέσσω.\nπενθερὸν οὐ καλέσω σε πεφυζότα, σεῖο δὲ κούρης\nἔστω Χειροβίης ἕτερος πόσις· αἰδόμενος γὰρ\nκαλλείψω τεὸν ἄστυ, καὶ ἵξομαι εἰς χθόνα Μήδων,\nἵξομαι εἰς Σκυθίην, ἵνα μὴ σέο γαμβρὸς ἀκούσω.\nἀλλʼ ἐρέεις· εὔοπλος ἐμὴ δάμαρ οἶδεν Ἐνυώ.\nεἰσὶν Ἀμαζονίδες περὶ Καύκασον, ὁππόθι πολλαὶ\nΧειροβίης πολὺ μᾶλλον ἀριστεύουσι γυναῖκες·\nκεῖθι δορικτήτην βριαρὴν ἀνάεδνον ἀκοίτης\nεἰς γάμον, ἢν ἐθέλω, μίαν ἄξομαι· ἐν θαλάμοις γὰρ\nοὐ δέχομαι σέο παῖδα φυγοπτολέμοιο τοκῆος.\nὣς φαμένη παρέπεισεν ἀγήνορα Δηριαδῆα,\nκαί οἱ θάρσος ἔδωκε τὸ δεύτερον, ὄφρα δαμείη\nμαρναμένου Βρομίοιο τυπεὶς φθισήνορι θύρσῳ.\nκαὶ θρασὺς ἀγνώσσων δολίην παρεοῦσαν Ἀθήνην\nψευδομένου Μορρῆος ἐλεγχέα μῦθον ἀκούων\nχείλεσιν αἰδομένοισι παρήγορον ἴαχε φωνήν·\nΦείδεο σῶν ἐπέων· τί με μέμφεαι, ἄτρομε Μορρεῦ;\nοὐ πρόμος, οὐ πρόμος οὗτος, ἑὸν δέμας αἰὲν ἀμείβων.\nκαὶ γὰρ ἀμηχανέω, τίνι μάρναμαι ἢ τίνα βάλλω·\nσπεύδων μὲν πτερόεντι βαλεῖν Διόνυσον ὀιστῷ,\nἢ ξίφεϊ πλήξας μέσον αὐχένος, ἢ δόρυ πέμπων\nοὐτῆσαι ποθέων διὰ γαστέρος, ἀντὶ Λυαίου\nπόρδαλιν αἰολόνωτον ἐπαΐσσοντα κιχάνω\nμαρναμένου δὲ λέοντος ἐπείγομαι αὐχένα τέμνειν,\nκαὶ θρασὺν ἀντὶ λέοντος ὄφιν δασπλῆτα δοκεύω·\nσπεύδων δʼ ἀντὶ δράκοντος ὀπιπεύω ῥάχιν ἄρκτου·\nεἰς λοφιὴν δʼ ἐπίκυρτον ἐμὸν δόρυ θοῦρον ἰάλλω,\nἀλλὰ μάτην τανύω δολιχὸν βέλος· ἀντὶ γὰρ ἄρκτου\nφαίνεται ἠερόφοιτος ἀνούτατος ἱπταμένη φλόξ.\nκάπρον ἰδὼν ἐπιόντα βοὸς μυκηθμὸν ἀκούω,\nἀντὶ συός τινα ταῦρον ὑπὲρ λοξοῖο μετώπου\nπαπταίνω χαροπῇσιν ἀκοντίζοντα κεραίαις\nἡμετέρους ἐλέφαντας· ἐγὼ δʼ ἐμὸν ἆορ ἑλίσσω\nθηρσὶ πολυσπερέεσσι, καὶ οὐχ ἕνα θῆρα δαμάζω.\nκαὶ φυτὸν ἀθρήσας τανύω βέλος, ἀλλὰ φυγόντος\nνύσσαν ἐς ἠερίην ὁρόω κυρτούμενον ὕδωρ.\nἔνθεν ἐγὼ τρομέων πολυφάρμακα θαύματα τέχνης\nφύλοπιν ἀλλοπρόσαλλον ἀλυσκάζω Διονύσου·\nἀλλὰ πάλιν Βρομίῳ θωρήξομαι, ἄχρις ἐλέγξω\nμάγγανα τεχνήεντα δολορραφέος Διονύσου.\nὣς εἰπὼν κεκόρυστο τὸ δεύτερον ἠθάδι λύσσῃ,\nκαὶ πάλιν ἐν πεδίῳ μόθος ἔβρεμε, μαρναμένῳ δὲ\nεἰναλίην μετὰ δῆριν ἐθωρήχθη Διονύσῳ·\nκαὶ προτέρης Βρομίοιο λελασμένος ἔπλετο νίκης,\nὁππότε δενδρήεντι περίπλοκος αὐχένα δεσμῷ\nἱκεσίην πολύευκτον ἀνέσχεθε μάρτυρι Βάκχῳ·\nἀλλὰ πάλιν πρόμος ἔσκε θεημάχος· εἶχε δὲ βουλὴν\nδιχθαδίην, ἢ Βάκχον ἑλεῖν ἢ δμῶα τελέσσαι.\nτρὶς μὲν ἑὸν δόρυ πέμπε, καὶ ἤμβροτεν ἠέρα βάλλων·\nἀλλʼ ὅτε δὴ τὸ τέταρτον ἐπέδραμεν οἴνοπι Βάκχῳ\nεἰς σκοπὸν ἀχρήιστον ἐπήορον ἔγχος ἰάλλων\nΔηριάδης ὑπέροπλος, ἑοῦ συνάεθλον ἀγῶνος\nγαμβρὸν ἑὸν καλέεσκε, καὶ οὐκέτι φαίνετο Μορρεύς·\nἀλλὰ μεταστρέψασα δολοπλόκον εἶδος Ἀθήνη\nδαίμονι βοτρυόεντι παρίστατο· δερκομένου δὲ\nδείματι θεσπεσίῳ λύτο γούνατα Δηριαδῆος·\nἔγνω δʼ ἀνδρομέης ἀπατήλιον εἰκόνα μορφῆς\nΜορρέος ἀντιτύποιο φέρειν μίμημα προσώπου·\nκαὶ δόλον ἠπεροπῆα σοφῆς ἐνόησεν Ἀθήνης.\nτὴν μὲν ἰδὼν Διόνυσος ἐγήθεεν, ἐν κραδίῃ δὲ\nψευδομένην γίνωσκε συναιχμάζουσαν Ἀθήνην.\nκαὶ τότε βοτρυόεις κοτέων βακχεύετο δαίμων\nὑψιτενὴς περίμετρος, ἴσος Παρνησσίδι πέτρῃ·\nΔηριάδην δʼ ἐδίωκε ταχύδρομον· αὐτὰρ ὁ φεύγων\nκοῦφος ἐπειγομέναις ἐτιταίνετο σύνδρομος αὔραις·\nἀλλʼ ὅτε χῶρον ἵκανον, ὅπῃ πολεμητόκον ὕδωρ\nκύματι λυσσώοντι γέρων κελάρυζεν Ὑδάσπης,\nἤτοι ὁ μὲν ποταμοῖο παρʼ ᾐόνας ἄπλετος ἔστη,\nὡς γενέτην συνάεθλον ἔχων κελάδοντα μαχητὴν\nὑγρὸν ἀκοντιστῆρα κορυσσομένου Διονύσου,\nδαίμων δʼ ἀμπελόεις ταμεσίχροα θύρσον ἰάλλων\nἀκρότατον χρόα μοῦνον ἐπέγραφε Δηριαδῆος.\nαὐτὰρ ὁ κισσήεντι τυπεὶς φθισήνορι θαλλῷ\nπατρῴῳ προκάρηνος ἐπωλίσθησε ῥεέθρῳ,\nμηκεδανοῖς μελέεσσι γεφυρώσας ὅλον ὕδωρ\nαὐτόματος. χρονίην δὲ θεοὶ μετὰ φύλοπιν Ἰνδῶν\nσὺν Διὶ παμμεδέοντι πάλιν νόστησαν Ὀλύμπῳ.\nβάκχοι δʼ ἀμφαλάλαζον ἀδηρίτου Διονύσου\nδῆριν ἀνευάζοντες, ἀολλίζοντο δὲ πολλοὶ\nἔγχεσιν οὐτάζοντες ὅλον χρόα Δηριαδῆος.\nὈρσιβόη δʼ ᾤμωξε πολυθρήνων ἐπὶ πύργων,\nκείμενον ἀρτιδάικτον ὀδυρομένη παρακοίτην·\nπενθαλέοις δʼ ὀνύχεσσι κατέγραφε κύκλα προσώπου,\nκαὶ σκολιῆς ὤλοψεν ἀκηδέα βότρυν ἐθείρης,\nκαὶ κόνιν αἰθαλόεσσαν ἑοῦ κατέχευε καρήνου·\nΧειροβίη δʼ ὀλόλυξε καταφθιμένοιο τοκῆος,\nκυανέους δʼ ἤρασσε βραχίονας, ἀργυδέου δὲ\nστέρνον ὅλον γύμνωσε διχαζομένοιο χιτῶνος·\nΠρωτονόη δʼ ἀπέδιλος ἑὰς ξύουσα παρειάς,\nκύκλα κονισαλέοιο καταισχύνουσα προσώπου,\nκλαῖεν ἐπʼ ἀμφοτέροισι καὶ ἀνέρι καὶ γενετῆρι,\nδιπλόον ἄλγος ἔχουσα, καὶ ἴαχε πενθάδι φωνῇ·\nἎνερ, ἀπʼ αἰῶνος νέος ὤλεο· κὰδ δʼ ἐμὲ χήρην\nἔλλιπες ἐν μεγάροισιν ἀπειρήτην τοκετοῖο·\nνήπιον οὐ τέκον υἷα παραίφασιν· οὐ μετὰ νίκην\nνόστιμον ἄνδρα νόησα τὸ δεύτερον, ἀλλὰ σιδήρῳ\nαὐτὸς ἑῷ δέδμητο, καὶ οὔνομα δῶκε ῥεέθροις,\nκαὶ θάνεν ἐν ξείνοισιν, ὅπως ἐμὸν ἄνδρα καλέσσω\nἄσπορον αὐτοδάικτον ἀνόστιμον ὑγρὸν Ὀρόντην.\nμύρομαι ἀμφοτέρους καὶ Δηριάδην καὶ Ὀρόντην,\nἶσον ἀποφθιμένους διερὸν μόρον· ἀνδροφόνον γὰρ\nΔηριάδην κρύφε κῦμα, ῤόος δʼ ἐκάλυψεν Ὀρόντην.\nμητέρι δʼ οὐ γενόμην πανομοίιος· Ὀρσιβόη γὰρ\nθυγατέρων ἤεισε καταφθαμένους ὑμεναίους·\nΠρωτονόης γάμον εἶδεν, ἐδέξατο γαμβρὸν Ὀρόντην,\nΧειροβίην δʼ ἔζευξεν ἀνικήτῳ παρακοίτῃ,\nὃν τρομέει καὶ Βάκχος ὁ τηλίκος· ἀμφιέπει μὲν\nΧειροβίη ζώοντα φίλον πόσιν, οὐ δέ ἑ θύρσος,\nοὐ ῥόος ἐπρήνιξεν· ἐγὼ δʼ ἄρα διπλόα πάσχω,\nἀνέρος οἰχομένοιο καὶ ὀλλυμένου γενετῆρος.\nλῆγε, μάτην σέο παῖδα παρηγορέουσα, τιθήνη,\nδός μοι ἔχειν ἐμὸν ἄνδρα, καὶ οὐ γενετῆρα γοήσω·\nδεῖξον ἐμοί τινα παῖδα, παρήγορον ἀνδρὸς ἀνίης.\nτίς με λαβὼν κομίσειεν ἐς εὐρυρέεθρον Ὑδάσπην,\nὄφρα κύσω φίλον οἶδμα μελισταγέος ποταμοῖο;\nτίς με λαβὼν κομίσειεν ἐς ἱερὰ τέμπεα Δάφνης,\nὄφρα περιπτύξαιμι καὶ ἐν προχοῇσιν Ὀρόντην;\nεἴην ἱμερόεις καὶ ἐγὼ ῥόος· αἴθε καὶ αὐτἠ\nδάκρυσιν ὀμβρηθεῖσα φανήσομαι αὐτόθι πηγή,\nἧχι θανὼν εὔυδρος ἐμὸς πόσις οἶδμα κυλίνδει,\nεὐνέτις ὑδατόεσσα· καὶ ἔσσομαι οἷα Κομαιθώ,\nἣ πάρος ἱμερόεντος ἐρασσαμένη ποταμοῖο\nτέρπεται ἀγκὰς ἔχουσα καὶ εἰσέτι Κύδνον ἀκοίτην,\nἀνδράσι πὰρ Κιλίκεσσι μεμηλότα μῦθον ἀκούω·\nοὐ μὲν ἐγὼ ποθέουσα παρέρχομαι ἡδὺν Ὀρόντην,\nοἷα φυγὰς Περίβοια, καὶ οὔ ποτε καμπύλον ὕδωρ\nἂψ ἀνασειράζουσα φυλάξομαι ὑγρὸν ἀκοίτην.\nεἰ δέ μοι οὐ πέπρωτο θανεῖν παρὰ γείτονι Δάφνῃ,\nκύμασι πατροπάτωρ με κατακρύψειεν Ὑδάσπης,\nμὴ Σατύρου κερόεντος ἐν ἀγκοίνῃσιν ἰαύσω,\nμὴ Φρύγα κῶμον ἴδω, μὴ κύμβαλα χερσὶ τινάξω,\nμὴ τελετὴν τελέσω φιλοπαίγμονα, μηδὲ νοήσω\nΜαιονίην, μὴ Τμῶλον ἴδω, μὴ δῶμα Λυαίου\nἤ ζυγὰ δουλοσύνης βαρυαχθέα, μή τις ἐνίψῃ·\nκούρη Δηριάδαο δοριθρασέος βασιλῆος\nληιδίη μετὰ δῆριν ὑποδρήσσει Διονύσῳ.\nὣς φαμένης ἐλεεινὰ συνεστενάχοντο γυναῖκες,\nὧν πάις, ὧν τέθνηκεν ἀδελφεός, ὧς γενετῆρες\nἢ πόσις ἀρτιγένειος ἀώριος. ἐκ δὲ καρήνου\nΧειροβίη τίλλουσα κόμην ἤμυξε παρειάς·\nδιχθαδίαις δʼ ὀδύνῃσιν ἱμάσσετο, καὶ γενετῆρα\nοὐ τόσον ἐστενάχιζεν, ὅσον νεμέσιζεν ἀκοίτῃ·\nἔκλυε γὰρ Μορρῆος ἐρωμανέουσαν ἀνάγκην\nκαὶ δόλον ἠπεροπῆα σαόφρονα Χαλκομεδείης.\nκαί τινα μῦθον ἔειπεν ἑὸν ῥήξασα χιτῶνα·\nΦειδόμενος μελίης γενέτην ἐμὸν ἔκτανε Μορρεύς·\nοὐδὲ πέλε φθιμένου τιμήορος· ἐχθομένην δὲ\nΧαλκομέδην ποθέων οὐκ ἤλασε θῆλυν Ἐνυώ,\nἀλλʼ ἔτι Βασσαρίδεσσι χαρίζεται. εἴπατε, Μοῖραι·\nτίς φθόνος Ἰνδῴην πόλιν ἔπραθε; τίς φθόνος ἄφνω\nἔχραεν ἀμφοτέρῃσι θυγατράσι Δηριαδῆος;\nθνήσκων μὲν κατὰ δῆριν ἑὴν παράκοιτιν Ὀρόντης\nΠρωτονόην ἀκόμιστον ἐθήκατο πενθάδα χήρην,\nΧειροβίην δʼ ἀπέειπεν ἔτι ζώουσαν ἀκοίτης.\nγνωτῆς δʼ ἡμετέρης ὀλοώτερα πήματα πάσχω·\nΠρωτονόη πόσιν ἔσχεν ἀοσσητῆρα τιθήνης,\nΧειροβίη πόσιν ἔσχεν ἑῆς δηλήμονα πάτρης,\nαἰχμητὴν ἀνόνητον, ὀπάονα Κυπρογενείης\nἄλκιμον, ἀλλοπρόσαλλον, ὁμοφρονέοντα Λυαίῳ.\nεἰς ἐμὲ θωρήχθη καὶ ἐμὸς γάμος· ἡμετέρου γὰρ\nΜορρέος ἱμείροντος ἐσυλήθη πόλις Ἰνδῶν·\nπατρὸς ἐνοσφίσθην χάριν ἀνέρος· ἡ πρὶν ἀγήνωρ\nκαὶ θυγάτηρ βασιλῆος, ἐγώ ποτε δεσπότις Ἰνδῶν.\nἔσσομαι ἀμφιπόλων καὶ ἐγὼ μία· καὶ τάχα δειλὴ\nδμωίδα Χαλκομέδειαν ἐμὴν δέσποιναν ἐνίψω.\nσήμερον Ἰνδὸν ἔδεθλον ἔχεις, ἀπατήλιε, Μορρεῦ·\nαὔριον αὐτοκέλευστος ἐλεύσεαι εἰς χθόνα Λυδῶν,\nΧαλκομέδης διὰ κάλλος ὑποδρήσσων Διονύσῳ.\nἀμφαδὰ Χαλκομέδης ἔχε δέμνια, νυμφίε Μορρεῦ·\nοὐκέτι γὰρ τρομέεις βλοσυρὸν στόμα Δηριαδῆος.\nχάζεο, κικλήσκει σε δράκων πάλιν, ὅς σε διώκει\nφρουρὸν ἀσυλήτοιο γάμου συριγμὸν ἰάλλων.\nτοῖα μὲν ἀχνυμένη βαρυδάκρυος ἔννεπε νύμφη·\nΠρωτονόη δʼ ὀλόλυξε τὸ δεύτερον. ἀμφοτέραις δὲ\nχεῖρας ἐπικλίνασα κατηφέας ἴαχε μήτηρ·\nΠατρίδος ἡμετέρης πέσον ἐλπἱδες· οὐκέτι λεύσσω\nἀνέρα Δηριαδῆα καὶ οὐκέτι γαμβρὸν Ὀρόντην.\nΔηριάδης τέθνηκεν· ἐσυλήθη πόλις Ἰνδῶν,\nἀρραγὲς ἤριπε τεῖχος ἐμῆς χθονός· αἴθε καὶ αὐτὴν\nΒάκχος ἑλὼν ὀλέσῃ με σὺν ὀλλυμένῳ παρακοίτῃ,\nκαί με λαβὼν ῥίψειεν ἐς ὠκυρέεθρον Ὑδάσπην,\nγαῖαν ἀναινομένην· ἐχέτω δέ με πενθερὸν ὕδωρ,\nΔηριάδην δʼ ἐσίδω καὶ ἐν ὕδασι· μηδὲ νοήσω\nΠρωτονόην ἀέκουσαν ἐφεσπομένην Διονύσῳ,\nμή ποτε Χειροβίης ἕτερον γόον οἰκτρὸν ἀκούσω\nἑλκομένης ἐς ἔρωτα δορικτήτων ὑμεναίων·\nμὴ πόσιν ἄλλον ἴδοιμι μετʼ ἀνέρα Δηριαδῆα.\nεἴην Νηιάδεσσιν ὀμέστιος, ὅττι καὶ αὐτὴν\nΛευκοθέην ζώουσαν ἐδέξατο κυανοχαίτης,\nκαὶ μία Νηρεΐδων κικλήσκεται, ἀντὶ δὲ λευκῆς\nἄλλη κυανόπεζα φανήσομαι ὑδριὰς Ἰνώ.\nτοῖα μὲν ἑλκεχίτωνες ἐπωδύροντο γυναῖκες\nἱστάμεναι στοιχηδὸν ἐρισμαράγων ἐπὶ πύργων.\nβάκχοι δʼ ἐκροτάλιζον ἀπορρίψαντες Ἐνυώ,\nτοῖον ἔπος βοόωντες ὁμογλώσσων ἀπὸ λαιμῶν·\nἨράμεθα μέγα κῦδος· ἐπέφνομεν ὄρχαμον Ἰνδῶν.\nκαὶ γελόων Διόνυσος ἐπάλλετο χάρματι νίκης,\nἀμπνεύσας δὲ πόνοιο καὶ αἱματόεντος ἀγῶνος\nπρῶτα μὲν ἐκτερέιξεν ἀτυμβεύτων στίχα νεκρῶν,\nδωμήσας ἕνα τύμβον ἀπείριτον εὐρέι κόλπῳ\nἄκριτον ἀμφὶ πυρὴν ἑκατόμπεδον· ἀμφὶ δὲ νεκροῖς\nΜυγδονὶς αἰολόμολπος ἐπέκτυπεν αἴλινα σύριγξ,\nκαὶ Φρύγες αὐλητῆρες ἀνέπλεκον ἄρσενα μολπὴν\nπενθαλέοις στομάτεσσιν, ἐπωρχήσαντο δὲ Βάκχαι\nἁβρὰ μελιζομένοιο Γανύκτορος Εὐάδι φωνῇ·\nκαὶ Κλεόχου Βερέκυντες ὑπὸ στόμα δίζυγες αὐλοὶ\nφρικτὸν ἐμυκήσαντο Λίβυν γόον, ὃν πάρος ἄμφω\nΣθεννώ τʼ Εὐρυάλη τε μιῇ πολυδειράδι φωνῇ\nἀρτιτόμῳ ῥοιζηδὸν ἐπεκλαύσαντο Μεδούσῃ\nφθεγγομένων κεφαλῇσι διηκοσίῃσι δρακόντων,\nὧν ἄπο μυρομένων σκολιὸν σύριγμα κομάων\nθρῆνον πουλυκάρηνον ἐφημίξαντο Μεδούσης.\nπαυσάμενος δὲ πόνοιο, καὶ ὕδατι γυῖα καθήρας,\nὤπασε λυσιμόθοισι θεουδέα κοίρανον Ἰνδοῖς,\nκρινάμενος Μωδαῖον· ἐπὶ ξυνῷ δὲ κυπέλλῳ\nΒάκχοις δαινυμένοισι μιῆς ἥψαντο τραπέζης\nξανθὸν ὕδωρ πίνοντες ἀπʼ οἰνοπόρου ποταμοῖο.\nκαὶ χορὸς ἄσπετος ἔσκεν· ἐπεσκίρτησε δὲ πολλὴ\nΒασσαρὶς οἰστρήεντι πέδον κρούουσα πεδίλῳ,\nκαὶ Σάτυρος βαρύδουπον ἐπιρρήσσων χθόνα ταρσῷ\nλοξὰ κυβιστητῆρι ποδῶν βακχεύετο παλμῷ,\nπῆχυν ἐπικλίνων μανιώδεος αὐχένι Βάκχης·\nκαὶ πρυλέες Βρομίοιο συνωρχήσαντο βοείαις,\nκαὶ τροχαλῆς κλονέοντες ἐνόπλια κύκλα χορείης\nῥυθμὸν ἐμιμήσαντο φερεσσακέων Κορυβάντων,\nκαὶ στρατὸς ἱππήων κορυθαιόλον εἰς χορὸν ἔστη\nνίκην πανδαμάτειραν ἀνευάζων Διονύσου·\nοὐδέ τις ἄψοφος ἦεν· ὁμογλώσσῳ δʼ ἀλαλητῷ\nεἰς πόλον ἑπτάζωνον ἀνέδραμεν εὔιος ἠχώ.\nἀλλʼ ὅτε λυσιπόνοιο παρήλυθε κῶμος ἑορτῆς,\nνίκης ληίδα πᾶσαν ἑλὼν μετὰ φύλοπιν Ἰνδῶν\nἀρχαίης Διόνυσος ἑῆς ἐμνήσατο πάτρης,\nλύσας ἑπταέτηρα θεμείλια δηιοτῆτος.\nκαὶ δηίων ὅλον ὄλβον ἐληίζοντο μαχηταί\nὧν ὁ μὲν Ἰνδὸν ἴασπιν, ὁ δὲ γραπτῆς ὑακίνθου\nΦοιβάδος εἶχε μέταλλα καὶ ἔγχλοα νῶτα μαράγδου·\nἄλλος ἐυκρήπιδος ὑπὸ σκοπιῇσιν Ἰμαίου\nὄρθιον ἴχνος ἔπειγε δορικτήτων ἐλεφάντων,\nὅς δὲ παρʼ Ἡμωδοῖο βαθυσπήλυγγι κολώνῃ\nἤλασεν Ἰνδῴων μετανάστιον ἅρμα λεόντων\nκυδιόων, ἕτερος δὲ κατʼ αὐχένος ἅμμα πεδήσας\nΜυγδονίην ἔσπευδεν ἐς ᾐόνα πόρδαλιν ἕλκειν·\nκαὶ Σάτυρος πεφόρητο, φιλακρήτῳ δὲ πετήλῳ\nστικτὸν ἔχων προκέλευθον ἐκώμασε τίγριν ἱμάσσων·\nἄλλος ἄγων νόστησεν ἑῇ Κυβεληίδι νύμφῃ\nφυταλιὴν εὔοδμον ἁλιτρεφέων δονακήων,\nκαὶ λίθον ἀστράπτουσαν Ἐρυθραίης γέρας ἅλμης·\nπολλὴ δʼ ἐκ θαλάμοιο σὺν ἀρτιγάμῳ παρακοίτῃ\nληιδίη πλοκάμων μελανόχροος ἕλκετο νύμφη,\nδέσμιον αὐχένα δοῦλον ὑποζεύξασα λεπάδνῳ.\nχειρὶ δὲ κουφίζουσα ῥυηφενέος χύσιν ὄλβου\nεἰς σκοπιάς Τμώλοιο θεόσσυτος ἤιε Βάκχη,\nκῶμον ἀνευάζουσα παλιννόστῳ Διονύσῳ.\nκαὶ στρατιῇ Διόνυσος ἐδάσσατο ληίδα χάρμης\nλαὸν ὅλον συνάεθλον ὑπότροπον οἴκαδε πέμπων\nἸνδῴην μετὰ δῆριν· ἀπεσσεύοντο δὲ λαοὶ\nμάρμαρα κουφίζοντες Ἑώια δῶρα θαλάσσης,\nὄρνεά τʼ αἰολόμορφα· παλιννόστῳ δὲ πορείῃ\nκῶμον ἀνευάζοντες ἀνικήτῳ Διονύσῳ\nπάντες ἐβακχεύοντο, πολυκμήτοιο λιπόντες\nμνῆστιν ὅλου πολέμοιο, Βορειάδι σύνδρομον αὔρῃ\nσκιδναμένην· καὶ ἕκαστος ἔχων ἀναθήματα νίκης\nὄψιμον εἰς δόμον ἦλθε παλίνδρομος. ἀντί δὲ πάτρης\nἈστέριος τότε μοῦνος ἀνιπτοπόδων σχεδὸν Ἄρκτων\nΦάσιδος ἀμφὶ ῥέεθρον ἀθαλπέι νάσσατο γαίῃ\nΜασσαγέτην παρὰ κόλπον, ἑοῦ γενέταο τοκῆος\nναίων ἀστερόεντος ὑπὸ σφυρὰ δύσνιφα Ταύρου,\nφεύγων Κνώσσιον ἄστυ καὶ ἀρσενόπαιδα γενέθλην,\nΠασιφάην στυγέων καὶ ἑὸν Μίνωα τοκῆα,\nκαὶ Σκυθίην προβέβουλεν ἑῆς χθονός· αὐτὰρ ὁ μούνοις\nΒάκχος ἑοῖς Σατύροισι καὶ Ἰνδοφόνοις ἄμα Βάκχαις\nΚαυκασίην μετὰ δῆριν Ἀμαζονίου ποταμοῖο\nἈρραβίης ἐπέβαινε τὸ δεύτερον, ἧχι θαμίζων\nλαὸν ἀβακχεύτων Ἀράβων ἐδίδαξεν ἀείρειν\nμυστιπόλους νάρθηκας· ἀεξιφύτοιο δὲ λόχμης\nΝύσια Βοτρυόεντι κατέστεφεν οὔρεα θαλλῷ.\nἈρραβίης δὲ τένοντα βαθύσκιον ἄλσος ἐάσας\nἀτραπὸν Ἀσσυρίην διεμέτρεε πεζὸς ὁδίτης,\nκαὶ Τυρίων μενέαινεν ἰδεῖν χθόνα πατρίδα Κάδμου·\nκεῖθι γὰρ ἴχνος ἔκαμψε, καὶ ἄσπετα πέπλα δοκεύων\nθάμβεεν Ἀσσυρίης ἑτερόχροα δαίδαλα τέχνης,\nἄργυφον εἰσορόων Βαβυλωνίδος ἔργον Ἀράχνης·\nκαὶ Τυρίῃ σκοπίαζε δεδευμένα φάρεα κόχλῳ,\nπορφυρέους σπινθῆρας ἀκοντίζοντα θαλάσσης,\nἧχι κύων ἁλιεργὸς ἐπʼ αἰγιαλοῖσιν ἐρέπτων\nἐνδόμυχον χαροπῇσι γενειάσι θέσκελον ἰχθὺν\nχιονέας πόρφυρε παρηίδας αἵματι κόχλου,\nχείλεα φοινίξας διερῷ πυρί, τῷ ποτε μούνῳ\nφαιδρὸν ἁλιχλαίνων ἐρυθαίνετο φᾶρος ἀνάκτων.\nκαὶ πόλιν ἀθρήσας ἐπεγήθεεν, ἣν ἐνοσίχθων\nοὐ διερῷ μίτρωσεν ὅλῳ ζωστῆρι θαλάσσης,\nἀλλὰ τύπον λάχε τοῖον Ὀλύμπιον, οἷον ὑφαίνει\nἀγχιτελὴς λείπουσα μιῇ γλωχῖνι σελήνη.\nκαί οἱ ὀπιπεύοντι μέσην χθόνα σύζυγον ἅλμῃ\nδιπλόον ἔλλαχε θάμβος, ἐπεὶ Τύρος εἰν ἁλὶ κεῖται\nεἰς χθόνα μοιρηθεῖσα, συναπτομένη δὲ θαλάσσῃ\nτριχθαδίαις λαγόνεσσι μίαν ξυνώσατο μίτρην·\nνηχομένῃ δʼ ἀτίνακτος ὁμοίιος ἔπλετο κούρῃ,\nκαὶ κεφαλὴν καὶ στέρνα καὶ αὐχένα δῶκε θαλάσσῃ,\nχεῖρας ἐφαπλώσασα μέση διδυμάονι πόντῳ,\nγείτονι λευκαίνουσα θαλασσαίῳ δέμας ἀφρῷ,\nκαὶ πόδας ἀμφοτέρους ἐπερείσατο μητέρι γαίῃ.\nκαὶ πόλιν ἐννοσίγαιος ἔχων ἀστεμφέι δεσμῷ\nνυμφίος ὑδατόεις περινήχεται, οἷα συνάπτων\nπήχεϊ παφλάζοντι περίπλοκον αὐχένα νύμφης.\nκαὶ Τύρον εἰσέτι Βάκχος ἐθάμβεε, τῇ ἔνι μούνῃ\nβουκόλος ἀγχικέλευθος ὁμίλεε γείτονι ναύτῃ\nσυρίζων παρὰ θῖνα, καὶ αἰπόλος ἰχθυβολῆι\nδίκτυον αἶ ἐρύοντι, καὶ ἀντιτύποισιν ἐρετμοῖς\nσχιζομένων ὑδάτων ἐχαράσσετο βῶλος ἀρότρῳ·\nεἰναλίης δʼ ὀάριζον ὁμήλυδες ἐγγύθι λόχμης\nποιμένες ὑλοτόμοισι, καὶ ἔβρεμεν εἰν ἑνὶ χώρῳ\nφλοῖσβος ἁλός, μύκημα βοῶν, ψιθύρισμα πετήλων,\nπεῖσμα, φυτόν, πλόος, ἄλσος, ὕδωρ, νέες, ὁλκάς, ἐχέτλη,\nμῆλα, δόναξ, δρεπάνη, σκαφίδες, λίνα, λαίφεα, θώρηξ.\nκαὶ τάδε παπταίνων πολυθαμβέα ῥήξατο φωνήν·\nΝῆσον ἐν ἠπείρῳ πόθεν ἔδρακον; εἰ θέμις εἰπεῖν,\nτηλίκον οὕ ποτε κάλλος ἐσέδρακον· ὑψιτενῆ γὰρ\nδένδρεα συρίζει παρὰ κύματα, Νηρεΐδος δὲ\nφθεγγομένης κατὰ πόντον Ἀμαδρυὰς ἐγγὺς ἀκούει,\nκαὶ Τυρίοις πελάγεσσι καὶ ἀγχιάλοισιν ἀρούραις\nπνείων ἐκ Λιβάνοιο μεσημβρινὸς ἁβρὸς ἀήτης\nἄσθματι καρποτόκῳ προχέει νηοσσόον ἀήτην,\nψύχων ἀγρονόμον καὶ ναυτίλον εἰς πλόον ἕλκων,\nκαὶ χθονίην δρεπάνην βυθίῃ πελάσασα τριαίνῃ\nφθέγγεται ὑγρομέδοντι θαλυσιὰς ἐνθάδε Δηώ,\nκωφῆς ἄβροχον ἅρμα καθιππεύοντι γαλήνης,\nἰθύνειν δρόμον ἶσον ὁμοζήλων ἐπὶ δίφρων,\nὄμπνια μαστίζουσα μετάρσια νῶτα δρακόντων.\nὦπι πασιμέλουσα, τύπος χθονός, αἰθέρος εἰκών,\nσυμφυέος τρίπλευρον ἔχεις τελαμῶνα θαλάσσης.\nὣς εἰπὼν παράμειβε διʼ ἄστεος ὄμμα τιταίνων·\nκαί οἱ ὀπιπεύοντι λιθογλώχινες ἀγυιαὶ\nμαρμαρυγὴν ἀνέφαινον ἀμοιβαίοιο μετάλλου·\nκαὶ προγόνου δόμον εἶδεν Ἀγήνορος, ἔδρακεν αὐλὰς\nκαὶ θάλαμον Κάδμοιο, καὶ ἁρπαμένης ποτὲ νύμφης\nΕὐρώπης ἀφύλακτον ἐδύσατο παρθενεῶνα,\nμνῆστιν ἔχων κερόεντος ἑοῦ Διός· ἀρχεγόνους δὲ\nπηγὰς θάμβεε μᾶλλον ὅπῃ χθονίου διὰ κόλπου\nνάματος ἐκχυμένου παλινάγρετον εἰς μίαν ὤρην\nχεύμασιν αὐτογόνοισι πολυτρεφὲς ἔλυεν ὕδωρ·\nεἶδεν Ἀβαρβαρέης γόνιμον ῥόον, ἔδρακε πηγὴν\nΚαλλιρόην ἐρόεσσαν ἐπώνυμον, εἶδε καὶ αὐτῆς\nἁβρὸν ἐρευγομένης Δροσερῆς νυμφήιον ὕδωρ.\nἀλλʼ ὅτε πάντα νόησεν ἑῷ φιλοτερπέι θυμῷ,\nεἰς δόμον Ἀστροχίτωνος ἐκώμασε, καὶ πρόμον ἄστρων\nτοῖον ἔπος βοόων ἐκαλέσσατο μύστιδι φωνῇ·\nἈστροχίτων Ἤρακλες, ἄναξ πυρός ὄρχαμε κόσμου,\nἠέλιε, βροτέοιο βίου δολιχόσκιε ποιμήν,\nἱππεύων ἑλικηδὸν ὅλον πόλον αἴθοπι δίκῃ,\nυἷα χρόνου λυκάβαντα δυωδεκάμηνον ἑλίσσων,\nκύκλον ἄγεις μετὰ κύκλον· ἀφʼ ὑμετέροιο δὲ δίφρου\nγήραϊ καὶ νεότητι ῥέει μορφούμενος αἰών·\nμαῖα σοφῆς ὠδῖνος ἀμήτορος εἰκόνα Μήνης\nὠδίνεις τριέλικτον, ὅτε δροσόεσσα Σελήνη\nσῆς λοχίης ἀκτῖνος ἀμέλγεται ἀντίτυπον πῦρ,\nταυρείην ἐπίκυρτον ἀολλίζουσα κεραίην·\nπαμφαὲς αἰθέρος ὄμμα, φέρεις τετράζυγι δίφρῳ\nχεῖμα μετὰ φθινόπωρον, ἄγεις θέρος εἶαρ ἀμείβων.\nνὺξ μὲν ἀκοντιστῆρι διωκομένη σέο πυρσῷ\nχάζεται ἀστήρικτος, ὅτε ζυγὸν ἄργυφον ἕλκων\nἀκροφανὴς ἵππειος ἱμάσσεται ὄρθιος αὐχήν,\nσεῖο δὲ λαμπομένοιο φαάντερον οὐκέτι λάμπων\nποικίλος εὐφαέεσσι χαράσσεται ἄστρασι λειμών,\nχεύμασι δʼ ἀντολικοῖο λελουμένος Ὠκεανοῖο\nσεισάμενος γονόεσσαν ἀθαλπέος ἰκμάδα χαίτης\nὄμβρον ἄγεις φερέκαρπον, ἐπʼ εὐώδινι δὲ Γαίῃ\nἠερίης ἠῷον ἐρεύγεαι ἀρδμὸν ἐέρσης,\nκαὶ σταχύων ὠδῖνας ἀναλδαίνεις σέο δίσκῳ\nῥαίνων ζωοτόκοιο διʼ αὔλακος ὄμπνιον ἀκτήν.\nΒῆλος ἐπʼ Εὐφρήταο, Λίβυς κεκλημένος Ἄμμων,\nἎπις ἔφυς Νειλῷος, Ἄραψ Κρόνος, Ἀσσύριος Ζεύς·\nκαὶ ξύλα κηώεντα φέρων γαμψώνυχι ταρσῷ\nχιλιέτης σοφὸς ὄρνις ἐπʼ εὐόδμῳ σέο βωμῷ\nφοίνιξ, τέρμα βίοιο φέρων αὐτόσπορον ἀρχήν,\nτίκτεται ἰσοτύποιο χρόνου παλινάγρετος εἰκών,\nλύσας δʼ ἐν πυρὶ γῆρας ἀμείβεται ἐκ πυρὸς ἥβην·\nεἴτε Σάραπις ἔφυς, Αἰγύπτιος ἀννέφελος Ζεύς,\nεἰ Κρόνος, εἰ Φαέθων πολυώνυμος, εἴτε σὺ Μίθρης,\nἠέλιος Βαβυλῶνος, ἐν Ἑλλάδι Δελφὸς Ἀπόλλων\nεἰ Γάμος, ὃν σκιεροῖσιν Ἔρως ἔσπειρεν ὀνείροις\nμιμηλῆς τελέων ἀπατήλιον ἵμερον εὐνῆς,\nἐκ Διὸς ὑπνώοντος ὅτε γλωχῖνι μαχαίρης\nαὐτογάμῳ σπόρον ὑγρὸν ἐπιξύσαντος ἀρούρης\nοὐρανίαις λιβάδεσσιν ἐμαιώθησαν ἐρίπναι,\nεἴτε σὺ Παιήων ὀδυνήφατος, εἰ πέλες Αἰθὴρ\nποικίλος, Ἀστροχίτων δὲ φατίζεαι—ἐννύχιοι γὰρ\nοὐρανὸν ἀστερόεντες ἐπαυγάζουσι χιτῶνες—·\nοὔασιν εὐμενέεσσιν ἐμὴν ἀσπάζεο φωνήν.\nτοῖον ἔπος Διόνυσος ἀνήρυγεν. ἐξαπίνης δὲ\nἔνθεον εἶδος ἔχων θεοδέγμονος ἔνδοθι νηοῦ\nἈστροχίτων ἤστραψε· πυριγλήνου δὲ προσώπου\nμαρμαρυγὴν ῥοδόεσσαν ἀπηκόντιζον ὀπωπαί·\nκαὶ θεὸς αἰγλήεις παλάμην ὤρεξε Λυαίῳ,\nποικίλον εἷμα φέρων, τύπον αἰθέρος, εἰκόνα κόσμου,\nστίλβων ξανθὰ γένεια καὶ ἀστερόεσσαν ὑπήνην·\nκαί μιν ἐυφραίνων φιλίῃ μείλιξε τραπέζῃ.\nαὐτὰρ ὁ θυμὸν ἔτερπεν ἀδαιτρεύτῳ παρὰ δείπνῳ\nψαύων ἀμβροσίης καὶ νέκταρος· οὐ νέμεσις δέ,\nεἰ γλυκὺ νέκταρ ἔπινε μετὰ γλάγος ἄμβροτον Ἥρης·\nεἴρετο δʼ Ἀστροχίτωνα χέων φιλοπευθέα φωνήν·\nἈστροχίτων με δίδασκε, τύπῳ χθονός, εἰκόνι νήσου,\nτίς θεὸς ἄστυ πόλισσε, τίς ἔγραφεν οὐρανίη χείρ;\nτίς σκοπέλους ἀνάειρε καὶ ἐρρίζωσε θαλάσσῃ;\nτίς κάμε δαίδαλα ταῦτα; πόθεν λάχον οὔνομα πηγαί;\nτίς χθονὶ νῆσον ἔμιξεν ὁμόζυγα μητρὶ θαλάσσῃ;\nεἶπε· καὶ Ἡρακλέης φιλίῳ μειλίξατο μύθῳ·\nΒάκχε, σὺ μὲν κλύε μῦθον· ἐγὼ δέ σε πάντα διδάξω.\nἐνθάδε φῶτες ἔναιον, ὁμόσπορος οὕς ποτε μούνους\nἀενάου κόσμοιο συνήλικας ἔδρακεν Αἰών,\nἁγνὸν ἀνυμφεύτοιο γένος χθονός, ὧν τότε μορφὴν\nαὐτομάτην ὤδινεν ἀνήροτος ἄσπορος ἰλύς·\nοἳ πόλιν ἰσοτύπων δαπέδων αὐτόχθονι τέχνῃ\nπετραίοις ἀτίνακτον ἐπυργώσαντο θεμέθλοις.\nκαί ποτε πηγαίῃσι παρʼ εὐύδροισι χαμευναῖς\nἠελίου πυρόεντος ἱμασσομένης χθονὸς ἀτμῷ\nτερψινόου Ληθαῖον ἀμεργόμενοι πτερὸν Ὕπνου\nεὗδον ὁμοῦ, κραδίῃ δὲ φιλόπτολιν οἶστρον ἀέξων\nγηγενέων στατὸν ἴχνος ἐπῃώρησα καρήνῳ,\nκαὶ βροτέου σκιοειδὲς ἔχων ἴνδαλμα προσώπου\nθέσφατον ὀμφήεντος ἀνήρυγον ἀνθερεῶνος·\nὕπνον ἀποσκεδάσαντες ἀεργέα, παῖδες ἀρούρης,\nτεύξατέ μοι ξένον ἅρμα βατῆς ἁλός· ὀξυτόμοις δὲ\nκόψατέ μοι πελέκεσσι ῥάχιν πιτυώδεος ὕλης·\nτεύξατέ μοι σοφὸν ἔργον· ὑπὸ σταμίνεσσι δὲ πυκνοῖς\nἰκρία γομφώσαντες ἐπασσυτέρῳ τινὶ κόσμῳ\nσυμφερτὴν ἀτίνακτον ἀρηρότι δήσατε δεσμῷ,\nδίφρον ἁλός, σχεδίην πρωτόπλοον, ἣ διὰ πόντου\nὑμέας ὀχλίζειε· καὶ ἀγκύλον ἄκρον ἀπʼ ἄκρου\nπρωτοπαγὲς δόρυ μακρὸν ὅλον στήριγμα δεχέσθω·\nἰκρία δὲ σταμίνεσσιν ἀρηρότα δήσατε κύκλῳ,\nτοίχου δουρατέου πυκινὸν τύπον· ὑψιτενὲς δὲ\nσφιγγόμενον δεσμοῖσι μέσον ξύλον ὄρθιον ἔστω·\nκαὶ λίνεον πλατὺ φᾶρος ἐφάψατε δούρατι μέσσῳ,\nσυμπλεκέας δὲ κάλωας ἀμοιβαδίς, ὧν ἀπὸ δεσμῶν\nἐκταδὸν ἠερίῳ κολπώσατε φᾶρος ἀήτῃ\nἔγκυον ἐξ ἀνέμου νηοσσόον· ἀρτιπαγῆ δὲ\nφράξατε λεπταλέοισι σεσηρότα δούρατα γόμφοις,\nπυκνὰ περιστρώσαντες ὁμοζυγέων ἐπὶ τοίχων\nῥίπεσιν οἰσυΐνοις, μὴ φώριον οἶδμα χυθείη\nἐνδόμυχον γλαφυροῖο κεχηνότι δούρατος ὁλκῷ.\nκαὶ σχεδίης οἴηκα κυβερνητῆρα πορείης\nὑγρῆς ἀτραπιτοῖο πολύστροφον ἡνιοχῆα\nπάντοθι δινεύοντες, ὅπῃ νόος ὑμέας ἕλκει,\nδουρατέῳ κενεῶνι χαράξατε νῶτα θαλάσσης,\nεἰσόκε χῶρον ἵκοισθε μεμορμένον, ὁππόθι δισσαὶ\nἀσταθέες πλώουσιν ἀλήμονες εἰν ἁλὶ πέτραι,\nἃς Φύσις Ἀμβροσίας ἐπεφήμισεν, αἷς ἔνι θάλλει\nἥλικος αὐτόρριζον ὁμόζυγον ἔρνος ἐλαίης,\nπέτρης ὑγροπόροιο μεσόμφαλον· ἀκροτάτοις δὲ\nαἰετὸν ἀθρήσητε παρεδρήσσοντα κορύμβοις\nκαὶ φιάλην εὔτυκτον· ἀπὸ φλογεροῖο δὲ δένδρου\nθαμβαλέους σπινθῆρας ἐρεύγεται αὐτόματον πῦρ,\nκαὶ σέλας ἀφλεγέος περιβόσκεται ἔρνος ἐλαίης·\nκαὶ φυτὸν ὑψιπέτηλον ἕλιξ ὄφις ἀμφιχορεύει,\nἀμφότερον βλεφάροισι καὶ οὔασι θάμβος ἀέξων·\nοὐ γὰρ ἀερσιπότητον ἐς αἰετὸν ἄψοφος ἕρπων\nλοξὸς ἀπειλητῆρι δράκων περιβάλλεται ὁλκῷ,\nοὐδὲ διαπτύων θανατηφόρον ἰὸν ὀδόντων\nὄρνιν ἑαῖς γενύεσσι κατεσθίει, οὐδὲ καὶ αὐτὸς\nαἰετὸς ἑρπηστῆρα πολυσπείρητον ἀκάνθαις\nἁρπάξας ὀνύχεσσι μετάρσιος ἠέρα τέμνει,\nοὐδέ μιν ὀξυόδοντι καταγράψειε γενείῳ·\nοὐδέ τανυπρέμνοιο φυτοῦ πεφορημένος ὄζοις\nπυρσὸς ἀδηλήτου περιβόσκεται ἔρνος ἐλαίης,\nοὐδὲ δρακοντείων φολίδων σπείρημα μαραίνει\nσύννομον ἀγχικέλευθον, ὁμοπλεκέων δὲ καὶ αὐτῶν\nοὐ πτερύγων ὄρνιθος ἐφάπτεται ἁλλόμενον πῦρ,\nἀλλὰ φυτοῦ κατὰ μέσσα φίλον σέλας ἀτμὸν ἰάλλει·\nοὐδὲ κύλιξ ἀτίνακτος ἐπήορος ὑψόθι πίπτει\nσειομένων ἀνέμοισιν ὀλισθήσασα κορύμβων.\nκαὶ σοφὸν ἀγρεύσαντες ὁμόχρονον ὄρνιν ἐλαίης\nαἰετὸν ὑψιπέτην ἱερεύσατε κυανοχαίτῃ,\nλύθρον ἐπισπένδοντες ἁλιπλανέεσσι κολώναις\nκαὶ Διὶ καὶ μακάρεσσι· καὶ ἄστατος οὐκέτι πέτρη\nπλάζεται ὑγροφόρητος, ἀκινήτοις δὲ θεμέθλοις\nαὐτομάτη ζωσθεῖσα συνάπτεται ἄζυγι πέτρῃ.\nπήξατε δʼ ἀμφοτέραις ἐπικείμενον ἄστυ κολώναις\nἀμφοτέρης ἑκάτερθεν ἐπὶ κρηπῖδι θαλάσσης.\nτοῖον ἔπος μαντῷον ἀνήρυγον· ἐγρόμενοι δὲ\nΓηγενέες δεδόνηντο, καὶ οὔασιν αἰὲν ἑκάστου\nθέσκελος ἀπλανέων ἐπεβόμβεε μῦθος ὀνείρων.\nτοῖσι δʼ ἐγὼ τέρας ἄλλο μετὰ πτερόεντας ὀνείρους\nἀχνυμένοις ἀνέφηνα, φιλόκτιτον ἦθος ἀέξων\nἐσσόμενος πολιοῦχος· ὑπερκύψας δὲ θαλάσσης\nἀντίτυπον μίμημα φέρων ἰσόζυγι μορφῇ\nεἰς πλόον αὐτοδίδακτον ἐνήχετο ναυτίλος ἰχθύς·\nτὸν τότε παπταίνοντες ἐοικότα νηὶ θαλάσσης\nκαὶ πλόον εὐποίητον ἄτερ καμάτοιο μαθόντες,\nκαὶ σχεδίην πήξαντες ὁμοίιον ἰχθύι πόντου\nναυτιλίης τύπον ἶσον ἐμιμήσαντο θαλάσσης.\nκαὶ πλόος ἦν· πισύρων δὲ λίθων ἰσοελκέι φόρτῳ\nναυτιλίην ἰσόμετρον ἐπιστώσαντο θαλάσσῃ,\nκαὶ γεράνων ἀτίνακτον ἐμιμήσαντο πορείην.\nαἳ στομάτων ἔντοσθεν ἀοσσητῆρα κελεύθου\nλᾶαν ἐλαφρίζουσι καταχθέα, μή ποτε κείνων\nἱπταμένων πτερὰ κοῦφα παραπλάγξειεν ἀήτης,\nεἰσόκε χῶρον ἐκεῖνον ἐσέδρακον, ἧχι θυέλλαις\nεἰς πλόον αὐτοκέλευθον ἐναυτίλλοντο κολῶναι.\nκαὶ σχεδίην ἔστησαν ἁλιστεφάνῳ παρὰ νήσῳ,\nκαὶ σπιλάδων ἐπέβαινον, ὅπῃ φυτὸν ἦεν Ἀθήνης.\nτοῖσι δὲ μαιομένοισιν ἐφέστιον ὄρνιν ἐλαίης\nαἰετὸς ἠερόφοιτος ἑκούσιον εἰς μόρον ἔστη·\nΓηγενέες δὲ λαβόντες ἐύπτερον ἔνθεον ἄγρην,\nἂψ ἀνασειράζοντες ὀπισθοτόνοιο καρήνου\nγυμνὸν ἐφαπλώσαντες ἐλεύθερον ἀνθερεῶνα,\nαἰετὸν αὐτοκέλευθον ἐδαιτρεύσαντο μαχαίρῃ\nΖηνὶ καὶ ὑγρομέδοντι· δαϊζομένου δὲ σιδήρῳ\nἔμφρονος οἰωνοῖο νεοσφαγέων ἀπὸ λαιμῶν\nθέσκελον ἔρρεεν αἷμα, θαλασσοπόρους δὲ κολώνας\nδαιμονίαις λιβάδεσσιν ἐπερρίζωσε θαλάσσῃ\nἄγχι Τύρου παρὰ πόντον· ἐπʼ ἀρραγέεσσι δὲ πέτραις\nΓηγενέες βαθύκολπον ἐδωμήσαντο τιθήνην.\nσοὶ μέν, ἄναξ Διόνυσε, πεδοτρεφὲς αἷμα Γιγάντων\nἔννεπον αὐτολόχευτον Ὀλύμπιον, ὄφρα δαείης\nὑμετέρων προγόνων Τυρίην αὐτόχθονα φύτλην·\nἀμφὶ δὲ πηγάων μυθήσομαι· ἀρχέγονοι γὰρ\nπαρθενικαὶ πάρος ἦσαν ἐχέφρονες, ὧν ἐπὶ μίτρῃ\nθερμὸς Ἔρως κεχόλωτο, καὶ ἱμερόεν βέλος ἕλκων\nτοῖον ἀλεξιγάμοισιν ἔπος ξυνώσατο Νύμφαις·\nΝηὶς Ἀβαρβαρέη φιλοπάρθενε, δέξο καὶ αὐτὴ\nτοῦτο βέλος, τό περ ἔσχεν ὅλη φύσις· ἐνθάδε πήξω\nπαστάδα Καλλιρόης, Δροσερῆς δʼ ὑμέναιον ἀείσω.\nἀλλʼ ἐρέεις· μεθέπω διερὸν γένος, ἐκ δὲ ῥοάων\nαὐτοτελὴς γενόμην, καὶ ἐμὴ τροφὸς ἔπλετο πηγή.\nνηιὰς ἦν Κλυμένη καὶ ἀπόσπορος Ὠκεανοῖο·\nἀλλὰ γάμοις ὑπόειξεν, ἐνυμφεύθη δὲ καὶ αὐτή,\nὡς ἴδε λάτριν Ἔρωτος ἀρείονα κυανοχαίτην\nοἴστρῳ Κυπριδίῳ δεδονημένον· ἀρχέγονος δὲ\nὨκεανὸς ποταμοῖσι καὶ ὕδασι πᾶσι κελεύων\nΤηθύος οἶδεν ἔρωτα καὶ εὐύδρους ὑμεναίους.\nτέτλαθι καὶ σὺ φέρειν ἴσα Τηθύι. τοσσατίης δὲ\nἐξ ἁλὸς αἷμα φέρουσα καὶ οὐκ ὀλίγης ἀπὸ πηγῆς\nἱμείρει Γαλάτεια μελιζομένου Πολυφήμου,\nκαὶ βυθίη χερσαῖον ἔχει πόσιν, ἐκ δὲ θαλάσσης\nπηκτίδι θελγομένη μετανάστιος εἰς χθόνα βαίνει.\nκαὶ πηγαὶ δεδάασιν ἐμὸν βέλος· οὔ σε διδάξω\nἵμερον ὑδατόεντα· ποθοβλήτοιο δὲ πηγῆς\nἔκλυες ὑγρὸν ἔρωτα Συρηκοσίης Ἀρεθούσης·\nἈλφειὸν δεδάηκας, ὃς ἰκμαλέῳ παρὰ παστῷ\nὑδρηλαῖς παλάμαις περιβάλλεται ἠθάδα Νύμφην.\nπηγῆς αἷμα φέρουσα τί τέρπεαι ἰοχεαίρῃ;\nἌρτεμις οὐ βλάστησεν ἀφʼ ὕδατος, ὡς Ἀφροδίτη.\nἔννεπε Καλλιρόῃ· Δροσερῇ μὴ κρύπτε καὶ αὐτῇ.\nΚύπριδι μᾶλλον ὄφελλες ἄγειν χάριν, ὅττι καὶ αὐτὴ\nαὐχένα κάμψεν Ἔρωτι, καὶ εἰ τροφός ἐστιν Ἐρώτων.\nδέχνυσο κέντρα πόθοιο, καὶ ὑγρονόμον σε καλέσσω\nεἰς γενεήν, ἐς ἔρωτα κασιγνήτην Ἀφροδίτης.\nτοῖον ἔπος κατέλεξεν· ὀπισθοτόνοιο δὲ τόξου\nτριπλόα πέμπε βέλεμνα, καὶ εὐύδρῳ παρὰ παστῷ\nΝηιάδων φιλότητι συνήρμοσεν υἷας ἀρούρης,\nκαὶ Τυρίης ἔσπειρε θεηγενὲς αἷμα γενέθλης.\nτοῖα μὲν Ἡρακλέης πρόμος αἰθέρος ἔννεπε Βάκχῳ\nτερψινόοις ὀάροισιν· ὁ δέ φρένα τέρπετο μύθῳ,\nκαὶ πόρεν Ἡρακλῆι, τὸν οὐρανίη κάμε τέχνη,\nχρυσοφαῆ κρητῆρα σελασφόρον· Ἡρακλέης δὲ\nἀστραίῳ Διόνυσον ἀνεχλαίνωσε χιτῶνι\nκαὶ θεὸν ἀστροχίτωνα Τύρου πολιοῦχον ἐάσας\nἈσσυρίης ἑτέρης ἐπεβήσατο Βάκχος ἀρούρης.\nπρῶτον τεσσαρακοστὸν ἔχει, πίθεν υἱέι Μύρρης\nἄλλην Κύπριν ἔτικτεν Ἀμυμώνην Ἀφροδίτη.\nἄρτι μέν ὀφρυόεντος ὑπὲρ Λιβάνοιο καρήνων\nπήξας ἀγλαόκαρπον ἐπὶ χθονὶ βότρυν ὀπώρης\nοἰνοτόκους ἐμέθυσσεν ὅλης κενεῶνας ἀρούρης·\nκαὶ Παφίης δόμον εἶδε γαμήλιον· ἡμερίδων δὲ\nἔρνεσιν ἀρτιφύτοισι βαθύσκιον ἄλσος ἐρέψας\nἀμπελόεν πόρε δῶρον Ἀδώνιδι καὶ Κυθερείῃ.\nκαὶ Χαρίτων χορὸς ἦεν· ἀεξιφύτοιο δὲ λόχμης\nἡμερίδων ζωστῆρι θορὼν ἐπιβήτορι παλμῷ\nκισσὸς ἀερσιπότητος ἐμιτρώθη κυπαρίσσῳ\nἀλλὰ θεμιστοπόλου Βερόης παρὰ γείτονι πέζῃ\nὕμνον Ἀμυμώνης, Λιβανηίδες εἴπατε Μοῦσαι,\nκαὶ βυθίου Κρονίδαο καὶ εὐύμνοιο Λυαίου\nἌρεα κυματόεντα καὶ ἀμπελόεσσαν Ἐνυώ.\nἔστι πόλις Βερόη, βιότου τρόπις, ὅρμος Ἐρώτων,\nποντοπαγής, εὔνησος, ἐύχλοος, οὖ ῥάχις ἰσθμοῦ\nστεινὴ μῆκος ἔχοντος, ὅπῃ διδύμης μέσος ἅλμης\nκύμασιν ἀμφοτέροισιν ἱμάσσεται ὄρθιος αὐχήν·\nἀλλὰ τὰ μὲν βαθύδενδρον ὑπὸ ῥάχιν αἴθοπος Εὔρου\nἈσσυρίῳ Λιβάνῳ παραπέπταται, ἧχι πολίταις\nὄρθια συρίζουσα βιοσσόος ἔρχεται αὔρη,\nεὐόδμοις ἀνέμοισι τινασσομένων κυπαρίσσων\nσύννομος ἰχθυβολῆι γέρων ἐμελίζετο ποιμήν.\nκαί δόμος ἀγρονόμων, ὅθι πολλάκις ἐγγύθι λόχμης\nΠανὶ μελιζομένῳ δρεπανηφόρος ἤντετο Δηώ,\nκαί τις ἐφʼ ἱστοβοῆι γεωμόρος αὐχένα κάμψας,\nῥαίνων ἀρτιχάρακτον ὀπισθοβόλῳ χθόνα καρπῷ,\nγείτονι μηλοβοτῆρι παρὰ σφυρὰ φορβάδος ὕλης,\nσφίγξας σύζυγα ταῦρον, ὁμίλεε κυρτὸς ἀροτρεύς.\nἄλλα δὲ πὰρ πελάγεσσιν ἔχει πόλις, ἧχι τιταίνει\nστέρνα Ποσειδάωνι, καὶ ἔμβρυον αὐχένα κούρης\nπήχεϊ μυδαλέῳ περιβάλλεται ὑγρὸς ἀκοίτης,\nπέμπων ὑδατόεντα φιλήματα χείλεσι νύμφης·\nκαὶ βυθίη ἀπὸ χειρὸς ὁμευνέτις ἠθάδι κόλπῳ\nἕδνα Ποσειδάωνος ἁλίτροφα πώεα λίμνης\nδέχνυται, ἰχθυόεντα πολύχροα δεῖπνα τραπέζης,\nεἰναλίῃ Νηρῆος ἐπισκαίροντα τραπέζῃ,\nἀρκτῴην παρὰ πέζαν, ὅπῃ βαθυκύμονος ἀκτῆς\nμηκεδανῷ κενεῶνι βορήιος ἕλκεται αὐλών.\nἀμφὶ δέ τερψινόοιο μεσημβρινὸν αὐχένα γαίης\nεἰς ῥαχίην Νοτίην ψαμαθώδεές εἰσιν ἀταρποὶ\nεἰς χθόνα Σιδονίην, ὅθι ποικίλα δένδρεα κήπων\nκαὶ σταφυλαὶ κομόωσι, τανυπτόρθοις δὲ πετήλοις\nδάσκιος ἀπλανέεσσι τιταίνεται οἶμος ὁδίταις.\nδοχμώσας δὲ ῥέεθρον ἐπʼ ᾐόνι πόντος ἀράσσει\nἀμφὶ δύσιν κυανωπόν, ὅπῃ λιγυηχέι ταρσῷ\nἑσπερίων Ζεφύροιο καθιππεύοντος ἐναύλων\nσυριγμῷ δροσόεντι Λίβυς ῥιπίζεται ἀγκών,\nἀνθεμόεις ὅθι χῶρος, ὅπῃ παρὰ γείτονι πόντῳ\nφυταλιαὶ θαλέουσι, καὶ εὐπετάλων ἀπὸ δένδρων\nἄσθματι βομβήεντι μελίζεται ἔμπνοος ὕλη.\nἐνθάδε φῶτες ἔναιον ὁμήλικες ἠριγενείης,\nοὓς Φύσις αὐτογένεθλος ἀνυμφεύτῳ τινὶ θεσμῷ\nἤροσε νόσφι γάμων, ἀπάτωρ, ἀλόχευτος, ἀμήτωρ,\nὁππότε συμμιγέων ἀτόμων τετράζυγι δεσμῷ\nὕδατι καὶ πυρόεντι πεφυρμένον ἠέρος ἀτμῷ\nσύζυγα μορφώσασα σοφὸν τόκον ἄσπορος ἰλὺς\nἔμπνοον ἐψύχωσε γονὴν ἐγκύμονι πηλῷ,\nοἶς Φύσις εἶδος ὄπασσε τελεσφόρον· ἀρχεγόνου γὰρ\nΚέκροπος οὐ τύπον εἶχον, ὃς ἰοβόλῳ ποδὸς ὁλκῷ\nγαῖαν ἐπιξύων ὀφιώδεϊ σύρετο ταρσῷ,\nνέρθε δράκων, καὶ ὕπερθεν ἀπʼ ἰξύος ἄχρι καρήνου\nἀλλοφυὴς ἀτέλεστος ἐφαίνετο δίχροος ἀνήρ·\nοὐ τύπον ἄγριον εἶχον Ἐρεχθέος, ὃν τέκε Γαίης\nαὔλακι νυμφεύσας γαμίην Ἥφαιστος ἐέρσην·\nἀλλὰ θεῶν ἴνδαλμα γονῆς αὐτόχθονι ῥίζῃ\nπρωτοφανής χρύσειος ἐμαιώθη στάχυς ἀνδρῶν.\nκαί Βερόης νάσσαντο πόλιν πρωτόσπορον ἕδρην,\nἣν Κρόνος αὐτὸς ἔδειμε, σοφῆς ὅτε νεύματι Ῥείης\nὀκρυόεν θέτο δόρπον ἑῷ πολυχανδέι λαιμῷ.\nκαί λίθον Εἰλείθυιαν ἔων βεβριθότι φόρτῳ,\nθλιβομένης πολύπαιδος ἀκοντιστῆρα γενέθλης,\nχανδὸν ὅλου ποταμοῖο ῥόον νεφεληδὸν ἀφύσσων\nστήθεϊ παφληάφοντι μογοστόκον ἔστασεν ὕδωρ,\nλύσας γαστέρος ὄγκον· ἐπασσυτέρους δὲ διώκων\nδισσοτόκους υἱῆας ἀνήρυγεν ἔγκυος αὐχήν,\nπορθμὸν ἔχων τοκετοῖο λεχώιον ἀνθερεῶνα·\nΖεὺς τότε κοῦρος ἔην, ἔτι που βρέφος· οὔ ποτε πυκνῷ\nθερμὸν ἀνασχίζουσα νέφος βητάρμονι παλμῷ\nἀστεροπὴ σελάγιζε, καὶ οὐ Τιτηνίδι χάρμῃ\nΖηνὸς ἀοσσητῆρες ὀιστεύοντο κεραυνοί·\nοὐδὲ συνερχομένων νεφέων μυκήτορι ῥόμβῳ\nβρονταίη βαρύδουπος ἐβόμβεεν ὄμβριος ἠχώ.\nἀλλὰ πόλις Βερόη προτέρη πέλεν, ἣν ἅμα γαίῃ\nπρωτοφανὴς ἐνόησεν ὁμήλικα σύμφυτος Αἰών·\nοὐ τότε Ταρσὸς ἔην τερψίμβροτος, οὐ τότε Θήβη,\nοὐ τότε Σάρδιες ἦσαν, ὅπῃ Πακτωλίδος ὄχθης\nχρυσὸν ἐρευγομένης ἀμαρύσσεται ὄλβιος ἰλύς,\nΣάρδιες, Ἠελίοιο συνήλικες· οὐ γένος ἀνδρῶν,\nοὐ τότε τις πόλις ἦεν Ἀχαιιάς, οὐδὲ καὶ αὐτὴ\nἈρκαδίη προσέληνος· ἀνεβλάστησε δὲ μούνη\nπρεσβυτέρη Φαέθοντος, ὅθεν φάος ἔσχε Σελήνη.\nκαὶ φθαμένη χθόνα πᾶσαν, ἑῷ παμμήτορι κόλπῳ\nἠελίου νεοφεγγὲς ἀμελγομένη σέλας αἴγλης\nκαὶ φάος ὀψιτέλεστον ἀκοιμήτοιο Σελήνης,\nπρώτη κυανέης ἀπεσείσατο κῶνον ὀμίχλης,\nκαὶ χάεος ζοφόεσσαν ἀπεστυφέλιξε καλύπτρην·\nκαὶ φθαμένη Κύπροιο καὶ Ἴσθμιον ἄστυ Κορίνθου\nπρώτη Κύπριν ἔδεκτο φιλοξείνῳ πυλεῶνι\nἐξ ἁλὸς ἀρτιλόχευτον, ὅτε βρυχίην Ἀφροδίτην\nοὐρανίης ὤδινεν ἀπʼ αὔλακος ἔγκυον ὕδωρ,\nὁππόθι νόσφι γάμων ἀρόσας ῥόον ἄρσενε λύθρῳ\nαὐτοτελὴς μορφοῦτο θυγατρογόνῳ γόνος ἀφρῷ,\nκαὶ Φύσις ἔπλετο μαῖα· συναντέλλων δὲ θεαίνῃ\nστικτὸς ἱμάς, στεφανηδὸν ἐπʼ ἰξύι κύκλον ἑλίξας,\nαὐτομάτῳ ζωστῆρι δέμας μίτρωσεν ἀνάσσης.\nκαὶ θεὸς ἰχνεύουσα διʼ ὕδατος ἄψοφον ἀκτὴν\nοὐ Πάφον, οὐκ ἐπὶ Βύβλον ἀνέδραμεν, οὐ πόδα χέρσῳ\nΚωλιάδος ῥηγμῖνος ἐφήρμοσεν, ἀλλὰ καὶ αὐτῶν\nὠκυτέρῃ στροφάλιγγι παρέτρεχεν ἄστυ Κυθήρων·\nκαὶ χρόα φυκιόεντι περιτρίψασα κορύμβῳ\nπορφυρέη πέλε μᾶλλον· ἀκυμάντοιο δὲ πόντου\nχεῖρας ἐρετμώσασα θεητόκον ἔσχισεν ὕδωρ\nνηχομένη, καὶ στέρνον ἐπιστορέσασα θαλάσσῃ\nσιγαλέην ἀνέκοπτε χαρασσομένην ἅλα ταρσῷ,\nκαὶ δέμας ᾐώρησε, διχαζομένης δὲ γαλήνης\nποσσὶν ἀμοιβαίοισιν ὀπίστερον ὤθεεν ὕδωρ·\nκαὶ Βερόης ἐπέβαινε· ποδῶν δʼ ἐπίβαθρα θεαίνης\nἐξ ἁλὸς ἐρχομένης ναέτης ἐψεύσατο Κύπρου.\nπρώτη Κύπριν ἔδεκτο· καὶ ὑψόθι γείτονος ὅρμου\nαὐτοφυεῖς λειμῶνες ἐρευγόμενοι βρύα ποίης\nἤνθεον ἔνθα καὶ ἔνθα, πολυψαμάθῳ δʼ ἐνὶ κόλπῳ\nἠιόνες ῥοδέοισιν ἐφοινίσσοντο κορύμβοις,\nπέτρη δʼ ἀφριόωσα θυώδεος ἔγκυος οἴνου\nπορφυρέην ὠδῖνα χαραδραίῳ τέκε μαζῷ,\nληναίαις λιβάδεσσι κατάσκιον ὄμβρον ἐέρσης\nἀργεννὴ κελάρυζε γαλαξαίῳ χύσις ὁλκῷ·\nαὐτοχύτου δὲ μύροιο μετάρσιον ἀτμὸν ἑλίσσων\nἠερίους ἐμέθυσσε πόρους εὔοδμος ἀήτης.\nκαὶ τότε θοῦρον Ἔρωτα, γονῆς πρωτόσπορον ἀρχήν,\nἁρμονίης κόσμοιο φερέσβιον ἡνιοχῆα,\nἀρτιφανὴς ὤδινεν ἐπʼ ὀφρύσι γείτονος ὅρμου·\nκαὶ πάις ὠκυπόδης, κόπον ἄρσενα ποσσὶ τινάξας,\nγαστρὸς ἀμαιεύτοιο μογοστόκον ἔφθασεν ὥρην,\nμητρὸς ἀνυμφεύτοιο μεμυκότα κόλπον ἀράξας,\nθερμὸς ἔτι πρὸ τόκοιο· κυβιστητῆρι δὲ παλμῷ\nδινεύων πτερὰ κοῦφα πύλας ὤιξε λοχείης.\nκαὶ ταχὺ αἰγλήεντι θορὼν ἐπί μητρὸς ἀγοστῷ\nἄστατος ἀκλινέεσσιν Ἔρως ἀνεπάλλετο μαζοῖς,\nστήθεϊ παιδοκόμῳ τετανυσμένος· εἶχε δὲ φορβῆς\nἵμερον αὐτοδίδακτον· ἀνημέλκτοιο δὲ θηλῆς\nἄκρα δακὼν γονίμων λιβάδων τεθλιμμένον ὄγκῳ\nοἰδαλέων ἀκόρητος ὅλον γλάγος ἔσπασε μαζῶν.\nῥίζα βίου, Βερόη, πολίων τροφός, εὖχος ἀνάκτων,\nπρωτοφανής, Αἰῶνος ὁμόσπορε, σύγχρονε κόσμου,\nἕδρανον Ἑρμείαο, Δίκης πέδον, ἄστυ θεμίστων,\nἔνδιον Εὐφροσύνης, Παφίης δόμος, οἶκος Ἐρώτων,\nΒάκχου τερπνὸν ἔδεθλον, ἐναύλιον ἰοχεαίρης,\nΝηρεΐδων ἀνάθημα, Διὸς δόμος, Ἄρεος αὐλή,\nὈρχομενὸς Χαρίτων, Λιβανηίδος ἄστρον ἀρούρης,\nΤηθύος ἰσοέτηρος, ὁμόδρομος Ὠκεανοῖο,\nὃς Βερόην ἐφύτευσεν ἑῷ πολυπίδακι παστῷ\nΤηθύος ἰκμαλέοισιν ὁμιλήσας ὑμεναίοις,\nἥν περ Ἀμυμώνην ἐπεφήμισαν, εὖτέ ἑ μήτηρ\nὑδρηλῆς φιλότητος ὑποβρυχίῃ τέκεν εὐνῇ\nἀλλά τις ὁπλοτέρη πέλεται φάτις, ὅττί μιν αὐτὴ\nἀνδρομέης Κυθέρεια κυβερνήτειρα γενέθλης\nἈσσυρίῳ πάνλευκον Ἀδώνιδι γείνατο μήτηρ·\nκαὶ δρόμον ἐννεάκυκλον ἀναπλήσασα Σελήνης\nφόρτον ἐλαφρίζει· φθάμενος δέ μιν ὠκέι ταρσῷ,\nἐσσομένων κήρυκα, Λατινίδα δέλτον, ἀείρων,\nεἰς Βερόης ὠδῖνα μογοστόκος ἤλυθεν Ἑρμῆς,\nκαὶ Θέμις Εἰλείθυια, καὶ οἰδαλέου διὰ κόλπου\nστεινομένης ὠδῖνος ἀναπτύξασα καλύπτρην\nὀξὺ βέλος κούφιζε πεπαινομένου τοκετοῖο,\nθεσμὰ Σόλωνος ἔχουσα· πιεζομένη δὲ λοχείῃ\nλυσιτόκῳ βαρὺ νῶτον ἐπικλίνασα θεαίνῃ\nΚύπρις ἀνωδίνεσκε, καὶ Ἀτθίδος ὑψόθι βίβλου\nπαῖδα σοφὴν ἐλόχευσε, Λακωνίδες οἷα γυναῖκες\nυἱέας ὠδίνουσιν ἐπʼ εὐκύκλοιο βοείης·\nκαὶ τόκον ἀρτιλόχευτον ἀπέπτυε θήλεϊ κόλπῳ\nἄρσενα μαῖαν ἔχουσα δικασπόλον υἱέα Μαίης·\nκαὶ βρέφος εἰς φάος ἦγεν. ἐχυτλώσαντο δέ κούρην\nτέσσαρες ἄστεα πάντα διιππεύοντες ἀῆται,\nἐκ Βερόης ἵνα γαῖαν ὅλην πλήσωσι θεμίστων·\nτῇ δὲ λοχευομένῃ πρωτάγγελος εἰσέτι θεσμῶν\nὨκεανὸς πόρε χεῦμα λεχώιον ἰξύι κόσμου\nἀενάῳ τελαμῶνι χέων μιτρούμενον ὕδωρ·\nχερσὶ δὲ γηραλέῃσιν ἐς ἀρτιτόκου χρόα κούρης\nσπάργανα πέπλα Δίκης ἀνεκούφισε σύντροφος Αἰών,\nμάντις ἐπεσσομένων, ὅτι γήραος ἄχθος ἀμείβων,\nὡς ὄφις ἀδρανέων φολίδων σπείρημα τινάξας,\nἔμπαλιν ἡβήσειε λελουμένος οἴδμασι θεσμῶν·\nθεσπεσίην δὲ θύγατρα λοχευομένης Ἀφροδίτης\nσύνθροον ἐκρούσαντο μέλος τετράζυγες Ὧραι.\nκαὶ Παφίης ὠδῖνα τελεσσιγόνοιο μαθόντες\nθῆρες ἐβακχεύοντο· λέων δέ τις ἁβρὸν ἀθύρων\nχείλεϊ μειλιχίῳ ῥαχίην ἠσπάζετο ταύρου,\nἀκροτέροις στομάτεσσι φίλον μυκηθμὸν ἰάλλων,\nκαὶ τροχαλῇ βαρύδουπον ἐπιρρήσσων πέδον ὁπλῇ\nἵππος ἀνεκροτάλιζε γενέθλιον ἦχον ἀράσσων,\nκαὶ ποδὸς ὑψιπόροιο θορὼν ἐπιβήτορι παλμῷ\nπόρδαλις αἰολόνωτος ἐπεσκίρτησε λαγωῷ,\nὠρυγῆς δʼ ὀλόλυγμα χέων φιλοπαίγμονι λαιμῷ\nἀδρύπτοις γενύεσσι λύκος προσπτύξατο ποίμνην,\nκαί τις ἐνὶ ξυλόχοισι λιπών κεμαδοσσόον ἄγρην,\nἄλλον ἔχων γλυκὺν οἶστρον, ἁμιλλητῆρι χορείῃ\nὀρχηστὴρ ἐρίδαινε κύων βητάρμονι κάπρῳ,\nκαὶ πόδας ὀρθώσασα, περιπλεχθεῖσα δὲ δειρῇ,\nἄρκτος ἀδηλήτῳ δαμάλην ἠγκάσσατο δεσμῷ,\nπυκνὰ δὲ κυρτώσασα φιλέψιον ἄντυγα κόρσης\nπόρτις ἀνεσκίρτησε, δέμας λιχμῶσα λεαίνης,\nἡμιτελές μύκημα νέων πέμπουσα γενείων,\nκαὶ φιλίων ἐλέφαντι δράκων ἔψαυεν ὀδόντων·\nκαὶ δρύες ἐφθέγξαντο· γαληναίῳ δὲ προσώπῳ\nἠθάδα πέμπε γέλωτα φιλομμειδὴς Ἀφροδίτη,\nτερπομένων ὁρόωσα λεχώια παίγνια θηρῶν.\nπᾶσι μὲν ἀμφελέλιζε γεγηθότα κύκλον ὀπωπῆς,\nπᾶσιν ὁμοῦ· μούνην δὲ συῶν οὐκ ἤθελε λεύσσειν\nτερπωλήν, ἅτε μάντις, ἐπεί συὸς εἰκόνι μορφῆς\nἌρης καρχαρόδων θανατηφόρον ἰὸν ἰάλλων\nζηλομανὴς ἤμελλεν Ἀδώνιδι πότμον ὑφαίνειν.\nκαὶ Βερόην γελόωσαν ἔτι βρέφος ἅμματι χειρῶν\nδεξαμένη παρὰ μητρὸς ὅλου κόσμοιο τιθήνη\nπαρθένος Ἀστραίη, χρυσέης θρέπτειρα γενέθλης,\nἔννομα παππάζουσαν ἀνέτρεφεν ἔμφρονι μαζῷ·\nπαρθενίῳ δὲ γάλακτι ῥοὰς βλύζουσα θεμίστων\nχείλεα παιδὸς ἔδευσε, καὶ ἔβλυεν εἰς στόμα κούρης\nἈτθίδος ἡδυτόκοιο περιθλίψασα μελίσσης\nδαιδαλέην ὠδῖνα πολυτρήτοιο λοχείης,\nκηρία φωνήεντα σοφῷ κεράσασα κυπέλλῳ·\nεἴ ποτε διψαλέη ποτὸν ᾔτεεν, ὤρεγε κούρῃ\nΠύθιον Ἀπόλλωνι λάλον πεφυλαγμένον ὕδωρ\nἢ ῥόον Ἰλισσοῖο, τὸν ἔμπνοον Ἀτθίδι Μούσῃ\nΠιερικαὶ δονέουσιν ἐπʼ ᾐόνι Φοιβάδες αὖραι·\nκαὶ στάχυν ἀστερόεντα περιγνάμψασα κορύμβῳ\nχρύσεον, οἷά περ ὁρμόν, ἐπʼ αὐχένι θήκατο κούρης.\nκοῦραι δʼ ἁβρὰ λοετρὰ χορίτιδες Ὀρχομενοῖο\nἀμφίπολοι Παφίης μεμελημένον ἐννέα Μούσαις\nἐκ κρήνης ἀρύοντο νοήμονος ἵππιον ὕδωρ.\nκαὶ Βερόη βλάστησεν ὁμόδρομος ἰοχεαίρῃ,\nδίκτυα θηρητῆρος ἀερτάζουσα τοκῆος·\nκαὶ Παφίης ὅλον εἶδος ὁμόγνιον εἶχε τεκούσης\nκαὶ πόδας αἰγλήεντας· ὑπερκύψασα δὲ πόντου\nχιονέῳ σκαίρουσα Θέτις βητάρμονι ταρσῷ\nἄλλην ἀργυρόπεζαν ἴδεν Θέτιν· αἰδομένη δὲ\nκρύπτετο δειμαίνουσα πάλιν στόμα Κασσιεπείης.\nἈσσυρίην δʼ ἑτέρην δεδοκημένος ἄζυγα κούρην\nΖεὺς πάλιν ἐπτοίητο, καἰ ἤθελεν εἶδος ἀμεῖψαι·\nκαί νύ κε φόρτον Ἔρωτος ἔχων ταυρώπιδι μορφῇ\nἀκροβαφὴς πεφόρητο διʼ ὕδατος ἴχνος ἐρέσσων,\nκουφίζων ἀδίαντον ὑπὲρ νώτοιο γυναῖκα,\nεἰ μὴ μνῆστις ἔρυκε βοοκραίρων ὑμεναίων\nΣιδονίς, ἀστερόεν δὲ μέλος ζηλήμονι λαιμῷ\nνυμφίος Εὐρώπης μυκήσατο, Ταῦρος Ὀλύμπου,\nμὴ βοὸς ἰσοτύποιο διʼ αἰθέρος εἰκόνα τεύχων\nποντοπόρων στήσειε νεώτερον ἄστρον Ἐρώτων·\nκαὶ Βερόην διεροῖσιν ὀφειλομένην ὑμεναίοις\nγνωτῷ λεῖπεν ἄκοιτιν, ἐπιχθονίης περὶ νύμφης\nὑσμίνην γαμίης πεφυλαγμένος ἐννοσιγαίου.\nτοίη ἔην Βερόη, Χαρίτων θάλος· εἴ ποτε κούρη\nλαροτέρην σίμβλοιο μελίρρυτον ἤπυε φωνήν,\nἡδυεπὴς ἀκόρητος ἐφίστατο χείλεσι Πειθὼ\nκαὶ πινυτὰς οἴστρησεν ἀκηλήτων φρένας ἀνδρῶν·\nἈσσυρίης δʼ ἔκρυπτον ὁμήγυριν ἥλικος ἥβης\nὀφθαλμοὶ γελόωντες, ἀκοντιστῆρες Ἐρώτων,\nφαιδροτέραις χαρίτεσσιν, ὅσον πλέον ἄστρα καλύπτει\nἀννεφέλους ἀκτῖνας ἀκτῖνας ὀιστεύουσα Σελήνη\nπλησιφαής· λευκοὶ δὲ παρὰ σφυρὰ νείατα κούρης\nπορφυρέοις μελέεσσιν ἐφοινίσσοντο χιτῶνες.\nοὐ νέμεσίς ποτε τοῦτο, καὶ εἰ πλέον ἥλικος ἥβης\nτηλίκον ἔλλαχεν εἶδος, ἐπεί νύ οἱ ἀμφὶ προσώπῳ\nκάλλεα διχθαδίων ἀμαρύσσετο φαιδρὰ τοκήων.\nτὴν τότε Κύπρις ἰδοῦσα, νοήμονος ἔγκυος ὀμφῆς,\nὠκυτέρην ἐλέλιζε περιστρωφῶσα μενοινήν,\nκαὶ νόον ἱππεύσασα περὶ χθόνα πᾶσαν ἀλήτην\nφαιδρὰ παλαιγενέων διεμέτρεε βάθρα πολήων,\nὅττι φερωνυμίην ἑλικώπιδος εἶχε Μυκήνης\nστέμματι τειχιόεντι περιζωσθεῖσα Μυκήνη\nΚυκλώπων κανόνεσσι, καὶ ὡς νοτίῳ παρὰ Νείλῳ\nΘήβης ἀρχεγόνοιο φερώνυμος ἔπλετο Θήβη·\nκαὶ Βερόης μενέαινεν ἐπώνυμον ἄστυ χαράξαι,\nἀντιτύπων μεθέπουσα φιλόπτολιν οἶστρον Ἐρώτων.\nφραζομένη δὲ Σόλωνος ἀλεξικάκων στίχα θεσμῶν\nδόχμιον ὄμμα τίταινεν ἐς εὐρυάγυιαν Ἀθήνην,\nγνωτῆς ζῆλον ἔχουσα δικασπόλον· ἐσσυμένῳ δὲ\nἠερίην ἁψῖδα διερροίζησε πεδίλῳ\nεἰς δόμον Ἀρμονίης παμμήτορος, ὁππόθι νύμφη\nεἴκελον οἶκον ἔναιε τύπῳ τετράζυγι κόσμου\nαὐτοπαγῆ· πίσυρες δὲ θύραι στιβαροῖο μελάθρου\nἀρραγέες πισύρεσσιν ἐμιτρώθησαν ἀήταις·\nκαὶ δόμον ἐρρύοντο περίτροχον εἰκόνα κόσμου\nδμωίδες ἔνθα καὶ ἔνθα· μεριζομένων δὲ θυρέτρων\nἈντολίη θεράπαινα πύλην περιδέδρομεν Εὔρου,\nκαὶ Ζεφύρου πυλεῶνα Δύσις, θρέπτειρα Σελήνης,\nκαὶ Νότιον πυρόεντα Μεσημβριὰς εἶχεν ὀχῆα,\nκαὶ πυκινὴν νεφέεσσι, παλυνομένην δὲ χαλάζῃ\nἄρκτος ὑποδρήστειρα πύλην ἐπέτασσε Βορῆος.\nκεῖθι Χάρις προθοροῦσα, συνέμπορος ἀφρογενείῃ,\nΕὔρου κόψε θύρετρον Ἐώιον· ἐνδόμυχος δὲ\nἈντολίης κροκόεντος ἀρασσομένου πυλεῶνος\nἄνδραμεν Ἀστυνόμεια διάκτορος, ἱσταμένην δὲ\nΚύπριν ἐσαθρήσασα παρὰ προπύλαια μελάθρου\nποσσὶ παλιννόστοισι προάγγελος ἦλθεν ἀνάσσῃ.\nἡ μὲν ἐποιχομένη πολυδαίδαλον ἱστὸν Ἀθήνης\nκερκίδι πέπλον ὕφαινεν· ὑφαινομένου δὲ χιτῶνος\nπρώτην γαῖαν ἔπασσε μεσόμφαλον, ἀμφὶ δὲ γαίῃ\nοὐρανὸν ἐσφαίρωσε τύπῳ κεχαραγμένον ἄστρων,\nσυμφερτὴν δὲ θάλασσαν ἐφήρμοσε σύζυγι γαίῃ·\nκαὶ ποταμοὺς ποίκιλλεν, ἐπʼ ἀνδρομέῳ δὲ μετώπῳ\nταυροφυὴς μορφοῦτο κερασφόρος ἔγχλοος εἰκών·\nκαὶ πυμάτην παρὰ πέζαν ἐυκλώστοιο χιτῶνος\nὠκεανὸν κύκλωσε περίδρομον ἄντυγι κόσμου.\nἀμφίπολος δέ οἱ ἦλθε καὶ ἐγγύθι θήλεος ἱστοῦ\nἱσταμένην ἤγγειλε παρὰ προθύροις Ἀφροδίτην.\nκαὶ θεός, ὡς ἤκουσε, μίτους ῥίψασα χιτῶνος\nθέσκελον ἱστοπόνων ἀπεσείσατο κερκίδα χειρῶν·\nκαὶ ταχινὴ πυκάσασα δέμας χιονώδεϊ πέπλῳ\nφαιδροτέρη χρυσέης ὑπερίζανεν ἠθάδος ἕδρης,\nδεχνυμένη Κυθέρειαν, ἀναΐξασα δὲ θώκου\nτηλεφανῆ κύδηνεν ἐπερχομένην Ἀφροδίτην.\nκαὶ Παφίην ἵδρυσεν ἐπὶ θρόνον ἐγγὺς ἀνάσσης\nΕὐρυνόμη τανύπεπλος· ἀτυζομένου δὲ προσώπου\nΚύπριν ὀπιπεύουσα κατηφέι μάρτυρι μορφῇ\nπαντρόφος Ἁρμονίη φιλίῳ μειλίξατο μύθῳ·\nῬίζα βίου, Κυθέρεια φυτοσπόρε, μαῖα γενέθλης,\nἐλπὶς ὅλου κόσμοιο, τεῆς ὑπὸ νεύματι βουλῆς\nἀπλανέες κλώθουσι πολύτροπα νήματα Μοῖραι\nεἰρομένῃ θέσπιζε, καὶ ὡς βιότοιο τιθήνη,\nὡς τροφὸς ἀθανάτων, ὡς σύγχρονος ἥλικι κόσμῳ,\nεἰπέ· τίνι πτολίων βασιληίδος ὄργανα φωνῆς\nλυσιπόνων ἀτίνακτα φυλάσσεται ἡνία θεσμῶν;\nὅττι πολυχρονίοιο πόθου δεδονημένον οἴστρῳ\nἭρης κέντρον ἔχοντα κασιγνήτων ὑμεναίων\nεἰς χρόνον ἱμείροντα τριηκοσίων ἐνιαυτῶν\nΖῆνα γάμοις ἔζευξα· χάριν δέ μοι ἄξιον ἔργων\nμισθὸν ἑοῦ θαλάμοιο νοήμονι νεῦσε καρήνῳ,\nὅττι μιῇ πολίων, ὧν ἔλλαχον, ἐγγυαλίξει\nθεσμὰ Δίκης, ποθέω δὲ δαήμεναι, εἰ χθονὶ Κύπρου\nἠὲ Πάφῳ τάδε δῶρα φυλάσσεται ἠὲ Κορίνθῳ\nἢ Σπάρτῃ, Λυκόοργος ὅθεν πέλεν, ἠὲ καὶ αὐτῆς\nκούρης ἡμετέρης Βερόης εὐήνορι πάτρῃ.\nἀλλὰ δίκης ἀλέγιζε καὶ ἁρμονίην πόρε κόσμῳ\nἉρμονίη γεγαυῖα βιοσσόος· εἰς σὲ γὰρ αὐτὴ\nπέμψεν ἐπειγομένην με θεμιστοπόλων τροφὸς ἀνδρῶν,\nπαρθένος ἀστερόεσσα· τὸ δὲ πλέον ἔννομος Ἑρμῆς\nτοῦτο γέρας μεθέηκε, βιαζομένους ἵνα μούνη\nἀνέρας, οὓς ἔσπειρα, γάμου θεσμοῖσι σαώσω.\nὣς φαμένην θάρσυνε θεὰ καὶ ἀμείβετο μύθῳ·\nΓίνεο θαρσαλέη, μὴ δείδιθι, μῆτερ Ἐρώτων·\nἑπτὰ γὰρ ἐν πινάκεσσιν ἔχω μαντήια κόσμου,\nκαὶ πίνακες γεγάασιν ἐπώνυμοι ἑπτὰ πλανήτων.\nπρῶτος ἐυτροχάλοιο φερώνυμός ἐστι Σελήνης·\nδεύτερος Ἑρμείαο πίναξ χρύσειος ἀκούει\nστίλβων, ᾧ ἔνι πάντα τετεύχαται ὄργια θεσμῶν·\nοὔνομα σὸν μεθέπει ῥοδόεις τρίτος· ὑμετέρου γὰρ\nἀστέρος Ἠῴοιο φέρει τύπον· ἑπταπόρων δὲ\nτέτρατος Ἠελίοιο μεσόμφαλός ἐστι πλανήτων·\nπέμπτος ἐρευθιόων πυρόεις κικλήσκεται Ἄρης·\nκαὶ Φαέθων Κρονίδαο φατίζεται ἕκτος ἀλήτης·\nἕβδομος ὑψιπόροιο Κρόνου πέλεν οὔνομα φαίνων.\nτοῖς ἔνι ποικίλα πάντα μεμορμένα θέσφατα κόσμου\nγράμματι ξοινικόεντι γέρων ἐχάραξεν Ὀφίων.\nἀλλʼ, ἐπεὶ ἰθυνόων με διείρεαι εἵνεκα θεσμῶν,\nπρεσβυτέρῃ πολίων πρεσβήια ταῦτα φυλάσσω·\nεἴτʼ οὖν Ἀρκαδίη προτέρη πέλεν ἢ πόλις Ἥρης,\nΣάρδιες εἰ γεγάασι παλαίτεραι, εἰ δὲ καὶ αὐτὴ\nΤαρσὸς ἀειδομένη πρωτόπτολις, εἰ δέ τις ἄλλη.\nοὐκ ἐδάην· Κρόνιος δὲ πίναξ τάδε πάντα διδάσκει,\nτίς προτέρη βλάστησε, τίς ἔπλετο σύγχρονος Ἠοῦς.\nεἶπε· καὶ ἡγεμόνευεν ἐς ἀγλαὰ θέσφατα τοίχου,\nεἰσόκεν ἔδρακε χῶρον, ὅπῃ Βερόης περὶ πάτρης\nθέσφατον ὀψιτέλεστον Ὀφιονίη γράφε τέχνη\nἐν πίνακι Κρονίῳ κεχαραγμένον οἴνοπι μίλτῳ·\nπρωτοφανὴς Βερόη πέλε σύγχρονος ἥλικι κόσμῳ,\nνύμφης ὀψιγόνοιο φερώνυμος, ἣν μετανάσται\nυἱέες Αὐσονίων, ὑπατήια φέγγεα Ῥώμης,\nΒηρυτὸν καλέσουσιν, ἐπεὶ Λιβάνῳ πέσε γείτων\nτοῖον ἔπος δεδάηκε θεοπρόπον. ἀλλʼ ὅτε δαίμων\nθέσκελον ἑβδομάτου πίνακος παρεμέτρεεν ἀρχήν,\nδεύτερον ἐσκοπίαζεν, ὅπῃ παρὰ γείτονι τοίχῳ\nποικίλα παντοίης ἐχαράσσετο δαίδαλα τέχνης\nμαντιπόλοις ἐπέεσσιν, ὅτι πρώτιστα νοήσει\nΠὰν νόμιος σύριγγα, λύρην Ἑλικώνιος Ἑρμῆς,\nδίθροον ἁβρὸς Ὕαγνις ἐυτρήτου μέλος αὐλοῦ,\nὈρφεὺς μυστιπόλοιο θεηγόρα χεύματα μολπῆς,\nκαὶ Λίνος εὐεπίην Φοιβήιος, Ἀρκάς ἀλήτης\nμέτρα δυωδεκάμηνα καὶ Π̓ελίοιο πορείην,\nμητέρα τικτομένων ἐτέων τετράζυγι δίφρῳ,\nκαὶ σοφὸς Ἐνδυμίων ἑτερότροπα δάκτυλα κάμψας\nγνώσεται ἄστατα κύκλα παλιννόστοιο Σελήνης\nτριπλόα καὶ στοιχεῖον ὁμόζυγον ἄζυγι μίξας\nΚάδμος ἐυγλώσσοιο διδάξεται ὄργια φωνῆς,\nθεσμὰ Σόλων ἄχραντα, καὶ ἔννομον Ἀτθίδι πεύκῃ\nσυζυγίης ἀλύτοιο συνωρίδα δίζυγα Κέκροψ.\nκαὶ Παφίη μετὰ πάντα πολύτροπα δαίδαλα Μούσης\nπυκνὰ πολυσπερέων παρεμέτρεεν ἔργα πολήων·\nκαὶ πίνακος γραπτοῖο μέσην ὑπὲρ ἄντυγα κόσμου\nτοῖν ἔπος σοφὸν εὗρε πολύστιχον Ἑλλάδι Μούσῃ·\nΣκῆπτρον ὅλης Αὔγουστος ὅτε χθονὸς ἡνιοχεύσει,\nῬώμῃ μὲν ζαθέῃ δωρήσεται Αὐσόνιος Ζεὺς\nκοιρανίην, Βερόῃ δὲ χαρίζεται ἡνία θεσμῶν,\nὁππότε θωρηχθεῖσα φερεσσακέων ἐπὶ νηῶν\nφύλοπιν ὑγρομόθοιο κατευνήσει Κλεοπάτρης·\nπρὶν γὰρ ἀτασθαλίη πολιπόρθιος οὔ ποτε λήξει\nεἰρήνην κλονέουσα σαόπτολιν, ἄχρι δικάζει\nΒηρυτὸς βιότοιο γαληναίοιο τιθήνη\nγαῖαν ὁμοῦ καὶ πόντον, ἀκαμπέι τείχεϊ θεσμῶν\nἄστεα πυργώσασα, μία πτόλις ἄστεα κόσμου.\nκαὶ θεός, ὁππότε πᾶσαν Ὀφιονίην μάθεν ὀμφήν,\nεἰς ἑὸν οἶκον ἔβαινε παλίνδρομος· ἑζομένου δὲ\nυἱέος ἐγγὺς ἔθηκεν ἑὴν χρυσήλατον ἕδρην,\nκαὶ μέσον ἀγκὰς ἑλοῦσα γαληνιόωντι προσώπῳ\nπεπταμένῳ πήχυνε γεγηθότι κοῦρον ἀγοστῷ,\nγούνασι κουφίζουσα φίλον βάρος· ἀμφότερον δὲ\nκαὶ στόμα παιδὸς ἔκυσσε καὶ ὄμματα· θελξινόου δὲ\nἁπτομένη τόξοιο καὶ ἀμφαφόωσα φαρέτρην,\nοἷά περ ἀσχαλόωσα, δολόφρονα ῥήξατο φωνήν·\nἘλπὶς ὅλου βιότοιο, παραίφασις ἀφρογενείης,\nνηλειὴς ἐμὰ τέκνα βιήσατο μοῦνα Κρονίων·\nἐννέα γὰρ πλήσασα μογοστόκα κύκλα Σελήνης\nδριμὺ βέλος μεθέπουσα δυηπαθέος τοκετοῖο\nἉρμονίην ἐλόχευσα, καὶ ἄλγεα ποικίλα πάσχει\nἀχνυμένη· κούρην δὲ μογοστόκον ἔλλαχε Λητώ,\nἌρτεμιν Εἰλείθυιαν, ἀρηγόνα θηλυτεράων.\nτέκνον Ἀμυμώνης ὁμογάστριον, οὔ σε διδάξω,\nὡς λάχον ἐξ ἁλὸς αἷμα καὶ αἰθέρος· ἀλλὰ τελέσσαι\nἤθελον ἄξιον ἔργον, ὅπως παρὰ μητρὶ θαλάσσῃ\nοὐρανόθεν γεγαυῖα καὶ οὐρανὸν ἐν χθονὶ πήξω·\nἀλλὰ κασιγνήτης ἐπὶ κάλλεϊ σεῖο τιταίνων\nθέλγε θεούς, καὶ μᾶλλον ἴσον βέλος εἰν ἑνὶ θεσμῷ\nπέμπε Ποσειδάωνι καὶ ἀμπελόεντι Λυαίῳ,\nἀμφοτέροις μακάρεσσιν· ἐγὼ δέ σοι ἄξια μόχθων\nδῶρον ἑκηβολίης ἐπεοικότα μισθὸν ὀπάσσω·\nδώσω σοι χρυσέην γαμίην χέλυν, ἣν παρὰ παστῷ\nἉρμονίῃ πόρε Φοῖβος, ἐγὼ δέ σοι ἐγγυαλίξω\nἄστεος ἐσσομένου μνημήιον, ὄφρά κεν εἴης\nκαὶ μετὰ τοξευτῆρα λυροκτύπος, ὥς περ Ἀπόλλων.\nτεσσαρακοστὸν ὕφηνα τὸ δεύτερον, ἧχι λιγαίνω\nΒάκχου τερπνὸν ἔρωτα καὶ ἵμερον ἐννοσιγαίου.\nὣς φαμένη παρέπεισε· μεταχρονίῳ δὲ πεδίλῳ\nθερμὸς Ἔρως ἀκίχητος ὑπηνέμιον πόδα πάλλων\nὑψινεφὴς πτερόεντι κατέγραφεν ἠέρα ταρσῷ,\nτόξα φέρων φλογόεντα. κατωμαδίη δὲ καὶ αὐτὴ\nμειλιχίου πλήθουσα πυρὸς κεχάλαστο φαρέτρη.\nὡς δʼ ὁπότʼ ἀννεφέλοιο διʼ αἰθέρος ὀξὺς ὁδίτης\nἐκταδίῳ σπινθῆρι τιταίνεται ὄρθιος ἀστήρ,\nἤ στρατιῇ πολέμοιο φέρων τέρας ἤ τινι ναύτῃ,\nαἰθέρος ἔγραφε νῶτον ὀπισθιδίῳ πυρὸς ὁλκῷ·\nὥς τότε θοῦρος Ἔρως πεφορημένος ὀξέι ῥοίζῳ,\nπαλλομένων πτερύγων ἀνεμώδεα βόμβον ἰάλλων,\nἠερόθεν ῥοίζησε· καὶ Ἀσσυρίῃ παρὰ πέτρῃ\nἔμπυρα δισσὰ βέλεμνα μιῇ ξυνώσατο νευρῇ,\nπαρθενικῆς ὑπʼ ἔρωτος ὁμοίιον εἰς πόθον ἕλκων\nδιχθαδίους μνηστῆρας ὁμοζήλων ὑμεναίων,\nδαίμονα βοτρυόεντα καὶ ἡνιοχῆα θαλάσσης.\nτῆμος ὁ μὲν βαθὺ κῦμα λιπὼν ἁλιγείτονος ὅρμου,\nὅς δὲ Τύρου μετὰ πέζαν, ἔσω Λιβάνοιο καρήνων\nἤντεον εἰς ἕνα χῶρον. ἀπὸ βλοσυροῖο δὲ δίφρου\nπόρδαλιν ἱδρώοντα Μάρων ἀνέλυσε λεπάδνων,\nκαὶ κόνιν ἐξετίναξε καὶ ἔκλυσεν ὕδατι πηγῆς\nθερμὸν ἀναψύχων κεχαραγμένον αὐχένα θηρῶν.\nἔνθα μολὼν ἀκίχητος Ἔρως ἐπὶ γείτονι κούρῃ\nδαίμονας ἀμφοτέρους διδυμάονι βάλλεν ὀιστῷ,\nβακχεύσας Διόνυσον ἄγειν κειμήλια νύμφῃ,\nεὐφροσύνην βιότοιο καὶ οἴνοπα βότρυν ὀπώρης,\nοἰστρήσας δʼ ἐς ἔρωτα κυβερνητῆρα τριαίνης\nδιπλόον ἕδνον ἔρωτος ἅγειν ἁλιγείτονι κούρῃ,\nναύμαχον ὑγρὸν Ἄρηα καὶ αἰόλα δεῖπνα τραπέζης.\nκαὶ πλέον ἔφλεγε Βάκχον, ἐπεὶ νόον οἶνος ἐγείρει\nεἰς πόθον, ὁπλοτέρων δὲ πολὺ πλέον ἄφρονι κέντρῳ\nθελγομένην ἀχάλινον ἔχων πειθήνιον ἥβην·\nΒάκχον Ἔρως τόξευεν, ὅλον βέλος εἰς φρένα πήξας·\nἔφλεγε δʼ, ὅσσον ἔθελγεν ἐπιστάξας μέλι πειθοῦς.\nἀμφοτέρους δʼ οἴστρησε· διʼ αἰθερίης δὲ κελεύθου\nκυκλώσας βαλίοισιν ὁμόδρομον ἴχνος ἀήταις\nνηχομένῳ νόθος ὄρνις ἀνῃώρητο πεδίλῳ,\nτοῖον ἔπος βοόων φιλοκέρτομον· ἀνέρας οἴνῳ\nεἰ κλονέει Διόνυσος, ἐγὼ πυρὶ Βάκχον ὀρίνω.\nκαὶ θεὸς ἀμπελόεις ἀντώπιον ὄμμα τιταίνων\nἁβρὸν ἐυπλοκάμοιο δέμας διεμέτρεε νύμφης,\nθάμβος ἔχων ὀχετηγὸν ἐς ἵμερον· ἀρχομένων δὲ\nὀφθαλμὸς προκέλευθος ἐγίνετο πορθμὸς Ἐρώτων.\nπλάζετο μὲν Διόνυσος ἔσω τερψίφρονος ὕλης,\nλάθριος εἰς Βερόην πεφυλαγμένον ὄμμα τιταίνων,\nκαὶ κατὰ βαιὸν ὄπισθεν ἐς ἀτραπὸν ἤιε κούρης·\nοὐδέ οἱ εἰσορόωντι κόρος πέλεν· ἱσταμένην γὰρ\nπαρθένον ὅσσον ὄπωπε, τόσον πλέον ἤθελε λεύσσειν.\nκαὶ Κλυμένης φιλότητος ἀναμνήσας πρόμον ἄστρων\nἠέλιον λιτάνευεν, ὀπισθοτόνων ἐπὶ δίφρων\nαἰθερίῳ στατὸν ἵππον ἀνασφίγγοντα χαλινῷ\nμηκύνειν γλυκὺ φέγγος, ἵνα βραδὺς εἰς δύσιν ἔλθῃ\nφειδομένῃ μάστιγι παλιμφυὲς ἦμαρ ἀέξων.\nκαὶ Βερόης μετρηδὸν ἐπʼ ἴχνεσιν ἴχνος ἐρείδων,\nοἷά περ ἀγνώσσων, περιδέδρομεν· ἐκ Λιβάνου δὲ\nὀκναλέου ποδὸς ἴχνος ὑποκλέπτων ἐνοσίχθων\nἐντροπαλιζομένῳ βραδυπειθέι χάζετο ταρσῷ,\nκαὶ νόον ἀστήρικτον ὁμοίιον εἶχε θαλάσσῃ,\nκύμασι παφλάζοντα πολυφλοίσβοιο μερίμνης.\nκαὶ γλυκερῆς ἀκόρητος ἕσω Λιβανηίδος ὕλης\nοἰώθη Διόνυσος ἐρημαίῃ παρὰ νύμφῃ,\nοἰώθη Διόνυσος. Ὀρειάδες εἴπατε Νύμφαι.\nτί πλέον ἤθελεν ἄλλο φιλαίτερον, ἢ χρόα κούρης\nμοῦνος ἰδεῖν δυσέρωτος ἐλεύθερος ἐννοσιγαίου;\nκαὶ κύσε νηρίθμοισι φιλήμασι λάθριος ?ἕρπων\nχῶρον, ὅπῃ πόδα θῆκε, καὶ ἣν ἐπάτησε κονίην\nπαρθενικὴ ῥοδόεντι καταυγάζουσα πεδίλῳ·\nκαὶ γλυκὺν αὐχένα Βάκχος ἐδέρκετο, καὶ σφυρὰ κούρης\nνισσομένης καὶ κάλλος, ὅ περ φύσις ὤπασε νύμφῃ,\nκάλλος, ὅ περ φύσις εὗρε· καὶ οὐ ξανθόχροϊ κόσμῳ\nχρισαμένη Βερόη ῥοδοειδέα κύκλα προσώπου\nψευδομένας ἐρύθηνε νόθῳ σπινθῆρι παρειάς,\nοὐ χροὸς ἀντιτύποιο διαυγέι μάρτυρι χαλκῷ\nμιμηλῆς ἐγέλασσεν ἐς ἄπνοον εἶδος ὀπωπῆς\nκάλλος ἐὸν κρίνουσα, καὶ οὐ τεχνήμονι θεσμῷ\nπολλάκις ἰσάζουσα παρʼ ὀφρύσιν ἄκρα κομάων\nπλαζομένης ἔστησε μετήλυδα βότρυν ἐθείρης.\nἀλλὰ γυναιμανέοντα πολὺ πλέον ὀξέι κέντρῳ\nἀγλαΐαι κλονέουσιν ἀκηδέστοιο προσώπου,\nκαὶ πλόκαμοι ῥυπόωντες ἀκοσμήτοιο καρήνου\nἁβρότεροι γεγάασιν, ὅτʼ ἀπλεκέες καὶ ἀλῆται\nχιονέῳ στιχόωσι παρήοροι ἀμφὶ προσώπῳ.\nκαί ποτε διψήσασα μετέστιχε γείτονα πηγήν,\nοὐρανίου πυρόεντος ἱμασσομένη Κυνὸς ἀτμῷ,\nχείλεσι καρχαλέοισι· καθελκομένῳ δὲ καρήνῳ\nκάμπτετο κυρτωθεῖσα, καὶ εἰς στόμα πολλάκι κούρη\nχερσὶ βαθυνομένῃσιν ἀρύετο πάτριον ὕδωρ,\nἄχρι κορεσσαμένη λίπε νάματα· χαζομένης δὲ\nἱμερτῇ Διόνυσος ὑποκλίνας γόνυ πηγῇ\nκοιλαίνων παλάμας ἐρατὴν μιμήσατο κούρην,\nνέκταρος αὐτοχύτοιο πιὼν γλυκερώτερον ὕδωρ.\nκαί μιν ἐσαθρήσασα πόθου δεδονημένον οἴστρῳ\nπηγαίη βαθύκολπος ἀσάμβαλος ἴαχε Νύμφη·\nΨυχρὸν ὕδωρ, Διόνυσε, μάτην πίες· οὐ δύναται γὰρ\nσβέσσαι δίψαν ἔρωτος ὅλος ῥόος Ὠκεανοῖο,\nεἴρεο σὸν γενέτην, ὅτι τηλίκον οἶδμα περήσας\nνυμφίος Εὐρώπης οὐκ ἔσβεσεν ἱμερόεν πῦρ,\nἀλλʼ ἔτι μᾶλλον ἔκαμνεν ἐν ὕδασιν· ὑγροπόρου δὲ\nμάρτυρα λάτριν Ἔρωτος ἔχεις Ἀλφειὸν ἀλήτην,\nὅττι τόσοις ῥοθίοισι διʼ ὕδατος ὕδατα σύρων\nοὐ φύγε θερμὸν ἔρωτα, καὶ εἰ πέλεν ὑγρὸς ὁδίτης.\nὣς φαμένη πηγαῖον ἐδύσατο σύγχροον ὕδωρ\nνηιὰς ἀκρήδεμνος ἐπεγγελόωσα Λυαίῳ.\nκαὶ θεὸς ὑγρομέδοντι Ποσειδάωνι μεγαίρων\nεἶχε φόβον καὶ ζῆλον, ἐπεὶ πίε παρθένος ὕδωρ\nἀντὶ μέθης, καὶ κωφὸν ἐς ἠέρα ῥήξατο φωνήν,\nοἶά περ εἰσαΐουσαν ἔχων πειθήμονα κούρην·\nΠαρθένε, δέχνυσο νέκταρ· ἔα φιλοπάρθενον ὕδωρ·\nφεῦγε ποτὸν κρηναῖον, ὅπως μὴ σεῖο κορείην\nὑδατόεις κλέψειεν ἐν ὕδασι κυανοχαίτης,\nὅττι γυναιμανέων δολόεις πέλε· Θεσσαλίδος δὲ\nΤυροῦς οἶδας ἔρωτα καὶ ὑγροπόρους ὑμεναίους·\nκαὶ σὺ ῥόον δολόεντα φυλάσσεο, μὴ σέο μίτρην\nψευδαλέος λύσειε, γαμοκλόπος ὥς περ Ἐνιπεύς.\nἤθελον εἰ γενόμην καὶ ἐγὼ ῥόος, ὡς ἐνοσίχθων,\nκαὶ κελάδων πήχυνα ποθοβλήτῳ παρὰ πηγῇ\nδιψαλέην ἀφύλακτον ἐμὴν Λιβανηίδα Τυρώ.\nεἶπε θεός· μελέων δὲ μετάτροπον εἶδος ἀμείψας,\nὁππόθι παρθένος ἦεν, ἐδύσατο δάσκιον ὕλην\nΕὔιος ἀγρευτῆρι πανείκελος· ἁβροκόμῳ δὲ\nἀλλοφυὴς ἄγνωστος ὁμίλεεν ἄζυγι κούρῃ\nεἴκελος ἡβητῆρι, καὶ ἀκλινὲς ἀμφὶ προσώπῳ\nψευδαλέον μίμημα σαόφρονος ἔπλασεν αἰδοῦς·\nκαὶ πῇ μὲν σκοπίαζεν ἐρημάδος ἄκρον ἐρίπνης,\nπῇ δὲ τανυπτόρθοιο βαθύσκιον εἰς ῥάχιν ὕλης,\nεἰς πίτυν ὄμμα φέρων λελιημένον, ἄλλοτε πεύκην\nἢ πτελέην ἐδόκευε· φυλασσομένου δὲ προσώπου\nὄμμασι λαθριδίοισιν ἐδέρκετο γείτονα κούρην,\nμή μιν ἀλυσκάζειε μετάτροπος· ἠιθέῳ γὰρ\nκάλλος ὀπιπεύοντι καὶ ἥλικος ὄμματα κούρης\nΚυπριδίων ἐλάχεια παραίφασίς ἐστιν Ἐρώτων.\nκαὶ Βερόης σχεδὸν ἦλθε καὶ ἤθελε μῦθον ἐνίψαι,\nἀλλὰ φόβῳ πεπέδητο· φιλεύιε, πῇ σέο θύρσοι\nἀνδροφόνοι; πῇ φρικτὰ κεράατα; πῇ σέο χαίτῃ\nγλαυκὰ πεδοτρεφέων ὀφιώδεα δεσμὰ δρακόντων;\nπῇ στομάτων μύκημα βαρύβρομον; ἆ μέγα θαῦμα,\nπαρθένον ἔτρεμε Βάκχος, ὃν ἔτρεμε φῦλα Γιγάντων·\nγηγενέων ὀλετῆρα φόβος νίκησεν Ἐρώτων·\nτοσσατίων δʼ ἤμησεν ἀρειμανέων γένος Ἰνδῶν,\nκαὶ μίαν ἱμερόεσσαν ἀνάλκιδα δείδιε κούρην,\nδείδιε θηλυτέρην ἁπαλόχροον· ἐν δὲ κολώναις\nθηρονόμῳ νάρθηκι κατεπρήυνε λεόντων\nφρικαλέον μύκημα, καὶ ἔτρεμε θῆλυν ἀπειλήν·\nκαί οἱ ἐριπτοίητον ὑπὸ στόμα μῦθος ἀλήτης\nγλῶσσαν ἐς ἀκροτάτην ἐτιταίνετο χείλεϊ γείτων,\nἐκ φρενὸς ἀίσσων καὶ ἐπὶ φρένα νόστιμος ἕρπων·\nἀλλὰ φόβον γλυκύπικρον ἔχων αἰδήμονι σιγῇ\nεἰς φάος ἐσσυμένην παλινάγρετον ἔσπασε φωνήν.\nκαὶ μόγις ὑστερόμυθον ὑπὸ στόμα δεσμὸν ἀράξας\nαἰδοῦς ἀμβολιεργὸν ἀπεσφήκωσε σιωπήν,\nκαὶ Βερόην ἐρέεινε χέων ψευδήμονα φωνήν·\nἌρτεμι, πῇ σέο τόξα;τίς ἥρπασε σεῖο φαρέτρην;\nπῇ λίπες, ὃν φορέεις ἐπιγουνίδος ἄχρι χιτῶνα;\nπῇ σέο κεῖνα πέδιλα, θοώτερα κυκλάδος αὔρης;\nπῇ χορὸς ἀμφιπόλων;πῇ δίκτυα; πῇ κύνες ἀργαί;\nοὐ δρόμον ἐντύνεις κεμαδοσσόον· οὐκ ἐθέλεις γὰρ\nἀγρώσσειν, ὅθι Κύπρις Ἀδώνιδος ἐγγὺς ἰαύει.\nἔννεπε θάμβος ἔχων ἀπατήλιον· ἐν κραδίῃ δὲ\nπαρθενικὴ μείδησεν· ἀπειροκάκῳ δὲ μενοινῇ\nαὐχένα γαῦρον ἄειρεν ἀγαλλομένη χάριν ἥβης,\nὅττι, γυνή περ ἐοῦσα, φυὴν ἤικτο θεαίνῃ·\nοὐδὲ δόλον γίνωσκε νοοπλανέος Διονύσου.\nκαὶ πλέον ἄχνυτο Βάκχος, ἐπεὶ πόθον οὐ μάθε κούρη\nνήπιον ἦθος ἔχουσα, καὶ ἤθελεν, ὄφρα δαείη\nοἶστρον ἑὸν βαρύμοχθον, ἐπισταμένης ὅτι κούρης\nὄψιμος ἠιθέῳ περιλείπεται ἐλπὶς Ἐρώτων\nἐσσομένης φιλότητος, ἐπʼ ἀπρήκτῳ δὲ μενοινῇ\nἀνέρες ἱμείρουσιν, ὅτʼ ἀγνώσσουσι γυναῖκες.\nκαὶ θεὸς ἦμαρ ἐπʼ ἦμαρ ἔσω πιτυώδεος ὕλης\nδείελος, εἰς μέσον ἦμαρ, Ἑώιος, Ἕσπερος ἕρπων,\nπαρθενικῇ παρέμιμνε, καὶ ἤθελεν εἰσέτι μίμνειν·\nπάντων γὰρ κόρος ἐστὶ παρʼ ἀνδράσιν, ἡδέος ὕπνου\nμολπῆς τʼ εὐκελάδοιο καὶ ὁππότε κάμπτεται ἀνὴρ\nεἰς δρόμον ὀρχηστῆρα· γυναιμανέοντι δὲ μούνῳ\nοὐ κόρος ἐστὶ πόθων· ἐψεύσατο βίβλος Ὁμήρου.\nκαὶ μογέων Διόνυσος ὑπεβρυχᾶτο σιωπῇ,\nδαιμονίῃ μάστιγι τετυμμένος, ἔνδοθι πέσσων\nκρυπτὸν ἀκοιμήτων ὑποκάρδιον ἕλκος Ἐρώτων,\nὡς δʼ ὅτε βοῦς ἀκίχητος ἔσω πλαταμῶνος ὁδεύων\nἑσμὸν ὀρεσσινόμων παρεμέτρεεν ἠθάδα ταύρων\nοἰστρηθεὶς ἀγέληθεν, ὃν εὐπετάλῳ παρὰ λόχμῃ\nβουτύπος ὀξυόεντι μύωψ ἐχαράσσετο κέντρῳ\nἀπροϊδής, ὀλίγῳ δὲ δέμας βεβολημένος οἴστρῳ\nτηλίκος ἐστυφέλικτο, καὶ ὄρθιον ὑψόθι νώτου\nἂψ ἀνασειράζων παλινάγρετον ἔσπασεν οὐρὴν\nκυρτὸς ἐπιτρίβων σκοπέλων ῥάχιν, ἀντίτυπον δὲ\nὀξὺ κέρας δόχμωσεν ἀνούτατον ἠέρα τύπτων·\nοὕτω καὶ Διόνυσον, ὃν ἔστεφε πολλάκι νίκη,\nβαιὸς Ἔρως οἴστρησε βαλὼν πανθελγέι κέντρῳ.\nὀψὲ δὲ μαστεύων γλυκὺ φάρμακον εἰς Ἀφροδίτην\nΚυπριδίην ἄγρυπνον ἑὴν ἀνέφαινεν ἀνάγκην,\nκαὶ βουλὴν ἐρέεινεν, ἀλεξήτειραν Ἐρώτων.\nκαὶ καμάτους Βάκχοιο πυριπνείοντας ἀκούων\nΠὰν κερόεις ἐγέλασσε, κατεκλάσθη δὲ μενοινῇ\nοἰκτείρων δυσέρωτα δυσίμερος· εἶπε δὲ βουλὴν\nΚυπριδίην· ὀλίγην δὲ παραίφασιν εἶχεν Ἐρώτων\nἄλλον ἰδὼν φλεχθέντα μιῆς σπινθῆρι φαρέτρης·\nΞυνὰ παθών, φίλε Βάκχε, τεὰς ᾤκτειρα μερίμνας·\nκαὶ σὲ πόθεν νίκησεν Ἔρως θρασύς; εἰ θέμις εἰπεῖν,\nεἰς ἐμὲ καὶ Διόνυσον Ἔρως ἐκένωσε φαρέτρην.\nἀλλὰ πόθου δολίοιο πολύτροπον ἦθος ἐνίψω.\nπᾶσα γυνὴ ποθέει πλέον ἀνέρος, αἰδομένη δὲ\nκεύθει κέντρον Ἔρωτος ἐρωμανέουσα καὶ αὐτή,\nκαὶ μογέει πολὺ μᾶλλον, ἐπεὶ σπινθῆρες Ἐρώτων\nθερμότεροι γεγάασιν, ὅτε κρύπτουσι γυναῖκες\nἐνδόμυχον πραπίδεσσι πεπαρμένον ἰὸν Ἐρώτων.\nκαὶ γὰρ ὅτʼ ἀλλήλῃσι πόθων ἐνέπουσιν ἀνάγκην,\nλυσιπόνοις ὀάροισιν ὑποκλέπτουσι μερίμνας\nΚυπριδίας. σὺ δέ, Βάκχε, τεῶν ὀχετηγὸν Ἐρώτων\nμιμηλῆς ἐρύθημα φέρων ἀπατήλιον αἰδοῦς.\nοἶα σαοφρονέουσαν ἔχων ἀγέλαστον ὀπωπήν,\nὡς ἀέκων Βερόης σχεδὸν ἵστασο· καὶ λίνα πάλλων\nθαύματι μὲν δολίῳ ῥοδοειδέα δέρκεο κούρην,\nκάλλος ἐπαινήσας, ὅτι τηλίκον οὐ λάχεν Ἥρη,\nκαὶ Χάριτας κίκλησκε χερείονας, ἀμφοτέρων δὲ\nμορφῇ μῶμον ἄναπτε, καὶ Ἀρτέμιδος καὶ Ἀθήνης,\nκαὶ Βερόην ἀγόρευε φαεινοτέρην Ἀφροδίτης·\nκούρη δʼ εἰσαΐουσα τεὴν ψευδήμονα μομφὴν\nαἴνῳ τερπομένη πλέον ἵσταται· οὐκ ἐθέλει γὰρ\nὄλβον ὅλον χρύσειον, ὅσον ῥοδέης περὶ μορφης\nεἰσαϊειν, ὅτι κάλλος ὑπέρβαλεν ἥλικος ἥβης.\nπαρθενικὴν δʼ ἐς ἔρωτα νοήμονι θέλγε σιωπῇ,\nκινυμένων βλεφάρων ἀντώπια νεύματα πέμπων·\nπεπταμένῃ δὲ μέτωπον ἀφειδέι χειρὶ πατάξας\nψευδαλέον δέο θάμβος ἐχέφρονι δείκνυε σιγῇ\nἀλλὰ φόβος μεθέπει σε σαόφρονος ἐγγύθι κούρης·\nεἰπέ, τί σοὶ ῥέξει μία παρθένος; οὐ δόρυ πάλλει,\nοὐ ῥοδέῃ παλάμῃ τανύει βέλος· ἔγχεα κούρης\nὀφθαλμοὶ γεγάασιν ἀκοντιστῆρες Ἐρώτων,\nπαρθενικῆς δὲ βέλεμνα ῥοδώπιδές εἰσι παρειαί.\nἕδνα δὲ σοῖο πόθοιο, τεῆς κειμήλια νύμφης,\nμὴ λίθον Ἰνδῴην, μὴ μάργαρα χειρὶ τινάξῃς,\nοἶα γυναιμανέοντι πέλει θέμις· εἰς Παφίην γάρ\nἀμφιέπεις τεὸν εἶδος ἐπάρκιον, εὐαφέος δὲ\nκάλλεος ἱμείρουσι καὶ οὐ χρυσοῖο γυναῖκες.\nμαρτυρίης ἑτέρης οὐ δεύομαι· ἁβροκόμου γὰρ\nποῖα πἀ Ἐνδυμίωνος ἐδέξατο δῶρα Σελήνη;\nΚύπριδι ποῖον Ἄδωνις ἐδείκνυεν ἕδνον Ἐρώτων;\nἄργυρον Ὠρίων οὐκ ὤπασεν ἠριγενείῃ·\nοὐ Κέφαλος πόρεν ὄλβον ἐπήρατον· ἀλλʼ ἄρα μοῦνος\nχωλὸς ἐὼν Ἥφαιστος ἀθελγέος εἵνεκα μορφῆς\nὤπασε ποικίλα δῶρα, καὶ οὐ παρέπεισεν Ἀθήνην·\nοὐ πέλεκυς χραίσμησε λεχώιος· ἀλλά θεαίνης\nἱμείρων ἀφάμαρτε. σὲ δὲ ζυγίων ὑμεναίων\nφέρτερον, ἢν ἐθέλῃς, θελκτήριον ἄλλο διδάξω·\nβάρβιτα χειρὶ λίγαινε, τεῆς ἀναθήματα Ῥείης,\nΚύπριδος ἁβρὸν ἄγαλμα παροίνιον· ἀμφοτέροις δὲ\nπλήκτροις καὶ στομάτεσσι χέων ἑτερόθροον ἠχώ.\nδάφνην πρῶτον ἄειδε καἰ ἀσταθέος δρόμον Ἠχοῦς\nκαί κτύπον ὑστερόφωνον ἀσιγήτοιο θεαίνης,\nὅττι θεοὺς ποθέοντας ἀπέστυγον· ἀλλὰ καὶ αὐτὴν\nμέλπε Πίτυν φυγόδεμνον, ὀρειάσι σύνδρομον αὔραις,\nΠανὸς ἀλυσκάζουσαν ἀνυμφεύτους ὑμεναίους·\nμέλπε μόρον φθιμένης αὐτόχθονα· μέμφεο γαίῃ.\nκαὶ τάχα δακρύσειε γοήμονος ἄλγεα νύμφης\nκαὶ μόρον οἰκτείρουσα· σὺ δὲ φρένα τέρπεο σιγῇ\nμυρομένης ὁρόων μελιηδέα δάκρυα κούρης·\nοὐδὲ γέλως πέλε τοῖος, ἐπεὶ πλέον οἴνοπι μορφῇ\nἱμερταὶ γεγάασιν, ὅτε στενάχουσι γυναῖκες.\nμέλψον ἐρωμανέουσαν ἐπʼ Ἐνδυμίωνι Σελήνην,\nμέλπε γάμον χαρίεντος Ἀδώνιδος, εἰπὲ καἰ αὐτὴν\nαὐχμηρὴν ἀπέδιλον ἀλωομένην Ἀφροδίτην,\nνυμφίον ἰχνεύουσαν ὀρίδρομον· οὐδέ σε φεύγει\nπατρῴων ἀίουσα μελίφρονα θεσμὸν Ἐρώτων.\nσοὶ μὲν ἐγὼ τάδε πάντα, δυσίμερε Βάκχε, πιφαύσκω·\nἀλλά με καὶ σὸ δίδαξον ἐμῆς θελκτήριον Ἠχοῦς.\nὥς εἰπὼν ἀπέπεμπε γεγηθότα παῖδα Θυώνης.\nκαὶ δολίην Διόνυσος ἔχων ἀγέλαστον ὀπωπὴν\nπαρθενικὴν ἐρέεινεν Ἀδώνιδος ἀμφὶ τοκῆος,\nὡς φίλος, ὡς ὁμόθηρος ὀρίδρομος· ἱσταμένης δὲ\nστήθεϊ χεῖρα πέλασσε δυσίμερον, ἄκρα δὲ μίτρης\nὡς ἀέκων ἔθλιψεν· ἐπιψαύουσα δὲ μαζῶν\nδεξιτερὴ νάρκησε γυναιμανέος Διονύσου.\nκαί ποτε νηπιάχοισιν ἐν ἤθεσιν εἴρετο κούρη\nυἷα Διὸς παρεόντα, τίς ἔπλετο καὶ τίνος εἴη·\nκαὶ πρόφασιν μόγις εὗρε παρὰ προθύροις Ἀφροδίτης\nὄρχατον ἀμπελόεντα καἰ ὄμπνια λήια γαίης\nκαὶ δροσερὸν λειμῶνα καὶ αἰόλα δένδρα δοκεύων\nἤθεσι κερδαλέοισι· καί, οἶά τε γηπόνος ἀνήρ,\nἀμφὶ γάμου τινὰ μῦθον ἀσημάντῳ φάτο φωνῇ·\nΕἰμὶ τεοῦ Λιβάνοιο γεωμόρος· ἥν ἐθελήσῃς,\nἀρδεύω σέο γαῖαν, ἐγὼ σέο καρπὸν ἀέξω.\nὡράων πισύρων νοέω δρόμον· ἱσταμένην δὲ\nνύσσαν ὀπιπεύων φθινοπωρίδα τοῦτο βοήσω·\nΣ̔κορπίος ἀντέλλει βιοτήσιος, ἔστι δὲ κῆρυξ\nαὔλακος εὐκάρποιο· βόας ζεύξωμεν ἀρότρῳ.\nΠληιάδες δύνουσι· πότε σπείρωμεν ἀρούρας;\nαὔλακες ὠδίνουσιν, ὅτε δρόσος εἰς χθόνα πίπτει\nαὐομένην Φαέθοντι.ʼ καὶ Ἀρκάδος ἐγγὺς Ἁμάξης\nχείματος ὀμβρήσαντος ἰδὼν Ἀρκτοῦρον ἐνίψω·\nʽδιψαλέη ποτὲ γαῖα Διὸς νυμφεύεται ὄμβρῳ.ʼ\nεἴαρος ἀντέλλοντος ἑώιος εἰς σὲ βοήσω·\nʼἄνθεα σεῖο τέθηλε· πότε κρίνα καὶ ῥόδα τίλλω;\nἠνίδε, πῶς ὑάκινθος ἐπέτρεχε γείτονι μύρτῳ,\nπῶς γελάᾳ νάρκισσος ἐπιθρῴσκων ἀνεμώνῃ.ʼ\nκαὶ σταφυλὴν ὁρόων θέρεος παρεόντος ἐνίψω·\nʽἁ̓́μπελος ἡβώουσα πεπαίνεται ἄμμορος ἅρπης·\nπαρθένε, σύγγονος ἦλθε· πότε τρυγόωμεν ὀπώρην;\nσὸς στάχυς ἠέξητο καὶ ἀμητοῖο χατίζει·\nλήιον ἀμήσω σταχυηφόρον, ἀντὶ δὲ Δηοῦς\nμητρὶ τεῇ ῥέξαιμι θαλύσια Κυπρογενείῃ.ʼ\nδέξο δὲ γειοπόνον με τεῆς ὑποεργὸν ἀλωῆς·\nὑμετέρης με κόμισσε φυτηκόμον ἀφρογενείης,\nὄφρα φυτὸν πήξαιμι φερέσβιον, ἡμερίδων δὲ\nὄμφακα γινώσκω νεοθηλέα χερσὶν ἀφάσσων.\nοἶδα, πόθεν ποτὲ μῆλα πεπαίνεται· οἶδα φυτεῦσαι\nκαὶ πτελέην τανύφυλλον ἐρειδομένην κυπαρίσσῳ·\nἄρσενα καὶ φοίνικα γεγηθότα θήλεϊ μίσγω,\nκαὶ κρόκον, ἤν ἐθέλῃς, παρὰ μίλακι καλὸν ἀέξω.\nμή μοι χρυσὸν ἄγοις κομιδῆς χάριν· οὐ χρέος ὄλβου·\nμισθὸν ἔχω δύο μῆλα, μιῆς ἕνα βότρυν ὀπώρης.\nτοῖα μάτην ἀγόρευε, καὶ οὐκ ἠμείβετο κούρη\nΒάκχου μὴ νοέουσα γυναιμανέος στίχα μύθων.\nἀλλὰ δόλῳ δόλον ἄλλον ἐπέφραδεν Εἰραφιώτης·\nκαὶ Βερόης ἀπὸ χειρὸς ἐδέχνυτο δίκτυα θήρης\nοἶά τε θαμβήσας τεχνήμονα, πυκνὰ δὲ σείων\nεἰς χρόνον ἀμφελέλιζε, καὶ εἴρετο πολλάκι κούρην·\nΤίς θεὸς ἔντεα ταῦτα, τίς οὐρανίη κάμε τέχνη;\nτίς κάμε; καὶ γὰρ ἄπιστον ἔχω νόον, ὅττι τελέσσει\nζηλομανὴς Ἥφαιστος Ἀδώνιδι τεύχεα θήρης.\nεἶπεν ἀκηλήτοιο παραπλάζων φρένα κούρης.\nκαί ποτε πεπταμένων ἀνεμωνίδος ὑψόθι φύλλων\nνήδυμον ὕπνον ἴαυεν· ὄναρ δέ οἱ ἔπλετο κούρη\nεἵματι νυμφιδίῳ πεπυκασμένη. ἀντίτυπον γάρ\nἔργον, ὅ περ τελέει τις ὲν ἥματι, νυκτὶ δοκεύει·\nβουκόλος ὑπνώων κεραοὺς βόας εἰς νομὸν ἕλκει·\nδίκτυα θηρητῆρι φαείνεται ὄψις ὀνείρου·\nγειοπόνοι δʼ εὕδοντες ἀροτρεύουσιν ἀρούρας,\nαὔλακα δὲ σπείρουσι φερέσταχυν· ἀζαλέῃ δὲ\nἄνδρα μεσημβρίζοντα κατάσχετον αἴθοπι δίψῃ\nεἰς ῥόον, εἰς ἀμάρην ἀπατήλιος ὕπνος ἐλαύνει.\nοὕτω καὶ Διόνυσος, ἔχων ἰνδάλματα μόχθων,\nμιμηλῷ πτερόεντα νόον πόμπευεν ὀνείρῳ,\nκαὶ σκιεροῖσι γάμοισιν ὁμίλεεν. ἐγρόμενος δὲ\nπαρθένον οὐκ ἐκίχησε, καὶ ἤθελεν αὖτις ἰαύειν·\nκαὶ κενεὴν ἐκόμισσε μινυνθαδίης χάριν εὐνῆς,\nεὕδων ἐν πετάλοισι ταχυφθιμένης ἀνεμώνης.\nμέμφετο δʼ ἀφθόγγων πετάλων χύσιν· ἀχνύμενος δὲ\nὕπνον ὁμοῦ καὶ Ἔρωτα καὶ ἑσπερίην Ἀφροδίτην\nτὴν αὐτὴν ἱκέτευεν ἰδεῖν πάλιν ὄψιν ὀνείρου,\nδάσμα γάμου ποθέων ἀπατήλιον. ἄγχι δὲ μύρτου\nπολλάκι Βάκχος ἴαυε, καὶ οὐ γαμίου τύχεν ὕπνου.\nἀλλὰ πόνον γλυκὺν εἶχε, ποθοβλήτῳ δὲ καὶ αὐτὸς\nλυσιμελὴς Διόνυσος ἐλύετο γυῖα μερίμνῃ.\nκαὶ Βερόης γενετῆρι συνέμπορος, υἱέι Μύρρης,\nθηροσύνην ἀνέφηνεν· ἀκοντιστῆρι δὲ θύρσῳ\nστικτὰ νεοσφαγέων ὑπεδύσατο δέρματα νεβρῶν,\nλάθριος εἰς Βερόην δεδοκημένος· ἱσταμένου δὲ\nπαρθένος ἄστατον ὄμμα φυλασσομένη Διονύσου\nφάρεϊ μαρμαίρουσαν ἑὴν ἔκρυψε παρειήν.\nκαὶ πλέον ἔφλεγε Βάκχον, ὅτι δρηστῆρες Ἐρώτων\nαἰδομένας ἔτι μᾶλλον ὀπιπεύουσι γυναῖκας,\nκαὶ πλέον ἱμείρουσι καλυπτομένοιο προσώπου.\nκαί ποτε μουνωθεῖσαν Ἀδώνιδος ἄζυγα κούρην\nἀθρήσας σχεδὸν ἦλθε, καὶ ἀνδρομέης ἀπὸ μορφῆς\nεἶδος ἑὸν μετάμειψε, καὶ ὡς θεὸς ἵστατο κούρῃ·\nκαί οἱ ἑὸν γένος εἶπε καὶ οὔνομα, καὶ φόνον Ἰνδῶν,\nκαὶ χορὸν ἀμπελόεντα, καὶ ἡδυπότου χύσιν οἴνου,\nὅττί μιν ἀνδράσιν εὗρε· φιλοστόργῳ δὲ μενοινῇ\nθάρσος ἀναιδείῃ κεράσας ἀλλότριον αἰδοῦς\nτοίην ποικιλόμυθον ὑποσσαίνων φάτο φωνήν·\nΠαρθένε, σὸν διʼ ἔρωτα καὶ οὐρανὸν οὐκέτι ναίω·\nσῶν πατέρων σπήλυγγες ἀρείονές εἰσιν Ὀλύμπου.\nπατρίδα σὴν φιλέω πλέον αἰθέρος· οὐ μενεαίνω\nσκῆπτρα Διὸς γενετῆρος, ὅσον Βερόης ὑμεναίους·\nἀμβροσίης σέο κάλλος ὑπέρτερον· αἰθερίου δὲ\nνέκταρος εὐόδμοιο τεοὶ πνείουσι χιτῶνες.\nπαρθένε, θάμβος ἔχω σέο μητέρα Κύπριν ἀκούων,\nὅττί σε κεστὸς ἔλειπεν ἀθελγέα· πῶς δὲ σὺ μούνη\nσύγγονον εἶχες Ἔρωτα καὶ οὐ μάθες οἶστρον Ἐρώτων;\nἀλλʼ ἐρέεις γλαυκῶπιν ἀπειρήτην ὑμεναίων·\nνόσφι γάμου βλάστησε καὶ οὐ γάμον οἶδεν Ἀθήνη·\nοὔ σε τέκε γλαυκῶπις ἢ Ἄρτεμις. ἀλλὰ σύ, κούρη,\nΚύπριδος αἷμα φέρουσα τί Κύπριδος ὄργια φεύγεις;\nμὴ γένος αἰσχύνῃς μητρώιον· Ἀσσυρίου δὲ\nεἰ ἐτεὸν χαρίεντος Ἀδώνιδος αἷμα κομίζεις,\nἁβρὰ τελεσσιγάμοιο διδάσκεο θεσμὰ τοκῆος,\nκαὶ Παφίης ζωστῆρι συνήλικι πείθεο κεστῷ,\nκαὶ γαμίων πεφύλαξο δυσάντεα μῆνιν Ἐρώτων·\nνηλέες εἰσὶν Ἔρωτες, ὅτε χρέος, ὁππότε ποινὴν\nἀπρήκτου φιλότητος ἀπαιτίζουσι γυναῖκας·\nοἶσθα γάρ, ὡς πυρόεσσαν ἀτιμήσασα Κυθήρην\nμισθὸν ἀγηνορίης φιλοπάρθενος ὤπασε σύριγξ,\nὅττι φυτὸν γεγαυῖα νόθῃ δονακώδεϊ μορφῇ\nἔκφυγε Πανὸς ἔρωτα, πόθους δʼ ἔτι Πανὸς ἀείδει·\nκαὶ θυγάτηρ Λάδωνος, ἀειδομένου ποταμοῖο,\nἔργα γάμων στυγέουσα δέμας δενδρώσατο Νύμφη,\nἔμπνοα συρίζουσα, καὶ ὀμφήεντι κορύμβῳ\nΦοίβου λέκτρα φυγοῦσα κόμην ἐστέψατο Φοίβου.\nκαὶ σὺ χόλον δασπλῆτα φυλάσσεο, μή σε χαλέψῃ\nθερμὸς Ἔρως βαρύμηνις· ἀφειδήσασα δὲ μίτρης\nδιπλόον ἄμφεπε Βάκχον ὀπάονα καὶ παρακοίτην·\nκαὶ λίνα σοῖο τοκῆος Ἀδώνιδος αὐτὸς ἀείρων\nλέκτρον ἐγὼ στορέσοιμι κασιγνήτης Ἀφροδίτης.\nποῖά σοι ἐννοσίγαιος ἐπάξια δῶρα κομίσσει;\nἦ ῥά σοι ἕδνα γάμοιο λελέξεται ἁλμυρὸν ὕδωρ,\nκαὶ στορέσει πνείοντα δυσώδεα πόντιον ὀδμὴν\nδέρματα φωκάων, Ποσιδήια πέπλα θαλάσσης;\nδέρματα φωκάων μὴ δέχνυσο· σεῖο δὲ παστῷ\nβάκχας ἀμφιπόλους, Σατύρους θεράποντας ὀπάσσω·\nδέξό μοι ἕδνα γάμοιο καὶ ἀμπελόεσσαν ὀπώρην·\nεἰ δʼ ἐθέλεις δόρυ θοῦρον Ἀδώνιδος οἶά τε κούρη,\nθύρσον ἔχεις ἐμὸν ἔγχος· ἔα γλωχῖνα τριαίνης.\nφεῦγε, φίλη, κακὸν ἦχον ἀσιγήτοιο θαλάσσης,\nφεῦγε δυσαντήτων Ποσιδήιον οἶστρον Ἐρώτων.\nἄλλῃ Ἀμυμώνῃ παρελέξατο κυανοχαίτης,\nἀλλὰ γυνὴ μετὰ λέκτρον ὁμώνυμος ἔπλετο πηγή·\nκαὶ Σκύλλῃ παρίαυε καὶ εἰναλίην θέτο πέτρην·\nἈστερίην δʼ ἐδίωκε, καὶ ἔπλετο νῆσος ἐρήμη·\nπαρθενικὴν δʼ Εὔβοιαν ἐνερρίζωσε θαλάσσῃ.\nοὗτος Ἀμυμώνην μνηστεύεται, ὄφρα καὶ αὐτὴν\nλαϊνέην τελέσῃ μετὰ δέμνιον· οὗτος ὀπάσσει\nἕδνον ἑῶν θαλάμων ὀλίγον ῥόον ἢ βρύον ἅλμης\nἢ βυθίην τινὰ κόχλον. ἐγὼ δέ σοι εἵνεκα μορφῆς\nἵσταμαι ἀσχαλόων, τίνα σοι, τίνα δῶρα κομίσσω·\nοὐ χατέει χρυσοῖο τέκος χρυσῆς Ἀφροδίτης.\nἀλλά σοι ἐξ Ἀλύβης κειμήλια πολλὰ κομίσσω·\nἄργυρον ἀργυρόπηχυς ἀναίνεται. εἰς σὲ κομίσσω\nδῶρα διαστίλβοντα φεραυγέος Ἠριδανοῖο·\nἩλιάδων δʼ ὅλον ὄλβον ἐπαισχύνει σέο μορφὴ\nλευκὸν ἐρευθιόωσα, βολαῖς δʼ ἀντίρροπος Ἠοῦς\nεἴκελος ἠλέκτρῳ Βερόης ἀμαρύσσεται αὐχήν\nκαὶ λίθον ἀστράπτοντα· τεοῦ χροὸς εἶδος ἐλέγχει\nμάρμαρα τιμήεντα· μὴ εἴκελον αἴθοπι λύχνῳ\nλυχνίδα σοι κομίσοιμι, σέλας πέμπουσιν ὀπωπαί·\nμὴ καλύκων ῥοδόεντος ἀναΐσσοντα κορύμβου\nσοὶ ῥόδα δῶρα φέροιμι, ῥοδώπιδές εἰσι παρειαί.\nτοῖον ἔπος κατέλεξε· καὶ οὔατος ἔνδοθι κούρη\nχεῖρας ἐρεισαμένη διδύμας ἔφραξεν ἀκουάς,\nμὴ πάλιν ἄλλον Ἔρωτι μεμηλότα μῦθον ἀκούσῃ,\nἔργα γάμου στυγέουσα· ποθοβλήτῳ δὲ Λυαίῳ\nμόχθῳ μόχθον ἔμιξε. τί κύντερόν ἐστιν Ἐρώτων,\nἢ ὅτε θυμοβόροιο πόθου λυσσώδεϊ κέντρῳ\nἀνέρας ἱμείροντας ἀλυσκάζουσι γυναῖκες\nκαὶ πλέον οἶστρον ἄγουσι σαόφρονες; ἐνδόμυχος δὲ\nδιπλόος ἐστὶν ἔρως, ὅτε παρθένος ἀνέρα φεύγει.\nὣς ὁ μὲν οἰστρήεντι πόθου μαστίζετο κεστῷ·\nπαρθενικῆς δʼ ἀπέμιμνεν· ἀμιτροχίτωνι δὲ κούρῃ\nσύνδρομον ἀγρώσσοντα νόον πόμπευεν ἀλήτην,\nκέντρον ἔχων γλυκύπικρον. ἀνεσσύμενος δὲ θαλάσσης,\nἴκμια διψαλέοιο διʼ οὔρεος ἴχνια πάλλων,\nπαρθενικὴν μάστευε Ποσειδάων μετανάστης,\nἄβροχον ὑδατόεντι περιρραίνων χθόνα ταρσῷ·\nκαί οἱ ἔτι σπεύδοντι παρὰ κλέτας εὔβοτον ὕλης\nοὔρεος ἄκρα κάρηνα ποδῶν ἐλελίζετο παλμῷ\nεἰς Βερόην σκοπίαζε, καὶ ἐκ ποδὸς ἄχρι καρήνου\nκούρης ἱσταμένης διεμέτρεεν ἔνθεον ἥβην·\nὀξὺ δὲ λεπταλέοιο διʼ εἵματος οἷα κατόπτρῳ\nὄμμασιν ἀπλανέεσσι τύπον τεκμαίρετο κούρης,\nοἷά τε γυμνωθέντα παρακλιδὸν ἄκρα δοκεύων\nστήθεα μαρμαίροντα, πολυπλεκέεσσι δὲ δεσμοῖς\nμαζῶν κρυπτομένων φθονερὴν ἐπεμέμφετο μίτρην,\nδινεύων ἑλικηδὸν ἐρωμανὲς ὄμμα προσώπου,\nπαπταίνων ἀκόρητος ὅλον δέμας· οἰστρομανὴς δὲ\nεἰναλίην Κυθέρειαν ἁλὸς μεδέων ἐνοσίχθων\nμοχθίζων ἱκέτευε, καὶ ἀγραύλῳ παρὰ ποίμνῃ\nπαρθένον ἱσταμένην φιλίῳ μειλίξατο μύθῳ·\nἙλλάδα καλλιγύναικα γυνὴ μία πᾶσαν ἐλέγχει·\nοὐ Πάφος, οὐκέτι Λέσβος ἀείδεται, οὐκέτι Κύπρου\nοὔνομα καλλιτόκοιο φατίζεται· οὐκέτι μέλψω\nΝάξον ἀειδομένην εὐπάρθενον· ἀλλὰ καὶ αὐτὴ\nεἰς τόκον, εἰς ὠδῖνας ἐνικήθη Λακεδαίμων·\nοὐ Πάφος, οὐκέτι Λέσβος, Ἀμυμώνης δὲ τιθήνη\nἀντολίη σύλησεν ὅλον κλέος Ὀρχομενοῖο,\nμούνην ἀμφιέπουσα μίαν Χάριν· ὁπλοτέρη γὰρ\nτρισσάων Χαρίτων Βερόη βλάστησε τετάρτη.\nπαρθένε, κάλλιπε γαῖαν, ὅ περ θέμις· οὐ σέο μήτηρ\nἐκ χθονὸς ἐβλάστησεν, ἁλὸς θυγάτηρ Ἀφροδίτη·\nπόντον ἔχεις ἐμὸν ἕδνον ἀτέρμονα, μείζονα γαίης·\nσπεῦσον ἐριδμαίνειν ἀλόχῳ Διός, ὄφρά τις εἴπῃ,\nὅττι δάμαρ Κρονίδαο καὶ εὐνέτις ἐννοσιγαίου\nπάντοθι κοιρανέουσιν, ἐπεὶ νιφόεντος Ὀλύμπου\nἭρη σκῆπτρον ἔχει, Βερόη κράτος ἔσχε θαλάσσης.\nοὔ σοι Βασσαρίδας μανιώπεας ἐγγυαλίξω,\nοὐ Σάτυρον σκαίροντα καὶ οὐ Σειληνὸν ὀπάσσω·\nἀλλὰ τελεσσιγάμοιο τεῆς θαλαμηπόλον εὐνῆς\nΠρωτέα σοι καὶ Γλαῦκον ὑποδρηστῆρα τελέσσω·\nδέχνυσο καὶ Νηρῆα καί, ἢν ἐθέλῃς, Μελικέρτην·\nκαὶ πλατὺν ἀενάου μιτρούμενον ἄντυγι κόσμου\nὠκεανὸν κελάδοντα τεὸν θεράποντα καλέσσω·\nσοὶ ποταμοὺς ξύμπαντας ὀπάονας ἕδνον ὀπάσσω.\nεἰ δὲ καὶ ἀμφιπόλοις ἐπιτέρπεαι, εἰς σὲ κομίσσω\nθυγατέρας Νηρῆος· ἀναινομένη δὲ γενέσθω\nμαῖα Διωνύσοιο τεὴ θαλαμηπόλος Ἰνώ.\nἔννεπε· χωομένην δὲ λιπών δυσπειθέα κούρην\nἠέρι μῦθον ἔειπε χέων ἀνεμώδεα φωνήν·\nΜύρρης ὄλβιε κοῦρε, λαχὼν εὔπαιδα γενέθλην\nτιμὴν μοῦνος ἔχεις διδυμάονα· μοῦνος ἀκούεις\nκαὶ γενέτης Βερόης καὶ νυμφίος ἀφρογενείης.\nτοῖα μὲν ἐννοσίγαιος ἱμάσσετο κέντορι κεστῷ·\nπολλὰ δὲ δῶρα τίταινεν Ἀδώνιδι καὶ Κυθερείῃ,\nκούρης ἕδνον ἔρωτος. ὁμοφλέκτῳ δὲ βελέμνῳ\nὄλβον ἄγων Διόνυσος, ὅσον παρὰ γείτονι Γάγγῃ\nχρυσοφαεῖς ὠδῖνες ἐμαιώσαντο μετάλλων,\nπολλὰ μάτην ἱκέτευε θαλασσαίην Ἀφροδίτην.\nκαὶ Παφίη δεδόνητο, πολυμνήστοιο δὲ κούρης\nἀμφοτέρους μνηστῆρας ἐδείδιεν· ἀμφοτέρων δὲ\nἰσοτύπων ὁρόωσα πόθον καὶ ζῆλον Ἐρώτων\nἌρεϊ νυμφιδίῳ Βερόης κήρυξεν ἀγῶνα\nκαὶ γάμον αἰχμητῆρα καί ἱμερόεσσαν Ἐνυώ.\nκαί μιν ὅλην πυκάσασα γυναικείῳ τινὶ κόσμῳ\nΚύπρις ἐπʼ ἀκροπόληος ἑῆς ἱδρύσατο πάτρης\nπαρθένον ἀμφήριστον ἀέθλιον ἁβρὸν Ἐρώτων·\nἀμφοτέροις δὲ θεοῖσι μίαν ξυνώσατο φωνήν·\nἬθελον, εἰ δύο παῖδας ἐγὼ λάχον, ὄφρα συνάψω\nτὴν μὲν ὀφειλομένην ἐνοσίχθονι, τὴν δὲ Λυαίῳ·\nἀλλʼ ἐπεὶ οὐ γενόμην διδυγητόκος, οὐδὲ κελεύει\nθεσμὰ γάμων ἄχραντα μίαν ξυνήονα κούρην\nζεῦξαι διχθαδίοισιν ἀμοιβαίοις παρακοίταις,\nἀμφὶ μιῆς ἀλόχοιο μόθος νυμφοστόλος ἔστω·\nοὐ γὰρ ἄτερ καμάτου Βερόης λέχος· ἀμφὶ δὲ νύμφης\nἄμφω ἀεθλεύσοιτε γάμου προκέλευθον ἀγῶνα·\nὅς δέ κε νικήσει, Βερόην ἀνάεδνον ἀγέσθω\nἀμφοτέροις φίλος ὅρκος· ἐπεὶ περιδείδια κούρης\nγείτονος ἀμφί πόληος, ὅπῃ πολιοῦχος ἀκούω,\nπατρίδα μὴ Βερόης Βερόης διὰ κάλλος ὀλέσσω·\nσυνθεσίας πρὸ γάμοιο τελέσσατε, μὴ μετὰ χάρμην\nπόντιος ἐννοσίγαιος ἀτεμβόμενος περὶ νίκης\nγαῖαν ἀιστώσειεν ἑῆς γλωχῖνι τριαίνης,\nμὴ κοτέων Διόνυσος Ἀμυμώνης περὶ λέκτρων\nἄστεος ἀμπελόεσσαν ἀμαλδύνειεν ἀλωήν.\nεὐμενέες δὲ γένεσθε μετὰ κλόνον· ἀμφότεροι δὲ\nφίλτρου ζῆλον ἔχοντες ὁμοφροσύνης ἐνὶ θεσμῷ\nκάλλεϊ φαιδροτέρῳ κοσμήσατε πατρίδα νύμφης.\nὣς φαμένης μνηστῆρες ἐπῄνεον· ἀμφοτέροις δὲ\nἔμπεδος ὅρκος ἔην Κρονίδης καὶ Γαῖα καὶ Αἰθὴρ\nκαὶ Στύγιαι ῥαθάμιγγες· ἐπιστώσαντο δὲ Μοῖραι\nσυνθεσίας· καὶ Δῆρις ἀέξετο πομπὸς Ἐρώτων\nκαὶ Κλόνος· ἀμφοτέρους δὲ γαμοστόλος ὥπλισε Πειθώ.\nοὐρανόθεν δὲ μολόντες ὀπιπευτῆρες ἀγῶνος\nσὺν Διὶ πάντες ἔμιμνον, ὅσοι ναετῆρες Ὀλύμπου,\nμάρτυρες ὑσμίνης Λιβανηίδος ὑψόθι πέτρης.\nἔνθα φάνη μέγα σῆμα ποθοβλήτῳ Διονύσῳ·\nκίρκος ἀελλήεις χαλάσας πτερὸν ἔγκυον αὔρης\nβοσκομένην ἐδίωκε πελειάδα· τὴν δέ τις ἄφνω\nἐκ χθονὸς ἁρπάξας ἁλιαίετος εἰς βυθὸν ἔπτη,\nφειδομένοις ὀνύχεσσι μετάρσιον ὄρνιν ἀείρων.\nκαί μιν ἰδὼν Διόνυσος ἀπέπτυεν ἐλπίδα νίκης·\nἔμπης δʼ εἰς μόθον ἦλθεν. ἐπʼ ἀμφοτέρων δὲ κυδοιμῷ\nὄμματι μειδιόωντι πατὴρ κεχάρητο Κρονίων,\nδῆριν ἀδελφειοῖο καὶ υἱέος ὕψι δοκεύων.\nΔίζεο τεσσαρακοστὸν ἔτι τρίτον, ὁππόθι μέλπω\nἌρεα κυματόεντα καἰ ἀμπελόεσσαν Ἐνυώ.\nὣς ὁ μὲν ἐγρεκύδοιμος Ἄρης, ὀχετηγὸς Ἐρώτων,\nνυμφιδίης ἀλάλαζε μάχης θαλαμηπόλον ἠχώ,\nκαὶ γαμίου πολέμοιο θεμείλια πῆξεν Ἐνυώ·\nκαὶ κλόνον αἰθύσσων ἐνοσίχθονι καὶ Διονύσῳ\nθοῦρος ἔην Ὑμέναιος, ἐς ὑσμίνην δὲ χορεύων\nχάλκεον ἔγχος ἄειρεν Ἀμυκλαίης Ἀφροδίτης,\nἌρεος ἁρμονίην Φρυγίῳ μυκώμενος αὐλῷ.\nκαὶ Σατύρων βασιλῆι καὶ ἡνιοχῆι θαλάσσης\nπαρθένος ἦεν ἄεθλον· ἀναινομένη δὲ σιωπῇ\nεἰναλίου μνηστῆρος ἔχειν μετανάστιον εὐνὴν\nὑγρὸν ὑποβρυχίων ἐπεδείδιε παστὸν Ἐρώτων,\nκαὶ πλέον ἤθελε Βάκχον· ἔικτο δὲ Δηιανείρῃ,\nἥ ποτε νυμφιδίοιο περιβρομέοντος ἀγῶνος\nἤθελεν Ἡρακλῆα, καὶ ἀσταθέος ποταμοῖο\nἵστατο δειμαίνουσα βοοκραίρους ὑμεναίους.\nκαὶ δρόμον αὐτοκέλευστον ἔχων ἑλικώδεϊ ῥόμβῳ\nἀννέφελος σάλπιζε μέλος πολεμήιον αἰθήρ·\nκαὶ βλοσυρὸν μύκημα χέων λυσσώδεϊ λαιμῷ\nἈσσυρίῳ τριόδοντι κορύσσετο κυανοχαίτης,\nσείων πόντιον ἔγχος. ἀπειλήσας δὲ θαλάσσῃ\nεἰς ἐνοπὴν Διόνυσος ἐκώμασεν οἴνοπι θύρσῳ,\nμητρὸς ὀρεσσινόμοιο καθήμενος ἅρματι Ῥείης·\nκαί τις ἀεξομένη παρὰ Μυγδόνος ἄντυγα δίφρου\nἄμπελος αὐτοτέλεστος ὅλον δέμας ἔσκεπε Βάκχου,\nβόστρυχα μιτρώσασα κατάσκια σύζυγι κισσῷ·\nκαί τις ὑπὸ ζυγόδεσμα περίπλοκον αὐχένα σείων\nθηγαλέῳ χθονὸς ἄκρα λέων ἐχαράξατο ταρσῷ,\nτρηχαλέον μύκημα σεσηρότι χείλεϊ πέμπων·\nκαὶ βραδὺς ἑρπύζων ἐλέφας παρὰ γείτονι πηγῇ\nὄρθιον ἀγνάμπτοιο ποδὸς στήριγμα κολάψας,\nὄμβριον ἀζαλέοισιν ἀνήφυσε χείλεσιν ὕδωρ,\nκαὶ προχοὰς ξήραινε· κονιομένων δὲ ῥοάων\nπηγαίην ἀχίτωνα μετήγαγε διψάδα Νύμφην.\nκαὶ θεὸς ὑγρομέδων ἐκορύσσετο· Νηρεΐδων δὲ\nἦν κλόνος· ἰκμαλέοι δὲ θαλασσαίων ἀπὸ νώτων\nδαίμονες ἐστρατόωντο· τανυπτόρθοις δὲ κορύμβοις\nδῶμα Ποσειδάωνος ἱμάσσετο, πόντιον ὕδωρ·\nκαὶ χθονίου λοφόεντος ἀρασσομένου κενεῶνος\nἡμερίδες. Λιβάνοιο μετοχλίζοντο τριαίνῃ.\nκαί τινα βοσκομένην μελανόχροον ἐγγύθι πόντου\nεἰς βοέην ἀγέλην Ποσιδήιον ἅλματι λάβρῳ\nθυιάδες ἐρρώοντο· τανυγλήνοιο δὲ ταύρου\nἡ μὲν ἐφαπτομένη ῥάχιν ἔσχισεν, ἡ δὲ μετώπου\nδιχθαδίης ἀτίνακτα διέθλασεν ἄκρα κεραίης·\nκαί τις ἀλοιητῆρι διέτμαγε γαστέρα θύρσῳ·\nἄλλη πλευρὸν ἔτεμνεν ὅλον βοός· ἡμιθανὴς δὲ\nὕπτιος αὐτοκύλιστος ὑπώκλασε ταῦρος ἀρούρῃ·\nκαὶ βοὸς ἀρτιτόμοιο κυλινδομένοιο κονίῃ\nἡ μὲν ὀπισθιδίους πόδας ἔσπασεν, ἡ δὲ λαβοῦσα\nπροσθιδίους ἐρύεσκε, πολυστροφάλιγγι δὲ ῥιπῇ\nὄρθιον ἐσφαίρωσεν ἐς ἠέρα δίζυγα χηλήν.\nκαὶ στρατιῆς Διόνυσος ἐκόσμεεν ἡγεμονῆας,\nστήσας πέντε φάλαγγας ἐς ὑδατόεσσαν Ἐνυώ.\nτῆς πρώτης στιχὸς ἦρχε Κίλιξ εὐάμπελος Οἰνεὺς\nυἱὸς Ἐρευθαλίωνος, ὃν ἤροσεν ἐγγύθι Ταύρου\nΦυλλίδος ἀγραύλοισιν ὁμιλήσας ὑμεναίοις·\nτῆς δʼ ἑτέρης ἡγεῖτο μελαγχαίτης Ἐλικάων\nξανθοφυὴς ῥοδέῃσι παρηίσιν, ἀμφὶ δὲ δειρῇ\nπλοχμὸς ἐυστροφάλιγγος ἕλιξ ὑπεσίρετο χαίτης·\nΟἰνοπίων τριτάτης, Στάφυλος προμάχιζε τετάρτης,\nΟἰνομάου δύο τέκνα, φιλακρήτοιο τοκῆος·\nπέμπτης δʼ ἡγεμόνευε Μελάνθιος, ὄρχαμος Ἰνδῶν,\nὅν τέκεν Οἰνώνη Κισσηιάς, ἀμφὶ δὲ κούρῳ\nφυταλιῆς πλέξασα θυώδεος ἄκρα πετήλων\nσπάργανα βοτρυόεντα πέριξ εἱλίξατο μήτηρ,\nυἱέα χυτλώσασα μέθης ἐγκύμονι ληνῷ.\nτοίη κισσοφόροισιν ὀιστεύουσα βελέμνοις\nσύνδρομος ἀμπελόεντι φάλαγξ ἐκορύσσετο βάκχῳ.\nκαὶ στρατιὴν θώρηξε χέων λαοσσόον ἠχώ·\nΒασσαρίδες, μάρνασθε· κορυσσομένου δὲ Λυαίου\nαὐλὸς ἐμὸς κερόεις πολεμήιον ἦχον ἀράσσων\nἀντίτυπον φθέγξαιτο μέλος μυκήτορι κόχλῳ,\nκαὶ διδύμοις πατάγοισι μόθου χαλκόθροον ἠχὼ\nτύμπανα δουπήσειεν· Ἐνυαλίῳ δὲ χορεύων\nΓλαῦκον ὀιστεύσειε Μάρων ῥηξήνορι θύρσῳ·\nκαὶ πλοκάμους Πρωτῆος ἀήθεϊ δήσατε κισσῷ,\nκαὶ Φαρίου πόντοιο λιπὼν Αἰγύπτιον ὕδωρ,\nνεβρίδα ποικιλόνωτον ἔχων μετὰ δέρματα φώκης,\nαὐχένα κυρτώσειεν ἐμοὶ θρασύν· εἰ δύναται δέ,\nΣειληνῷ μεθύοντι κορυσσέσθω Μελικέρτης·\nκαὶ ναέτην Τμώλοιο μετὰ βρυόεντας ἐναύλους\nγηραλέον Φόρκυνα διδάξατε θύρσον ἀείρειν,\nἀμπελόεις δὲ γένοιτο γέρων χερσαῖος ἀλωεύς·\nκαὶ Σάτυρος μενέχαρμος ἑὸν νάρθηκα τινάσσων\nδιψαλέον Νηρῆα μεταστήσειε θαλάσσης\nἀγραύλοις παλάμῃσι· καὶ ἀρτιφύτων ἀπὸ κήπων\nβόστρυχα μιτρώσασθε Παλαίμονος οἴνοπι δεσμῷ,\nκαί μιν ὑποδρήσσοντα μετʼ Ἰσθμιάδος βυθὸν ἅλμης\nπόντιον ἡνιοχῆα κομίσσατε μητέρι Ῥείῃ,\nεἰναλίῃ μάστιγι κυβερνητῆρα λεόντων·\nοὐ γὰρ ἐμὸν κατὰ πόντον ἀνεψιὸν εἰσέτʼ ἐάσσω.\nἀθρήσω δὲ φάλαγγα δορικτήτοιο θαλάσσης\nνεβρίδι κοσμηθεῖσαν· ἀπειρήτῃσι δὲ Νύμφαις\nκύμβαλα Νηρεΐδεσσιν ὀπάσσατε· μίξατε Βάκχαις\nὙδριάδας· Θέτιδος δέ, καὶ εἰ γένος ἐστὶ θαλάσσης,\nμούνης ξεινοδόκοιο φυλάξατε δῶμα θεαίνης·\nΛευκοθέης δʼ ἀπέδιλα συνάψατε ταρσὰ κοθόρνοις·\nχερσαίη δὲ φανεῖσα συνέμπορος Εὐάδι Βάκχῃ\nΔωρὶς ἀερτάζειεν ἐμὴν θιασώδεα πεύκην·\nκαὶ βυθίη Πανόπεια τιναξαμένη βρύον ἅλμης\nβόστρυχα μιτρώσειεν ἐχιδνήεντι κορύμβῳ·\nΕἰδοθέη δʼ ἀέκουσα περίκροτα ῥόπτρα δεχέσθω·\nκαἰ πόθον ἶσον ἔχουσαν ἐρωμανέοντι καὶ αὐτῷ\nτίς νέμεσις Γαλάτειαν ὑποδρήσσειν Διονύσῳ,\nἕδνον Ἀμυμώνης θαλαμηπόλον ὄφρα τελέσσῃ\nἱστοπόνῳ παλάμῃ Λιβανηίδι πέπλον ἀνάσσῃ;\nἀλλὰ γένος Νηρῆος ἐάσατε· ποντοπόρους γὰρ\nδμωίδας οὐκ ἐθέλω, Βερόῃ μὴ ζῆλον ἐγείρω.\nκαὶ κομόων γλωχῖνι τανυπτόρθοιο μετώπου\nΠὰν ἐμὸς οὐρεσίφοιτος ἀτευχέι χειρὶ πιέζων\nθηγαλέῃ πλήξειε Ποσειδάωνα κεραίῃ,\nστέρνου μεσσατίοιο τυχὼν εὐκαμπέσιν αἰχμαῖς\nἢ σκοπέλῳ λοφόεντι, διαρρήξειε δὲ χηλαῖς\nδισσοφυῆ Τρίτωνος ὁμόζυγα κύκλον ἀκάνθης.\nΓλαῦκος ἁλιβρέκτοιο διάκτορος ἐννοσιγαίου\nΒάκχῳ ὑποδρήσσειε, περίκροτα χερσὶν ἀείρων\nαὐχενίῳ τελαμῶνι παρήορα τύμπανα Ῥείης.\nοὐ μούνης Βερόης περιμάρναμαι, ἀλλὰ καὶ αὐτῆς\nνύμφης ἡμετέρης περὶ πατρίδος· οὕ μιν ἀράξας\nἱσταμένην ἀτίνακτον ἁλὸς μεδέων ἐνοσίχθων,\nεἰναλίην περ ἐοῦσαν, ἀμαλδύνειε τριαίνῃ,\nὅττι κορυσσομένῳ θωρήξομαι· ἀμφότερον γάρ,\nεἰ λάχε γείτονα πόντον, ἔχει φυτὰ μυρία Βάκχου,\nνίκης ἡμετέρης σημήιον· ἀγχιάλου γὰρ\nἀλλὰ παλαιοτέρην μετὰ Παλλάδα μάρτυρι Βάκχῳ\nΚέκροψ ἄλλος ἵκοιτο δικασπόλος, ὄφρα καἰ αὐτὴ\nἄμπελος ἀείδοιτο φερέπτολις, ὥς περ ἐλαίη.\nκαὶ πόλιος τελέσας ἕτερον τύπον οὕ μιν ἐάσω\nἐγγὺς ἁλός, κραναὰς δὲ ταμὼν νάρθηκι κολώνας\nγείτονα Βηρυτοῖο γεφυρώσω βυθὸν ἅλμης,\nχερσώσας σκοπέλοισιν ἁλὸς πετρούμενον ὕδωρ·\nτρηχαλέη δὲ κέλευθος ἰσάζεται ὀξέι θύρσῳ.\nἀλλὰ πάλιν μάρνασθε, Μιμαλλόνες, ἠθάδι νίκῃ\nθαρσαλέαι· κταμένων δὲ νεόρρυτον αἷμα Γιγάντων\nνεβρὶς ἐμὴ μεθέπουσα μελαίνεται· εἰσέτι δʼ αὐτὴ\nἀντολίη τρομέει με, καὶ εἰς πέδον αὐχένα κάμπτει\nἸνδὸς Ἄρης, Βρομίῳ δὲ λιτήσια δάκρυα λείβων\nδάκρυα κυματόεντα γέρων ἔφριξεν Ὑδάσπης.\nκαὶ διερὴν μετὰ δῆριν ἔχων Λιβανηίδα νύμφην\nἓν γέρας ἱμείροντι χαρίζομαι ἐννοσιγαίῳ·\nἤν ἐθέλῃ, μέλψειεν ἐμῶν ὑμέναιον Ἐρώτων,\nμοῦνον ἐμῇ Βερόῃ μὴ δόχμιον ὄμμα τανύσσῃ.\nτοῖον ἔπος κατέλεξεν· ἀπειλητῆρι δὲ μύθῳ\nκερτομέων Διόνυσον ἀμείβετο κυανοχαίτης·\nΑἰδόμενος, Διόνυσε, κορύσσομαι, ὅττι τριαίνης\nἤρισας αἰχμητῆρι φυγὼν βουπλῆγα Λυκούργου·\nδεῦρο, Θέτις, σκοπίαζε· τεὸς Διόνυσος ἀλύξας\nκαλὰ φιλοξείνῳ ζωάγρια δῶκε θαλάσσῃ·\nοὐκ ἄγαμαί ποτε τοῦτο, σελασφόρε· μητροφόνου γὰρ\nἐκ πυρὸς ἐβλάστησας, ὅθεν πυρὸς ἄξια ῥέζεις.\nἀλλά, φίλοι Τρίτωνες, ἀρήξατε, δήσατε Βάκχας\nποντοπόρους τελέσαντες· ὀρεσσαύλου δὲ φορῆος\nτύμπανα Σειληνοῖο κατακλύζοιτο θαλάσσῃ,\nκύματι συρομένοιο, καὶ οἰδαίνοντι ῥεέθρῳ\nνηχομένου Σατύροιο φιλεύιος αὐλὸς ἀλάσθω\nεἰς πλόον αὐτοέλικτον· ἐν εὐύδρῳ δὲ μελάθρῳ\nΒασσαρίδες στορέσειαν ἐμὸν λέχος ἀντὶ Λυαίου.\nοὐ χατέω Σατύρων, οὐ Μαινάδας εἰς βυθὸν ἕλκω·\nΝηρεΐδες γεγάασιν ἀρείονες· ἀλλὰ θαλάσσῃ\nδιψαλέαι κρύπτοιντο Μιμαλλόνες, οἰνοχύτου δὲ\nἀντὶ μέθης πιέτωσαν ἐμῆς ἁλὸς ἁλμυρὸν ὕδωρ·\nκαί τις ἐλαυνομένη διερῇ Πρωτῆος ἀκωκῇ\nΒασσαρὶς αὐτοκύλιστος ὀλισθήσειε θαλάσσῃ,\nὀρχηθμὸν θανάτοιο κυβιστήσασα Λυαίῳ.\nΑἰθιόπων δὲ φάλαγγας ἐρύσσατε καὶ στίχας Ἰνδῶν,\nληίδα Νηρεΐδεσσι, κακογλώσσοιο δὲ νύμφης\nΔωρίδι δούλια τέκνα κομίσσατε Κασσιεπείης,\nποινὴν ὀψιτέλεστον· ἀμαιμακέτῳ δὲ ῥεέθρῳ\nὨκεανὸς πυρόεντα λελουμένον ἀστέρα Μαίρης,\nληναίης προκέλευθον ἀκοιμήτοιο χορείης,\nΣείριον ἀμπελόεντα μεταστήσειεν Ὀλύμπου.\nἀλλὰ σύ, Λύδιε Βάκχε, χερείονα θύρσον ἐάσας\nδίζεό σοι βέλος ἄλλο, καὶ αἰόλα δέρματα νεβρῶν\nκάτθεο, σῶν μελέων ὀλίγον σκέπας· οὐρανίου δὲ\nεἴ σε Διὸς γαμίη μαιώσατο νυμφιδίη φλόξ,\nἄρτι πυρὶ πτολέμιζε, πυριτρεφές, ἄρτι κεραυνῷ\nπατρῴῳ προμάχιζε κυβερνητῆρι τριαίνης,\nκαὶ στεροπὴν κούφιζε καὶ αἰγίδα πάλλε τοκῆος·\nοὐ γὰρ Δηριάδης σε μένει πρόμος, οὐ Λυκοόργου\nοὗτος ἀγών, Ἀράβων ὀλίγος μόθος, ἀλλὰ θαλάσσης\nτοσσατίης, τρομέων δὲ καὶ εἰσέτι πόντιον αἰχμὴν\nοὐρανὸς ἡμετέρην βυθίην δεδάηκεν Ἐνυώ·\nκαὶ πρόμος ὑψικέλευθος ἐμῆς τριόδοντος ἀκωκῆς\nπειρήθη Φαέθων, ὅτε δύσμαχος ἀμφὶ Κορίνθου\nεἰς μόθον ἀστερόεντα κορύσσετο πόντιος Ἄρης·\nὑψώθη δὲ θάλασσα κατʼ αἰθέρος, Ὠκεανῷ δὲ\nλούετο διψὰς Ἅμαξα, καὶ ὕδασι γείτονος ἅλμης\nβάψας θερμὰ γένεια Κύων ἐψύχετο Μαίρης,\nκαὶ βυθίων κενεῶνες ἀνυψώθησαν ἐναύλων\nκύματα πυργώσαντες, ἱμασσομένοιο δὲ πόντου\nοὐρανίῳ Δελφῖνι θαλάσσιος ἤντετο δελφίς.\nὣς εἰπὼν τριόδοντι μυχοὺς ἐτίναξε θαλάσσης,\nκαὶ ῥοθίῳ κελάδοντι καὶ οἰδαίνοντι ῥεέθρῳ\nἠέρα μαστίζοντες ἐβόμβεον ὕδατος ὁλκοί.\nκαὶ διεροῖς σακέεσσιν ἐθωρήχθη στρατὸς ἅλμης·\nκαὶ βυθίου Κρονίωνος ἁλιβρέκτῳ παρὰ φάτνῃ\nἐγχείην ἐλέλιζεν ὑποβρυχίην Μελικέρτης,\nζεύξας Ἴσθμιον ἅρμα, καὶ ὑγροπόρου βασιλῆος\nἔγχος ἁλικνήμιδι παρῃώρησεν ἀπήνῃ,\nτριχθαδίῃ γλωχῖνι θαλάσσια νῶτα χαράσσων,\nζεύξας Ἴσθμιον ἅρμα· καὶ Ἱππείῳ χρεμετισμῷ\nἸνδῴων κελάδημα συνεπλατάγησε λεόντων.\nκαὶ δρόμον ὑγρὸν ἔλαυνε· τιταινομένοιο δὲ δίφρου\nἄκρον ὕδωρ ἀδίαντος ἐπέγραφεν ἄβροχος ὁπλή.\nτρίτων δʼ εὐρυγένειος ἐπέκτυπε θυιάδι χάρμῃ,\nὃς διδύμοις μελέεσσιν ἔχει βροτοειδέα μορφὴν\nἀλλοφυῆ, χλοάουσαν, ἀπʼ ἰξύος ἄχρι καρήνου\nἡμιτελής· διερῆς δὲ παρήορος ἰξύος ὁλκῷ\nδίπτυχος ἰχθυόεντι τύπῳ περικάμπτεται οὐρή.\nκαὶ διερῇ μάστιγι, θαλασσαίῃ παρὰ φάτνῃ\nζεύξας ὠκυπόρῳ πεφορημένον ἅρμα θυέλλῃ,\nΓλαῦκος ἀνιπτοπόδων λοφιὴν ἐπεμάστιεν ἵππων\nκαὶ Σατύρους ἐδίωκεν. ἁλιρροίζῳ δὲ κυδοιμῷ\nΠὰν κερόεις, ἀβάτοισιν ἐν ὕδασι κοῦφος ὁδίτης,\nἄβροχος αἰγείῃσιν ἀνακρούων ἄλα χηλαῖς,\nἄστατος ἐσκίρτησε, καλαύροπι πόντον ἀράσσων,\nπηκτίδι συρίζων πολέμου μέλος· ἐν ῥοθίοις δὲ\nμιμηλὴν ἀίων ἀνεμώλιον εἰκόνα φωνῆς\nποσσὶν ὀρεσσινόμοισι διέτρεχε πόντιον ὕδωρ,\nμαστεύων κτύπον ἄλλον· ὑπηνέμιος δὲ καὶ αὐτὴ\nτικτομένη σύριγγι διώκετο ποντιὰς ἠχώ.\nἄλλος ἐυκρήπιδα λόφον νησαῖον ἑλίξας\nῥῖψεν ἐφʼ Ὑδριάδεσσιν, ἀποπλαγχθεῖσα δὲ πέτρη\nΝηρεΐδων ἐτίναξε Παλαίμονος ἔμβρυον αὐλήν.\nΠρωτεὺς δʼ Ἴσθμιον οἶδμα λιπὼν Παλληνίδος ἅλμης\nεἰναλίῳ θώρηκι κορύσσετο, δέρματι φώκης·\nἀμφὶ δέ μιν στεφανηδὸν ἐπέρρεον αἴθοπες Ἰνδοὶ\nΒάκχου κεκλομένοιο, καὶ οὐλοκόμων στίχες ἀνδρῶν\nφωκάων πολύμορφον ἐπηχύναντο νομῆα.\nσφιγγομένου δὲ γέροντος ἔην ἑτερόχροος εἰκών·\nΠρωτεὺς γὰρ μελέεσσι τύπον μιμηλὸν ὑφαίνων\nπόρδαλις αἰολόνωτος ἑὴν ἐστίξατο μορφήν·\nκαὶ φυτὸν αὐτοτέλεστον ἐπὶ χθονὸς ὄρθιον ἔστη\nδενδρώσας ἑὰ γυῖα, τινασσομένων δὲ πετήλων\nψευδαλέον ψιθύρισμα Βορειάδι σύρισεν αὔρῃ·\nκαὶ γραπταῖς φολίδεσσι κεκασμένα νῶτα χαράξας\nεἷρπε δράκων, μεσάτου δὲ πιεζομένου κενεῶνος\nσπεῖραν ἀνῃώρησεν, ὑπʼ ὀρχηστῆρι δὲ παλμῷ\nἄκρα τιταινομένης ἐλελίζετο κυκλάδος οὐρῆς,\nκαὶ κεφαλὴν ὤρθωσεν, ἀποπτύων δὲ γενείων\nἰὸν ἀκοντιστῆρα κεχηνότι σύρισε λαιμῷ·\nκαὶ δέμας ἀλλοπρόσαλλον ἔχων σκιοειδέι μορφῇ\nφρῖξε λέων, σύτο κάπρος, ὕδωρ ῥέε· καὶ χορὸς Ἰνδῶν\nὑγρὸν ἀπειλητῆρι ῥόον σφηκώσατο δεσμῷ\nχερσὶν ὀλισθηρῇσιν ἔχων ἀπατήλιον ὕδωρ·\nκερδαλέος δὲ γέρων πολυδαίδαλον εἶδος ἀμείβων\nεἶχε Περικλυμένοιο πολύτροπα δαίδαλα μορφῆς,\nὃν κτάμεν Ἡρακλέης, ὅτε δάκτυλα δισσὰ συνάψας\nψευδαλέον μίμημα νόθης ἔθραυσε μελίσσης.\nχερσαίην δὲ γέροντος ἐκυκλώσαντο πορείην\nπώεα κητώεντα, φιλοψαμάθοιο δὲ φώκης\nοἰγομένῳ βαρύδουπον ὕδωρ ἐπεπάφλασε λαιμῷ.\nθυγατέρων δὲ φάλαγγα φιλεύιον εἰς μόθον ἕλκων\nἔγχεϊ κυματόεντι γέρων ὡπλίζετο Νηρεύς,\nποντοπόρῳ τριόδοντι καταθρῴσκων ἐλεφάντων,\nδεινὸς ἰδεῖν· πολλαὶ δὲ παρʼ ᾐόνα γείτονες ὄχθαι\nεἰναλίῃ Νηρῆος ἐδοχμώθησαν ἀκωκῇ.\nΝηρεΐδων δὲ γένεθλα συνεκρούσαντο τοκῆι\nὑσμίνης ἀλάλαγμα· καὶ εἰς μόθον ὑψόθι πόντου\nἡμιφανὴς ἀπέδιλος ἐβακχεύθη χορὸς ἅλμης.\nκαὶ Σατύρων ἀσίδηρος ἐπαΐσσουσα κυδοιμῷ\nἀρχαίην ἐπὶ λύσσαν ἀνέδραμεν ἄστατος Ἰνώ,\nλευκὸν ἐρευγομένη μανιώδεος ἀφρὸν ὑπήνης.\nκαὶ βλοσυρὴ Πανόπεια διαΐσσουσα γαλήνης\nγλαυκὰ θαλασσαίης ἐπεμάστιε νῶτα λεαίνης·\nκαὶ ῥόπαλον δυσέρωτος ἀειρομένη Πολυφήμου\nεἰναλίη Γαλάτεια κορύσσετο λυσσάδι Βάκχῃ·\nκουφίζων δʼ ἀτίνακτον ἁλιτρεφέων ἐπὶ νώτων\nπομπίλος ἠέρταζε διʼ ὕδατος ἄβροχον Εἰδώ.\nὡς δέ τις ἱππεύων ἐλατὴρ ὑπὸ κυκλάδι τέχνῃ.\nδοχμώσας ὅλον ἵππον ἀριστερὸν ἐγγύθι νύσσης,\nδεξιτερὸν κάμψειε, παριεμένοιο χαλινοῦ\nκέντρῳ ἐπισπέρχων, προχέων πλήξιππον ἀπειλήν,\nὀκλάζων ἐπίκυρτος, ἐπʼ ἄντυγι γούνατα πήξας\nἰξύι καμπτομένῃ, καὶ ἑκούσιον ἵππον ἐλαύνων\nφειδομένῃ παλάμῃ τεχνήμονι βαιὸν ἱμάσσει,\nὄμμα βαλὼν κατόπισθε, παρελκομένου δὲ προσώπου\nδίφρον ὀπισθοπόροιο φυλάσσεται ἡνιοχῆος·\nὣς τότε Νηρεΐδες διερὴν περὶ νύσσαν ἀγῶνος\nἰχθύας ὠκυπόροισιν ἐοικότας ἤλασαν ἵπποις.\nἄλλη δʼ ἀντικέλευθον ἁλίδρομον εἶχε πορείην\nἡνίοχος δελφῖνος ὑπερκύψασα θαλάσσης,\nνώτῳ δʼ ἰχθυόεντι καθιππεύουσα γαλήνης\nὑγρομανῆ δρόμον εἶχε· μανεὶς δέ τις ὑγρὸς ὁδίτης\nμεσσοφανὴς δελφῖνας ὁμόζυγας ἔσχισε δελφίς.\nκαὶ ποταμοὶ κελάδησαν ἐς ὑσμίνην Διονύσου\nθαρσύνοντες ἄνακτα, καὶ ἀενάων ἀπὸ λαιμῶν\nὑδατόεν μύκημα κεχηνότος Ὠκεανοῖο\nἄγγελος ὑσμίνης Ποσιδήιος ἔβρεμε σάλπιγξ·\nκαὶ πελάγη κυρτοῦτο συναιχμάζοντα τριαίνῃ·\nἸκαρίῳ Μυρτῷος ἐπέτρεχεν, ἀγχιφανὴς δὲ\nἑσπερίῳ Σαρδῷος, Ἴβηρ ἐπεσύρετο Κελτῷ\nοἰδαίνων πελάγεσσι, καὶ ἠθάδι δίζυγι πόντῳ\nΒόσπορος ἀστήρικτος ἐμίγνυε καμπύλον ὕδωρ,\nΑἰγαίου δὲ ῥέεθρα συναιθύσσοντες ἀέλλῃ\nἸονίης κενεῶνες ἐμαστίζοντο θαλάσσης\nσυζυγέες, Σικελῆς δὲ παρὰ σφυρὰ θυιάδος ἅλμης\nκύμασι πυργωθεῖσα συνέκτυπεν Ἀδριὰς ἅλμη\nἀγχινεφής· καὶ κόχλον ἑλὼν ὑπὸ Σύρτιος ὕδωρ\nεἰναλίῃ σάλπιγγι Λίβυς μυκήσατο Νηρεύς·\nκαί τις ἀναΐξας ῥοθίων χερσαῖος ὁδίτης\nεἰς σκοπιὴν πόδα λαιὸν ἐρείσατο, δεξιτερῷ δὲ\nοὕρεος ἄκρα κάρηνα ταμὼν ἐνοσίχθονι ταρσῷ\nμαινάδος ἀψαύστοιο κατηκόντιζε καρήνου·\nκαὶ βυθίῳ τριόδοντι καταιχμάζων Διονύσου\nἅλμασι μητρῴοισιν ἐβακχεύθη Μελικέρτης.\nΒασσαρίδων δὲ φάλαγγες ἐπεστρατόωντο κυδοιμῷ,\nὧν ἡ μὲν δονέουσα μετήλυδα βότρυν ἐθείρης\nεἰς μόθον ὑδατόεντα κορύσσετο φοντάδι λύσσῃ,\nἄστατος οἰστρηθεῖσα ποδῶν βητάρμονι παλμῷ·\nἡ δὲ Σάμου Θρήισσαν ὑπὸ σπήλυγγα Καβείρων\nνασσαμένη Λιβάνοιο παρεσκίρτησεν ἐρίπνῃ,\nβάρβαρον αἰθύσσουσα μέλος Κορυβαντίδος ἠχοῦς·\nἄλλη ἀπὸ Τμώλοιο λεχωίδος ὕψι λεαίνης\nἄρσενα μιτρώσασα κόμην ὀφιώδεϊ δεσμῷ,\nΜαιονὶς ἀκρήδεμνος ὑπεβρυχᾶτο Μιμαλλών,\nκαὶ ποδὸς ἴχνος ἔπηξε μετήορον ὑψόθεν ὄχθης,\nμιμηλαῖς γενύεσσιν ὑπαφριόωσα θαλάσσῃ.\nΣειληνοὶ δὲ Κίλισσαν ἀναβλύζοντες ἐέρσην\nΜυγδονίων ἐλατῆρες ἐθωρήσσοντο λεόντων,\nκαὶ βυθίῳ καναχηδὸν ἐπισκιρτῶντες ὁμίλῳ\nἀμπελόεν παλάμῃσιν ἀνέσχεθον ἔρνος Ἐνυοῦς,\nκαὶ παλάμας τανύσαντο λεοντείην ἐπὶ δειρὴν\nδραξάμενοι πλοκαμῖδος, ἀμαιμακέτους δὲ φορῆας\nθαρσαλέοι λασίοισιν ἀνεκρούσαντο χαλινοῖς.\nἁρπάξας δὲ τένοντα χαραδρήεντος ἐναύλου\nΣειληνὸς πολέμιζε Παλαίμονι, φοιταλέην δὲ\nἔγχεϊ κισσήεντι διʼ ὕδατος ἤλασεν Ἰνώ.\nἄλλῳ δʼ ἄλλος ἔριζε· καὶ οὐκ ᾐδέσσατο Βάκχη\nθύρσῳ ἀκοντιστῆρι καταΐσσουσα τριαίνης,\nΒάκχη θῆλυς ἐοῦσα· προασπίζων δὲ θαλάσσης\nΠανὶ φιλοσκοπέλῳ μετανάστιος ἤρισε Νηρεὺς\nπήχεϊ παφλάζοντι· δαφοινήεντι δὲ κισσῷ\nδαίμονα Παλληναῖον ὀρεστιὰς ἤλασε Βάκχη,\nοὐ δέ μιν ἐστυφέλιξεν· ἐπερχόμενον δὲ Λυαίῳ\nΓλαῦκον ἀκοντιστῆρι Μάρων ἀπεσείσατο θύρσῳ.\nὑψινεφὴς δʼ ἐλέφας μελέων ἐνοσίχθονι παλμῷ\nδινεύων στατὸν ἴχνος ἀκαμπέι γούνατος ὀγκῷ\nχείλεσι μηκεδανοῖσι χαμευνάδι μάρνατο φώκῃ·\nκαὶ Σάτυροι ῥώοντο κυβιστητῆρι κυδοιμῷ\nταυροφυεῖς κεράεσσι πεποιθότες, ἐσσυμένων δὲ\nἀλλοφανὴς κεχάλαστο διʼ ἰξύος ὄρθιος οὐρή.\nΣειληνῶν δὲ φάλαγγες ἐπέρρεον, ὧν ὁ μὲν αὐτῶν\nποσσὶ διχαζομένοις ἐποχημένος ἰξύι ταύρου\nσυμπλεκέων ἔθλιψε μέλος διδυμόθροον αὐλῶν.\nκαὶ πλοκάμους βαλίῃσι συναιθύσσουσα θυέλλαις\nΜυγδονὶς ἐκροτάλιζεν ὁμόζυγα κύμβαλα Βάκχη,\nκαὶ λοφιὴν ἐπίκυρτον ἐμάστιε λυσσάδος ἄρκτου\nθηρὸς ὑποβρυχίης ἀντώπιον· ἀγροτέρη δὲ\nπόρδαλις οὐρεσίφοιτος ἐλαύνετο κέντορι θύρσῳ.\nκαί τις ἀμερσινόοιο κατάσχετος ἅλματι λύσσης\nἴχνεσιν ἀβρέκτοισιν ἐπεσκίρτησε θαλάσσῃ,\nοἷα Ποσειδάωνος ἐπισκαίρουσα καρήνῳ·\nλὰξ ποδὶ κύματα τύψεν, ἐπηπείλησε δὲ πόντῳ\nσιγαλέῳ, καὶ κωφὸν ὕδωρ ἐπεμάστιε θύρσῳ\nΒασσαρὶς ὑγροφόρητος· ἀπὸ πλοκάμοιο δὲ νύμφης\nἀφλεγέος σελάγιζε κατʼ αὐχένος αὐτόματον πῦρ,\nθάμβος ἰδεῖν. κινυρὴ δὲ παρʼ ᾐόνι γείτονι πόντῳ\nφύλοπιν εἰσορόωσα θαλασσομόθου Διονύσου\nαἰνοπαθὴς Ψαμάθη πολυταρβέα ῥήξατο φωνήν·\nΕἰ Θέτιδος χάριν οἶσθα καὶ εὐπαλάμου Βριαρῆος,\nεἰ μάθες Αἰγαίωνα τεῶν χραισμήτορα θεσμῶν,\nΖεῦ ἄνα, Βάκχον ἔρυκε μεμηνότα· μηδὲ νοήσω\nδουλοσύνην Νηρῆος ἐπὶ Γλαύκοιο τελευτῇ·\nμὴ Θέτις αἰολόδακρυς ὑποδρήσσειε Λυαίῳ,\nδμωίδα μή μιν ἴδοιμι παρὰ Βρομίῳ, χθόνα Λυδῶν\nὀψομένην μετὰ πόντον, Ἀχιλλέα, Πηλέα, Πύρρον,\nυἱωνόν, πόσιν, υἷα μιῇ στενάχουσαν ἀνίῃ·\nΛευκοθέην δʼ ἐλέαιρε γοήμονα, τῆς παρακοίτης\nυἷα λαβὼν ἐδάιξε, τὸν ἀστόργοιο τοκῆος\nπαιδοφόνοι γλωχῖνες ἐδαιτρεύσαντο μαχαίρης.\nὣς φαμένης ἤκουσε διʼ αἰθέρος ὑψιμέδων Ζεύς,\nκαὶ Βερόης ὑμέναιον ἐπέτρεπεν ἐννοσιγαίῳ,\nκαὶ μόθον ἐπρήυνε γαμοστόλον·οὐρανόθεν γὰρ\nνυμφιδίην ἀτέλεστον ἀναστέλλοντες Ἐνυὼ\nΒάκχον ἀπειλητῆρες ἐκυκλώσαντο κεραυνοί.\nκαὶ θεὸς ἀμπελόεις γαμίῳ δεδονημένος ἰῷ\nκούρην μὲν μενέαινε· πατὴρ δέ μιν ὑψιμέδων Ζεὺς\nβρονταίης ἀνέκοπτε μέλος σάλπιγγος ἀράσσων,\nκαὶ πόθον ὑσμίνης ἀνεσείρασε πάτριος ἠχώ.\nὀκναλέοις δὲ πόδεσσιν ἐχάζετο νωθρὸς ὁδίτης,\nστυγνὸς ὀπισθοβόλῳ δεδοκημένος ὄμματι κούρην·\nοὔασι δʼ αἰδομένοισιν ἀειδομένων ἐνὶ πόντῳ\nζῆλον ἔχων ἤκουεν Ἀμυμώνης ὑμεναίων.\nκαὶ γάμον ἡμιτέλεστον ἁλίβρομος ἤπυε σύριγξ,\nκαὶ δονέων ἄσβεστον ἐν ὕδασι νυμφίδιον πῦρ\nπαστὸν Ἀμυμώνης θαλαμηπόλος ἤπυε Νηρεύς,\nκαὶ μέλος ἔπλεκε Φόρκυς· ὁμοζήλῳ δὲ πορείῃ\nΓλαῦκος ἀνεσκίρτησεν, ἐβακχεύθη Μελικέρτης·\nκαὶ ζυγίην Γαλάτεια διακρούουσα χορείην\nἄστατος ὀρχηστῆρι ποδῶν ἐλελίζετο παλμῷ,\nκαὶ γάμιον μέλος εἶπεν, ἐπεὶ μάθε καλὰ λιγαίνειν\nποιμενίῃ σύριγγι διδασκομένη Πολυφήμου.\nκαὶ Βερόης διεροῖσιν ὁμιλήσας ὑμεναίοις\nνυμφίος ἐννοσίγαιος ἐφίλατο πατρίδα νύμφης·\nκαὶ Βερόης ναέτῃσιν ἑῆς κειμήλιον εὐνῆς\nἌρεος εἰναλίοιο θαλασσαίην πόρε νίκην.\nκαὶ γάμος ὄλβιος ἦεν, ἐπεὶ βυθίῳ παρὰ παστῷ\nἄξιον ἕδνον Ἔρωτος Ἄραψ ἐκομίσσατο Νηρεύς,\nἩφαίστου σοφὸν ἔργον, Ὀλύμπια δαίδαλα, νύμφῃ,\nὁρμὸν ἄγων κάλυκάς τε φέρων ἕλικάς τε τιταίνων,\nὁππόσα Νηρεΐδεσσιν ἀμιμήτῳ κάμε τέχνῃ\nΛήμνιος ἐργοπόνος παρὰ κύμασι καὶ μέσον ἅλμης\nἔμπυρον ἄκμονα πάλλεν ὑποβρυχίην τε πυράγρην,\nφυσαλέου χοάνοιο περίδρομον ἄσθμα τιταίνων\nποιητοῖς ἀνέμοισιν, ἀναπτομένης δὲ καμίνου\nἐν ῥοθίοις ἄσβεστον ἐβόμβεεν ἐνδόμυχον πῦρ.\nΝηρεὺς μὲν τάδε δῶρα πολύτροπα, δῶκε δὲ κούρῃ\nΠερσικὸς Εὐφρήτης πολυδαίδαλον εἶδος ἀράχνης·\nχρυσὸν Ἴβηρ πόρε Ῥῆνος· ἐχεκτεάνων δὲ μετάλλων\nἤλυθεν εἴκελα δῶρα γέρων Πακτωλὸς ἀείρων\nχερσὶ φυλασσομένῃσιν, ὅτι πρόμον ἔτρεμε γείτονα Ῥείην\nΒάκχον ἑὸν βασιλῆα, καὶ ἔτρεμε γείτονα Ῥείην\nΜυγδονίης πολιοῦχον ἑῆς χθονός· Ἠριδανὸς δὲ\nἩλιάδων ἤλεκτρα ῥυηφενέων ἀπὸ δένδρων\nδῶρα πόρε στίλβοντα· καὶ ἀργυρέης ἀπὸ πέτρης\nΣτρυμὼν ὅσσα μέταλλα καὶ ὁππόσα Γεῦδις ἀείρει,\nἕδνον Ἀμυμώνῃ δωρήσατο κυανοχαίτης.\nὣς ὁ μὲν ἀρτιχόρευτος ὑποβρυχίῳ παρὰ παστῷ\nγήθεεν ἐννοσίγαιος· ἀμειδήτῳ δὲ Λυαίῳ\nγνωτὸς Ἔρως φθονέοντι παρήγορον ἴαχε φωνήν·\nΝυμφοκόμῳ, Διόνυσε, τί μέμφεαι εἰσέτι κεστῷ;\nοὐ Βρομίῳ Βερόης γάμος ἔπρεπεν, ἀλλὰ θαλάσσης\nἄρμενος ἦν γάμος οὗτος, ὅτι βρυχίης Ἀφροδίτης\nπαῖδα λαβὼν ἔζευξα θαλασσοπόρῳ παρακοίτῃ·\nἁβροτέρην δʼ ἐφύλαξα τεοῖς θαλάμοις Ἀριάδνην,\nἐκ γενεῆς Μίνωος ὁμόγνιον· οὐτιδανὴν δὲ\nπόντιον αἷμα φέρουσαν Ἀμυμώνην λίπε πόντῳ.\nἀλλὰ λιπὼν Λιβάνοιο λόφον καὶ Ἀδώνιδος ὕδωρ\nἵξεαι εἰς Φρυγίην εὐπάρθενον, ἧχί σε μίμνει\nἄβροχον Ἠελίοιο λέχος Τιτηνίδος Αὔρης·\nκαὶ στέφος ἀσκήσασα μάχης καὶ παστάδα κούρης\nΘρῄκη νυμφοκόμος σε δεδέξεται, ἧχι καὶ αὐτὴ\nΠαλλήνη καλέει σε δορυσσόος, ἧς παρὰ παστῷ\nἀθλοφόρον γαμίοισι περιστέψω σε κορύμβοις\nἱμερτὴν τελέσαντα παλαισμοσύνην Ἀφροδίτης.\nτοῖα γυναιμανέοντι κασιγνήτῳ φάτο Βάκχῳ\nθοῦρος Ἔρως· πτερύγων δὲ πυρώδεα βόμβον ἰάλλων\nἠερίῃ νόθος ὄρνις ἀνῃώρητο πορείῃ,\nκαὶ Διὸς εἰς δόμον ἦλθεν. ἀπʼ Ἀσσυρίοιο δὲ κόλπου\nἁβροχίτων Διόνυσος ἀνήιεν εἰς χθόνα Λυδῶν\nΠακτωλοῦ παρὰ πέζαν, ὅπῃ χρυσαυγέι πηλῷ\nἀφνειῆς τιτάνοιο μέλαν φοινίσσεται ὕδωρ·\nΜαιονίης δʼ ἐπέβαινε, καὶ ἵστατο μητέρι Ῥείῃ\nἸνδῴης ὀρέγων βασιλήια δῶρα θαλάσσης.\nκαλλείψας δὲ ῥέεθρα βαθυπλούτου ποταμοῖο\nκαὶ Φρύγιον κενεῶνα καὶ ἁβροβίων γένος ἀνδρῶν\nἈρκτῴην παρὰ πέζαν ἑὴν ἐφύτευσεν ὀπώρην,\nΕὐρώπης πτολίεθρα μετʼ Ἀσίδος ἄστεα βαίνων.\nτεσσαρακοστὸν ὕφηνα τὸ τέτρατον, ἧχι γυναῖκας\nδέρκεο μαινομένας καὶ Πενθέος ὄγκον ἀπειλῆς.\nἤδη δʼ Ἰλλυρίης Δαυλάντιον ἔθνος ἀρούρης\nκαὶ πέδον Αἱμονίης καὶ Πήλιον ἄκρον ἐάσας\nἙλλάδος ἐγγὺς ἵκανε, καὶ Ἀονίῃ παρὰ πέζῃ\nστῆσε χορούς. ἀίων δὲ μέλος μυκήτορος αὐλοῦ\nΠανὶ Ταναγραίῳ θιάσους ἐστήσατο ποιμήν·\nκαὶ κρήνη κελάδησεν, ὅπῃ χθονὸς ἄκρον ἀράξας\nὑγρὸς ὄνυξ ἵππειος ἐπώνυμον ἔγλυφεν ὕδωρ·\nἈσωπὸς δʼ ἐχόρευε πυρίπνοα χεύματα σύρων\nκαὶ προχοὰς ἐλέλιξε· σὺν Ἰσμηνῷ δὲ τοκῆι\nκυκλάδας αἰθύσσουσα ῥοὰς ὠρχήσατο Δίρκη.\nκαί ποτέ τις δρυόεντος ἀναΐξασα κορύμβου\nἡμιφανὴς ἐλίγαινεν Ἁμαδρυὰς ὑψόθι δένδρου,\nοὔνομα κυδαίνουσα κορυμβοφόρου Διονύσου·\nπηγαίη δʼ ὁμόφωνος ἀσάμβαλος ἴαχε Νύμφη.\nκαὶ κτύπος οὐρεσίφοιτος ἀδεψήτοιο βοείης\nΠενθέος ἀσπόνδοισιν ἐπεσμαράγησεν ἀκουαῖς·\nοἰνοφόρῳ δʼ ἀθέμιστος ἄναξ ἐπεχώσατο Βάκχῳ,\nκαὶ στρατιὴν ἐκόρυσσε μαχήμονα, κέκλετο δʼ ἀστοῖς\nἄστεος ἑπταπόροιο περιφράξαι πυλεῶνας·\nοἱ μὲν ἐπεκλήισσαν ἀμοιβαδίς, ἐξαπίνης δὲ\nαὐτόματοι κληῖδες ἀνωίγνυντο πυλάων,\nκαὶ δολιχοὺς πυλεῶνι μάτην ἐπέβαλλον ὀχῆας\nἠερίοις θεράποντες ἐριδμαίνοντες ἀήταις.\nοὐ τότε τις πυλαωρὸς ἰδὼν ἀνεσείρασε Βάκχην·\nΣειληνοὺς δὲ γέροντας ἀτευχέας ἀσπιδιῶται\nἔτρεμον αἰχμητῆρες· ὁμογλώσσῳ δʼ ἀλαλητῷ\nκεκλομένου βασιλῆος ἀφειδήσαντες ἀπειλῆς\nπολλάκις ὠρχήσαντο, σὺν εὐτύκτοις δὲ βοείαις\nκυκλάδος ἐστήσαντο σακεσπάλον ἅλμα χορείης,\nἀντίτυπον μίμημα φιλοσμαράγων Κορυβάντων.\nφρικαλέαι δʼ ἰάχησαν ἐν οὔρεσι λυσσάδες ἄρκτοι·\nκαὶ γένυν αἰθύσσουσα καὶ ὑψιπότητον ἐρωὴν\nπόρδαλις ᾐώρητο· λέων δέ τις ἁβρὸν ἀθύρων\nμειλίχιον βρύχημα συνήλικι πέμπε λεαίνῃ.\nἤδη δʼ αὐτοέλικτος ἐσείετο Πενθέος αὐλὴ\nἀκλινέων σφαιρηδὸν ἀναΐσσουσα θεμέθλων·\nκαὶ πυλεὼν δεδόνητο θορὼν ἐνοσίχθονι παλμῷ,\nπήματος ἐσσομένοιο προάγγελος· αὐτόματος δὲ\nλάινος Ὀγκαίης ἐλελίζετο βωμὸς Ἀθήνης,\nὅν ποτε Κάδμος ἔδειμεν, ὅτε βραδυπειθέι ῥιπῇ\nμόσχου πυργοδόμοιο φερέπτολις ὤκλασε χηλή·\nἀμφὶ δὲ θεῖον ἄγαλμα πολισσούχοιο θεαίνης\nαὐτομάτῃ ῥαθάμιγγι θεόσσυτος ἔβλυεν ἱδρὼς\nδεῖμα φέρων ναέτῃσι· καὶ ἐκ ποδὸς ἄχρι καρήνου\nἄγγελος ἐσσομένων βρέτας Ἄρεος ἔρρεε λύθρῳ.\nκαὶ ναέται δεδόνηντο· φόβῳ δʼ ἐλελίζετο μήτηρ\nΠενθέος αὐχήεντος, ἐβακχεύθη δὲ μενοινῇ,\nμνησαμένη προτέροιο δαφοινήεντος ὀνείρου\nπικρὰ προθεσπίζοντος, ἐπεὶ πάρος ὑψόθι λέκτρων\nἐξ ὅτε κοιρανίην πατρώιον ἥρπασε Πενθεύς,\nπάννυχον ὑπναλέοις ὀάροις εὕδουσαν Ἀγαύην\nφάσματα μιμηλοῖο διεπτοίησεν ὀνείρου,\nἀπλανέος θρῴσκοντα διʼ εὐκεράου πυλεῶνος·\nἔλπετο γὰρ Πενθῆα χοροίτυπον ἁβρὸν ὁδίτην\nἄρσενα κοσμήσαντα γυναικείῳ χρόα πέπλῳ\nῥῖψαι πορφυρόνωτον ἐπὶ χθόνα φᾶρος ἀνάκτων,\nθύρσον ἐλαφρίζοντα καὶ οὐ σκήπτροιο φορῆα·\nκαί μιν ἰδεῖν ἐδόκησε πάλιν Καδμηὶς Ἀγαύη\nἑζόμενον σκιεροῖο μετάρσιον ὑψόθι δένδρου·\nκαὶ φυτὸν ὑψικάρηνον, ὅπῃ θρασὺς ἕζετο Πενθεύς,\nθῆρες ἐκυκλώσαντο, καὶ ἄγριον εἶχον ἐρωὴν\nδένδρον ἀπειλητῆρι μετοχλίζοντες ὀδόντι,\nτρηχαλέαις γενύεσσι· τινασσομένοιο δὲ δένδρου\nκύμβαχος αὐτοκύλιστος ἕλιξ δινεύετο Πενθεύς,\nκαί μιν ἐδηλήσαντο δεδουπότα λυσσάδες ἄρκτοι·\nἀγροτέρη δὲ λέαινα καταΐσσουσα προσώπου\nπρυμνόθεν ἔσπασε χεῖρα, καὶ ἄσχετα μαινομένη θὴρ\nἡμιτόμου Πενθῆος ἐρεισαμένη πόδα λαιμῷ\nθηγαλέοις ὀνύχεσσι διέθρισεν ἀνθερεῶνα,\nαἱμαλέον δὲ κάρηνον ἐκούφισεν ἅρπαγι ταρσῷ\nοἰκτρὰ δαϊζομένου, καὶ ἐδείκνυε μάρτυρι Κάδμῳ\nπαλλομένη, βροτέην δʼ ἀλιτήμονα ῥήξατο φωνήν·\nΕἰμὶ τεὴ θυγάτηρ θηροκτόνος· εἰμὶ δὲ μήτηρ\nΠενθέος ὀλβίστοιο, τεὴ φιλότεκνος Ἀγαύη.\nτηλίκον ὤλεσα θῆρα· λεοντοφόνοιο δὲ νίκης\nδέχνυσο τοῦτο κάρηνον ἐμῆς πρωτάγριον ἀλκῆς·\nτηλίκον οὔ ποτε θῆρα κατέκτανε σύγγονος Ἰνώ,\nοὐ κτάνεν Αὐτονόη· σὺ δὲ σύμβολα παιδὸς Ἀγαύης\nπῆξον ἀριστοπόνοιο τεοῦ προπάροιθε μελάθρου.\nτοῖον ὄναρ βλοσυρωπὸν ὑπόχλοος εἶδεν Ἀγαύη.\nἔνθεν ἐριπτοίητος ἀπωσαμένη πτερὸν Ὕπνου,\nὀρθρινὴ καλέσασα θεηγόρον υἷα Χαρικλοῦς,\nμάντιας ἐσσομένων φονίους ἐδίδαξεν ὀνείρους·\nΤειρεσίας δʼ ἐκέλευσε θεοπρόπος ἄρσενα ῥέξαι\nταῦρον, ἀοσσητῆρα δαφοινήεντος ὀνείρου,\nΖηνὸς ἀλεξικάκοιο θεοκλήτῳ παρὰ βωμῷ,\nμηκεδανῆς ἐλάτης παρὰ δένδρεον, ἧχι Κιθαιρὼν\nπέπταται ὑψικάρηνος· Ἁμαδρυάδεσσι δὲ Νύμφαις\nθῆλυν ὄιν σήμαινε θυηπολέειν παρὰ λόχμῃ.\nἔγνω δʼ ἔμφρονα θῆρα καὶ ἀγρώσσουσαν Ἀγαύην\nγαστρὸς ἑῆς ὠδῖνα καὶ ὠλεσίτεκνον ἀγῶνα\nκαὶ κεφαλὴν Πενθῆος· ἐν ἀφθόγγῳ δὲ σιωπῇ\nκρύψεν ὀνειρείης ἀπατήλιον εἰκόνα νίκης,\nΠενθέα μὴ βαρύμηνιν ἑὸν βασιλῆα χαλέψῃ.\nπειθομένη δὲ γέροντι σοφῷ φιλότεκνος Ἀγαύη\nεἰς ὄρος ὑψικάρηνον ὁμόστολος ἤιε Κάδμῳ\nΠενθέος ἑσπομένοιο· καὶ εὐκεράῳ παρὰ βωμῷ\nθῆλυν ὄιν κερόεντι συνέμπορον ἄρσενι ταύρῳ,\nἧχι Διὸς πέλεν ἄλσος ὀρειάδος ἔμπλεον ὕλης,\nΖηνὶ καὶ Ἁδρυάδεσσι μίαν ξύνωσε θυηλὴν\nΚάδμος Ἀγηνορίδης, θεοτερπέα βωμὸν ἀνάψας,\nῥέζων ἀμφοτέροισιν· ἀναπτομένοιο δὲ πυρσοῦ\nκνίση μὲν περίφοιτος ἕλιξ συνενήχετο καπνῷ\nεὐόδμῳ στροφάλιγγι, δαϊζομένου δʼ ἄρα ταύρου\nὄρθιος αἱμαλέης αὐτόσσυτος αὐλὸς ἐέρσης\nχεῖρας ἐρευθιόωντι φόνῳ πόρφυρεν Ἀγαύης\nαὐχένιον δὲ τένοντα πέριξ στεφανηδὸν ἑλίξας\nοἰδαλέην ἐπίκυρτον ἑὴν δοχμώσατο δειρὴν\nμείλιχος εἱλικόεντι δράκων μιτρούμενος ὁλκῷ,\nστέμματι δʼ ὁλκαίῳ κεφαλὴν κυκλώσατο Κάδμου\nπρηῢς ὄφις, καὶ γλῶσσα πέριξ λίχμαζεν ὑπήνην\nμειλιχίων φίλον ἰὸν ἀποπτύουσα γενείων\nοἰγομένων· καὶ θῆλυς ὄφις μιτρώσατο κόρσην\nἉρμονίης ξανθοῖσι περιπλεχθεῖσα κορύμβοις.\nκαὶ διδύμων ὀφίων πετρώσατο γυῖα Κρονίων,\nὅττι παρʼ Ἰλλυρικοῖο δρακοντοβότου στόμα πόντου\nἉρμονίη καὶ Κάδμος ἀμειβομένοιο προσώπου\nλαϊνέην ἤμελλον ἔχειν ὀφιώδεα μορφήν.\nκαὶ φόβον ἄλλον ἔχουσα μετὰ προτέρου φόβον ὕπνου\nνόστιμος εἰς δόμον ἦλθε σὺν υἱέι καὶ γενετῆρι.\nτοῖον ἴδεν ποτὲ φάσμα, καὶ ὀμφήεντος ὀνείρου\nμνησαμένη δεδόνητο φόβῳ φιλότεκνος Ἀγαύῃ.\nἤδη δʼ ἑπταπόροιο διʼ ἄστεος ἵπτατο Φήμη\nὄργια κηρύσσουσα χοροπλεκέος Διονύσου·\nοὐδέ τις ἦν ἀχόρευτος ἀνὰ πτόλιν· ἀγρονόμων δὲ\nεἰαρινοῖς πετάλοισιν ἐμιτρώθησαν ἀγυιαί·\nκαὶ θάλαμον Σεμέλης χλοερῷ σκιόωσα κορύμβῳ\nνυμφιδίου σπινθῆρος ἔτι πνείοντα κεραυνοῦ\nαὐτοφυὴς ἐμέθυσσεν ἕλιξ εὐώδεϊ καρπῷ.\nφρικτὰ δὲ παπταίνων πολυειδέα θαύματα Βάκχου,\nζῆλον ἔχων ὑπέροπλον, ἄναξ κυμαίνετο Πενθεύς·\nκαὶ κενεῆς προχέων ὑπερήνορα κόμπον ἀπειλῆς\nτοῖον ἔπος δμώεσσιν ἀτάσθαλος ἴαχε Πενθεύς·\nΛυδὸν ἐμὸν θεράποντα κομίσσατε, θῆλυν ἀλήτην,\nδαινυμένου Πενθῆος ὑποδρηστῆρα τραπέζης,\nοἰνοδόκῳ ποτὸν ἄλλον διαστάζοντα κυπέλλῳ,\nἢ γλάγος ἢ γλυκὺ χεῦμα · κασιγνήτην δὲ τεκούσης\nΑὐτονόην πληγῇσιν ἀμοιβαίῃσιν ἱμάσσω,\nκαὶ πλοκάμους τμήξωμεν ἀκερσικόμου Διονύσου·\nκύμβαλα δʼ ἠχήεντα διαρρίψαντες ἀήταις\nκαὶ πάταγον Βερέκυντα καὶ Εὔια τύμπανα Ῥείης\nἕλκετε Βασσαρίδας μανιώδεας, ἕλκετε Βάκχας,\nἀμφιπόλους Βρομίοιο συνήλυδας, ἃς ἐνὶ Θήβῃ\nἸσμηνοῦ διεροῖσιν ἀκοντίζοντες ἐναύλοις\nΝηίδας Ἀονίαις ποταμηίσι μίξατε Νύμφαις\nἥλικας, Ἁδρυάδας δὲ γέρων δέξαιτο Κιθαιρὼν\nἄλλαις Ἁδρυάδεσσιν ὁμόζυγας ἀντὶ Δυαίου.\nἄξατε πῦρ, θεράποντες, ἐπεὶ ποινήτορι θεσμῷ,\nἐκ πυρὸς εἰ πέλε Βάκχος, ἐγὼ πυρὶ Βάκχον ὀπάσσω·\nΖεὺς Σεμέλην ἐδάμασσεν, ἐγὼ Διόνυσον ὀλέσσω.\nεἰ δέ κε πειρήσαιτο καὶ ἡμετέροιο κεραυνοῦ,\nγνώσεται, οἷον ἔχω χθόνιον σέλας· οὐρανίου γὰρ\nθερμοτέρους σπινθῆρας ἐμὸν λάχεν ἀντίτυπον πῦρ·\nσήμερον αἰθαλόεντα τὸν ἀμπελόεντα τελέσσω.\nεἰ δὲ μόθον στήσειε μαχήμονα θύρσον ἀείρων,\nγνώσεται, οἷον ἔχω χθόνιον δόρυ· καί μιν ὀλέσσω,\nοὐ ποδός, οὐ λαγόνων, οὐ στήθεος, οὐ κενεώνων,\nὠτειλὴν μεθέποντα· καὶ οὐ βουπλῆγι δαΐξω\nκυρτὰ βοοκραίροιο κεράατα δισσὰ μετώπου,\nοὐδὲ διατμήξω μέσον αὐχένος· ἀλλά ἑ τύψω\nἔγχεϊ χαλκείῳ τετορημένον εἰς πτύχα μηροῦ,\nὅττι Διὸς μεγάλοιο γονὴν ἐψεύσατο μηροῦ\nκαὶ πόλον ὡς ἑὸν οἶκον· ἐγὼ δέ μιν ἀντὶ μελάθρου\nἀντὶ Διός πυλεῶνος ἐνέρτερον Ἄιδι πέμψω,\nἠέ μιν αὐτοκύλιστον ἀλυσκάζοντα καλύψω\nκύμασιν Ἰσμηνοῖο, καὶ οὐ χρέος ἐστὶ θαλάσσης.\nοὐ δέχομαι βροτὸν ἄνδρα νόθον θεόν· εἰ θέμις εἰπεῖν,\nψεύσομαι, ὡς Διόνυσος, ἐμὸν γένος· οὐκ ἀπὸ Κάδμου\nαἷμα φέρω χθονίοιο, πατὴρ δʼ ἐμός, ὄρχαμος ἄστρων,\nἠέλιός με φύτευσε, καί οὐκ ἔσπειρεν Ἐχίων·\nτίκτε Σεληναίη με, καὶ οὐκ ἐλόχευσεν Ἀγαύη·\nεἰμὶ γένος Κρονίδαο, καὶ αἰθέρος εἰμὶ πολίτης·\nοὐρανός ἀστερόφοιτος ἐμὴ πόλις· ἵλατε, Θῆβαι·\nΠαλλὰς ἐμὴ παράκοιτις, ἐμὴ δάμαρ ἄμβροτος Ἥβη·\nΠενθέι μαζόν ὄρεξε μετʼ Ἄρεα δεσπότις Ἥρη,\nκαὶ ζαθέη μετὰ Φοῖβον ἐγείνατο Πενθέα Λητώ·\nἌρτεμιν ἱεμένην νυμφεύσομαι· οὐδέ με φεύγει,\nὥς ποτε Φοῖβον ἔφευγεν ἑῆς μνηστῆρα κορείης,\nμῶμον ἀλυσκάζουσα κασιγνήτων ὑμεναίων.\nεἰ δέ τεήν Σεμέλην οὐκ ἔφλεγεν οὐρανίη φλόξ,\nπαιδός ἑῆς διὰ μῶμον ἐὸν δόμον ἔφλεγε Κάδμος,\nἀστεροπὴν δʼ ἐκάλεσσε χαμαιγενὲς ἁπτόμενον πὺρ,\nκαὶ δαΐδων ὀνόμηνε σέλας σπινθῆρα κεραυνοῦ.\nὣς φαμένου βασιλῆος ἐπεστρατόωντο μαχηταὶ\nὁπλοφόροι κενεοῖσιν ἐριδμαίνοντες ἀήτατς·\nκαὶ στρατὸς ἄσπετος ἦεν ἔσω πιτυώδεος ὕλης,\nἴχνια μαστεύοντες ἀθηήτοιο Λυαίου.\nὄφρα μὲν ἐνναέτῃσιν ἄναξ ἐπετέλλετο Πενθεύς,\nτόφρα δὲ καὶ Διόνυσος ἀφεγγέα νύκτα δοκεύων\nτοῖον ἔπος πρὸς Ὄλυμπον ἀνίαχε κυκλάδι Μήνῃ·\nὮ τέκος Ἠελίοιο, πολύστροφε, παντρόφε Μήνη,\nἅρματος ἀργυρέοιο κυβερνήτειρα Σελήνη,\nεἰ σὺ πέλεις Ἑκάτη πολυώνυμος, ἐννυχίη δὲ\nπυρσοφόρῳ παλάμῃ δονέεις θιασώδεα πεύκην,\nἔρχεο, νυκτιπόλος, σκυλακοτρόφος, ὅττί σε τέρπει\nκνυζηθμῷ γοόωντι κυνοσσόος ἔννυχος ἠχώ·\nΑρτεμις εἰ σὺ πέλεις ἐλαφηβόλος, ἐν δὲ κολώναις\nνεβροφόνῳ σπεύδουσα συναγρώσσεις Διονύσῳ,\nἔσσο κασιγνήτοιο βοηθόος· ἀρχεγόνου γὰρ\nαἷμα λαχὼν Κάδμοιο διώκομαι ἔκτοθι Θήβης,\nμητρὸς ἐμῆς Σεμέλης ἀπὸ πατρίδος· ὠκύμορος γὰρ\nθνητὸς ἀνὴρ κλονέει με θεημάχος· ὡς νυχίη δὲ\nνυκτελίῳ χραίσμησον ἐλαυνομένῳ Διονύσῳ·\nεἰ δὲ σὺ Περσεφόνεια νεκυσσόος, ὑμέτεραι δὲ\nψυχαὶ Ταρταρίοισιν ὑποδρήσσονσι θοώκοις,\nνεκρὸν ἴδω Πενθῆα, καὶ ἀχνυμένου Διονύσου\nδάκρυον εὐνήσειε τεὸς ψυχοστόλος Ἐρμῆς·\nσεῖο δὲ Τισιφόνης μανιώδεος ἠὲ Μεγαίρης\nΤαρταρίῃ μάστιγι λαθίφρονα παῦσον ἀπειλὴν\nγηγενέος Πενθῆος, ἐπεὶ δυσμήχανος Ἥρη\nὀψίγονον Τιτῆνα νέῳ θώρηξε Λυαίῳ.\nἀλλὰ σὺ φῶτα δάμασσον ἀθέσμιον, ὄφρα γεραίρῃς\nἀρχεγόνου Ζαγρῆος ἐπωνυμίην Διονύσου.\nΖεῦ ἄνα, καὶ σὺ δόκευε μεμηνότος ἀνδρὸς ἀπειλήν·\nκλῦθι, πάτερ καὶ μῆτερ· ἐλεγχομένου δὲ Λυαίου\nσὴ στεροπὴ γαμίη Σεμέλης τιμήορος ἔστω.\nὣς φαμένου ταυρῶπις ἀνίαχεν ὑψόθι Μήνη·\nΝυκτιφαὲς Διόνυσε, φυτηκόμε, σύνδρομε Μήνης,\nσῆς σταφυλῆς ἀλέγιζε· μέλει δέ μοι ὄργια Βάκχου,\nὑμετέρων ὅτι γαῖα φυτῶν ὠδῖνα πεπαίνει\nμαρμαρυγὴν δροσόεσσαν ἀκοιμήτοιο Σελήνης\nδεχνυμένη· σὺ δέ, Βάκχε χοροίτυπε, θύρσα τιταίνων\nσῆς γενετῆς ἀλέγιζε, καὶ οὐ τρομέεις γένος ἀνδρῶν\nἀδρανέων, οἶς κοῦφος ἀεὶ νόος, ὧν καὶ ἀνάγκῃ\nΕὐμενίδων μάστιγες ἀναστέλλουσιν ἀπειλάς.\nσὺν σοὶ δυσμενέεσσι κορύσσομαι· ἶσα δὲ Βάκχῳ\nκοιρανέω μανίης ἑτερόφρονος· εἰμὶ δὲ Μήνη\nΒακχιάς, οὐκ ὅτι μοῦνον ἐν αἰθέρι μῆνας ἑλίσσω,\nἀλλʼ ὅτι καὶ μανίης μεδέω καὶ λύσσαν ἐγείρω.\nοὐ χθονίην σέθεν ὕβριν ἐγὼ νήποινον ἐάσω·\nἤδη γὰρ Λυκόοργος ἀπειλήσας Διονύσῳ,\nὁ πρὶν ἐὼν ταχύγουνος, ὁ Μαινάδας ὀξὺ διώξας,\nτυφλὸς ἀλητεύει καὶ δεύεται ἡγεμονῆος.\nἤδη δʼ ἀμφὶ τένοντας Ἐρυθραίων δονακήων\nκέκλιται ἔνθα καὶ ἔνθα, τεῆς αὐτάγγελος ἀλκῆς,\nἸνδῶν νεκρὸς ὅμιλος, ἀναινομένῳ δὲ ῥεέθρῳ\nἄφρονα Δηριαδῆα πατὴρ ἔκρυψεν Ὑδάσπης\nἔγχεϊ κισσήεντι τετυμμένον· αὐτὰρ ὁ φεύγων\nπατρῴῳ βαρύθοντι κατηφέι πῖπτε ῥεέθρῳ·\nΤυρσηνοὶ δεδάασι τεὸν σθένος, ὁππότε νηῶν\nὄρθιος ἱστὸς ἄμειπτο καὶ ἀμπελόεις πέλεν ὄρπηξ\nαὐτοτελής, τὸ δὲ λαῖφος ὑπὸ σκιεροῖσι πετήλοις\nἡμερίδων εὔβοτρυς ἀνηέξητο καλύπτρη,\nκαὶ πρότονοι σύριζον ἐχιδνήεντι κορύμβῳ\nἰοβόλοι, βροτέην δὲ φυὴν καὶ ἐχέφρονα βολὴν\nδυσμενέες ῥίψαντες ἀμειβομένοιο προσώπου\nἀφραδέες δελφῖνες ἐνιπλώουσι θαλάσσῃ·\nεἰσέτι κωμάζουσι καὶ ἐν ῥοθίοις Διονύσῳ,\nοἷα κυβιστητῆρες ἐπισκαίρουσι γαλήνῃ.\nκαὶ νέκυς ὑμετέρῳ βεβολημένος ὀξέι θύρσῳ\nχεύμασιν Ἀσσυρίοισι καλύπτεται Ἰνδὸς Ὀρόντης,\nεἰσέτι δειμαίνων καὶ ἐν ὕδασιν οὔνομα Βάκχου.\nτοῖον ἔπος Βρομίῳ χρυσήνιος ἴαχε δαίμων.\nὄφρα μὲν εἰσέτι Βάκχος ὁμίλεε κυκλάδι Μήνῃ,\nτόφρα δὲ καὶ Ζαγρῆι χαριζομένη Διονύσῳ\nΠερσεφόνη θώρηξεν Ἐρινύας, ἀχνυμένη δὲ\nὀψιγόνῳ χραίσμησε κασιγνήτῳ Διονύσῳ.\nαἱ δὲ Διὸς χθονίοιο δυσάντεϊ νεύματι κόρσης\nεὐμενίδες Πενθῆος ἐπεστρατόωντο μελάθρῳ,\nὦν ἡ μὲν ζοφεροῖο διαθρῴσκουσα βερέθρου\nΤαρταρίην ἐλέλιζεν ἐχιδνήεσσαν Ἱμάσθλην,\nΚωκυτοῦ δὲ ῥέεθρον ἀρύετο καὶ Στυγὸς ὕδωρ,\nκαὶ χθονίῃ ῥαθάμιγγι δόμους ἔρραινεν Ἀγαύης\nοἶα προθεσπίζοντα γόον καὶ δάκρυα Θήβης·\nἈκταίην δὲ μάχαιραν ἀπʼ Ἀτθίδος ἤγαγε δαίμων,\nἀρχαίην Ἰτύλοιο μιαιφόνον, ᾗ ποτε μήτηρ\nΠρόκνη θυμολέαινα σὺν ἀνδροφόνῳ Φιλομήλῃ\nτηλυγέτην ὠδῖνα διατμήξασα σιδήρῳ\nπαιδοβόρῳ Τηρῆι φίλην δαιτρεύσατο φορβήν·\nκείνην χειρὶ φέρουσα φόνων ὀχετηγὸν Ἐρινὺς\nἀρχεκάκοις ὀνύχεσσι διαγλύψασα κονίην\nἈττικὸν ἔκρυφεν ἆορ ὀρεσσιφύτῳ παρὰ ῥίζῃ\nμηκεδανῆς ἐλάτης, ᾗ Μαινάδες, ὁππόθι Πενθεὺς\nμέλλε θανεῖν ἀκάρηνος· ἐπαμήσασα δὲ κόχλῳ\nΓοργόνος ἀρτιφόνοιο νεόρρυτον αἷμα Μεδούσης\nπορφυρέαις ἔχρισε Λιβυστίσι δένδρον ἐέρσαις.\nκαὶ τὰ μὲν ἐν σκοπέλοις τεχνήσατο μαινὰς Ἐρινύς.\nὀρφναίοις δὲ πόδεσσι δόμων ἐπεβήσατο Κάδμου\nνυκτιφαὴς Διόνυσος ἔχων ταυρώπιδα μορφήν,\nαἰθύσσων Κρονίην μανιώδεα Πανὸς ἱμάσθλην·\nβακχεύσας δʼ ἀχάλινον Ἀρισταίοιο γυναῖκα\nΑὐτονόην ἐκάλεσσε, καὶ ἴαχε θυιάδι φωνῇ·\nὈλβίη, Αὐτονόη, Σεμέλης πλέον· ἀρτιγάμου γὰρ\nυἱέος εἰς ὑμέναιον ἐριδμαίνεις καὶ Ὀλύμπῳ·\nαἰθέρος ἥρπασας εὖχος, ἐπεὶ λάχεν ἁβρὸν ἀκοίτην\nἌρτεμις Ἀκταίωνα καὶ Ἐνδυμίωνα Σελήνη.\nοὐ θάνεν Ἀκταίων, οὐκ ἔλλαχε θηρὸς ὀπωπήν,\nοὐ στικτῆς ἐλάφοιο τανυγλώχινα κεραίην,\nοὐ νόθον εἶδος ἔδεκτο, καὶ οὐκ ἐψεύσατο μορφήν,\nοὐ κύνας ἀγρευτῆρας ἑοὺς ἐνόησε φονῆας·\nἀλλὰ κακογλώσσων στομάτων κενεόφρονι μύθῳ\nυἱέος ὑμετέροιο μόρον ψεύσαντο βοτῆρες,\nνυμφίον ἐχθαίροντες ἀνυμφεύτοιο θεαίνης.\nοἶδα, πόθεν δόλος οὗτος· ἐπʼ ἀλλοτρίοις ὑμεναίοις\nεἰς γάμον, εἰς Παφίην ζηλήμονές εἰσι γυναῖκες.\nἀλλὰ θυελλήεντι διαθρῴσκουσα πεδίλῳ\nσπεῦδε μολεῖν ἀκίχητος ἐς οὔρεα· κεῖθι μολοῦσα\nὄψεαι Ἀκταίωνα συναγρώσσοντα Λυαίῳ,\nἌρτεμιν ἐγγὺς ἔχοντα, καὶ αἰόλα δίκτυα θήρης\nἐνδρομίδας φορέοντα, καὶ ἀμφαφόωντα φαρέτρην.\nὀλβίη, Αὐτονόη, Σεμέλης πλέον, ὅττι θεαίνης\nεἰς γάμον ἐρχομένης ἑκυρὴ πέλες ἰοχεαίρης·\nἸνοῦς καλλιτόκοιο μακαρτέρη, ὅττι θεαίνης\nσὸς πάις ἔλλαχε λέκτρα, τὰ μὴ λάχεν Ὦτος ἀγήνωρ.\nοὐ θρασὺς Ὠρίων πέλε νυμφίος ἰοχεαίρης.\nχάρματι δʼ ἡβήσας σέθεν υἱέος εἵνεκα νύμφης\nκωμάζει σέο Κάδμος ὀρεσσαύλῳ παρὰ παστῷ,\nσείων ἠερίοις ἀνέμοις χιονώδεα χαίτην.\nἔγρεο, καὶ σὺ γένοιο γαμοστόλος, εὔλοχε μήτηρ·\nἅρμενος οὗτος Ἔρως, ὅτι νυμφίον Ἄρτεμις ἁγνὴ\nυἷα κασιγνήτοιο καὶ οὐ ξένον εἶχεν ἀκοίτην.\nἀλλὰ θεὰ φυγόδεμνος ἐπήν ποτε παῖδα λοχεύσῃ,\nυἱέα κουφίζουσα σαόφρονος ἰοχεαίρης\nπήχεϊ παιδοκόμῳ ζηλήμονι δεῖξον Ἀγαύῃ.\nτίς νέμεσίς ποτε τοῦτο, κυνοσσόος εἰ παρὰ παστῷ\nἤθελε θηρητῆρα λαγωβόλον υἷα λοχεῦσαι,\nεἴκελον Ἀκταίωνι φιλοσκοπέλῳ τε Κυρήνῃ,\nμητρῴων ἐλάφων ἐποχημένον ὠκέι δίφρῳ;\nπέμπτον τεσσαρακοστὸν ἐπόψεαι, ὁππόθι Πενθεὺς\nταῦρον ἐπισφίγγει κεραελκέος ἀντὶ Λυαίου.\nὣς φαμένου Βρομίοιο δόμων ἐξέδραμε νύμφη\nχάρματι λυσσήεντι κατάσχετος, ὄφρα νοήσῃ\nνυμφίον Ἀκταίωνα παρήμενον ἰοχεαίρῃ·\nκαί οἱ ἐπειγομένῃ σφαλερῷ ποδὶ σύνδρομος αὔραις\nεἰς ὅρος ἀκρήδεμνος ὁμάρτεε μαινὰς Ἀγαύη,\nκαὶ Κρονίης μάστιγος ἱμασσομένη φρένα κέντρῳ\nἄσκοπον ἐρροίβδησε μεμηνότι χείλεϊ φωνήν·\nΟὐτιδανῷ Πενθῆι κορύσσομαι, ὄφρα δαείη,\nθαρσαλέην ὅτι Κάδμος Ἀμαζόνα τίκτεν Ἀγαύην.\nἔμπλεος ἠνορέης καὶ ἐγὼ πέλον· ἢν ἐθελήσω,\nκαὶ γυμναῖς παλάμῃσιν ὅλον Πενθῆα δαμάσσω,\nκαὶ στρατιὴν εὔοπλον ἀτευχέι χειρὶ δαΐζω.\nθύρσον ἔχω· μελίης οὐ δεύομαι, οὐ δόρυ πάλλω·\nἔγχεϊ δʼ ἀμπελόεντι δορυσσόον ἀνέρα βάλλω·\nοὐ φορέω θώρηκα, καὶ εὐθώρηκα δαμάσσω.\nκύμβαλα δʼ αἰθύσσουσα καὶ ἀμφιπλῆγα βοείην\nκυδαίνω Διὸς υἷα, καὶ οὐ Πενθῆα γεραίρω.\nΛύδιά μοι δότε ῥόπτρα· τί μέλλετε, θυιάδες ὧραι;\nἵξομαι εἰς σκοπέλους, ὅθι Μαινάδες, ἧχι γυναῖκες\nἥλικες ἀγρώσσοντι συναγρώσσουσι Λυαίῳ.\nζῆλον ἔχω, Λιόνυσε, λεοντοφόνοιο Κυρήνης·\nφείδεό μοι Βρομίοιο, θεημάχε, φείδεο, Πενθεῦ·\nεἰς σκοπέλους ἀκίχητος ἐλεύσομαι, ὄφρα καἰ αὐτὴ\nεὔιον ἀείδουσα χοροίτυπον ἴχνος ἑλίξω·\nοὐκέτι βοτρυόεντος ἀναίνομαι ὄργια Βάκχου,\nοὐκέτι Βασσαρίδων στυγέω χορόν· ἀλλὰ καὶ αὐτὴ\nδειμαίνω Διόνυσον, ὃν ἤροσεν ἄφθιτος εὐνή,\nὃν Διὸς ὑψιμέδοντος ἐχυτλώσαντο κεραυνοί.\nἔσσομαι ὠκυπέδιλος, ὁμήλυδος ἰοχεαίρης\nδίκτυα κουφίζουσα, καὶ οὐ κλωστῆρας Ἀθήνης.\nὣς φαμένη πεπότητο νέη σκαίρουσα Μιμαλλών,\nληναίης μεθέπουσα φιλεύιον ἅλμα χορείης,\nΒάκχον ἀνευάζουσα καἰ ἀείδουσα Θυώνην·\nκαὶ Σεμέλην ὑπάτοιο Διὸς κίκλησκε γυναῖκα,\nκαὶ σέλας εὐφαέων γαμίων ἐλίγαινε κεραυνῶν.\nκαὶ χορὸς ὲν σκοπέλοισιν ἔην πολύς· ἀμφὶ δὲ πέτραι\nἴαχον· ἑπταπύλου δὲ πέδον περιδέδρομε Θήβης\nἠχὴ ποικιλόμορφος· ὁμογλώσσῳ δʼ ἀλαλητῷ\nμελπομένων βαρύδουπος ἐπεσμαράγησε Κιθαιρών·\nκαὶ δροσόεις κελάδησεν ἁλὸς κτύπος· ἦν δὲ νοῆσαι\nδένδρεα κωμάζοντα καὶ αὐδήεσσαν ἐρίπνην.\nκαί τις ἑοῦ θαλάμοιο χοροίτυπος ἔκθορε κούρη,\nαὐλὸς ὅτε τρητοῖσι πόροις ἰάχησε κεράστης·\nκαὶ κτύπος ἀμφιβόητος ἀδεψήτοιο βοείης\nπαρθενικὰς βάκχευσεν, ἀπʼ εὐτύκτων δὲ μελάθρων\nεἰς ὄρος ὑψικάρηνον ἐρημάδας ἤλασε Βάκχας.\nκαί τις ἀνοιστρηθεῖσα θυελλήεντι πεδίλῳ\nκούρη λυσιέθειρα διέσσυτο παρθενεῶνος,\nκερκίδα καλλείψασα καὶ ἱστοτέλειαν Ἀθήνην·\nκαὶ πλοκάμων ἀκόμιστον ἀπορρίψασα καλύπτρην\nμίσγετο Βασσαρίδεσσι καὶ Ἀονὶς ἔπλετο Βάκχη.\nΤειρεσίας δʼ ἱέρευσεν ἀλεξικάκῳ Διονύσῳ\nβωμὸν ἀναστήσας, ἵνα Πενθέος ὕβριν ἐρύξῃ\nκαὶ χόλον ἀπρήυντον ἀποσκεδάσειε Λυαίου·\nἀλλὰ μάτην ἱκέτευσεν, ἐπεὶ λίνον ἤλυθε Μοίρης.\nκαὶ Σεμέλης γενέτην ἐκαλέσσατο μάντις ἐχέφρων,\nὄφρα μετασχήσωσι χοροστασίην Διονύσου.\nβριθομένοις δὲ πόδεσσι γέρων ὠρχήσατο Κάδμος\nστέψας Ἀονίῳ χιονώδεα βόστρυχα κισσῷ·\nΤειρεσίας δʼ ὁμόφοιτος ἑὸν πόδα νωθρὸν ἑλίσσων,\nΜυγδονίῳ Φρύγα κῶμον ἀνακρούων Διονύσῳ,\nεἰς χορὸν ἀίσσοντι συνέμπορος ἤιε Κάδμῳ\nγηραλέον νάρθηκι θεουδέι πῆχυν ἐρείσας.\nἀθρήσας δὲ γέροντας ὁμήλυδας ὄμματι λοξῷ\nΤειρεσίαν καὶ Κάδμον ἀτάσθαλος ἴαχε Πενθεύς·\nΚάδμε, τί μαργαίνεις; τίνι δαίμονι κῶμον ἐγείρεις;\nΚάδμε, μιαινομένης ἀποκάτθεο κισσὸν ἐθείρης,\nκάτθεο καὶ νάρθηκα νοοπλανέος Διονύσου·\nὈγκαίης δʼ ἀνάειρε σαόφρονα χαλκὸν Ἀθήνης.\nνήπιε Τειρεσία, στεφανηφόρε, ῥῖψον ἀήταις\nσῶν πλοκάμων τάδε φύλλα, νόθον στέφος· ἀντὶ δὲ θύρσου\nΦοίβου μᾶλλον ἄειρε τεὴν Ἰσμηνίδα δάφνην.\nαἰδέομαι σέο γῆρας, ἀμετροβίων δὲ καὶ αὐτῶν\nμάρτυρα δῶν ἐτέων πολιὴν πλοκαμῖδα γεραίρω·\nεἰ μὴ γὰρ τόδε γῆρας ἐρήτυε καὶ σέο χαίτη,\nκαί κεν ἀλυκτοπέδῃσιν ἐγὼ δέο χεῖρας ἑλίξας\nδέσμιον ἀχλυόεντι κατεσφρήγισσα μελάθρῳ.\nσὸς νόος οὔ με λέληθε· σὺ γὰρ Πενθῆι μεγαίρων\nμαντοσύναις δολίῃσι νόθον θεὸν ἀνέρα τεύχεις,\nδῶρα λαβὼν Λυδοῖο παρʼ ἀνέρος ἠπεροπῆος,\nδῶρα πολυχρύσοιο φατιζομένου ποταμοῖο.\nἀλλʼ ἐρέεις, ὅτι Βάκχος ἐποίνιον εὗρεν ὀπώρην·\nοἶνος ἀεὶ μεθύοντας ἐφέλκεται εἰς Ἀφροδίτην,\nεἰς φόνον ἀσταθέος νόον ἀνέρος οἶνος ἐγείρει.\nἀλλὰ Διὸς γενετῆρος ἔχει δέμας ἠὲ χιτῶνας·\nχρύσεα πέπλα φέρων, οὐ νεβρίδας, ὑψιμέδων Ζεὺς\nἀστράπτει μακάρεσσι· καὶ ἀνδράσι μάρναται Ἄρης\nχάλκεον ἔγχος ἔχων, οὐκ οἴνοπα θύρσον ἀείρων·\nοὐ βοέοις κεράεσσι κερασφόρος ἐστὶν Ἀπόλλων.\nμὴ ποταμὸς Σεμέλην νυμφεύσατο, καὶ τέκε νύμφη\nυἷα νόθον κερόεντα βοοκραίρῳ παρακοίτῃ;\nἀλλʼ ἐρέεις· γλαυκῶπις ἐς ἄρσενα δῆριν ἱκάνει\nσύγγονον ἔγχος ἔχουσα καὶ ἀσπίδα Παλλὰς Ἀθήνη\nαἰγίδα καὶ σὺ τίταινε τεοῦ Κρονίδαο τοκῆος.\nὣς φαμένου Πενθῆος ἀμείβετο μάντις ἐχέφρων·\nΤί κλονέεις Διόνυσον, ὃν ἤροσεν ὑψιμέδων Ζεύς,\nὃν Κρονίδης ὤδινε πατὴρ ἐγκύμονι μηρῷ,\nπαιδοκόμῳ δὲ γάλακτι θεητόκος ἔτρεφε Ῥείη,\nὃν πάρος ἡμιτέλεστον ἔτι πνείοντα τεκούσης\nἀφλεγέες σπινθῆρες ἐχυτλώσαντο κεραυνοῦ;\nοὗτος ἀμαλλοτόκῳ Δημήτερι μοῦνος ἐρίζει\nἀντίτυπον σταχύεσσιν ἔχων εὔβοτρυν ὀπώρην.\nἀλλὰ χόλον Βρομίοιο φυλάσσεο· δυσσεβίης δὲ\nσοί, τέκος, ἢν ἐθέλῃς, Σικελόν τινα μῦθον ἐνίψω.\nΤυρσηνῶν ποτε παῖδες ἐναυτίλλοντο θαλάσσῃ,\nξεινοφόνοι, πλωτῆρες ἀλήμονες, ἅρπαγες ὄλβου,\nπάντοθεν ἁρπάζοντες ἐπάκτια πώεα μήλων·\nκαὶ πολὺς ἔνθα καὶ ἔνθα δορικτήτων ἀπὸ νηῶν\nεἰς μόρον ὑδατόεντα γέρων ἐκυλίνδετο ναύτης\nἡμιθανής, ἕτερος δὲ προασπίζων ἕο ποίμνης\nἀμφιλαφὴς πολιῇσι φόνῳ φοινίσσετο ποιμήν.\nἔμπορος εἰ τότε πόντον ἐπέπλεεν, εἴ ποτε Φοῖνιξ\nὤνια Σιδονίης ἁλιπόρφυρα πέπλα θαλάσσης\nεἶχεν, ὑπὲρ πόντοιο λαβὼν Τυρσηνὸς ἀλήτης\nἀπροϊδὴς πεφόρητο ῥυηφενέων ἐπὶ νηῶν·\nκαί τις ἀνὴρ νήποινον ἀπείρονα φόρτον ὀλέσσας\nεἰς Σικελὴν Ἀρέθουσαν ἀνὴρ πορθμεύετο Φοῖνιξ\nδέσμιος, ἁρπαμένοιο λιπόπτολις ἄμμορος ὄλβου.\nἀλλὰ δόλῳ Διόνυσος ἐπίκλοπον εἶδος ἀμείψας\nΤυρσηνοὺς ἀπάφησε· νόθην δʼ ὑπεδύσατο μορφήν,\nἱμερόεις ἅτε κοῦρος ἔχων ἀχάρακτον ὑπήνην,\nαὐχένι κόσμον ἔχων χρυσήλατον· ἀμφὶ δὲ κόρσην\nστέμματος ἀστράπτοντος ἔην αὐτόσσυτος αἴγλη\nλυχνίδος ἀσβέστοιο, καὶ ἔγχλοα νῶτα μαράγδου,\nκαὶ λίθος Ἰνδῴη χαροπῆς ἀμάρυγμα θαλάσσης·\nκαὶ χροῒ δύσατο πέπλα φαάντερα κυκλάδος Ἠοῦς\nἄρτι χαρασσομένης, Τυρίῃ πεπαλαγμένα κόχλῳ.\nἵστατο δʼ αἰγιαλοῖο παρʼ ὀφρύσιν, οἷα καὶ αὐτὸς\nὁλκάδος ἱμείρων ἐπιβήμεναι. οἱ δὲ θορόντες\nφαιδρὸν ἐληίσσαντο δολοπλόκον υἷα Θυώνης\nκαὶ κτεάνων γύμνωσαν· ὑποτροχόωσα δὲ σειρὴ\nχερσὶν ὀπισθοτόνοισιν ἐμιτρώθη Διονύσου.\nκαὶ νέος ἐξαπίνης μέγας ἔπλετο θέσπιδι μορφῇ\nἀνδροφυὴς κερόεις ὑψούμενος ἄχρις Ὀλὺμπου,\nνύσσων ἠερίων νεφέων σκέπας· εὐκελάδῳ δὲ\nὡς στρατὸς ἐννεάχιλος ἐῷ μυκήσατο λαιμῷ.\nμηκεδανοὶ δὲ κάλωες ἐχιδναῖοι πέλον ὁλκοί,\nἔμπνοα μορφωθέντες ἐς ἀγκύλα νῶτα δρακόντων·\nκαὶ πρότονοι σύριζον· ὑπηνέμιος δὲ κεράστης\nὁλκαίαις ἑλίκεσσιν ἀνέδραμεν εἰς κέρας ἱστοῦ·\nκαὶ χλοεροῖς πετάλοισι κατάσκιος ἠέρι γείτων\nἱστὸς ἔην κυπάρισσος ὑπέρτατος· ὲν δὲ μεσόδμῃ\nκισσὸς ἀερσιπότητος ἀνήιεν αἰθέρι γείτων,\nσειρὴν αὐτοέλικτον ἐπιπλέξας κυπαρίσσῳ·\nἀμφὶ δὲ πηδαλίοισιν ὑπερκύψασα θαλάσσης\nΒακχιὰς ἀμπελόεντι κάμαξ ἐβαρύνετο καρπῷ·\nπρύμνης δʼ ἡδυπότοιο βαρυνομένης Διονύσου\nοἶνον ἀναβλύζουσα μέθης βακχεύετο πηγή.\nἀμφὶ δὲ σέλματα πάντα διὰ πρώρης ἀνιόντες\nθῆρες ἀεξήθησαν· ἐμυκήσαντο δὲ ταῦροι,\nκαὶ βλοσυρὸν κελάδημα λέων βρυχήσατο λαιμῷ.\nΤυρσηνοὶ δʼ ἰάχησαν, ἐβακχεύοντο δὲ λύσσῃ\nεἰς φόβον οἰστρηθέντες. ἀεξιφύτοιο δὲ πόντου\nἄνθεα κυματόεντες ἀπέπτυον ὕδατος ὁλκοί·\nκαὶ ῥόδον ἐβλάστησε, καὶ ὑψόθεν, ὡς ἐνὶ κήπῳ,\nἀφροτόκοι κενεῶνες ἐφοινίσσοντο θαλάσσης,\nκαὶ κρίνον ἐν ῥοθίοις ἀμαρύσσετο. δερκομένων δὲ\nψευδομένους λειμῶνας ἐβακχεύθησαν ὀπωπαί,\nκαί σφιν ὄρος βαθύδενδρον ἐφαίνετο καὶ νομὸς ὕλης\nκαὶ χορὸς ἀγρονόμων καὶ πώεα μηλοβοτήρων,\nκαὶ κτύπον ὠίσαντο λιγυφθόγγοιο νομῆος\nποιμενίῃ σύριγγι μελιζομένοιο νοῆσαι,\nκαὶ λιγυρῶν ἀίοντες ἐυτρήτων μέλος αὐλῶν\nμεσσατίου πλώοντες ἀτέρμονος ὑψόθι πόντου\nγαῖαν ἰδεῖν ἐδόκησαν· ἀμερσινόῳ δʼ ὑπὸ λύσσῃ\nεἰς βυθὸν ἀίσσοντες ἐπωρχήσαντο γαλήνῃ,\nποντοπόροι δελφῖνες· ἀμειβομένου δὲ προσώπου\nεἰς φύσιν ἰχθυόεσσαν ἐμορφώθη γένος ἀνδρῶν.\nκαὶ σύ, τέος, δολόεντα χόλον πεφύλαξο Λυαίου.\nἀλλʼ ἐρέεις· μεθέπω δέμας ἄλκιμον, ἀμφιέπω δὲ\nφρικτὸν ὀδοντοφύτων αὐτόσπορον αἷμα Γιγάντων.\nδαιμονίην φύγε χεῖρα Γιγαντοφόνου Διονύσου,\nὅς ποτε Τυρσηνοῖο παρὰ κρηπῖδα Πελώρου\nἌλπον ἀπηλοίησε, θεημάχον υἱὸν Ἀρούρης,\nμαρνάμενον σκοπέλοισι καὶ αἰχμάζοντα κολώναις·\nμαινομένου δὲ Γίγαντος ὑποπτήσσων στίχα λαιμῶν\nοὐ τότε κεῖνο κάρηνον ὁδοιπόρος ἔστιχε πέτρης·\nεἰ δέ τις ἀγνώσσων ἀβάτῳ πεφόρητο κελεύθῳ\nμαστίζων θρασὺν ἵππον, ὑπὲρ σκοπέλοιο νοήσας\nχερσὶ πολυσπερέεσσι περίπλοκον υἱὸς Ἀρούρης\nἡνίοχον καὶ πῶλον ἑῷ τυμβεύσατο λαιμῷ.\nπολλάκι δʼ εὐδένδροιο διʼ οὔρεος εἰς νομὸν ἕλκων\nμῆλα μεσημβρίζοντα γέρων δαιτρεύετο ποιμήν.\nοὐ τότε δʼ αἰπολίοισι παρήμενος ἤ παρὰ μάνδραις\nσυμφερτοῖς δονάκεσσι μελίζετο μουσοπόλος Πάν,\nοὐ κτύπου ὑστερόφωνος ἀμείβετο πηκτίδος Ἠχώ·\nἀλλά, λάλον περ ἐοῦσαν, ἐθήμονι σύνθροον αὐλῷ\nΠανὸς ἀσιγήτοιο κατεσφρηγίσσατο σιγή,\nὅττι Γίγας τότε πᾶσιν ἐπέχραεν· οὐ τότε βούτης,\nοὐ χορὸς ὑλοτόμων τις ὁμήλικας ἤκαχε Νύμφας\nτέμνων νήια δοῦρα, καὶ οὐ σοφὸς ὁλκάδα τέκτων\nδουροπαγὲς γόμφωσεν ὁδοιπόρον ἄρμα θαλάσσης,\nεἰσόκε κεῖνα κάρηνα παρέστιχε Βάκχος ὁδεύων,\nσείων Εὔια θύρσα· παρερχομένῳ δὲ Λυαίῳ\nὑψινεφὴς περίμετρος ἐπέχραεν υἱὸς Ἀρούρης,\nἀσπίδα πετρήεσσαν ἑοῖς ὤμοισιν ἀείρων·\nκαὶ σκόπελον βέλος εἶχεν, ἐπεσκίρτησε δὲ Βάκχῳ\nγείτονα δενδρήεσσαν ἔχων ὑψίδρομον αἰχμήν,\nἢ πίτυν ἤ πλατάνιστον ἀκοντίζων Διονύσῳ.\nὡς ῥόπαλον πίτυν εἶχε, καὶ ὡς θοὸν ἄορ ἑλίσσων\nπρυμνόθεν αὐτόρριζον ἐκούφισε θάμνον ἐλαίης.\nἀλλʼ ὅτε τηλεβόλους ὀρέων ἐκένωσε κολώνας,\nκαὶ σκιερῆς βαθύδενδρος ἐγυμνώθη ῥάχις ὕλης,\nθυρσομανὴς τότε Βάκχος ἐὸν βέλος ἠθάδι ῥοίζῳ\nεἰς σκοπὸν ἠκόντιζε, καὶ ἠλιβάτου τύχεν Ἄλπου\nεἰς πλατὺν ἀνθερεῶνα, κατʼ ἀσφαράγοιο δὲ μέσσου\nὀξυτενὴς χλοάουσα διέσσυτο Βακχιὰς αἰχμή·\nἔνθα Γίγας ὀλίγῳ τετορημένος ὀξέι θύρσῳ\nἡμιθανὴς κεκύλιστο καὶ ἔμπεσε γείτονι πόντῳ,\nπλησάμενος βαθύκολπον ὅλον κενεῶνα θαλάσσης·\nὑψώσας δὲ ῥέεθρα Τυφαονίης διὰ πέτρης\nθερμὰ κασιγνήτοιο κατέκλυσε νῶτα χαμευνῆς,\nἔμπυρον ὑδατόεντι καταψύχων δέμας ὁλκῷ.\nἀλλά, τέκος, πεφύλαξο, μή εἴκελα καὶ σὺ νοήσῃς,\nΤυρσηνῶν ἄτε παῖδες, ἄτε θρασὺς υἱὸς Ἀρούρης.\nεἶπε καὶ οὐ παρέπεισεν· ἀταρβήτῳ δὲ πεδίλῳ\nεἰς ὄρος ὑψικάρηνον ὁμόσσυτος ἤιε Κάδμῳ,\nὄφρα χοροῦ ψαύσειε. σιδηροφόροις δὲ μαχηταῖς\nἀσπίδα κουφίζων κορυθαιόλος ἴαχε Πενθεύς·\nΔμῶες ἐμοί, στείχοντες ἐν ἄστεϊ καὶ μέσον ὕλης\nἄξατέ μοι βαρύδεσμον ἀνάλκιδα τοῦτον ἀλήτην,\nὄφρα τυπεὶς Πενθῆος ἀμοιβαίῃσιν ἱμάσθλαις\nμηκέτι φαρμακόεντι ποτῷ θέλξειε γυναῖκας,\nἀλλὰ γόνυ κλίνειεν· ἀπὸ σκοπέλων δὲ καὶ αὐτὴν\nμητέρα βακχευθεῖσαν ἐμὴν φιλότεκνον Ἀγαύην\nφοιτάδος ἀγρύπνοιο μεταστήσασθε χορείης,\nλυσσαλέης ἐρύσαντες ἀνάμπυκα βότρυν ἐθείρης.\nὥς φαμένου Πενθῆος ὀπάονες ὠκέι ταρσῷ\nἔδραμον ὑψικόμοιο δυσέμβατον εἰς ῥάχιν ὕλης\nἴχνια μαστεύοντες ὀριπλανέος Διονύσου.\nκαὶ μόγις ἀθρήσαντες ἐρημάδος ἀγχόθι πέτρης\nθυρσομανῆ Διόνυσον ἐπερρώσαντο μαχηταὶ·\nκαὶ παλάμαις Βρομίοιο πέριξ ἔσφιγξαν ἱμάντας,\nδεσμὰ βαλεῖν ἐθέλοντες ἀνικήτῳ Διονύσῳ·\nἀλλʼ ὁ μὲν ἦεν ἄφαντος, ἑῷ πτερόεντι πεδίλῳ\nἀίξας ἀκίχητος, ἐν ἀφθόγγῳ δὲ σιωπῇ\nδαιμονίῃ θεράποντες ἐδουλώθησαν ἀνάγκῃ,\nμῆνιν ἀλυσκάζοντες ἀθηήτοιο Λυαίου\nταρβαλέοι. καὶ Βάκχος ὁμοίιος ἀσπιδιώτῃ\nἄζυγα ταῦρον ἔχων ἐδράξατο χειρὶ κεραίης,\nὡς θεράπων Πενθῆος ἀπειλείων Διονύσῳ\nψευδομένῳ κερόεντι, καὶ ὡς κοτέοντι προσώπῳ\nΠενθέος ἐγγὺς ἵκανε μεμηνότος, ἑζομένου δὲ\nλυσσαλέου βασιλῆος ἀγήνορα κόμπον ἀθύρων\nφρικαλέην ἀγέλαστος ἐπίκλοπον ἴαχε φωνήν·\nΟὗτος ἀνήρ, σκηπτοῦχε, τεὴν οἴστρησεν Ἀγαύην·\nοὗτος ἀνὴρ ἐθέλει βασιληίδα Πενθέος ἕδρην·\nἀλλὰ λαβὼν κερόεντα δολόφρονα Βάκχον ἀλήτην\nδῆσον ἀλυκτοπέδῃσι τεῶν μνηστῆρα θοώκων,\nκαὶ κεφαλήν πεφύλαξο βοοκραίρου Διονύσου,\nμή σε λαβὼν πλήξειε τανυγλώχινι κεραίῃ.\nὣς φαμένου Βρομίοιο κατάσχετος ἔμφρονι λύσσῃ\nμῦθον ἀπειλητῆρα θεημάχος ἴαχε Πενθεύς·\nΔήσατε, δήσατε τοῦτον, ἐμῶν συλήτορα θώκων·\nοὗτος ἐμοῖς σκήπτροισι κορύσσεται, οὗτος ἱκάνει\nΚαδμείην ἐθέλων Σεμέλης πατρώιον ἕδρην.\nκαλὸν ἐμοὶ Διόνυσον, ὄν ἤροσε λάθριος εὐνή,\nἀνδροφυῆ τινα ταῦρον ἔχειν ξυνήονα τιμῆς,\nβουκεράῳ νόθον εἶδος ἐπαυγάζοντα μετώπῳ,\nὅν μετὰ Πασιφάην Σεμέλη τάχα γείνατο ταύρῳ,\nβοσκομένῳ κερόεντι συναπτομένη παρακοίτη.\nεἶπε καὶ ἀγραύλοιο πόδας ταύροιο πιέζων\nσφίγξεν ἀλυκτοπέδῃσι λαβὼν δέ μιν ἀντὶ Λυαίου\nἤγαγεν ἱππείης πεπεδημένον ἐγγύθι φάτνης,\nὡς Σεμέλης θρασὺν υἷα καί τινα ταῦρον ἐέργων\nΒασσαρίδων δὲ φάλαγγα περίπλοκον ἅμματι χειρῶν\nδέσμιον εὐρώεντι κατεσφρήγισσε μελάθρῳ,\nεἰς γλαφυρόν τινα κοῖλον ἀτερπέος οἶκον ἀνάγκης,\nΚιμμερίων μίμημα δυσέκβατον, ἄμμορον Ἠοῦς,\nἀμφιπόλους Βρομίου θιασώδεας, ὥν ὑπὸ δεσμῷ\nθλιβομέναις παλάμῃσιν ἐμιτρώθησαν ἱμάντες,\nχαλκείη δὲ πόδεσσιν ἐπεσφρηγίζετο σειρή.\nἀλλὰ ταχυστροφάλιγγος ὅτε δρόμος ἦλθε χορείης,\nμαινάδες ὠρχήσαντο· θυελλήεσσα δὲ Βάκχη\nἄστατα δινηθεῖσα ποδῶν βητάρμονι παλμῷ\nἀρραγέων ἀνέκοπτε παλίλλυτον ὁλκόν ἱμάντων,\nκαὶ παλάμαις κροτάλιζεν ἐλεύθερον Εὔιον ἠχὼ\nεὐρύθμοις πατάγοισιν· ὑπὸ στροφάλιγγι δὲ ταρσῶν\nχαλκοβαρὴς σφριγόωσα ποδῶν ἐσχίζετο σειρή.\nκαὶ δόμον ἀχλυόεντα θεόσσυτος ἔστεφεν αἴγλη\nΒασσαρίδων ζοφεροῖο καταστάζουσα μελάθρου·\nκαὶ σκοτίου πυλεῶνες ἀνεπτύσσοντο βερέθρου\nαὐτόματοι· τρομερῷ δὲ τεθηπότες ἅλματι ταρσῶν\nΒασσαρίδων βρύχημα καὶ ἄγριον ἀφρὸν ὀδόντων\nεἰς φόβον ἠπείγοντο φυλάκτορες. αἱ δὲ φυγοῦσαι\nνόστιμον ἴχνος ἔκαμψαν ἐρημάδος εἰς ῥάχιν ὕλης,\nὧν ἡ μὲν βοέην ἀγέλην δαιτρεύσατο θύρσῳ\nῥινοτόρῳ, καὶ χεῖρας ἑὰς ἐμιήνατο λύθρῳ\nταυρείην ὀνύχεσσι διασχίζουσα καλύπτρην\nτρηχαλέην, ἑτέρη δὲ δαφοινήεντι κορύμβῳ\nεἰροπόκων ἄρρηκτα διέτμαγε πώεα μήλων,\nἄλλη δʼ αἶγας ἔπεφνεν· ἐφοινίσσοντο δὲ λύθρου\nαἱμαλέαις λιβάδεσσι δαϊζομένης ἀπὸ ποίμνης.\nἄλλη δὲ τριέτηρον ἀφαρπάξασα τοκῆος\nἄτρομον ἀστυφέλικτον ἀδέσμιον ὑψόθεν ὤμων\nἵστατο κουφίζουσα μεμηλότα παῖδα θυέλλαις,\nἑζόμενον γελόωντα καὶ οὐ πίπτοντα κονίῃ·\nκαί γλάγος ᾔτεε κοῦρος, ἑὴν ἄτε μητέρα, Βάκχην,\nστήθεα δʼ ἀμφαφάασκεν· ἀνυμφεύτοιο δὲ κούρης\nαὐτομάτην γλαγόεσσαν ἀνέβλυον ἰκμάδα μαζοί.\nπαιδὶ δὲ πειναλέῳ λασίους πετάσασα χιτῶνας\nχείλεσι νηπιάχοισι νεόρρυτον ὤρεγε θηλήν,\nπαρθενικὴ δʼ ἐκόρεσσεν ἀήθεϊ κοῦρον ἐέρσῃ·\nπολλαὶ δʼ ἀρτιτόκοιο μετοχλισθέντα τεκούσης\nτέκνα δασυστέρνοιο τιθηνήσαντο λεαίνης.\nἄλλη δίψιον οὖδας ἐπέκτυπεν ὀξέι θύρσῳ\nἄκρον ὄρος πλήξασα νεοσχιδές· αὐτοτελῆ δὲ\nοἶνον ἐρευγομένη κραναὴ πορφύρετο πέτρη,\nλειβομένου δὲ γάλακτος ἀρασσομένης ἀπὸ πέτρης\nπίδακες αὐτοχύτοισιν ἐλευκαίνοντο ῥεέθροις.\nἄλλη ῥῖψε δράκοντα κατὰ δρυός· ἀμφί δὲ δένδρῳ\nσπεῖραν ὄφις κύκλωσε, καὶ ἔπλετο κισσὸς ἀλήτης\nπρέμνον ἑλισσομένῳ σκολιῷ μιτρούμενος ὁλκῷ,\nἀμφελελιζομένων μιμούμενος ἄμμα δρακόντων.\nκαὶ Σάτυρος πεφόρητο σεσηρότα θῆρα κομίζων\nτίγριν ἀπειλητῆρα καθήμενον ὑψόθι νώτου,\nἄγριον ἦθος ἔχοντα καὶ οὐ ψαύοντα φορῆος·\nκαὶ συὸς ἄκρα γένεια γέρων Σειληνὸς ἐρύσσας\nκάρχαρον ἠκόντιζεν ἐς ἠέρα κάπρον ἀθύρων·\nἄλλος ἀελλήεντι ποδῶν ἐπιβήτορι παλμῷ\nεἰς λοφιὴν ἀκίχητος ἐπῃώρητο καμήλου·\nκαί τις ὑπὲρ νώτοιο θορὼν ἐποχήσατο ταύρῳ.\nκαὶ τὰ μὲν ἐν σκοπέλοισι· λυροδμήτῳ δʼ ἐνί Θήβῃ\nθαύματα ποικίλα Βάκχος ἐδείκνυε πᾶσι πολίταις·\nκαὶ σφαλεροῖσι πόδεσσιν ἐβακχεύοντο γυναῖκες\nχείλεσιν ἀφροκόμοισιν· ὅλη δʼ ἐλελίζετο Θήβη,\nκαὶ φλογεροὺς σπινθῆρας ἀπηκόντιζον ἀγυιαί·\nσείετο πάντα θέμεθλα, καὶ ὡς βοέων ἀπὸ λαιμῶν\nἀκλινέες πυλεῶνες ἐμυκήσαντο μελάθρων·\nκαὶ δόμος ἀστυφέλικτος ἀναβρομέεσκε κυδοιμῷ\nλαϊνέῃ σάλπιγγι χέων αὐτόσσυτον ἠχώ.\nοὐδὲ χόλου Διόνυσος ἐπαύσατο· δαιμονίην δὲ\nφθογγὴν ἠερόφοιτον ἐς ἑπταπόρων ἴτυν ἄστρων,\nλυσσήεις ἅτε ταῦρος, ἑῷ μυκήσατο λαιμῷ·\nκαὶ κλονέων Πενθῆα μεμηνότα μάρτυρι πυρσῷ\nμαρμαρυγῆς ἔπλησεν ὅλον δόμον· ἀμφί δὲ τοίχους\nἀντιπόρους σελάγιζε πολυσχιδὲς ἁλλόμενον πῦρ\nδαιομένῳ σπινθῆρι κατάσσυτον, ἀμφὶ δὲ πέπλοις\nπορφυρέοις καὶ στέρνον ἁλιχλαίνου βασιλῆος\nπυρσὸς ἕλιξ πεφόρητο, καί οὐκ ἔφλεξε χιτῶνας·\nκεκριμέναις δʼ ἀκτῖσιν ἀποσπάδες ἅλματι θερμῷ\nἐκ ποδὸς εἰς μέσα νῶτα, διʼ ἰξύος εἰς ῥάχιν ἄκρην\nΠενθέος ἀμφὶ τένοντα μετήλυδες ἔτρεχον αὐγαί·\nπολλάκι δʼ αὐτοπόροιο πυρὸς βητάρμονι παλμῷ\nγηγενέος βασιλῆος ἐυστρώτων ἐπὶ λέκτρων\nἀφλεγέας σπινθῆρας ἀπέπτυε θέσκελος αἴγλη.\nκαί σέλας αὐτοέλικτον ἰδὼν βρυχήσατο Πενθεύς,\nκέκλετο δὲ δμώεσσιν ἄγειν ἀλκτήριον ὕδωρ,\nὄφρα κατασβέσσωσιν ἀναπτομένην φλόγα πυρσοῦ\nδῶμα περιρραίνοντες ἀλεξικάκοισι ῥεέθροις·\nκαὶ γλαφυρῶν γυάλων ἐφάνη γυμνούμενον ὕδωρ,\nκαί, μεγάλη περ ἐοῦσα, ῥόον τερσαίνετο πηγὴ\nἄγγεσι νηρίθμοισιν ἀφυσσομένου ποταμοῖο.\nκαὶ πόνος ἀχρήιστος ἔην καὶ ἐτώσιον ὕδωρ.\nκαὶ διεραῖς λιβάδεσσιν ἀέξετο βαλλόμενον πῦρ\nθερμοτέραις ἀκτῖσι· καὶ ὡς πολίων ἀπὸ ταύρων\nμυκηθμοῦ κελάδοντος ὑπωροφίη πέλεν ἠχώ,\nβροντᾶς δ̔ ἐνδομύχοισιν ἐπέκτυπε Πενθέος αὐλή.\nἕκτον τεσσαρακοστὸν ἴδε πλέον, ἧχι νοήσεις\nΠενθέος ἄκρα κάρηνα καὶ ὠλεσίτεκνον Ἀγαύην.\nἀλλʼ ὅτε δὴ γίνωσκεν ἄναξ θρασύς, ὅττι λυθέντος\nαὐτομάτου δεσμοῖο σιδηροφόρων ἀπὸ χειρῶν\nμαινάδες ἐσσεύοντο μετήλυδες εἰς ῥάχιν ὕλης,\nκαὶ δόλον ἀλλοπρόσαλλον ἀθηήτου Διονύσου,\nἄστατος ὑβριστῆρι χόλῳ κυμαίνετο Πενθεύς·\nκαί μιν ἰδὼν παρεόντα παλίνδρομον ἠθάδι κισσῷ\nβόστρυχα μιτρωθέντα, καὶ ἄπλοκον ὑψόθεν ὤμων\nμηκεδανῆς ὁρόων κεχαλασμένον ὁλκὸν ἐθείρης,\nτοῖον ἀπερροίβδησεν ἔπος λυσσώδεϊ λαιμῷ·\nἩδὺς ὁ Τειρεσίαν ἀπατήλιον εἰς ἐμέ πέμπων·\nοὐ δύναται σέο μάντις ἐμὸν νόον ἠπεροπεύειν·\nἄλλοις ἔννεπε ταῦτα. θεὰ πόθεν υἱέι Ῥείη\nοὐ Διὶ μαζὸν ὄρεξε, καὶ ἔτρεφεν υἷα Θυώνης;\nεἴρεο Δικταίης κορυθαιόλον ἄντρον ἐρίπνης,\nεἴρεο καὶ Κορύβαντας, ὅπῃ ποτὲ κοῦρος ἀθύρων\nμαζὸν Ἀμαλθείης κουροτρόφον αἰγὸς ἀμέλγων\nΖεὺς μένος ἠέξησε, καὶ οὐ γλάγος ἔσπασε Ῥείης.\nἤθεα σῆς δολίης ἀπεμάξαο καὶ σὺ τεκούσης·\nψευδομένην Σεμέλην Κρονίδης ἔφλεξε κεραυνῷ·\nἅζεο, μὴ Κρονίδης μετὰ μητέρα καὶ σὲ δαμάσσῃ.\nβάρβαρον οὐ μεθέπω καὶ ἐγὼ γένος· ἀρχέγονος δὲ\nἸσμηνός με φύτευσε, καὶ οὐ τέκεν ὑγρὸς Ὑδάσπης·\nΔηριάδην οὐκ οἶδα καὶ οὐ Λυκόοργος ἀκούω.\nἀλλὰ σὺν ὑμετέροις Σατύροις καὶ θυιάσι Βάκχαις\nΔίρκης λεῖπε ῥέεθρα, καί, ἢν ἐθέλῃς, σέο θύρσῳ\nκτεῖνε παρʼ Ἀσσυρίοισι νεώτερον ἄλλον Ὀρόντην.\nοὐ σὺ γένος Κρονίωνος Ὀλύμπιον· ὀλλυμένης γὰρ\nἀστεροπαὶ βοόωσιν ὀνείδεα σεῖο τεκούσης,\nκαὶ κρυφίων λεχέων ἐπιμάρτυρές εἰσι κεραυνοί.\nοὐ Δανάην μετὰ λέκτρα κατέφλεγεν ὑέτιος Ζεύς,\nκαὶ γνωτὴν ἀδόνητον ἐμοῦ Κάδμοιο κομίζων\nΕὐρώπην ἐφύλαξε, καὶ οὐκ ἔκρυψε θαλάσσῃ.\nοἶδα μέν, ὡς ἀλόχευτον ἔτι βρέφος αἰθερίη φλὸξ\nὤλεσεν αἰθομένης μετὰ μητέρος, ἡμιτελῆ δὲ\nλῦσε νόθην ὠδῖνα μαραινομένου τοκετοῖο·\nεἰ δέ μιν οὐκ ἐδάμασσεν, ὅτι χθονίων ὑμεναίων\nκρυπταδίης φιλότητος ἀναίτιός ἐσσι τεκούσης,\nπείθομαι, ὡς ἐνέπεις, ἀέκων δέ σε παῖδα καλέσσω\nΖηνὸς ἐπουρανίοιο, καὶ οὐ φλεχθέντα κεραυνῷ.\nκαὶ σύ με τοῦτο δίδαξον ἀληθέι μάρτυρι μύθῳ·\nΖεὺς γενέτης πότε Φοῖβον ἢ Ἄρεα γείνατο μηρῷ;\nεἰ Διὸς ἔλλαχες αἷμα, μετέρχεο κύκλον Ὀλύμπου\nαἰθέρα ναιετάων, λίπε Πενθέι πατρίδα Θήβην.\nὤφελες ἅρμενον ἄλλον ἀμεμφέα μῦθον ἐνίψαι\nψεύδεϊ κερδαλέῳ κεράσας θελξίφρονα Πειθώ,\nὅττί σε παιδοτόκῳ Κρονίδης τέκεν ἠθάδι κόρσῃ·\nοὐ τάχα τόσσον ἄπιστον ἔην ἔπος, ὅττι καὶ αὐτὸν\nΒάκχον ἀνυμφεύτῳ μετὰ Παλλάδα τίκτε καρήνῳ.\nἤθελον, εἰ γένος ἔσχες Ὀλύμπιον, αἴθε Κρονίων\nὑψιμέδων σε φύτευσεν, ὅπως Διὸς αἷμα διώκων\nνικήσω Διόνυσον, Ἐχίονος υἱὸς ἀκούων.\nὣς φαμένου νεμέσιζε θεὸς καὶ ἀμείβετο μύθῳ,\nκρύπτων δαιμονίης ὑποκάρδιον ὄγκον ἀπειλῆς·\nΒάρβαρα θεσμὰ φέρουσαν ἐπολβίζω χθόνα Κελτῶν,\nἧχι νέων βρεφέων καθαρὴν ὠδῖνα δικάζων\nῬῆνος ἀσημάντοιο θεμιστοπόλος τοκετοῖο\nαἵματος ἀγνώστοιο νόθον γένος οἶδεν ἐλέγξαι.\nοὐ μὲν ἐγὼ Ῥήνοιο φατιζομένου ποταμοῖο\nχεύμασιν οὐτιδανοῖσι δικάζομαι, ἀλλὰ ῥεέθρων\nπιστότεροι κήρυκες ἐμοὶ γεγάασι κεραυνοί·\nκρείσσονα μαρτυρίην στεροπῆς μὴ δίζεο, Πενθεῦ·\nὕδατι μὲν Γαλάτης, σὺ δὲ πείθεο μάρτυρι πυρσῷ.\nοὐ χατέω Πενθῆος ἐπιχθονίοιο μελάθρου·\nδῶμα Διωνύσοιο πέλει πατρώιος αἰθήρ·\nκαὶ χθονός εἰ κρίσις ἦεν ἢ ἀστερόεντος Ὀλύμπου,\nεἰπέ μοι εἰρομένῳ, τίνα φέρτερον αὐτὸς ἐνίψῃς,\nοὐρανὸν ἑπτάζωνον ἢ ἑπταπύλου χθόνα Θήβης;\nοὐ χατέω Πενθῆος ἐπιχθονίοιο μελάθρου.\nμοῦνον ἐμῆς κύδαινε μελισταγὲς ἄνθος ὀπώρης·\nμὴ ποτὸν ἀμπελόεντος ἀτιμήσῃς Διονύσου.\nἸνδοφόνῳ Βρομίῳ μὴ μάρναο, θηλυτέρῃ δέ,\nεἰ δύνασαι, πολέμιζε μιῇ ῥηξήνορι Βάκχῃ.\nσοὶ τάχα καλὸν ἔθεντο προμάντιες οὔνομα Μοῖραι\nὑμετέρου θανάτοιο προάγγελον· αἰνοπαθῆ δὲ\nοὐ νέμεσις Πενθῆα πεδοτρεφέος γενετῆρος\nγηγενὲς αἷμα φέροντα φέρειν μίμημα Γιγάντων,\nοὐ νέμεσις καὶ Βάκχον Ὀλύμπιον αἷμα γενέθλης\nΖηνὸς ἔχειν μίμημα Γιγαντοφόνοιο τοκῆος.\nεἴρεο Τειρεσίαν, τίνι χώεαι· εἴρεο Πυθώ,\nτίς Σεμέλῃ παρίαυε, τίς ἤροσε παῖδα Θυώνης.\nεἰ δὲ μαθεῖν ἐθέλεις χοροτερπέος ὄργια Βάκχου,\nφάρεα καλλείψας βασιλήια τέτλαθι, Πενθεῦ,\nθήλεα πέπλα φέρειν, καὶ γίνεο θῆλυς Ἀγαύη·\nμὴ δέ σε θηρεύοντα παραΐξωσι γυναῖκες.\nἢν δὲ τεῇ παλάμῃ θηροκτόνα τόξα τανύσσῃς,\nΚάδμος ἐπαινήσει σε συναγρώσσοντα τεκούσῃ.\nΒάκχῳ μοῦνος ἔριζε, καί, εἰ θέμις, ἰοχεαίρῃ,\nὄφρα λεοντοφόνον σε μετʼ Ἀκταίωνα καλέσσω.\nκάτθεο τεύχεα ταῦτα· σιδηροφόρους δὲ μαχητὰς\nχερσὶν ἀθωρήκτοισιν ἐμαὶ κτείνουσι γυναῖκες·\nεἰ δέ σε νικήσωσιν ἀτευχέι θήλεϊ χάρμῃ\nἔντεσι κοσμηθέντα, τίς αἰνήσειε πολίτης\nἄνδρα γυναικείῃ κεκαφηότα δηιοτῆτι;\nΒασσαρὶς οὐ τρομέει πτερόεν βέλος, οὐ δόρυ φεύγει·\nἀλλὰ δόλῳ κρυφἱῳ πυκάσας ἄγνωστον ὀπωπὴν\nὄψεαι ὄργια πάντα χοροπλεκέος Διονύσου.\nὣς εἰπών παρέπεισεν, ἐπεὶ νόον ἀνδρὸς ἱμάσσων\nφοιταλέης ἐδόνησε κατάσχετον ἅλματι λύσσης\nκαὶ Βρομίῳ συνάεθλος ἐπέχραε Πενθέι Μήνη\nδαιμονίῃ μάστιγι· συνερχομένης δὲ Λυαίῳ\nλυσσήεις θρασὺς οἶστρος ἀμερσινόοιο Σελήνης\nφάσματα ποικιλόμορφα μεμηνότι Πενθέι δείξας\nφρικτὸν Ἐχιονίδην προτέρης μετέθηκε μενοινῆς,\nκαὶ σφαλερῇ Πενθῆος ἐπεσμαράγησεν ἀκουῇ,\nδαιμονίης σάλπιγγος ἀλάστορα δοῦπον ἀράσσων·\nἀνέρα δʼ ἐπτοίησε. καἰ εἰς δόμον ἤλυθε Πενθεὺς\nοἰστρομανής, ποθέων θιασώδεος ὄργια Βάκχου·\nφωριαμοὺς δʼ ὤιξε θυώδεας, ἧχι γυναικῶν\nκέκλιτο Σιδονίης ἁλιπόρφυρα πέπλα θαλάσσης·\nκαὶ χροΐ ποικιλόνωτον ἐδύσατο πέπλον Ἀγαύης·\nΑὐτονόης δʼ ἔσφιγξεν ἐπὶ πλοκάμοισι καλύπτρην,\nστήθεα μιτρώσας Βασιλήια κυκλάδι τέχνῃ·\nκαὶ πόδας ἐσφήκωσε γυναικείοισι πεδίλοις·\nχειρὶ δὲ θύρσου ἄειρε· μετερχομένοιο δὲ Βάκχας\nποικίλος ἰχνευτῆρι χιτὼν ἐπεσύρετο ταρσῷ.\nΜιμηλοῖς δὲ πόδεσσιν ἕλιξ ὠρχήσατο Πενθεὺς\nἡδυμανής· λοξῷ δὲ πέδον κροτάλιζε πεδίλῳ\nἐκ ποδὸς αἰθύσσων ἕτερον πόδα· χεῖρα δὲ δισσὴν\nθηλύνων ἐλέλιζεν ἀμοιβάδα δίζυγι παλμῷ,\nοἷα γυνὴ παίζουσα χοροίτυπος· οἷα δὲ ῥόπτρῳ\nδίκτυπον ἁρμονίην κροτέων ἑτερόζυγι χαλκῷ\nἠερίαις μεθέηκεν ἀλήμονα βόστρυχον αὔραις,\nΛυδὸν ἀνακρούων μέλος Εὔιον. ἦ τάχα φαίης\nἄγρια κωμάζουσαν ἰδεῖν λυσσώδεα βάκχην.\nκαὶ διδύμους Φαέθοντας ἐδέρκετο καἰ δύο Θήβας·\nἔλπετο δʼ ἀκαμάτων ἐπικείμενον ὑψόθεν ὤμων\nΘήβης ἑπταπόροιο μετοχλίζειν πυλεῶνα.\nἀμφὶ δέ μιν στεφανηδὸν ἐκυκλώσαντο πολῖται,\nὃς μὲν ἔχων τροχόεντα λόφον χθονός, ὃς δʼ ἐπὶ πέτρῳ\nὑψιφανής, ὁ δὲ πῆχυν ἐπʼ ἀνέρος ὦμον ἐρείσας\nἴχνος ἀνῃώρησεν ἐπὶ χθονὶ δάκτυλα πήξας·\nκαί τις ἐυγλώχινα μετήιεν ὄγκον ἀρούρης,\nἄλλος ἐπὶ προβλῆτος ἐπάλξιος, ὃς δὲ δοκεύων\nδόχμιον ὄμμα τίταινεν ἀερσιλόφων ἀπὸ πύργων·\nὃς δὲ μέσας στεφανηδὸν ἐπʼ ἄντυγι χεῖρας ἑλίξας\nἴχνεσιν ἀκροπόροισιν ἀνήιε κίονα βαίνων,\nΠενθέα παπταίνων δεδονημένον ἅλματι λύσσης,\nθύρσον ἀερτάζοντα καἰ αἰθύσσοντα καλύπτρην.\nἤδη δʼ ἑπταπόροιο παρέδραμε τείχεα Θήβης,\nαὐτομάτοις ἑλίκεσσιν ἀνοιγομένων πυλεώνων·\nἤδη δὲ πρὸ πόληος ἐς ἠέρα βόστρυχα σείων\nἁβρὰ δρακοντοβότοιο παρέστιχε νάματα Δίρκης·\nκαὶ ποδὶ λυσσήεντι χοροίτυπον ἴχνος ἑλίσσων\nδαίμονος ἀμπελόεντος ὀπίστερον εἶχε πορείην.\nἀλλʼ ὅτε χῶρον ἵκανεν, ὅθι δρύες, ἧχι χορεῖαι,\nκαἰ τελεταὶ Βρομίου θιασώδεες, ἧχι καὶ αὐτὴ\nΒασσαρίδων ἀπέδιλος ἔην κεμαδοσσόος ἄγρη,\nἀμπελόεις τότε Βάκχος ὀρειάδος ἔνδοθι λόχμης\nἀρχαίην ἐλάτην ἰσομήκεα γείτονι πέτρῃ\nδένδρον ἰδὼν περίμετρον ἐγήθεεν, ἧς ὑπὸ θάμνῳ\nἀγχινεφεῖς πετάλοισιν ἐπεσκιόωντο κολῶναι·\nἀκρότατον δὲ κόρυμβον ἀφειδέι χειρὶ πιέζων\nεἰς πέδον, εἰς πέδον εἷλκε κατὰ χθονὸς ἐκταδὰ Πενθεὺς\nθαλλὸν ἀερσιπότητον, ἐπισφίγγων δὲ φορῆα\nὕψι τιταινομένων ἐδράξατο χειρὶ κορύμβων,\nκαὶ πόδας ἔνθα καὶ ἔνθα παλινδίνητος ἑλίσσων\nἄστατος ὀρχηστῆρι τύπῳ κουφίζετο Πενθεύς.\nκαὶ τότε βασσαρίδεσσι χορίτιδες ἤλυθον Ὧραι·\nἀλλήλαις δʼ ἐκέλευον, ἀνεζώννυντο δὲ πέπλοις,\nνεβρίδα δʼ ἀμφεβάλοντο· καἰ οὐρεσίφοιτος Ἀγαύη\nἀφροκόμοις στομάτεσσιν ἀπερροίβδησεν ἰωήν·\nΑὐτονόη, σπεύσωμεν, ὅπῃ χορός ἐστι Λυαίου\nκαὶ κτύπος οὐρεσίφοιτος ἀκούεται ἠθάδος αὐλοῦ,\nὄφρα μέλος πλέξαιμι φιλεύιον, ὄφρα δαείω,\nτίς φθαμένη στήσειε χοροστασίην Διονύσῳ,\nτίς τίνα νικήσειε θυηπολέουσα Λυαίῳ.\nδηθύνεις, ἀχόρευτε, καἰ ἡμέας ἔφθασεν Ἰνώ·\nοὐκέτι πόντον ἔχει μετανάστιος, ἀλλὰ καὶ αὐτὴ\nἐξ ἁλὸς ἦλθε θέουσα σὺν ὑγροπόρῳ Μελικέρτῃ,\nἦλθε προασπίζουσα διωκομένου Διονύσου,\nμὴ Πενθεὺς ἀθέμιστος ἐπιβρίσειε Λυαίῳ.\nΜύστιδες, εἰς σκοπέλους, Ἰσμηνίδες ἔλθετε Βάκχαι,\nκαὶ τελετάς στήσωμεν, ὁμοζήλῳ δὲ χορείῃ\nΛυδαῖς Βασσαρίδεσσιν ἐρίζομεν, ὄφρά τις εἴπῃ·\nΜυγδονίην νίκησε Μιμαλλόνα Μαινὰς Ἀγαύν.\nὣς φαμένη σκοπίαζε καθήμενον ὑψόθι δένδρου,\nἄγριον οἷα λέοντα, θεημάχον υἱέα μήτηρ·\nκαί μιν ἀγειρομέναις ἐπεδείκνυε θυιάσι Βάκχαις·\nυἱέα δʼ ἔμφρονα θῆρα καλέσσατο λυσσάδι φωνῇ.\nἀμφὶ δέ μιν στεφανηδὸν ἐκυκλώσαντο γυναῖκες\nἑζόμενον πετάλοισι· καὶ εὐπαλάμῳ τινὶ δεσμῷ\nδένδρον ἐπηχύναντο, καἰ ἤθελον εἰς χθόνα ῥίπτειν\nἔρνος ὁμοῦ Πενθῆι· περισφίγξασα δὲ θάμνῳ\nὁλκὸν ὁμοζυγέος παλάμης ἐνοσίχθονι παλμῷ\nπρυμνόθεν αὐτόρριζον ἀνέσπασε δένδρον Ἀγαύη.\nκαὶ φυτὸν εἰς χθόνα πῖπτεν· ἐγυμνώθη δὲ Κιθαιρών·\nκαἰ θρασὺς αὐτοέλικτος ἄναξ βητάρμονι παλμῷ\nκύμβαχος ἠερόθεν κεκυλισμένος ἤριπε Πενθεύς.\nκαί τότε μιν λίπε λύσσα νοοσφαλέος Διονύσου,\nκαὶ προτέρας φρένας ἔσχε τὸ δεύτερον· ἀμφὶ δὲ γαίῃ\nγείτονα πότμον ἔχων κινυρὴν ἐφθέγξατο φωνήν·\nΝύμφαι Ἁμαδρυάδες με καλύψατε, μή με δαμάσσῃ\nπαιδοφόνοις παλάμῃσιν ἐμὴ φιλότεκνος Ἀγαύη.\nμῆτερ ἐμή, δύσμητερ, ἀπηνέος ἴσχεο λύσσης·\nθῆρα πόθεν καλέεις με τὸν υἱέα; ποῖα κομίζω\nστήθεα λαχνήεντα; τίνα βρυχηθμὸν ἰάλλω;\nοὐκέτι γινώσκεις με, τὸν ἔτρεφες, οὐκέτι λεύσσεις·\nσὴν φρένα καὶ τεὸν ὄμμα τίς ἥρπασε; χαῖρε, Κιθαιρών·\nχαίρετε, δένδρεα ταῦτα καὶ οὔρεα· σώζεο, Θήβη\nσώζεο καὶ σύ, φίλη παιδοκτόνε μῆτερ Ἀγαύη.\nδέρκεο ταῦτα γένεια νεότριχα, δέρκεο μορφὴν\nἀνδρομέην· οὐκ εἰμὶ λέων· οὐ θῆρα δοκεύεις.\nφείδεο σῆς ὠδῖνος, ἀμείλιχε, φείδεο μαζῶν·\nΠενθέα παπταίνεις με, τὸν ἔτρεφες. ἴσχεο, φωνή,\nμύθους σεῖο φύλαξον· ἀνήκοός ἐστιν Ἀγαύη.\nεἰ δὲ κατακτείνεις με χαριζομένη Διονύσῳ,\nμούνη παῖδα δάμασσον, ἀγάστονε, μηδὲ δαμῆναι\nΒασσαρίδων τεὸν υἷα νόθαις παλάμῃσιν ἐάσῃς.\nὣς φάμενος λιτάνευε, καὶ οὐκ ἤκουσεν Ἀγαύη.\nἀμφὶ δέ μιν δασπλῆτες ἐπερρώοντο γυναῖκες\nχερσὶν ὁμοζήλοισι· κυλινδομένου δὲ κονίῃ\nἡ μέν ὀπισθιδίους πόδας εἴρυσεν, ἡ δὲ λαβοῦσα\nδεξιτερὴν προθέλυμνον ἀνέσπασεν, Αὐτονόη δὲ\nλαιὴν ἀντερύεσκε· παραπλαγχθεῖσα δὲ μήτηρ\nστήθεϊ παιδὸς ἔπηξεν ἑὸν πόδα, κεκλιμένου δὲ\nαὐχένα τολμήεντα διέθρισεν ὀξέι θύρσῳ·\nκαὶ φονίῳ ταχύγουνος ἀνέδραμε χάρματι λύσσης,\nαἱματόεν δὲ κάρηνον ἀτερπέι δείκνυε Κάδμῳ·\nψευδομένου δὲ λέοντος ἀγαλλομένη χάριν ἄγρης\nτοῖον ἀπερροίβδησεν ἔπος λυσσώδεϊ λαιμῷ·\nΚάδμε μάκαρ, καλέω σε μακάρτερον· ἐν σκοπέλοις γὰρ\nχερσὶν ἀθωρήκτοισιν ἀριστεύουσαν Ἀγαύην\nἌρτεμις ἐσκοπίαζε, καὶ εἰ πέλε δεσπότις ἄγρης,\nζῆλον ὑποκλέπτουσα λεοντοφόνου σέο κούρης·\nκαὶ Δρυάδες θάμβησαν ἐμὸν πόνον· ἡμετέρης δὲ\nἉρμονίης γενέτην κεκορυθμένος ἠθάδι λόγχῃ\nπαῖδα τεήν ἀσίδηρον ἐθάμβεε χάλκεος Ἄρης\nθύρσον ἀκοντίζουσαν ἀλοιητῆρα λεόντων,\nκυδιόων· σὺ δέ, Κάδμε, τεῶν ἐπιβήτορα θώκων\nΠενθέα δεῦρο κάλεσσον, ὅπως φθονερῇσιν ὀπωπαῖς\nθηροφόνους ἱδρῶτας ὀπιπεύσειε γυναίου.\nδμῶες ἐμοί, στείχεσθε, παρὰ προπύλαια δὲ Κάδμου\nπήξατε τοῦτο κάρηνον ἐμῆς ἀναθήματα νίκης.\nτηλίκον οὔ ποτε θῆρα κατέκτανε σύγγονος Ἰνώ·\nΑὐτονόη, σκοπίαζε καὶ αὐχένα κάμψον Ἀγαύῃ·\nοὐ γὰρ ἐμοὶ λάχες εὖχος ὁμοίιον, ὑμετέρου δὲ\nμητρὸς Ἀρισταίοιο φατιζομένην ἔτι νίκην\nσῆς ἑκυρῆς ᾔσχυνα λεοντοφόνοιο Κυρήνης.\nἔννεπε κουφίζουσα φίλον βάρος· εἰσαΐων δὲ\nΚάδμος ἀγαλλομένης ἑτερόφρονα παιδὸς ἀπειλήν,\nμίξας δάκρυσι μῦθον ἀμείβετο πενθάδι φωνῇ·\nΟἷον θῆρα δάμασσας ἐχέφρονα, τέκνον Ἀγαύη;\nοἷον θῆρα δάμασσας, ὅν ὑμετέρη τέκε γαστήρ;\nοἷον θῆρα δάμασσας, ὅν ἐσπέρμηνεν Ἐχίων;\nδέρκεο σεῖο λέοντα, τὸν εἰσέτι τυτθὸν ἀείρων\nπαιδοκόμῳ κούφιζε γεγηθότι Κάδμος ἀγοστῷ·\nδέρκεο σεῖο λέοντα, τὸν Ἁρμονίη σέο μήτηρ\nπολλάκις ἠέρταζε καὶ ὤρεγε μαζὸν ἀμέλγειν.\nμαστεύεις σέο παῖδα τεῶν θηήτορα μόχθων·\nπῶς καλέσω Πενθῆα, τὸν ἐν παλάμῃσιν ἀείρεις;\nὅν κτάνες ἀγνώσσουσα, πόθεν σέο παῖδα καλέσσω;\nθῆρα τεὸν σκοπίαζε, καὶ υἱέα σεῖο νοήσεις.\nκαλὰ φέρεις, Διόνυσε, τεῷ θρεπτήρια Κάδμῳ·\nκαλά μοι Ἁρμονίης νυμφεύματα δῶκε Κρονίων·\nἌρεος ἄξια ταῦτα καὶ Οὐρανίης Ἀφροδίτης·\nἸνὼ πόντον ἔχει, Σεμέλην ἔφλεξε Κρονίων,\nμύρεται Αὐτονόν κερόεν τέκος, ἆ μέγα δειλὴ\nἔκτανεν, ὅν τέκε μοῦνον, ἀώριον υἱὸν Ἀγαύη.\nκαὶ μογέει Πολύδωρος ἐμὸς λιπόπατρις ἀλήτης.\nμοῦνος ἐγὼ λιπόμην νέκυς ἔμπνοος· εἰς τίνα φεύγω,\nΠενθέος ὀλλυμένοιο καὶ οἰχομένου Πολυδώρου;\nτίς πόλις ὀθνείη με δεδέξεται; ἔρρε, Κιθαιρών·\nγηροκόμους Κάδμοιο κατέκτανες, ἀμφοτέρους δὲ\nνεκρὸν ἔχεις Πενθῆα, καὶ Ἀκταίωνα καλύπτεις.\nὣς φαμένου Κάδμοιο γόον κρουνηδὸν ἰάλλων\nδάκρυσι πηγαίοισι γέρων ἔκλαυσε Κιθαιρών·\nκαὶ δρύες ὠδύροντο, καὶ ἔκλαγον αἴλινα Νύμφαι\nνηιάδες. πολιὴν δὲ κόμην ᾐδέσσατο Κάδμου\nκαὶ στοναχὴν Διόνυσος· ἀπενθήτου δὲ προσώπου\nμίξας δάκρυ γέλωτι νόον μετέθηκεν Ἀγαύης,\nκαὶ πάλιν ἔμφρονα θῆκεν, ὅπως Πενθῆα γοήσῃ.\nἡ δὲ μεταστρέψασα νόον καὶ ἄπιστον ὀπωπὴν\nαὐτοπαγὴς ἄφθογγος ἐπὶ χρόνον ἵστατο μήτηρ·\nκαὶ κεφαλὴν Πενθῆος ὀπιπεύουσα θανόντος\nἤριπεν αὐτοκύλιστος, ὑπὲρ δαπέδοιο δὲ δειλὴ\nβόστρυχον αἰσχύνουσα χυτῇ κεκύλιστο κονίῃ·\nκαὶ λασίους ἔρριψεν ἀπὸ στέρνοιο χιτῶνας\nκαὶ Βρομίου φιάλας θιασώδεας, αἵματος ὁλκῷ\nστήθεα φοινίξασα καὶ ἀσκεπέων πτύχα μαζῶν·\nκαὶ κύσεν υἱέος ὄμμα καὶ ἔγχλοα κύκλα προσώπου\nκαὶ πλοκάμους χαρίεντας ἐρευθομένοιο καρήνου·\nὀξὺ δὲ κωκύουσα τόσην ἐφθέγξατο φωνήν·\nΝηλειὴς Διόνυσε, τεῆς ἀκόρητε γενέθλης,\nδὸς προτέρην ἔτι λύσσαν ἐμοὶ πάλιν· ἄρτι γὰρ ἄλλην\nχείρονα λύσσαν ἔχω πινυτόφρονα· δός μοι ἐκείνην\nἀφροσύνην, ἵνα θῆρα τὸ δεύτερον υἷα καλέσσω.\nθῆρα βαλεῖν ἐδόκησα· νεοτμήτοιο δὲ κόρσης\nἀντὶ λεοντείης κεφαλὴν Πενθῆος ἀείρω.\nὀλβίη Αὐτονόη βαρυδάκρυος, ὅττι θανόντα\nἔστενεν Ἀκταίωνα, καὶ οὐ κτάνεν υἱέα μήτηρ·\nμούνη ἐγὼ γενόμην παιδοκτόνος· οὐ Μελικέρτην\nἔκτανεν ἠὲ Λέαρχον ἐμὴ μετανάστιος Ἰνώ,\nἀλλὰ πατὴρ ἐδάμασσε, τὸν ἤροσεν. ἆ μέγα δειλή,\nΖεὺς Σεμέλῃ παρίαυεν, ὅπως Πενθῆα γοήσω·\nΖεὺς γενέτης Διόνυσον ἑῷ τεκνώσατο μηρῷ,\nΚαδμείην ἵνα πᾶσαν ἀιστώσειε γενέθλην.\nἱλήκοι Διόνυσος· ὅλον γένος ὤλεσε Κάδμου.\nἀλλὰ θεοκλήτου γαμίην μετὰ δαῖτα τραπέζης,\nἉρμονίης μετὰ λέκτρον, ἐμοῦ μετὰ παστάδα Κάδμου\nἀρχαίην κιθάρην δονέων πάλιν αὐτὸς Ἀπόλλων\nθρῆνον ἕνα πλήξειε καὶ Αὐτονόῃ καὶ Ἀγαύῃ,\nὠκύμορον Πενθῆα καὶ Ἀκταίωνα λιγαίνων.\nἡμετέρης, φίλε κοῦρε, τί φάρμακόν ἐστιν ἀνίης;\nοὔ πω σοῖς θαλάμοισιν ἐκούφισα νυμφοκόμον πῦρ·\nοὐ ζυγίων ἤκουσα τεῶν ὑμέναιον Ἐρώτων·\nποῖον ἴδω δέο παῖδα παρήγορον; αἴθέ σε Βάκχη\nἄλλη ἀπηλοίησε, καὶ οὐ πολύμοχθος Ἀγαύη.\nμητέρι μαινομένῃ μὴ μέμφεο, δύσμορε Πενθεῦ·\nΒάκχῳ μέμφεο μᾶλλον· ἀναίτιός ἐστιν Ἀγαύη.\nχεῖρες ἐμαί, φίλε κοῦρε, τεὴν στάζουσιν ἐέρσην\nαὐχένος ἀμηθέντος· ἀπʼ αὐτοχύτου δὲ καρήνου\nαἷμα τεὸν μητρῷον ὅλον φοίνιξε χιτῶνα.\nναί, λίτομαι, Βρομίου δότε μοι δέπας· ἀντὶ γὰρ οἴνου\nλύθρον ἐμοῦ Πενθῆος ἐπισπένδω Διονύσῳ.\nσοὶ μὲν ἐγὼ φιλόδακρυς, ἀώριε, τύμβον ἐγείρω\nχερσὶν ἐμαῖς ἀκάρηνον ἐνικρύψασα κονίῃ\nσὸν δέμας· ὑμετέρῳ δʼ ἐπὶ σήματι τοῦτο χαράξω·\nεἰμὶ νέκυς Πενθῆος, ὁδοιπόρε· νηδὺς Ἀγαύης\nπαιδοκόμος με λόχευσε καὶ ἔκτανε παιδοφόνος χείρ.\nἔννεπε λυσσώουσα σοφῇ φρενί· μυρομένης δὲ\nΑὐτονόη γοόωσα παρήγορον ἴαχε φωνήν·\nΖῆλον ἔχω καὶ ἔρωτα τεῆς κακότητος, Ἀγαύη,\nὅττι περιπτύσσεις γλυκερὴν Πενθῆος ὀπωπὴν\nκαὶ στόμα καὶ φίλον ὄμμα καὶ υἱέος ἄκρα κομάων.\nγνωτή, ἐπολβίζω σε, καὶ εἰ κτάνες υἱέα μήτηρ·\nἀντὶ γὰρ Ἀκταίωνος ἀμειβομένης ἀπὸ μορφῆς\nνεβρὸν ἐγὼ δάκρυσα, καὶ υἱέος ἀντὶ καρήνου\nμηκεδανὴν ἐλάφοιο νόθην κτερέιξα κεραίην.\nσῆς δʼ ὀδύνης ἐλάχεια παραίφασις, ὅττι θανόντος\nοὐκ ἴδες ἀλλοῖον τύπον υἱέος, οὐ τρίχα νεβροῦ,\nοὐ χηλὴν ἀνόνητον ἐκούφισας ἠὲ κεραίην·\nμούνη δʼ ἔδρακον υἷα νόθον νέκυν, ἀλλοφυῆ δὲ\nκαὶ στικτὴν καὶ ἄναυδον ἐκώκυον εἰκόνα μορφῆς,\nκαὶ μήτηρ ἐλάφοιο καὶ οὐκέτι παιδὸς ἀκούω.\nἀλλὰ σὺ κυδαίνουσα, Διὸς φιλοπάρθενε κούρη,\nἀνδρὸς ἐμοῦ σέο Φοῖβον Ἀρισταίοιο τοκῆα\nεἰς ἔλαφον μετάμειψον ἐμὴν βροτοειδέα μορφήν·\nδὸς χάριν Ἀπόλλωνι· μετʼ Ἀκταίωνα δὲ δειλὴν\nτοῖς αὐτοῖς σκυλάκεσσι καὶ Αὐτονόην πόρε φορβὴν\nἢ κυσὶν ὑμετέροισιν· ἐσαθρήσῃ δὲ Κιθαιρὼν\nμητέρα καὶ μετὰ παῖδα κυνοσπάδα· μηδέ με δειλὴν\nσῶν ἐλάφων μεθέπουσαν ἴσην κεραελκέα μορφὴν\nἄγρια μαστίζουσα τεῇ ζεύξειας ἀπήνῃ.\nχαῖρε φυτὸν Πενθῆος, ἀμείλιχε χαῖρε Κιθαιρών·\nχαίρετε καὶ νάρθηκες ἀμερσινόου Διονύσου·\nσώζεό μοι, Φαέθων τερψίμβροτε· λάμπε κολώναις·\nλάμπε καὶ ἀμφοτέροις, Λητωίδι καὶ Διονύσῳ·\nεἰ δὲ τεαῖς ἀκτῖσι καὶ ἀνέρας οἶσθα δαμάσσαι,\nσῷ καθαρῷ πυρὶ βάλλε καὶ Αὐτονόην καὶ Ἀγαύην·\nἔσσο δὲ Πασιφάης τιμήορος, ὄφρα γελάσσῃς\nἉρμονίης γενέτειραν ἀνιάζων Ἀφροδίτην.\nεἶπε, καὶ ὠλεσίτεκνος ὀδύρετο μᾶλλον Ἀγαύη.\nκαὶ νέκυν, ὃν κατέπεφνε, φίλη τυμβεύσατο μήτηρ\nπίδακα δακρυόεσσαν ἀναβλύζουσα προσώπου·\nκαὶ τάφον εὐποίητον ἐτεκτήναντο πολῖται.\nὣς αἱ μὲν στενάχοντο κατηφέες· εἰσορόων δὲ\nΒάκχος ἄναξ ἐλέαιρε, φιλοθρήνους δὲ γυναῖκας\nμυρομένας ἀνέκοψεν, ἐπεὶ στοιχηδὸν ἑκάστῃ\nλυσίπονον κεράσας μελιηδέι φάρμακον οἴνῳ\nδῶκε ποτὸν ληθαῖον· ὀδυρομένοιο δὲ Κάδμου\nπένθιμον ἐπρήυνε γόον παιήονι μύθῳ·\nἀμφοτέρας δʼ εὔνησε καὶ Αὐτονόην καὶ Ἀγαύην,\nἐλπίδος ἐσσομένης πρωτάγγελα θέσφατα φαίνων.\nἸλλυρίην δʼ ἐπὶ γαῖαν ἐς Ἑσπερίου χθόνα πόντου\nἉρμονίην λιπόπατριν ὁμόστολον ἥλικι Κάδμῳ\nἀμφοτέρους πόμπευεν ἀλήμονας, οἷς χρόνος ἕρπων\nὤπασε πετρήεσσαν ἔχειν ὀφιώδεα μορφήν.\nκαὶ Σατύρους καὶ Πᾶνας ἔχων καὶ λύγκας ἱμάσσων\nἁβρὸς ἀσιγήτοισιν ἐκώμασε Βάκχος Ἀθήναις.\nἔρχεο τεσσαρακοστὸν ἐς ἕβδομον, ὁππόθι Περσεὺς\nκαὶ μόρος Ἰκαρίοιο καὶ ἁβροχίτων Ἀριάδνη.\nἤδη δʼ ἔνθα καὶ ἔνθα διʼ ἄστεος ἵπτατο Φήμη\nἄγγελος αὐτοβόητος ἐρισταφύλου Διονύσου\nἈτθίδι φοιτήσαντος· ἀκοιμήτου δὲ Λυαίου\nεἰς χορὸν εὐώδινες ἐβακχεύθησαν Ἀθῆναι.\nκαὶ πολὺς ἔβρεμε κῶμος· ὁμηγερέες δὲ πολῖται\nεἵμασι δαιδαλέοισιν ἀνεχλαίνωσαν ἀγυιὰς\nχερσὶ πολυσπερέεσσιν· ἀεξιφύτοιο δὲ Βάκχου\nἡμερίδων πετάλοισιν ἐμιτρώθησαν Ἀθῆναι\nαὐτόματοι· φιάλας δὲ σιδηροφόρων διὰ μαζῶν\nστήθεσι μυστιπόλοισιν ἀνεζώννυντο γυναῖκες,\nπαρθενικαὶ δʼ ἐχόρευον, ἐπεστέψαντο δὲ κόρσης\nἄνθεϊ κισσήεντι περίπλοκον Ἀτθίδα χαίτην.\nἸλισσὸς δʼ ἐλέλιξε περὶ πτόλιν ἔμπνοον ὕδωρ\nκυδαίνων Διόνυσον· ὁμοζήλῳ δὲ χορείῃ\nεὔιον ἐκρούοντο μέλος Κηφισίδες ὄχθαι.\nφυταλιὴ δʼ ἀνέτελλεν, ἀπὸ χθονίοιο δὲ κόλπου\nαὐτοφυὴς γλυκεροῖο πεπαινομένου τοκετοῖο\nβότρυς ἐλαιήεντος ἐφοινίχθη Μαραθῶνος,\nκαὶ δρύες ἐψιθύριζον, ἀνοιγομένων δὲ πετήλων\nδίχροον ἠρεύγοντο ῥόδον λειμωνίδες Ὧραι,\nκαὶ κρίνον αὐτοτέλεστον ἐμαιώσαντο κολῶναι.\nκαὶ Φρυγίοις αὐλοῖσιν ἐπέκτυπεν αὐλὸς Ἀθήνης,\nκαὶ δίδυμον κελάδημα δόναξ ἐλίγαινεν Ἀχαρνεὺς\nθλιβόμενος παλάμῃσιν· ὁμογλώσσων δʼ ἀπὸ λαιμῶν\nΜυγδονίῃ βαρύδουπος ὁμόθροος ἄζυγι κούρῃ\nδίθροον ἁρμονίην ἐπιδήμιος ἴαχε Βάκχη\nπῆχυν ἐπικλίνουσα νέῃ Πακτωλίδι νύμφῃ,\nκαὶ φλόγα νυκτιχόρευτον ἀνέσχεθε δίζυγι πεύκῃ\nἀρχεγόνῳ Ζαγρῆι καὶ ὀψιγόνῳ Διονύσῳ·\nμνησαμένη δʼ Ἰτύλοιο καὶ ἱστοπόνου Φιλομήλης\nσύνθροος αἰολόδειρος ἀνέκλαγεν Ἀτθὶς ἀηδών,\nκαὶ Ζεφύρου λάλος ὄρνις ὑπωροφίην χέε μολπήν,\nμνῆστιν ὅλην Τηρῆος ἀπορρίψασα θυέλλαις.\nοὐδέ τις ἦν ἀχόρευτος ἀνὰ πτόλιν. αὐτὰρ ὁ χαίρων\nΒάκχος ἐς Ἰκαρίου δόμον ἤλυθεν, ὃς πέλεν ἄλλων\nφέρτερος ἀγρονόμων ἑτερότροπα δένδρα φυτεύειν.\nἀγραύλοις δὲ πόδεσσι γέρων ἐχόρευεν ἀλωεὺς\nἀθρήσας Διόνυσον ἐπήλυδα, καλλιφύτων δὲ\nκοίρανον ἡμερίδων ὀλίγῃ ξείνισσε τραπέζῃ·\nἨριγόνη δʼ ἐκέρασσεν ἀψυσσαμένη γλάγος αἰγῶν·\nἀλλά ἑ Βάκχος ἔρυκε, φιλοστόργῳ δὲ γεραιῷ\nὤπασε λυσιπόνοιο μέθης ἐγκύμονας ἀσκούς,\nδεξιτερῇ δʼ εὔοδμον ἔχων δέπας ἡδέος οἴνου\nὤρεγεν Ἰκαρίῳ· φιλίῳ δʼ ἠσπάζετο μύθῳ·\nΔέξο, γέρον, τόδε δῶρον, ὃ μὴ δεδάασιν Ἀθῆναι.\nὦ γέρον, ὀλβίζω σε· σὲ γὰρ μέλψουσι πολῖται\nτοῖον ἔπος βοόωντες, ὅτι κλέος εὗρεν ἐλέγξαι\nἸκάριος Κελεοῖο καὶ Ἠριγόνη Μετανείρης.\nζῆλον ἔχω προτέρης Δημήτερος, ὅττι καὶ αὐτὴ\nἄλλῳ γειοπόνῳ στάχυν ὄμπνιον ὤπασε Δηώ.\nΤριπτόλεμος στάχυν εὗρε, σὺ δʼ οἴνοπα βότρυν ὀπώρης·\nἴλαος οὐρανίῳ Γανυμήδεϊ μοῦνος ἐρίζεις,\nΤριπτολέμου προτέροιο μακάρτερε· θυμοβόρους γὰρ\nοὐ στάχυες λύουσι μεληδόνας, οἰνοτόκοι δὲ\nβότρυες ἀνδρομέης παιήονές εἰσιν ἀνίης.\nτοῖον ἔπος κατέλεξε, φιλοξείνῳ δὲ γεραιῷ\nἁβρὸν ἐγερσινόοιο δέπας πόρεν ἔμπλεον οἴνου·\nκαὶ πίεν ἄλλο μετʼ ἄλλο γέρων φυτοεργὸς ἀλωεύς,\nοἶστρον ἔχων ἀκόρητον ἐυρραθάμιγγος ἐέρσης·\nκούρη δʼ ἀντὶ γάλακτος ἀφυσσαμένη χύσιν οἴνου\nὤρεγε χειρὶ κύπελλον, ἕως ἐμέθυσσε τοκῆα.\nἀλλʼ ὅτε δὴ κόρον εὗρε κυπελλοδόκοιο τραπέζης,\nδόχμιος ἀμφιέλικτος ἐρισφαλὲς ἴχνος ἑλίσσων\nποσσὶν ἀμοιβαίοισιν ἀνεσκίρτησεν ἀλωεύς,\nΖαγρέος Εὔιον ὕγνον ἀνακρούων Διονύσῳ.\nἀγρονόμῳ δὲ γέροντι φυτηκόμος ὤπασε δαίμων\nκλήματα βοτρυόεντα, φιλεύια δῶρα τραπέζης·\nκαί μιν ἄναξ ἐδίδαξεν ἀεξιφύτῳ τινὶ τέχνῃ\nκλάσσαι βοθριάσαι τε βαλεῖν τʼ ἐνὶ ἐνὶ κλήματα γύροις.\nἄλλοις δʼ ἀγρονόμοισι γέρων φυτοεργὸς ἀλωεὺς\nδῶρα φέρων Βρομίοιο καὶ ἀμπελόεσσαν ὀπώρην\nοἰνοφύτους ἐδίδαξε φυτηκομίας Διονύσου·\nκαὶ νομίῳ κρητῆρι βαλὼν ῥόον ἄσπετον οἴνου\nδαινυμένους ηὔφραινεν ἐπασσυτέροισι κυπέλλοις,\nοἰνοδόκων θυόεσσαν ἀναπτύξας χύσιν ἀσκῶν.\nκαί τις ἐγερσινόοιο πιὼν ῥόον ἡδέος οἴνου\nἨριγόνης γενετῆρα φίλῳ μειλίξατο μύθῳ·\nΕἰπέ, γέρον, πόθεν εὗρες ἐπὶ χθονί νέκταρ Ὀλύμπου;\nοὐκ ἀπὸ Κηφισοῖο φέρεις ξανθόχροον ὕδωρ,\nοὐκ ἀπὸ Νηιάδων μελιηδέα δῶρα κομίζεις·\nοὐ γὰρ ἀναβλύζουσι μελίρρυτα χεύματα πηγαί,\nοὐ ῥόος Ἰλισσοῖο χυτῷ φοινίσσεται ὁλκῷ·\nοὐ ποτὸν ἔπλετο τοῦτο φιλοπτόρθοιο μελίσσης,\nὀξύτατον μερόπεσσι φέρον κόρον· ἀλλοφυὲς δὲ\nκαὶ μέλιτος γλυκεροῖο φέρεις γλυκερώτερον ὕδωρ·\nπάτριον οὐ πόμα τοῦτο λοχεύεται Ἀτθὶς ἐλαίη·\nλαρότερον δὲ γάλακτος ἔχεις ποτὸν ἐμμενὲς αἰεὶ\nσυμφερταῖς λιβάδεσσι μελικρήτου κυκεῶνος.\nεἰ δὲ ποτὸν μερόπεσσιν ἀεξιφύτων ἀπὸ κήπων\nἐκ καλύκων δεδάασιν ἄγειν ῥοδοπήχεες Ὧραι,\nκαί κεν ἐγὼ καλέεσκον Ἀδώνιδος ἢ Κυθερείης\nεἰαρινὸν πόμα τοῦτο, ῥόδων εὔοδμον ἐέρσην.\nλυσίπονον καὶ ξεῖνον ἄγεις ποτόν· ἠερίοις γάρ\nπλαζομένας ἀνέμοισιν ἐμὰς ἐκέδασσε μερίμνας.\nμή σοι δῶρον ἔδωκεν ἀπʼ αἰθέρος ἄμβροτος Ἥβη;\nμή σοι τοῦτο κόμισσε τεὴ πολιοῦχος Ἀθήνη;\nοὐρανόθεν κρητῆρα τίς ἥρπασεν, ἔνθεν ἀφύσσει\nΖηνὶ καὶ ἀθανάτοισι δέπας κεράσας Γανυμήδης;\nξεινοδόκου Κελεοῖο μακάρτερε, μὴ σὺ καὶ αὐτὸς\nἵλαον οὐρανόθεν ναέτην ξείνισσας Ὀλύμπου;\nπείθομαι, ὡς θεὸς ἄλλος ἐκώμασε σεῖο μελάθρῳ,\nκαὶ φιλίης πόμα τοῦτο τεῆς διὰ δεῖπνα τραπέζης\nἈτθίδι δῶρον ἔδωκεν, ἄτε στάχυν ὤπασε Δηώ.\nἔννεπε θαμβήσας γλυκερὸν ποτόν· ἐκ στομάτων δὲ\nἡδυμανὴς ἀλάλαζε χέων ἄγραυλον ἀοιδήν.\nἀγρονόμοι δʼ ἀρύοντες ἐπασσυτέροισι κυπέλλοις\nπάντες ἐβακχεύθησαν ἀμερσινόῳ φρένας οἴνῳ·\nὄμματα δʼ ἐπλάζοντο, φιλακρήτοις δὲ κυπέλλοις\nἄργυφα πορφύροντο παρήια, γειοπόνων δὲ\nστήθεα θερμαίνοντο, ποτῷ δʼ ἐβαρύνετο κόρση,\nκαὶ φλέβες οἰδαίνοντος ἐκυμαίνοντο καρήνου·\nτοῖσι δὲ δερκομένοισιν ἐσείετο κόλπος ἀρούρης\nκαὶ δρύες ὠρχήσαντο καὶ ἐσκίρτησαν ἐρίπναι·\nκαὶ σφαλεραῖς λιβάδεσσιν ἀήθεος ἔμπλεος οἴνου\nὕπτιος αὐτοκύλιστος ἐπὶ χθόνα κάππεσεν ἀνήρ.\nκαὶ χορὸς ἀγρονόμων φονίῳ δεδονημένος οἴστρῳ\nτλήμονος Ἰκαρίοιο κατέτρεχε θυιάδι λύσσῃ,\nοἶά τε φαρμακόεντα κερασσαμένου δόλον οἴνου,\nὃς μὲν ἔχων βουπλῆγα σιδήρεον, ὃς δὲ μακέλλῃ\nθωρήξας ἕο χεῖρας, ὁ δὲ σταχυητόμον ἅρπην\nκουφίζων, ἕτερος δὲ λίθον περίμετρον ἀείρων,\nἄλλος ἀνεπτοίητο καλαύροπα χειρὶ τιταίνων,\nγηραλέον πλήσσοντες· ἑλὼν δέ τις ἐγγὺς ἱμάσθλην\nἸκαρίου τέτρηνε δέμας ταμεσίχροϊ κέντρῳ.\nκαὶ μογέων χθονὶ πῖπτε γέρων φυτοεργὸς ἀλωεὺς\nτυπτόμενος ῥοπάλοισιν, ἐπισκαίρων δὲ τραπέζῃ\nτύψε μέθης κρητῆρα, καὶ αἴθοπος εἰς χύσιν οἴνου\nἡμιθανὴς κεκύλιστο· βαρυνομένου δὲ καρήνου\nἀγρονόμων πληγῇσιν ἀμοιβαίῃσι τυπέντος\nαἱμαλέη φοίνιξεν ὁμόχροον οἶνον ἐέρση.\nκαὶ μόγις ἐκ στομάτων ἔπος ἴαχεν Ἄιδι γείτων·\nΟἶνος ἐμοῦ Βρομίου, βροτέης ἄμπαυμα μερίμνης,\nὁ γλυκὺς εἰς ἐμὲ μοῦνον ἀμείλιχος· εὐφροσύνην γὰρ\nἀνδράσι πᾶσιν ὄπασσε, καὶ Ἰκαρίῳ πόρε πότμον·\nὁ γλυκὺς Ἠριγόνῃ πολεμήιος· ἡμετέρην γὰρ\nνηπενθὴς Διόνυσος ἐθήκατο πενθάδα κούρην.\nοὔ πω μῦθος ἔληγε· μόρος δέ οἱ ἔφθασε φωνήν.\nκαὶ νέκυς αὐτόθι κεῖτο, σαόφρονος ἔκτοθι κούρης,\nὄμμασι πεπταμένοισιν. ἐν ἀστρώτῳ δὲ χαμευνῇ\nνήδυμον ὕπνον ἴαυον ὑπὲρ δαπέδοιο φονῆες\nοἰνοβαρεῖς, νεκύεσσιν ἐοικότες· ἐγρόμενοι δέ,\nὃν κτάνον ἀγνώσσοντες, ἀνέστενον· ὑψόθι δʼ ὤμων\nνεκρὸν ἐλαφρίζοντες ἀνήγαγον εἰς ῥάχιν ὕλης\nἔμφρονα θυμὸν ἔχοντες, ἐν εὐύδρῳ δὲ ῥεέθρῳ\nὠτειλὰς ἐκάθηραν ὀρεσσιχύτῳ παρὰ πηγῇ·\nκαὶ νέκυν ἀρτιδάικτον, ὃν ἔκτανον ἄφρονι λύσσῃ,\nἀνδροφόνοις παλάμῃσιν ἐτυμβεύσαντο φονῆες.\nψυχὴ δʼ Ἰκαρίοιο πανείκελος ἔσσυτο καπνῷ\nεἰς δόμον Ἠριγόνης· βροτέῃ δʼ ἰσάζετο μορφῇ\nκοῦφον ὀνειρείης σκιερῆς εἴδωλον ὀπωπῆς,\nἀνδρὶ νεουτήτῳ πανομοίιος, εἶχε δὲ δειλὴ\nστικτὸν ἀσημάντοιο φόνου κήρυκα χιτῶνα,\nαἵματι φοινίσσοντα καὶ αὐχμώοντα κονίῃ,\nῥωγαλέον πληγῇσιν ἀμοιβαίοιο σιδήρου.\nκαὶ παλάμας ὤρεξε· νεοσφαγέων δὲ δοκεύειν\nὠτειλὰς μελέων ἐπεδείκνυε γείτονι κούρῃ.\nπαρθενικὴ δʼ ὀλόλυξε φιλοθρήνοις ἐν ὀνείροις,\nὡς ἴδεν ἕλκεα τόσσα καρήατος, ὡς ἴδε δειλὴ\nλύθρον ἐρευθομένοιο νεόρρυτον ἀνθερεῶνος·\nκαὶ σκιόεις γενέτης ἔπος ἔννεπε πενθάδι κούρῃ·\nἜγρεο, δειλαίη, καὶ δίζεο σεῖο τοκῆα·\nἔγρεο, καὶ μεθύοντας ἐμοὺς μάστευε φονῆας·\nεἰμὶ τεὸς γενέτης βαρυώδυνος, ὃν χάριν οἴνου\nἀγρονόμοι δασπλῆτες ἐδηλήσαντο σιδήρῳ.\nὦ τέκος, ὀλβίζω σε· σὺ γὰρ κταμένοιο τοκῆος\nοὐ καναχὴν ἤκουσας ἀρασσομένοιο καρήνου,\nοὐ πολιὴν ἐνόησας ἐρευθομένην ὑπὸ λύθρῳ,\nοὐ νέκυν ἀρτιδάικτον ἐπισπαίροντα κονίῃ,\nπατροφόνους κορύνας οὐκ ἔδρακες· ἀλλά σε δαίμων\nἔκτοθι πατρὸς ἔρυκε, τεὴν δʼ ἐφύλαξεν ὀπωπήν,\nμὴ μόρον ἀθρήσειε δαϊζομένου γενετῆρος.\nαἵματι πορφύροντας ἐμοὺς σκοπίαζε χιτῶνας·\nχθιζὰ γὰρ οἰνωθέντες ἀμοιβαίοισι κυπέλλοις\nἀγρονόμοι βλύζοντες ἀήθεος ἰκμάδα Βάκχου\nἀμφʼ ἐμὲ κυκλώσαντο· δαϊζόμενος δὲ σιδήρῳ\nμηλονόμους ἐκάλεσσα, καὶ οὐκ ἤκουσαν ἰωήν·\nμούνη δʼ ὑστερόφωνος ἐμὸν κτύπον ἔκλυεν Ἠχὼ\nθρήνοις ἀντιτύποισι τεὸν στενάχουσα τοκῆα.\nοὐκέτι κουφίζουσα καλαύροπα μεσσόθεν ὕλης\nεἰς νομὸν ἀνθεμόεντα καὶ εἰς λειμῶνας ἱκάνεις,\nσὴν ἀγέλην βόσκουσα σὺν ἀγραύλῳ παρακοίτῃ·\nοὐκέτι δενδροκόμοιο τεῆς ψαύουσα μακέλλης\nκῆπον ἐς εὐώδινα φέρεις ἀμαρήιον ὕδωρ·\nἀλλὰ μελιρραθάμιγγος ἐμῆς ἀκόρητος ὀπώρης\nκλαῖε τεὸν γενέτην με δεδουπότα· καί σε νοήσω\nὀρφανικὴν ζώουσαν ἀπειρήτην ὑμεναίων.\nὣς φαμένη πτερόεσσα παρέδραμεν ὄψις ὀνείρου.\nκούρη δʼ ἐγρομένη ῥοδέας ἤμυξε παρειάς,\nπενθαλέοις δʼ ὀνύχεσσιν ἀκαμπέας ἔξεσε μαζούς,\nκαὶ δολιχῆς προθέλυμνον ἀνέσπασε βότρυν ἐθείρης·\nκαὶ βόας ἀθρήσασα παρισταμένους ἔτι πέτρῃ\nπαρθένος ἀχνυμένη κινυρῇ βρυχήσατο φωνῇ·\nΠῇ νέκυς Ἰκαρίοιο, φίλαι φθέγξασθε κολῶναι·\nπότμον ἐμοῦ γενετῆρος ἐθήμονες εἴπατε ταῦροι·\nπατρὸς ἐμοῦ κταμένοιο τίνες γεγάασι φονῆες;\nπῇ μοι ἐμὸς γενέτης γλυκὺς οἴχεται; ἦ ῥα διδάσκων\nγείτονα καλλιφύτοιο νέους ὅρπηκας ὀπώρης\nπλάζεται ἀγρονόμοισι παρήμενος, ἤ τινι βούτῃ\nδενδροκόμῳ παρέμιμνε συνέστιος εἰλαπινάζων;\nεἴπατε μυρομένῃ, καὶ τλήσομαι, εἰσόκεν ἔλθῃ.\nεἰ μὲν ἔτι ζώει γενέτης ἐμός, ἔρνεα κήπου\nἀρδεύσω παλίνορσος ἅμα ζώουσα τοκῆι·\nεἰ δὲ πατὴρ τέθνηκε καὶ οὐκέτι δένδρα φυτεύει,\nἀθρήσω μόρον ἶσον ἐπὶ φθιμένῳ γενετῆρι.\nὣς φαμένη ταχύγουνος ἀνέδραμεν εἰς ῥάχιν ὕλης,\nἴχνια μαστεύουσα νεοσφαγέος γενετῆρος.\nοὐ δέ οἱ εἰρομένῃ θρασὺς αἰπόλος, οὐ παρὰ λόχμαις\nπαρθένον οἰκτείρων ἀγεληκόμος ἔννεπε βούτης\nἴχνιον ἀστήρικτον ἀκηρύκτοιο τοκῆος,\nοὐ νέκυν Ἰκαρίοιο γέρων ἐπεδείκνυε ποιμήν·\nἀλλὰ μάτην ἀλάλητο· μόγις δέ μιν εὗρεν ἀλωεὺς\nκαὶ κινυροῖς στομάτεσσι δυσάγγελον ἴαχε φωνήν,\nκαὶ τάφον ἐγγὺς ἔδειξε νεοδμήτοιο τοκῆος.\nπαρθενικὴ δʼ ἀίουσα σαόφρονι μαίνετο λύσσῃ·\nκαὶ πλοκάμους τίλλουσα φίλῳ παρακάτθετο τύμβῳ\nπαρθένος ἀκρήδεμνος ἀσάμβαλος, αὐτοχύτοις δὲ\nδάκρυσιν ἀενάοισι λελουμένον εἶχε χιτῶνα.\nχείλεσι δʼ ἀφθόγγοισιν ἐπεσφρηγίσσατο σιγὴν\nεἰς χρόνον· Ἠριγόνῃ δὲ κύων ὁμόφοιτος ἐχέφρων\nκνυζηθμῷ γοόωντι συνέστιχε πενθάδι κούρῃ,\nκαί οἱ ὀδυρομένῃ συνοδύρετο. μαινομένη δὲ\nεἰς φυτὸν ὑψικάρηνον ἀνέδραμεν· ἀμφὶ δὲ δένδρῳ\nἀγχονίῳ σφίγξασα περίπλοκον αὐχένα δεσμῷ\nαὐτοφόνῳ στροφάλιγγι μετάρσιος ὤλετο κούρη,\nἀμφοτέρους δονέουσα πόδας βητάρμονι παλμῷ·\nκαὶ θάνε, καὶ μόρον εἶχεν ἑκούσιον· ἀμφὶ δὲ κούρην\nπυκνὰ κύων δεδόνητο, καὶ ἴαχε πένθιμον ἠχὼ\nὄμμασι θηρείοισι νοήμονα δάκρυα λείβων.\nοὐδὲ κύων ἀφύλακτον ἐρημάδα κάλλιπε κούρην,\nἀλλὰ φυτῷ παρέμιμνεν ἐπήλυδα θῆρα διώκων,\nπόρδαλιν ἠὲ λέοντα· παρερχομένοισι δʼ ὁδίταις\nνεύμασιν ἀφθόγγοις ἐπεδείκνυεν ἄζυγα κούρην\nδεσμοῖς ἀγχονίοισι περίπλοκον ὑψόθι δένδρου.\nοἱ δέ μιν οἰκτείροντες ἀνήιον εἰς φυτὸν ὕλης\nἴχνεσιν ἀκροτάτοισιν, ἀπʼ εὐπετάλων δὲ κορύμβων\nπαρθενικὴν ἀδμῆτα κατήγαγον· ἀγχιφανῆ δὲ\nγαῖαν ἐκοιλαίνοντο πεδοσκαφέεσσι μακέλλαις.\nτοῖς ἅμα καὶ πεπόνητο κύων πινυτόφρονι θυμῷ,\nπενθαλέῳ δʼ ἐβάθυνε πέδον τεχνήμονι ταρσῷ,\nθηγαλέοις ὀνύχεσσι χυτῆς χθονὸς ἄκρα χαράσσων.\nκαὶ νέκυν ἀρτιδάικτον ἐπεκτερέιξαν ὁδῖται·\nκαὶ ξυνῆς μεθέπων ὑποκάρδιον ὄγκον ἀνίης\nεἰς ἑὸν ἔργον ἕκαστος ἀνέδραμεν ὀξέι ταρσῷ·\nαὐτὰρ ὁ μοῦνος ἔμιμνε κύων παρὰ γείτονι τύμβῳ\nἨριγόνης ὑπʼ ἔρωτι, θελήμονι δʼ ὤλολε πότμῳ.\nΖεὺς δὲ πατὴρ ἐλέαιρεν· ἐν ἀστερόεντι δὲ κύκλῳ\nἨριγόνην στήριξε Λεοντείῳ παρὰ νώτῳ·\nπαρθενικὴ δʼ ἄγραυλος ἔχει στάχυν· οὐ γὰρ ἀείρειν\nἤθελεν οἴνοπα βότρυν ἑοῦ γενέταο φονῆα.\nἸκάριον δὲ γέροντα συνήλυδα γείτονι κούρῃ\nεἰς πόλον ἀστερόφοιτον ἄγων ὀνόμηνε Βοώτην\nφαιδρόν, Ἁμαξαίης ἐπαφώμενον Ἀρκάδος Ἄρκτου·\nκαὶ Κύνα μαρμαίροντα καταΐσσοντα Λαγωοῦ\nἔμπυρον ἄστρον ἔθηκεν, ὅπῃ περὶ κύκλον Ὀλύμπου\nποντιὰς ἀστερόεντι τύπῳ ναυτίλλεται Ἀργώ.\nκαὶ τὰ μὲν ἔπλασε μῦθος Ἀχαιικὸς ἠθάδα πειθὼ\nψεύδεϊ συγκεράσας· τὸ δʼ ἐτήτυμον, ὑψιμέδων Ζεὺς\nψυχὴν Ἠριγόνης σταχυώδεος ἀστέρι Κούρης\nοὐρανίης ἐπένειμεν ὁμόζυγον, αἰθερίου δὲ\nἄγχι Κυνὸς κύνα θῆκεν ὁμοίιον εἴδεϊ μορφῆς,\nΣείριον, ὃν καλέουσιν ὀπωρινόν, Ἰκαρίου δὲ\nψυχὴν ἠερόφοιτον ἐπεξύνωσε Βοώτῃ.\nκαὶ τὰ μὲν οἰνοφύτῳ Κρονίδης πόρεν Ἀτθίδι γαίῃ,\nἓν γέρας ἐντύνων καὶ Παλλάδι καὶ Διονύσῳ.\nἸλισσοῦ δὲ ῥέεθρα μελίρρυτα Βάκχος ἐάσας\nἁβρὸς ἐς ἀμπελόεσσαν ἐκώμασεν ἄντυγα Νάξου·\nἀμφὶ δέ μιν πτερὰ πάλλεν Ἔρως θρασύς, ἐρχομένου δὲ\nμελλογάμου Κυθέρεια προηγεμόνευε Λυαίου.\nἄρτι γὰρ ὑπνώουσαν ἐπʼ αἰγιαλοῖσιν ἐάσας\nπαρθενικὴν λιπόπατριν ἀμείλιχος ἔπλεε Θησεύς,\nσυνθεσίας δʼ ἀνέμοισιν ἐπέτρεπεν. ὑπναλέην δὲ\nἀθρήσας Διόνυσος ἐρημαίην Ἀριάδνην\nθαύματι μῖξεν ἔρωτα· χοροπλεκέεσσι δὲ Βάκχαις\nγλώσσῃ θαμβαλέῃ πεφυλαγμένον ἔννεπε μῦθον·\nΒασσαρίδες, μὴ ῥόπτρα τινάξατε, μὴ κτύπος ἔστω\nἢ ποδὸς ἢ σύριγγος· ἐάσατε Κύπριν ἰαύειν·\nἀλλʼ οὐ κεστὸν ἔχει σημάντορα Κυπρογενείης.\nπείθομαι, ὡς δολόεντι Χάρις νυμφεύεται Ὕπνῳ·\nἀλλʼ ἐπεὶ ὄρθρος ἔλαμψε καὶ ἐγγύθι φαίνεται Ἠώς,\nΠασιθέην εὕδουσαν ἐγείρατε· τίς παρὰ Νάξῳ,\nτίς Χάριν ἐχλαίνωσεν ἀνείμονα; μὴ πέλεν Ἥβη;\nἀλλὰ δέπας μακάρων τίνι κάλλιπε; μῆ παρὰ πόντῳ\nκέκλιται αἰγλήεσσα βοῶν ἐλάτειρα Σελήνη;\nκαὶ πόθεν Ἐνδυμίωνος ἐθήμονος ἐκτός ἰαύει;\nμὴ Θέτιν ἀργυρόπεζαν ἐπʼ αἰγιαλοῖσι δοκεύω;\nἀλλʼ οὐ γυμνὸν ἔχει ῥοδόεν δέμας. εἰ θέμις εἰπεῖν,\nΝαξιὰς ἰοχέαιρα πόνων ἀμπαύεται ἄγρης,\nθηροφόνους ἱδρῶτας ἀποσμήξασα θαλάσσῃ·\nτίκτει γὰρ γλυκὺν ὕπνον ἀεὶ πόνος· ἀλλʼ ἐνὶ λόχμῃ\nἌρτεμιν ἑλκεχίτωνα τίς ἔδρακε; μίμνετε, Βάκχαι.\nστῆθι, Μάρων· μῆ δεῦρο χορεύσατε· λῆγε λιγαίνων,\nΠὰν φίλε, μὴ σκεδάσειας ἑώιον ὕπνον Ἀθήνης·\nκαὶ τίνι Παλλὰς ἔλειπεν ἑὸν δόρυ; καὶ τίς ἀείρει\nχαλκείην τρυφάλειαν ἢ αἰγίδα Τριτογενείης;\nτοῖα μέν ἔννεπε Βάκχος· ἀπὸ ψαμάθοιο δέ δειλὴ\nὕπνον ἀποσκεδάσασα δυσίμερος ἔγρετο κούρη,\nκαὶ στόλον οὐκ ἐνόησε καἰ οὐ πόσιν ἠπεροπῆα·\nἀλλὰ σὺν ἀλκυόνεσσι Κυδωνιὰς ἔστενε νύμφη\nἠιόνας μεθέπουσα, βαρύβρομον ἕδνον Ἐρώτων·\nἠίθεον δʼ ὀνόμηνεν· ἐμαίνετο δʼ ἐγγύθι πόντου\nὁλκάδα διζομένη· φθονερῷ δʼ ἐπεμήνιεν ὕπνῳ,\nκαὶ Παφίης πολὺ μᾶλλον ἐμέμφετο μητρὶ θαλάσσῃ·\nκαὶ Βορέην ἱκέτευε, καὶ ὅρκιον εἶπεν ἀήτην,\nὅρκιον Ὠρείθυιαν, ὅπως πάλιν εἰς χθόνα Νάξου\nκοῦρον ἄγοι, γλυκερὴν δὲ τὸ δεύτερον ὁλκάδα λεύσσῃ·\nΑἰόλον ᾔτεε μᾶλλον ἀθελγέα· λισσομένῃ δὲ\nπείθετο καὶ κατένευσε, καὶ ἀντικέλευθον ἀήτην\nπέμψεν, ἵνα πνεύσειε· ποθοβλήτοιο δὲ κούρης\nοὐ Βορέης ἀλέγιζε δυσίμερος· ἀλλὰ καὶ αὐταὶ\nπαρθενικῇ κοτέοντο τάχα ζηλήμονες αὖραι,\nαἳ τότε νῆα κόμισσαν ἐς Ἀτθίδα. παρθενικήν δὲ\nαὐτὸς Ἔρως θάμβησεν, ἀπενθήτῳ δʼ ἐνὶ Νάξῳ\nεἰσιδέειν ἐδόκησεν ὀδυρομένην Ἀφροδίτην·\nἦν δὲ φαεινοτέρη καὶ ἐν ἄλγεσι, καί μιν ἀνίη\nἀχνυμένην κόσμησε· κινυρομένῃ δʼ Ἀριάδνῃ\nεἴκαθεν εἰς κρίσιν ἦκα φιλομμειδὴς Ἀφροδίτη\nἱμερόεν γελόωσα, καὶ εἴκαθεν ὄμματα Πειθοῦς\nκαὶ Χαρίτων καὶ Ἔρωτος ἐπήρατα δάκρυσι κούρης.\nὀψὲ δὲ δακρυόεσσα τόσην ἐφθέγξατο φωνήν·\nὝπνος ἐμοὶ γλυκὺς ἦλθεν, ἕως γλυκὺς ᾤχετο Θησεύς·\nαἴθε με τερπομένην ἔτι κάλλιπεν· ὑπναλέη δὲ\nΚεκροπίην ἐνόησα, καὶ ἔνδοθι Θησέος αὐλῆς\nἁβρὸς ἔην ὑμέναιος ἀειδομένης Ἀριάδνης\nκαὶ χορός, ἡμετέρη δʼ ἐπεκόσμεε τερπομένη χεὶρ\nεἰαρινοῖς πετάλοισι τεθηλότα βωμὸν Ἐρώτων·\nκαὶ γάμιον στέφος εἶχον· ἔην δέ μοι ἐγγύθι Θησεὺς\nεἵμασι νυμφιδίοισι θυηπολέων Ἀφροδίτῃ.\nὤμοι, ποῖον ὄνειρον ἴδον γλυκύν· ἀλλά με φεύγων\nᾤχετο καλλείψας ἔτι παρθένον· ἵλαθι, Πειθώ·\nταῦτά μοι ἀχλυόεσσα γαμοστόλος ὤπασεν ὀρφνή,\nκαὶ φθονερὴ τάδε πάντα φαεσφόρος ἥρπασεν Ἠώς·\nἐγρομένη δʼ οὐχ εὗρον ἐμὸν πόθον· ἦ ῥα καὶ αὐταὶ\nεἰκόνες ἀντιτύπων ζηλήμονές εἰσιν Ἐρώτων,\nὅττι τελεσσιγάμων ἀπατήλιον ὄψιν ὀνείρων\nἱμερτὴν ἐνόησα, καἰ ἱμερόεις φύγε Θησεύς;\nεἰς ἐμὲ καὶ φίλος Ὕπνος ἀνάρσιος· εἴπατε, πέτραι,\nεἴπατέ μοι δυσέρωτι· τίς ἥρπασεν ἀστὸν Ἀθήνης;\nεἰ Βορέης πνεύσειεν, ἐς Ὠρείθυιαν ἱκάνω·\nἀλλά μοι Ὠρείθυια χολώεται, ὅττι καἰ αὐτὴ\nαἷμα φέρει Μαραθῶνος, ὅθεν φίλος ἔπλετο Θησεύς.\nεἰ Ζέφυρος κλονέει, Ζεφυρηίδι δείξατε νύμφῃ\nἴριδι μητρὶ Πόθοιο βιαζομένην Ἀριάδνην·\nεἰ Νότος, εἰ θρασὺς Εὖρος, ἐς ἠριγένειαν ἱκάνω\nμεμφομένη ῥοθίων ἀνέμων δυσέρωτι τεκούσῃ.\nδὸς κενεὴν πάλιν, Ὕπνε, φίλην χάριν, ἶσον ἐκείνῳ\nπέμπων ἄλλον ὄνειρον ἐπήρατον, ὄφρα νοήσω\nΚύπριδος ὑπναλέης γλυκερὴν ἀπατήλιον εὐνήν·\nμοῦνον ἐμοῖς δήθυνον ἐπʼ ὄμμασιν, ὄφρα νοήσω\nἄπνοον οἶστρον Ἔρωτος ὀνειρείων ὑμεναίων.\nεἰ μὲν ἐς Ἀτθίδα γαῖαν, ἐπίκλοπε νυμφίε Θησεῦ,\nσὸν πλόον ἐκ Νάξοιο μετήγαγον ἅρπαγες αὖραι,\nεἰπέ μοι εἰρομένῃ, καὶ ἐς Αἰόλον αὐτίκα βαίνω\nμεμφομένη φθονεροῖσι καὶ οὐχ ὁσίοισιν ἀήταις·\nεἰ δέ με τὴν λιπόπατριν ἐρημάδι πάρθετο Νάξῳ,\nκαὶ σέθεν ἀγνώσσοντος ἀμείλιχος ἔπλεε ναύτης,\nἤλιτεν εἰς Θησῆα καὶ εἰς Θέμιν, εἰς Ἀριάδνην·\nμηκέτι ναυτίλος οὗτος ἴδοι ποτὲ πομπὸν ἀήτην,\nμηδέ μιν ἀσταθέεσσι συνιππεύοντα θυέλλαις\nἵλαος ἀθρήσειε γαληναῖος Μελικέρτης·\nἀλλὰ Νότος πνεύσειεν, ὅτε χρέος ἐστὶ Βορῆος·\nεὖρον ἴδοι Ζεφύρου κεχρημένος· εἰαρινοὶ δὲ\nποντοπόροις ὅτε πᾶσιν ἐπιπνείουσιν ἀῆται,\nχειμερίῃ τότε μοῦνος ὁμιλήσειε θαλάσσῃ.\nἤλιτε ναυτίλος οὗτος ἀθέσμιος· ἀλλὰ καὶ αὐτὴ\nἀασάμην ποθέουσα σαόφρονος ἀστὸν Ἀθήνης.\nαἴθέ μιν οὐκ ἐπόθησα δυσίμερος· εἰς Παφίην γὰρ\nὁππόσον ἱμερόεις, τόσον ἄγριος ἔπλετο Θησεύς·\nοὐ τάδε μοι κατέλεξεν ἐμὸν μίτον εἰσέτι πάλλων·\nοὐ τάδε μοι κατέλεξε παρʼ ἡμετέρῳ λαβυρίνθῳ.\nαἴθέ μιν ἔκτανε ταῦρος ἀμείλιχος· ἴσχεο, φωνή,\nἀφροσύνης, μὴ κτεῖνε νέον γλυκύν· ὤμοι Ἐρώτων·\nΘησεὺς ἔπλεε μοῦνος ἐς εὐώδινας Ἀθήνας.\nοἶδα, πόθεν με λέλοιπε· μιῆς τάχα παρθενικάων\nσύμπλοον ἔσχεν ἔρωτα, καὶ ἐν Μαραθῶνι χορεύει\nεἰς ἑτέρης γάμον ἄλλον, ἐγὼ δʼ ἔτι Νάξον ὁδεύω.\nπαστὸς ἐμὸς πέλε Νάξος, ἐπίκλοπε νυμφίε Θησεῦ·\nὤλεσα καὶ γενέτην καὶ νυμφίον· ὤμοι Ἐρώτων·\nοὐχ ὁρόω Μίνωα, καὶ οὐ Θησῆα δοκεύω·\nΚνωσσὸν ἐμὴν προλέλοιπα, τεὰς δʼ οὐκ εἶδον Ἀθήνας·\nπατρὸς ἐνοσφίσθην καὶ πατρίδος· ἆ μέγα δειλή,\nἕδνον ἐμῆς φιλότητος ὕδωρ ἁλός· εἰς τίνα φεύγω;\nτίς θεὸς ἁρπάξει με καὶ εἰς Μαραθῶνα κομίσσει\nΚύπριδι καὶ Θησῆι δικαζομένην Ἀριάδνην;\nτίς με λαβὼν κομίσειε διʼ οἴδματος; αἴθε καὶ αὐτὴ\nἡμετέρης μίτον ἄλλον ἴδω πομπῆα κελεύθου·\nτοῖον ἔχειν ἐθέλω καὶ ἐγὼ μίτον, ὥς κεν ἀλύξω\nΑἰγαίης ἁλός οἶδμα καὶ εἰς Μαραθῶνα περήσω,\nὄφρα περιπτύξω σε, καὶ εἰ στυγέεις Ἀριάδνην,\nὄφρα περιπτύξω σε τὸν ὁρκαπάτην παρακοίτην.\nδέξό με σῶν λεχέων θαλαμηπόλον, ἢν ἐθελήσῃς·\nκαὶ στορέσω σέο λέκτρα μετὰ Κρήτην Ἀριάδνη,\nοἷά τε ληισθεῖσα· καὶ ὀλβίστῃ σέο νύμφῃ\nτλήσομαι, ὡς θεράπαινα, πολύκροτον ἱστὸν ὑφαίνειν\nκαὶ φθονεροῖς ὤμοισιν ἀήθεα κάλπιν ἀείρειν,\nκαὶ γλυκερῷ Θησῆι φέρειν ἐπιδόρπιον ὕδωρ·\nμοῦνον ἴδω Θησῆα· καὶ ἡμετέρη ποτὲ μήτηρ\nἀγρονόμοις θήτευε, καὶ αὐχένα κάμψε νομῆι,\nβοσκομένῳ δʼ ὀάριζεν ἀφωνήτῳ τινὶ ταύρῳ,\nκαὶ βοῒ ταῦρον ἔτικτε· μελιζομένου δὲ βοτῆρος\nπηκτίδος οὐ πόθον ἔσχεν, ὅσον μυκηθμὸν ἀκούειν.\nοὐ μὲν ἐγὼ ψαύσαιμι καλαύροπος, οὐ παρὰ φάτνῃ\nστήσομαι· ἡμετέρης δὲ παρέσσομαι ἐγγὺς ἀνάσσης\nφθεγγομένῳ Θησῆι, καὶ οὐ μυκηθμὸν ἀκούσω·\nκαὶ τεὸν ἱμερόεντα γάμων ὑμέναιον ἀείσω\nζῆλον ὑποκλέπτουσα νεοζυγέος σέο νύμφης.\nστῆσον Ναξιάδεσσι παρʼ ᾐόσι ποντοπορεύων,\nστῆσον ἐμοὶ σέο νῆα· τί, ναυτίλε, καὶ σὺ χαλέπτεις;\nὣς ἄρα καὶ σὺ πέλεις Μαραθώνιος· εἰ μὲν ἱκάνεις\nεἰς ἐρατήν σέο γαῖαν, ὅπῃ δόμος ἐστὶν Ἐρώτων,\nδέξό με δειλαίην, ἵνα Κέκροπος ἄστυ νοήσω·\nεἰ δέ με καλλείψεις καί, ἀμείλιχε, ποντοπορεύεις,\nεἰπὲ τεῷ Θησῆι κινυρομένην Ἀριάδνην,\nμεμφομένην ἀτέλεστον ἐπίκλοπον ὅρκον Ἐρώτων.\nοἶδα, πόθεν Θησῆος ὑπόσχεσιν ἠπεροπῆος\nθῆκεν Ἔρως βαρύμηνις ἀνήνυτον· ἀντὶ γάρ Ἥρης,\nἣν Ζυγίην καλέουσιν, ἀπειρογάμοιο θεαίνης\nὤμοσεν ἀχράντοιο γαμήλιον ὅρκον Ἀθήνης·\nΠαλλάδος ὅρκον ὄμοσσε· τί Παλλάδι καὶ Κυθερείῃ;\nτοῖα κινυρομένης ἐπετέρπετο Βάκχος ἀκούων·\nΚεκροπίην δʼ ἐνόησε καὶ οὔνομα Θησέος ἔγνω\nκαὶ στόλον ἐκ Κρήτης ἀπατήλιον· ἄγχι δὲ κούρης\nἔνθεον εἶδος ἔχων ἀμαρύσσετο· παρθενικὴν δὲ\nφέρτερον εἰς πόθον ἄλλον ἐμάστιε κέντορι κεστῷ\nθοῦρος Ἔρως περίφοιτος, ὅπως Μινωίδα κούρην\nπειθομένην ζεύξειε κασιγνήτῳ Διονύσῳ.\nκαὶ κινυρὴν δυσέρωτα παρηγορέων Ἀριάδνην\nτοῖον ἔπος φάτο Βάκχος ἐῇ φρενοθελγέι φωνῇ·\nΠαρθένε, τί στενάχεις ἀπατήλιον ἀστὸν Ἀθήνης;\nμνῆστιν ἔα Θησῆος· ἔχεις Διόνυσον ἀκοίτην,\nἀντὶ μινυνθαδίου πόσιν ἄφθιτον· εἰ δέ σε τέρπει\nἥλικος ἠιθέου βρότεον δέμας, οὔ ποτε Θησεὺς\nεἰς ἀρετὴν καὶ κάλλος ἐριδμαίνει Διονύσῳ.\nἀλλʼ ἐρέεις·ʼ ναετῆρα πεδοσκαφέος λαβυρίνθου\nδισσοφυῆ φοίνιξεν ὁμόζυγον ἀνέρα ταύρᾠ·\nοἶδας ἀοσσητῆρα τεὸν μίτον· οὐ γὰρ ἀγῶνα\nεὗρεν ἀεθλεύειν κορυνηφόρος ἀστὸς Ἀθήνης,\nεἰ μὴ θῆλυς ἄμυνε ῥοδόχροος· οὔ σε διδάξω\nκαὶ Παφίην καὶ Ἔρωτα καὶ ἠλακάτην Ἀριάδνης.\nαἰθέρος οὐκ ἐρέεις ὅτι μείζονές εἰσιν Ἀθῆναι·\nοὐ Διὶ παμμεδέοντι πανείκελος ἔπλετο Μίνως,\nσὸς γενέτης· οὐ Κνωσσὸς ὁμοίιός ἐστιν Ὀλύμπῳ.\nοὐδὲ μάτην στόλος οὗτος ἐμῆς ἀπεβήσατο Νάξου,\nἀλλὰ Πόθος σε φύλαξεν ἀρειοτέροις ὑμεναίοις·\nὀλβίη, ὅττι λιποῦσα χερείονα Θησέος εὐνὴν\nδέμνιον ἱμερόεντος ἐσαθρήσεις Διονύσου.\nτί πλέον ἤθελες εὖχος ὑπέρτερον; ἀμφότερον γὰρ\nοὐρανὸν οἶκον ἔχεις, ἑκυρὸς δέ σοί ἐστι Κρονίων.\nοὔ σοι Κασσιέπεια δυνήσεται ἰσοφαρίζειν\nπαιδὸς ἑῆς διὰ κόσμον Ὀλύμπιον· αἰθερίους γὰρ\nδεσμοὺς Ἀνδρομέδῃ καὶ ἐν ἄστρασιν ὤπασε Περσεύς·\nἀλλά σοι ἀστερόεν τελέσω στέφος, ὥς κεν ἀκούσῃς\nεὐνέτις αἰγλήεσσα φιλοστεφάνου Διονύσου.\nεἶπε παρηγορέων· καὶ ἐπάλλετο χάρματι κούρη\nμνῆστιν ὅλην Θησῆος ἀπορρίψασα θαλάσσῃ,\nοὐρανίου μνηστῆρος ὑποσχεσίην ὑμεναίων\nδεξαμένη. καὶ παστὸν Ἔρως ἐπεκόσμεε Βάκχῳ·\nκαὶ χορὸς ἐσμαράγησε γαμήλιος· ἀμφὶ δὲ παστῷ\nἄνθεα πάντα τέθηλε· καὶ εἰαρινοῖσι πετήλοις\nΝάξον ἐκυκλώσαντο χορίτιδες Ὀρχομενοῖο·\nκαὶ θαλάμους ἐλίγαινεν Ἁμαδρυάς, ἀμφὶ δὲ πηγαῖς\nνηιὰς ἀκρήδεμνος ἀσάμβαλος ᾔνεσε Νύμφη\nδαίμονι βοτρυόεντι συναπτομένην Ἀριάδνην·\nὈρτυγίη δʼ ὀλόλυζε, πολισσούχοιο δὲ Φοίβου\nγνωτῷ νυμφίον ὕμνον ἀνακρούουσα Λυαίῳ\nεἰς χορὸν ἐσκίρτησε καὶ ἀστυφέλικτος ἐοῦσα.\nπορφυρέοις δὲ ῥόδοισι περίτροχον ἄνθος ἐρέπτων\nμάντις Ἔρως πυρόεις στέφος ἔπλεκε, σύγχροον ἄστρων,\nοὐρανίου Στεφάνοιο προάγγελον· ἀμφὶ νύμφης\nΝαξιάδος σκίρτησε γαμοστόλος ἐσμὸς Ἐρώτων.\nκαὶ ζυγίοις θαλάμοισιν ὁμιλήσας ὑμεναίοις\nΧρυσοπάτωρ πολύπαιδα γονὴν ἔσπειρεν ἀκοίτης.\nκαὶ δολιχὴν πολιοῖο χρόνου στροφάλιγγα κυλίνδων\nμητέρος εὐώδινος ἑῆς ἐμνήσατο Ῥείης·\nκαὶ Χαρίτων πλήθουσαν ἀμεμφέα Νάξον ἐάσας\nἙλλάδος ἄστεα πάντα μετήιεν· ἱπποβότου δὲ\nἌργεος ἐγγὺς ἵκανε, καὶ εἰ λάχεν Ἴναχον Ἥρη.\nοἱ δέ μιν οὐκ ἐδέχοντο, χοροπλεκέας δὲ γυναῖκας\nκαὶ Σατύρους ἐδίωκον, ἀπηρνήσαντο δὲ θύρσους,\nμή ποτε δηλήσαιτο Πελασγικὸν ἕδρανον Ἥρη\nζηλήμων, βαρύμηνις ἐπιβρίθουσα Λυαίῳ·\nΣειληνοὺς δὲ γέροντας ἐρήτυον. ἀχνύμενος δὲ\nἸναχίδας Διόνυσος ὅλας οἴστρησε γυναῖκας·\nμυκηθμῷ δʼ ἀλάλαζον Ἀχαιίδες· ἀντομένοις δὲ\nἔχραον ὲν τριόδοισιν· ἐπὶ σφετέροισι δὲ δειλαὶ\nἀρτιτόκοις βρεφέεσσιν ἐπωξύνοντο μαχαίρας,\nὦν ἡ μὲν ξίφος εἷλκε καὶ ἔκτανεν υἱέα μήτηρ,\nἄλλη δὲ τριέτηρον ἀπηλοίησε γενέθλην,\nκαί τις ἀνηκόντιζεν ἐς ἠέρα κοῦρον ἀλήτην\nεἰσέτι μαστεύοντα φίλον γλάγος· ὀλλυμένων δὲ\nἼναχος ἀρτιτόκων βρεφέων ἐπεμαίνετο πότμῳ·\nμήτηρ δʼ ἔκτανεν υἷα, καὶ οὐ πόθος ἔπλετο μαζῶν\nπαιδοκόμων, οὐ μνῆστις ἀναγκαίου τοκετοῖο·\nἈστερίων δʼ , ὅθι πολλὰ θαλύσια μείζονος ἤβης\nἠιθέων κείροντο λιπότριχος ἄνθεα κόρσης,\nαὐτοὺς παῖδας ἔδεκτο καὶ οὐκέτι βόστρυχα χαίτης.\nκαί τις ἰδών τινα λάτριν ἐπερχομένοιο Λυαίου\nτοῖον ἔπος κατέλεξε Πελασγίδας ἀστὸς ἀρούρης·\nΟὗτος ὁ βότρυν ἔχων, διφυὲς γένος· ἄξιον Ἥρης\nΑργος ἔχει Περσῆα καὶ οὐ χατέει Διονύσου·\nἄλλον ἔχω Διὸς υἷα καὶ οὐ Βάκχοιο χατίζω.\nποσσὶ πολυσκάρθμοισι πατεῖ Διόνυσος ὀπώρην·\nἴχνεσιν ὑψιπόροισιν ἐμὸς γόνος ἠέρα τέμνει.\nμὴ κισσῷ δρεπάνην ἰσάζετε· καὶ γὰρ ἀρείων\nΒάκχου θυρσοφόρου δρεπανηφόρος ἔπλετο Περσεύς·\nεἰ στρατὸν Ἰνδὸν ἔπεφνεν, ἀέθλιον ἶσον ἐνίψω\nΓοργοφόνῳ Περσῆι καὶ Ἰνδοφόνῳ Διονύσῳ·\nεἰ δὲ πολυκλύστοιο παρʼ Ἑσπέριον κλίμα πόντου\nὁλκάδα λαϊνέην Τυρσηνίδα πῆξε θαλάσσῃ,\nκῆτος ὅλον περίμετρον ἐμὸς πετρώσατο Περσεύς.\nεἰ δὲ τεὸς Διόνυσος ἐρημονόμῳ παρὰ πόντῳ\nὑπναλέην ἐσάωσεν ἐπʼ ἠιόνων Ἀριάδνην,\nδεσμοὺς Ἀνδρομέδης πτερόεις ἀνελύσατο Περσεύς,\nἄξιον ἕδνον ἔχων πετρώδεα θῆρα θαλάσσης·\nοὔ πως Ἀνδρομέδην Παφίης χάριν, οὔ ποτε Περσεὺς\nΘησέος ἱμείρουσαν ἑὴν ἐρρύσατο νύμφην·\nἀλλὰ σαοφρονέοντα γάμον λάχεν. ὡς Σεμέλην δέ,\nοὐ Δανάην πυρόεντες ἐτεφρώσαντο κεραυνοί·\nἀλλὰ πατὴρ Περσῆος Ὀλύμπιος ὄμβρος Ἐρώτων\nχρύσεος εἰς γάμον ἦλθε, καὶ οὐ φλογόεις παρακοίτης.\nοὐκ ἄγαμαί ποτε τοῦτον ἐγὼ πρόμον· ἐν παλάμῃ γὰρ\nποῖον ἔχει δόρυ θοῦρον Ἀρήιον; ἴσχεο, Περσεῦ·\nΓοργοφόνῳ δρεπάνῃ μὴ μάρναο θήλεϊ κισσῷ·\nμὴ σέο χεῖρα μίαινε γυναικείοισι κοθόρνοις·\nμὴ κυνέην Ἀίδαο τεοῖς κροτάφοισι τινάξῃς\nστέμματος ἀμπελόεντος ἐναντίον· ἢν δʼ ἐθελήσῃς,\nἈνδρομέδην θώρηξον ἀθωρήκτῳ Διονύσῳ·\nχάζεό μοι, Διόνυσε, καὶ ἵππιον Ἄργος ἐάσας\nΘήβης ἑπταπύλοιο πάλιν βάκχευε γυναῖκας·\nκτεῖνε νέον Πενθῆα· τί Περσέι καὶ Διονύσῳ;\nἼναχον ὠκυρέεθρον ἀναίνεο· καί σε δεχέσθω\nΘήβης Ἀονίης ποταμὸς βραδύς· οὔ σε διδάξω\nἈσωπὸν βαρύγουνον ἔτι ζείοντα κεραυνῷ.\nτοῖον ἔπος κατέλεξεν ἐπεγγελόων Διονύσῳ.\nἈργείην δὲ φάλαγγα Πελασγιὰς ὥπλισεν Ἥρη·\nμαντιπόλῳ δʼ ἤικτο Μελάμποδι· χωομένη δὲ\nΓοργοφόνῳ Περσῆι μαχήμονα ῥήξατο φωνήν·\nΟὐρανίης βλάστημα γονῆς, κορυθαιόλε Περσεῦ,\nσὴν δρεπάνην ἀνάειρε, μὴ ἀπτολέμῳ τινὶ θύρσῳ\nἀδρανέες τεὸν Ἄργος ἀιστώσωσι γυναῖκες\nμὴ τρομέοις ἔνα μοῦνον ὄφιν ζωστῆρα κομάων,\nὅττι δαφοινήεσσα τεὴ θηροκτόνος ἅρπη\nλήια τοσσατίων ὀφίων ἤμησε Μεδούσης·\nΒασσαρίδων δὲ φάλαγγι κορύσσεο· χαλκορόφου δὲ\nμνώεο παρθενεῶνος, ὅπῃ Δανάης διὰ κόλπου\nχρύσεον ὄμβρον ἔχευε γαμοκλόπον ὑέτιος Ζεύς,\nμὴ Δανάη μετὰ λέκτρα, μετὰ χρυσέους ὑμεναίους\nοὐτιδανῷ γόνυ δοῦλον ὑπογνάμψειε Λυαίῳ·\nδεῖξον, ὅτι Κρονίωνος ἐτήτυμον αἷμα κομίζεις,\nδεῖξον, ὅτι χρύσειον ἔχεις γένος, οὐρανίου δὲ\nλέκτρα τεοῦ κήρυξον ἐχεκτεάνου νιφετοῖο·\nκαὶ Σατύροις πολέμιζε· κορυσσομένῳ δὲ Λυαίῳ\nφοίνιον ὄμμα τίταινε δρακοντοκόμοιο Μεδούσης,\nκαὶ μετὰ πικρὸν ἄνακτα πολυκλύστοιο Σερίφου\nλαΐνεον νέον ἄλλον ἐσαθρήσω Πολυδέκτην.\nσὺν σοὶ πανδαμάτειρα κορύσσεται Ἀργολὶς Ἥρη\nμητρυιὴ Βρομίοιο προασπίζων δὲ Μυκήνης\nσὴν δρεπάνην κούφιζε σαόπτολιν, ὄφρα νοήσω\nἑσπομένην Περσῆι δορικτήτην Ἀριάδνην·\nκτεῖνε βοοκραίρων Σατύρων στίχα· Βασσαρίδων δὲ\nὄμματι Γοργείῳ βροτέην μετάμειψον ὀπωπὴν\nεἰς βρέτας αὐτοτέλεστον ὁμοίιον· ἀντιτύπῳ δὲ\nκάλλεϊ πετρήεντι τεὰς κόσμησον ἀγυιάς,\nἸναχίαις ἀγορῇσιν ἀγάλματα ποικίλα τεύχων.\nτί τρομέεις Διόνυσον, ὄν οὐ Διὸς ἤροσαν εὐναί;\nεἰπέ, τί σοι ῥέξειε;μετάρσιον ἠεροφοίτην\nπεζὸς ὑπὲρ δαπέδοιο πότε πτερόεντα κιχήσει;\nἔννεπε θαρσύνουσα· καὶ εἰς μόθον ἔπτατο Περσεύς.\nκαὶ ναέτας καλέουσα Πελασγιὰς ἔβρεμε σάλπιγξ,\nὧν ὁ μὲν αἰχμητῆρος ἐκούφισε Λυγκέος αἰχμήν,\nὅς δὲ παλαιοτέροιο Φορωνέος, ὅς δὲ Πελασγοῦ,\nἄλλος ἀνηέρταζεν Ἀβαντίδα χειρὶ βοείην\nκαὶ μελίην Προίτοιο, καὶ Ἀκρισίοιο φαρέτρην\nἄλλος ἀνὴρ κούφιζεν, ὁ δὲ θρασὺς εἰς μόθον ἔστη\nἆορ ἔχων Δαναοῖο, τὸ πέρ ποτε γυμνὸν ἀείρων\nθυγατέρας θώρηξεν ἐς ἀνδροφόνους ὑμεναίους,\nἄλλος ἔην κρατέων πέλεκυν μέγαν, ὃν παρὰ βωμῷ\nἼναχος ἀστυόχοιο θυηπόλος ἔνθεος Ἥρης\nἵστατο κουφίζων βοέων τμητῆρα μετώπων.\nκαὶ στρατὸς ἐγρεκύδοιμος ἀερσιπόδων ὑπὲρ ἵππων\nἔδραμε μαρναμένου μετὰ Περσέος· ὃς δὲ παρέστη\nτρηχαλέοις στομάτεσσι μάχης ἀλαλαγμὸν ἰάλλων,\nπεζὸς ἀνήρ, καὶ τόξα συνήρμοσε κυκλάδι νευρῇ,\nκαὶ γλαφυρὴν ἤειρεν ὑπὲρ νώτοιο φαρέτρην·\nκαὶ πρόμος Ἀργείων δρεπανηφόρος ἔπλετο Περσεύς,\nκαὶ πόδας ἠερίοισιν ἐπεσφήκωσε πεδίλοις,\nκαὶ κεφαλὴν κούφιζεν ἀθηήτοιο Μεδούσης.\nΛυσικόμους δʼ Ἰόβακχος ἑὰς ἐκόρυσσε γυναῖκας\nκαὶ Σατύρους κερόεντας· ἐβακχεύθη δὲ κυδοιμῷ\nἠερίην πτερόεντος ἰδὼν προμάχοιο πορείην·\nχειρὶ δὲ θύρσον ἄειρεν, ἑοῦ προβλῆτα προσώπου\nκουφίζων ἀδάμαντα, Διὸς πετρούμενον ὄμβρῳ\nλᾶαν, ἀλεξητῆρα λιθογλήνοιο Μεδούσης,\nὄφρα φύγῃ σέλας ἐχθρὸν ἀθηήτοιο προσώπου.\nΒασσαρίδων δὲ φάλαγγας ἰδὼν καὶ θύσθλα Λυαίου,\nφρικαλέον γελόων κορυθαιόλος ἔννεπε Περσεύς·\nἩδὺς ὁ θύρσον ἔχων, χλοερὸν βέλος, εἰς ἐμὲ βαίνων\nοὐτιδανοῖς πετάλοισι κορύσσεαι, Ἄρεα παίζων·\nεἰ Διὸς ἔλλαχες αἷμα, τεὴν ἀνάφαινε γενέθλην·\nεἰ ποταμοῦ χρύσειον ἔχεις Πακτώλιον ὕδωρ,\nχρυσὸν ἔχω γενετῆρα, πατὴρ δʼ ἐμὸς ὑέτιος Ζεύς·\nἠνίδε φοινίσσοντα θεμείλια παρθενεῶνος,\nλείψανα κεῖνα φέροντα ῥυηφενέος νιφετοῖο.\nἀλλὰ φύγε κλυτὸν Ἄργος, ἐπεὶ μενεδήιος Ἥρη\nἔλλαχεν ἕδρανα ταῦτα τεῆς ὀλέτειρα τεκούσης,\nμή σε τὸν οἰστρήσαντα καὶ οἰστρηθέντα τελέσσῃ\nμή σε πάλιν μανίῃ τεθοωμένον ὀψὲ νοήσω.\nὣς εἰπὼν προμάχιζεν· ἀνεπτοίησε δὲ Βάκχας\nἌρεα θωρήξασα καὶ ἀμητῆρα Μεδούσης\nἭρη πανδαμάτειρα· καταιθύσσουσα δὲ Βάκχου\nἀστεροπῆς μίμημα, θεόσσυτον ἁλλόμενον πῦρ,\nῥῖψε κατὰ Βρομίοιο σελασφόρον αἴθοπα λόγχην.\nκαὶ γελόων Διόνυσος ἀμείβετο θυιάδι φωνῇ·\nΟὐ τόσον ἀστράπτουσαν ἔχεις ἀσίδηρον ἀκωκήν·\nοὐ δύνασαι κλονέειν με, καὶ εἰ λάχες ἔμπυρον αἰχμήν·\nοὐδέ με πημαίνει στεροπὴ Διός· ἡμιτελῆ γὰρ\nνήπιον εἰσέτι Βάκχον ἐχυτλώσαντο κεραυνοὶ\nἀφλεγὲς ἄσθμα χέοντες ἀδηλήτῳ Διονύσῳ.\nκαὶ σὺ μέγα φρονέων δρεπανηφόρε παύεο Περσεῦ·\nΓοργόνος οὐ μόθος οὗτος ὀλίζονος, οὐ μία νύμφη\nἈνδρομέδη βαρύδεσμος ἀέθλιον· ἀλλὰ Λυαίῳ\nδῆριν ἄγεις, ὃς Ζηνὸς ἔχει γένος, ᾧ ποτε μούνῳ\nῬείη μαζὸν ὄρεξε φερέσβιον, ὅν ποτε πυρσῷ\nἀστεροπῆς γαμίης μαιώσατο μειλιχίη φλόξ,\nὃν δύσις, ὃν θάμβησεν Ἑωσφόρος, ᾧ στίχες Ἰνδῶν\nεἴκαθον, ὃν τρομέων καὶ Δηριάδης καὶ Ὀρόντης\nἠλιβάτων ἀπέλεθρον ἔχων ἴνδαλμα Γιγάντων\nἤριπεν, ᾧ θρασὺς Ἄλπος ὑπώκλασεν, υἱὸς Ἀρούρης,\nἀγχινεφὲς περίμετρον ἔχων δέμας, ᾧ γόνυ κάμπτει\nλαὸς Ἄραψ, Σικελὸς δὲ μελίζεται εἰσέτι ναύτης\nΤυρσηνῶν νόθον εἶδος ἁλίδρομον, ὧν ποτε μορφὴν\nἀνδρομέην ἤμειψα μετάτροπον, ἀντὶ δὲ φωτῶν\nἰχθύες ὀρχηστῆρες ἐπισκαίρουσι θαλάσσῃ.\nΘήβης δʼ ἑπταπύλου γόον ἔκλυες· οὔ σε διδάξω\nαἰνομανῆ Πενθῆα καὶ ὠλεσίτεκνον Ἀγαύην·\nφήμης δʼ οὐ χατέεις ἢ μάρτυρος, ὅττι Λυαίου\nπειρήθη τεὸν Ἄργος, Ἀχαιιάδες δὲ καὶ αὐταὶ\nσφωιτέρας ὠδῖνας ἔτι στενάχουσι γυναῖκες.\nἀλλὰ, φίλος, πολέμιζε, καὶ αἰχμάζοντα κορύμβοις\nαἰνήσεις τάχα Βάκχον ὅτι πτερὰ σεῖο πεδίλων\nὄψεαι ἀρραγέεσσιν ἐμοῖς εἴκοντα κοθόρνοις·\nοὔ ποτε Βασσαρίδων σκεδάσεις μόθον, οὔ ποτε λήξω\nπέμπων οἴνοπα θύρσον, ἕως τεὸν Ἄργεϊ δείξω\nἔγχεϊ κισσήεντι πεπαρμένον ἀνθερεῶνα\nκαὶ δρέπανον πετάλοις νικώμενον· οὔ σε σαώσει\nΖεὺς ἐμός, οὐ γλαυκῶπις ὁμόγνιος, οὐ σέθεν Ἥρη,\nκαὶ μάλα περ κοτέουσα μενεπτολέμῳ Διονύσῳ·\nἀλλὰ κατακτείνω σε, καὶ αὐχήεσσα Μυκήνη\nὄψεται ἀμηθέντα τὸν ἀμητῆρα Μεδούσης·\nἤ σε περισφίγξας ἐνὶ λάρνακι μείζονι δεσμῷ\nπλωτὸν ἀκοντίζω σε τὸ δεύτερον ἠθάδι πόντῳ·\nἢν δʼ ἐθέλῃς, ἐπίβηθι τεῆς πάλιν ὀψὲ Σερίφου.\nἢν δὲ τεῇ χρυσέῃ μεγαλίζεαι ἀμφὶ γενέθλῃ,\nοὐτιδανὴν συνάεθλον ἔχε χρυσῆν Ἀφροδίτην.\nὣς εἰπὼν προμάχιζεν· ἐπεστρατόωντο δὲ Βάκχαι,\nκαὶ Σάτυροι πολέμιζον. ὑπὲρ Βρομίου δὲ καρήνου\nαἰθύσσων πτερὰ κοῦφα μετάρσιος ἵπτατο Περσεύς·\nὑψώσας δʼ Ἰόβακχος ἑὸν δέμας, αἰθέρι γείτων\nἄπτερος ὑψικέλευθος ἀείρετο μείζονι ταρσῷ\nἱπταμένου Περσῆος ὑπέρτερος, ἑπταπόρῳ δὲ\nαἰθέρι χεῖρα πέλασσε, καὶ ὡμίλησεν Ὀλύμπῳ,\nκαὶ νεφέλας ἔθλιψε· φόβῳ δʼ ἐλελίζετο Περσεὺς\nδεξιτερὴν ἀκίχητον ὀπιπεύων Διονύσου\nἠελίου ψαύουσαν, ἐφαπτομένην δὲ σελήνης.\nἀλλὰ λιπὼν Διόνυσον ἐμάρνατο θυιάσι Βάκχαις·\nκαὶ παλάμῃ δονέων θανατηφόρον ὄμμα Μεδούσης\nλαϊνέην ποίησε κορυσσομένην Ἀριάδνην.\nκαὶ πλέον ἔβρεμε Βάκχος ἰδὼν πετρώδεα νύμφην·\nκαί νύ κεν Ἄργος ἔπερσε καὶ ἐπρήνιξε Μυκήνας\nκαὶ Δαναῶν ἤμησεν ὅλην στίχα, καί νύ κεν αὐτὴν\nμαρναμένην ἄγνωστον ἀνούτατον οὔτασεν Ἥρην\nμάντιος ἀντιτύποιο νόθῃ βροτοειδέι μορφῇ,\nκαί νύ κεν ὠκυπέδιλος ὑπὲρ μόρον ἔφθιτο Περσεύς.\nεἰ μή μιν κατόπισθε φανεὶς πτερόεντι πεδίλῳ\nχρυσείης πλοκαμῖδος ἑλὼν ἀνεσείρασεν Ἑρμῆς,\nκαί μιν ἀλεξικάκῳ φιλίῳ μειλίξατο μύθῳ·\nΖηνὸς γνήσιον αἷμα, νόθος ζηλήμονος Ἥρης,\nοἶσθα μέν, ὥς σε σάωσα διιπετέων ἀπὸ πυρσῶν,\nκαἰ σε Λάμου ποταμοῖο θυγατράσιν ὤπασα Νύμφαις\nεἰσέτι κουρίζοντα, πάλιν δέ σε χερσὶν ἀείρων\nεἰς δόμον ὑμετέρης, κουροτρόφον ἤγαγον Ἰνοῦς·\nκαὶ σὺ τεῷ ῥυτῆρι φέρων χάριν υἱέι Μαίης,\nγνωτέ, μάχην εὔνησον ὁμόγνιον· ἀμφότεροι γὰρ\nΠερσεὺς καὶ Διόνυσος ἑνὸς βλάστημα τοκῆος·\nμὴ στρατὸν Ἀργείων, μὴ μέμφεο Περσέος ἅρπην·\nοὐ γὰρ ἑκὼν ἐς Ἄρηα κορύσσεται· ἀλλά μιν Ἥρη\nὥπλισε, μαντιπόλου δὲ Μελάμποδος εἴδεϊ μορφῆς\nμάρναται ἀμφαδίην· σὺ δὲ χάζεο δῆριν ἐάσας,\nμή σοι ἐπιβρίσειε πάλιν δυσμήχανος Ἥρη.\nἀλλʼ ἐρέεις ἀλόχοιο τεῆς μόρον· εὐκλέι πότμῳ.\nμαρναμένη τέθνηκε, σὺ δὲ φθιμένην Ἀριάδνην\nὤφελες ὀλβίζειν, ὅτι τηλίκον εὗρε φονῆα\nοὐρανίης γεγαῶτα καὶ οὐ βροτέης ἀπὸ φύτλης,\nκήτεος ἀμητῆρα καὶ ἱπποτόκοιο Μεδούσης·\nοὐ λίνα Μοιράων ἐπιπείθεται· οὐρανίου γὰρ\nκάτθανεν Ἠλέκτρη Διὸς εὐνέτις, ᾤχετο δʼ αὐτὴ\nτῷ Διὶ νυμφευθεῖσα κασιγνήτη σέο Κάδμου\nΕὐρώπη μετὰ λέκτρον Ὀλύμπιον, ὑμετέρη δὲ\nεἰσέτι γαστρὶ φέρουσα τεὸν τόκον ὤλετο μήτηρ·\nοὐ Σεμέλη πρὸ μόροιο πύλας ἐπέρησεν Ὀλύμπου,\nἀλλʼ ὅτε πότμον ἔδεκτο. καὶ ὀλλυμένη σέο νύμφη\nἵξεται ἀστερόφοιτον ἐς οὐρανόν, ἡμετέρης δὲ\nΠλειάδος ἑπταπόροιο φανήσεται ἐγγύθι Μαίης.\nτί πλέον ἤθελεν ἄλλο φιλαίτερον ἢ χθονὶ λάμπειν\nαἰθέρα ναιετάουσα μετὰ Κρήτην Ἀριάδνη;\nἀλλὰ σὺ κάτθεο θύρσον, ἔα δʼ ἀνέμοισιν Ἐνυώ,\nκαὶ βρέτας αὐτοτέλεστον ἐπιχθονίης Ἀριάδνης,\nοὐρανίης στήριξον ὅπῃ βρέτας ἵσταται Ἥρης.\nμὴ πόλιν ἐκπέρσειας, ὅπῃ σέθεν αἷμα τοκήων,\nὑμετέρης δὲ γέραιρε βοοκραίρου πέδον Ἰοῦς\nεὐνήσας σέο θύρσον· Ἀχαιιάδας δὲ γυναῖκας\nαἰνήσεις μετόπισθεν, ἐπεὶ ταυρώπιδος Ἥρης\nβωμὸν ἀναστήσουσι καὶ εὐθαλάμου σέο νύμφης.\nτοῖον ἔπος κατέλεξε, καὶ ἵππιον Ἄργος ἐάσας\nεἰς πόλον αὖτις ἵκανεν ἐπʼ ἀμφοτέροισι κεράσσας\nθεσμὸν ὁμοφροσύνης καὶ Περσέι καὶ Διονύσῳ.\nοὐδὲ μὲν αὐτόθι μίμνεν ἐπὶ χρόνον Ἀργολὶς Ἥρη·\nἀλλὰ μεταστρέψασα νόθην βροτοειδέα μορφὴν\nθέσκελον εἶδος ἔχουσα πάλιν νόστησεν Ὀλύμπῳ.\nἸναχίῃ δὲ φάλαγγι γέρων ἀγόρευε Μελάμπους\nΛυγκέος ἀρχεγόνοιο θεουδέος αἷμα Πελασγοῦ·\nΜαντιπόλῳ πείθεσθε καὶ οἴνοπι σείσατε Βάκχῳ\nσείσατε χάλκεα ῥόπτρα καὶ Εὔια τύμπανα Ῥείης,\nἸναχίην μὴ πᾶσαν ἀιστώσειε γενέθλην,\nμὴ μετὰ νήπια τέκνα καὶ ἡβητῆρας ὀλέσσῃ,\nμὴ τεκέων μετὰ πότμον ἀποκτείνειε γυναῖκας·\nἀλλὰ θυηπολίην θεοτερπέα ῥέξατε Βάκχῳ\nκαὶ Διί, καὶ Περσῆι χορεύσατε καὶ Διονύσῳ.\nὣς εἰπὼν παρέπεισεν· ἀολλίζοντο δὲ λαοὶ\nΒάκχῳ νυκτιχόρευτον ἀνακρούοντες ἀοιδήν,\nκαὶ τελετὰς στήσαντο· θεοκλήτῳ δὲ χορείῃ\nῥόπτρα μὲν ἐπλατάγησεν, ἐπεκροτέοντο δὲ ταρσοί,\nκαὶ δαΐδες σελάγιζον· ὁμηγερέες δὲ πολῖται\nμυστιπόλῳ χρίοντο παρήια λευκάδι γύψῳ·\nτύμπανα δʼ ἐπλατάγησεν, ἀρασσομένοιο δὲ χαλκοῦ\nδίκτυπος ἔβρεμε δοῦπος· ἐφοινίσσοντο δὲ βωμοὶ\nσφαζομένων στοιχηδὸν ἐπασσυτέρων ἀπὸ ταύρων,\nκτείνετο δʼ ἄσπετα μῆλα· καὶ ἀνέρες αἴθοπι βωμῷ\nΒάκχον ἐμειλίξαντο καὶ ἱλάσκοντο γυναῖκες·\nκαὶ μέλος ἠερόφοιτον ἐπέκτυπε θῆλυς ἰωὴ\nκῶμον ἀμειβομένη ζωάγριον, Ἰναχίδες δὲ\nμαινάδες ἐρρίψαντο λαθίφρονα λύσσαν ἀήταις.\nΔίζεο τεσσαρακοστὸν ἐς ὄγδοον αἷμα Γιγάντων,\nΠαλλήνην δὲ δόκευε καὶ ὑπναλέης τόκον Αὔρης.\nαὐτὰρ ὁ πορδαλίων ἐποχημένος ἄντυγι δίφρου\nΘρηικίῃ περίφοιτος ἐκώμασε Βάκχος ἀρούρῃ,\nἵππιον ἀρχεγόνοιο Φορωνέος οὖδας ἐάσας.\nοὐδὲ χόλον πρήυνε παλίγκοτον Ἰναχὶς Ἥρη\nἌργεος οἰστρηθέντος, Ἀχαιιάδων δὲ γυναικῶν\nλύσσης μνῆστιν ἔχουσα πάλιν θωρήσσετο Βάκχῳ.\nκαὶ δολίας ἀνέφαινε λιτὰς παμμήτορι Γαίῃ,\nἔργα Διὸς βοόωσα καὶ ἠνορέην Διονύσου\nγηγενέων ὀλέσαντος ἀμετρήτων νέφος Ἰνδῶν·\nκαὶ Σεμέλης ὅτε παῖδα φερέσβιος ἔκλυε μήτηρ\nἸνδῴην ταχύποτμον ἀιστώσαντα γενέθλην,\nμνησαμένη τεκέων πλέον ἔστενεν ἀμφὶ δὲ Βάκχῳ\nαὐτογόνων θώρηξεν ὀρίδρομα φύλα Γιγάντων,\nὑψιλόφους ἕο παῖδας ἀνοιστρήσασα κυδοιμῷ·\nΠαῖδες ἐμοί, μάρνασθε κορυμβοφόρῳ Διονύσῳ\nἠλιβάτοις σκοπέλοισιν, ἐμῆς δʼ ὀλετῆρα γενέθλης\nἸνδοφόνον Διὸς υἷα κιχήσατε· μηδὲ νοήσω\nσὺν Διὶ κοιρανέοντα νόθον σκηπτοῦχον Ὀλύμπου.\nδήσατε, δήσατε Βάκχον, ὅπως θαλαμηπόλος εἴη,\nὁππότε Πορφυρίωνι χαρίζομαι εἰς γάμον Ἥβην\nκαὶ Χθονίῳ Κυθέρειαν, ὅτε γλαυκῶπιν ἀείσω\nεὐνέτιν Ἐγκελάδοιο καὶ Ἄρτεμιν Ἀλκυονῆος·\nἄξατέ μοι Διόνυσον, ἵνα Κρονίωνα χαλέψω\nδουλοσύνην ὁρόωντα δορικτήτοιο Λυαίου·\nἠέ μιν οὐτάζοντες ἀλοιητῆρι σιδήρῳ\nκτείνατέ μοι Ζαγρῆι πανείκελον, ὄφρά τις εἴπῃ\nἢ θεὸς ἢ μερόπων τις, ὅτι Κρονίδαο γενέθλῃ\nγαῖα χολωομένη διδύμους θώρηξε φονῆας,\nπρεσβυτέρους Τιτῆνας ἐπὶ προτέρῳ Διονύσῳ,\nὁπλοτέρους δὲ Γίγαντας ἐπʼ ὀψιγόνῳ Διονύσῳ.\nὣς φαμένη στίχα πᾶσαν ἀνεπτοίησε Γιγάντων.\nγηγενέων δὲ φάλαγγες ἐπεστρατόωντο κυδοιμῷ.\nὃς μὲν ἔχων Νυσαῖον ἐδέθλιον, ὃς δὲ σιδήρῳ\nὑψινεφῆ κενεῶνα χαραδρήεντα κολάψας,\nαἰχμάζων σκοπέλοισιν ἐθωρήχθη Διονύσῳ·\nὃς δὲ λόφον πετραῖον ἁλικρήπιδος ἀρούρης,\nἄλλος ἁλιζώνοιο διαρρήξας ῥάχιν ἰσθμοῦ\nεἰς ἐνοπὴν ἔσπευδεν. ἀμετρήτοισι δʼ ἀγοστοῖς\nΠήλιον ὑψικάρηνον ἀνηκόντιζε Πελωρεὺς\nγυμνώσας Φιλύρης γλαφυρὸν δόμον· ἁρπαμένου δὲ\nἀσκεπέος σκοπέλοιο γέρων ἐλελίζετο Χείρων,\nἀνδροφυὴς ἀτέλεστος ὁμήλικι σύμπλοκος ἵππῳ.\nἡμερίδων δὲ κόρυμβον ἔχων ὀλετῆρα Γιγάντων\nΒάκχος ἀερσιλόφοιο κατέτρεχεν Ἀλκυονῆος,\nοὐ δόρυ θοῦρον ἔχων, οὐ φοίνιον ἆορ ἀείρων,\nἀλλὰ πολυσπερέας παλάμας ἐδάιξε Γιγάντων,\nαἰχμάζων ἑλίκεσσι· φιλακρήτῳ δὲ πετήλῳ\nφρικτὰ πεδοτρεφέων ἐδαΐζετο φῦλα δρακόντων·\nτυπτομένων δὲ Γίγαντος ἐχιδνοκόμων κεφαλάων\nαὐχένες ἀμηθέντες ἐπωρχήσαντο κονίῃ.\nκτείνετο δʼ ἄσπετα φῦλα· δαϊζομένων δὲ Γιγάντων\nαἵματος ἀενάου ποταμοὶ ῥέον, ἀρτιχύτοις δὲ\nπορφυρέοις ῥοθίοισιν ἐφοινίσσοντο χαράδραι.\nγηγενέων δὲ φάλαγγες ἐβακχεύοντο δρακόντων\nβόστρυχα δειμαίνοντες ἐχιδνοκόμου Διονύσου.\nκαὶ πυρὶ μάρνατο Βάκχος, ἐς ἠέρα δαλὸν ἰάλλων\nἀντιβίων ὀλετῆρα· διʼ ὑψιπόρου δὲ κελεύθου\nΒακχιὰς αὐτοέλικτος ἐπέτρεχεν ἁλλομένη φλόξ,\nγυιοβόρῳ σπινθῆρι καταΐσσουσα Γιγάντων·\nκαί τις ἀπειλητῆρι φέρων σέλας ἀνθερεῶνι\nἡμιδαὴς σύριζε δράκων πυριθαλπέι λαιμῷ,\nκαπνὸν ἀποπτύων, οὐ λοίγιον ἰὸν ἰάλλων.\nκαὶ κλόνος ἄσπετος ἦεν· ἐπʼ ἀντιβίων δὲ καρήνων\nΒάκχος ἀνῃώρητο μαχήμονα δαλὸν ἀείρων,\nκαὶ χθονίῳ πρηστῆρι δέμας θέρμαινε Γιγάντων\nἀντίτυπον μίμημα Διοβλήτοιο κεραυνοῦ·\nκαὶ δαΐδες σελάγιζον· ἐπʼ Ἐγκελάδου δὲ καρήνῳ\nἠέρα θερμαίνων ἐλελίζετο πυρσὸς ἀλήτης·\nἀλλά μιν οὐκ ἐδάμασσε, καὶ οὐ χθονίου πυρὸς ἀτμῷ\nἘγκέλαδος γόνυ κάμψεν, ἐπεὶ πεφύλακτο κεραυνῷ.\nἈλκυονεὺς δʼ ἀπέλεθρος ἐπεσκίρτησε Λυαίῳ\nΘρηικίοις σκοπέλοις κεκορυθμένος· ἀμφὶ δὲ Βάκχῳ\nὑψινεφῆ κούφιζε ῥάχιν δυσχείμονος Αἵμου\nεἰς σκοπὸν ἀχρήιστον, ἀνουτήτου Διονύσου·\nκαὶ σκοπιὴν ἔρριψεν· ἐφαπτόμεναι δὲ Λυαίου\nνεβρίδος ἀρρήκτοιο διεσχίζοντο κολῶναι·\nἨμαθίης δὲ κάρηνα νέος γύμνωσε Τυφωεὺς\nὑψιφανής, προτέρῳ πανομοίιος, ὅς ποτε πολλοὺς\nῥωγαλέους κενεῶνας ἐκούφισε μητρὸς ἀρούρης,\nπετραίοις βελέεσσι καταιχμάζων Διονύσου.\nκαί τινος ἀσπαίροντος ἐπὶ χθονὸς ἆορ ἐρύσσας\nΒάκχος ἄναξ κεκόρυστο Γιγαντείοισι καρήνοις,\nἰοβόλων πλοκάμων ὀφιώδεα λήια κείρων·\nκαὶ στρατὸν αὐτοτέλεστον ἀτευχέι χειρὶ δαΐζων\nμάρνατο λυσσήεις, χλοερῶν ἐπιβήτορα δένδρων\nκισσὸν ἔχων τανύφυλλον, ἀκοντιστῆρα Γιγάντων.\nκαὶ νύ κε πάντας ἔπεφνεν ἑῷ ῥηξήνορι θύρσῳ,\nἀλλὰ παλινδίνητος ἑκὼν ἀνεχάζετο χάρμης,\nδυσμενέας ζώοντας ἑῷ γενετῆρι φυλάσσων.\nκαί νύ κεν εἰς Φρυγίην ταχὺς ἔδραμεν ὠκέι ταρσῷ,\nἀλλά μιν ἄλλος ἄεθλος ἐρήτυεν, ὄφρα θανόντων\nτοσσατίων ἕνα φῶτα κατακτείνειε φονῆα\nΠαλλήνης γενέτην θανατηφόρον, ὅς ποτε κούρης\nοἶστρον ἔχων ἀθέμιστον ἁμαρτιγάμων ὑμεναίων\nσυζυγίην ἀνέκοπτεν, ἀμετρήτους δὲ δαΐζων\nμελλογάμους μνηστῆρας ἀπέθρισεν, ὧν ὑπὸ λύθρῳ\nκτεινομένων καναχηδὸν ἐφοινίσσοντο παλαῖστραι,\nεἰσόκε Βάκχος ἵκανε Δίκης πρόμος· ἀγχιγάμου δὲ\nΠαλλήνης δυσέρωτι παριστάμενος γενετῆρι\nῥιγεδανῆς ὑμέναιον ἀτάσθαλον ᾔτεε κούρης,\nποικίλα δʼ ὤρεγε δῶρα· καὶ αἰτίζοντι Λυαίῳ\nφρικτὸς ἀνὴρ κήρυξε παλαισμοσύνην ὑμεναίων·\nκαί μιν ἄγων ἐπέβησε κακοξείνοιο παλαίστρης,\nὁππόθι τολμήεσσα δορυσσόος ἵστατο κούρη\nνυμφιδίην ὤμοισιν ἐλαφρίζουσα βοείην.\nκαὶ τότε Κύπρις ἔην ἐναγώνιος· ἦν δʼ ἐνὶ μέσσῳ\nγυμνὸς Ἔρως καὶ στέμμα γαμήλιον ὤρεγε Βάκχῳ,\nἦν δὲ παλαισμοσύνη νυμφοστόλος· ἀργυφέῳ δὲ\nἁβρὸν ἀνεχλαίνωσεν ἑὸν δέμας εἵματι Πειθὼ\nνίκην μελλογάμοιο προθεσπίζουσα Λυαίου.\nκαὶ βριαρῶν μελέων ἀπεδύσατο φάρεα κούρη,\nκαὶ δόρυ θοῦρον ἔθηκε γαμήλιον, ἁβροτέρη δὲ\nΣιθονὶς ἀκρήδεμνος ἀσάμβαλος ἵστατο κούρη,\nθηλυφανής, ἀσίδηρος, ἐρευθιόωντι δὲ δεσμῷ\nἀκλινέων τροχόεσσαν ἴτυν μιτρώσατο μαζῶν·\nκαὶ δέμας ἀσκεπὲς ἦεν, ἀμετρήτων δὲ κομάων\nἀπλεκέες πλοκαμῖδες ἐπέρρεον αὐχένι κούρης,\nκαὶ κνήμας ἀνέφαινε καὶ ἀσκεπέων πτύχα μηρῶν\nγυμνῆς φαινομένης ἐπιγουνίδος· ἀμφὶ δὲ μηροῖς\nἥρμοσε λευκὸν ὕφασμα, γυναικείης σκέπας αἰδοῦς·\nκαὶ χρόα πιαλέῳ πεπαλαγμένον εἶχεν ἐλαίῳ\nκαὶ παλάμας πολὺ μᾶλλον, ὅπως ἀλύτων ἀπὸ χειρῶν\nὑγρὸν ὀλισθήσειε πιεζομένη χρόα κούρη.\nκαὶ βλοσυροῖς στομάτεσσιν ἀπειλήσασα Λυαίῳ\nνυμφοκόμῳ μνηστῆρι παρίστατο, διχθάδιον δὲ\nαὐχένι δεσμὸν ἔβαλλεν ὁμόζυγι πήχεος ὁλκῷ·\nἀλλὰ παλινδίνητον ἑὴν ἀνελύσατο δειρὴν\nΒάκχος ἀπορρίψας ἁπαλόχροα δάκτυλα κούρης,\nδεσμοῖς θηλυτέροισι περίπλοκον αὐχένα σείων·\nκαὶ διδύμας στεφανηδὸν ἐπʼ ἰξύι χεῖρας ἑλίξας\nΠαλλήνην ἐτίναξε ποδῶν ἑτεραλκέι παλμῷ·\nκαὶ ῥοδέης παλάμης ἐδράξατο, Κυπριδίην δὲ\nεἶχε παραιφασίην χιονώδεα χεῖρα πιέζων·\nοὐδὲ τόσον μενέαινεν ἐπὶ χθονὶ παῖδα κυλίνδειν,\nὅσσον ἐπιψαύειν ἁπαλοῦ χροός, ἡδέι μόχθῳ\nτερπόμενος· καὶ ἔκαμνε δολοπλόκον ἄσθμα τιταίνων\nὡς βροτός, ἀμβολίῃ δὲ θελήμονι κάλλιπε νίκην.\nΠαλλήνη δʼ ἐρόεσσα πάλης τεχνήμονι παλμῷ\nθηλυτέραις παλάμῃσι δέμας κούφιζε Λυαίου·\nοὐδέ μιν ἠέρταζε, τόσον βάρος, ἀλλὰ καμοῦσα\nἄρσενα γυῖα λέλοιπεν ἀκινήτου Διονύσου.\nκαὶ θεὸς ἀντιτύπῳ περιδέσμιον ἅμματι χειρῶν\nπαρθενικὴν ἐρόεσσαν ἑλών, ἅτε θύρσον ἀείρων,\nδόχμιον ἀμφιέλικτον ἐκούφισεν ὑψόθεν ὤμου·\nχειρὶ δὲ φειδομένῃ βριαρὴν ἀπεσείσατο κούρην,\nΠαλλήνην δʼ ἀτίνακτον ὅλην ἐτανύσσατο γαίῃ·\nκαὶ δολίοις βλεφάροισιν ἑὴν ἐλέλιζεν ὀπωπήν,\nκούρης ἁβροκόμου κεκονιμένα γυῖα δοκεύων\nκαὶ πλοκάμους ῥυπόωντας ἀκηδέστοιο καρήνου.\nἀλλὰ παλινδίνητος ἀναΐξασα κονίης\nὄρθιος ἐστήριξε τὸ δεύτερον ἴχνια κούρη·\nκαὶ τροχαλῇ Διόνυσος ἀφειδέι γούνατος ὁρμῇ\nγαστέρα Παλλήνης κρατέων ἑτεραλκέι παλμῷ\nπαρθενικὴν μενέαινεν ὑπὲρ δαπέδοιο κυλίνδειν,\nκαὶ παλάμας μετέθηκεν ἐπὶ πλευροῖσιν ἑλίξας\nαὐχένα κυρτώσας ἐπικάρσιον, ἀμφὶ δὲ νώτῳ\nμεσσατίῳ κύκλωσεν ὀπίστερα δάκτυλα κάμψας,\nἢ σφυρὸν ἢ κνήμην δεδοκημένος ἢ γόνυ μάρψειν.\nκαὶ θεὸς αὐτοκύλιστος ἑκούσιος ἤριπε γαίῃ\nοὐτιδανῇ παλάμῃ νικώμενος· ἱμερόεν δὲ\nφάρμακον ἔσχεν ἔρωτος, ἐνὶ γλυκερῇ δὲ κονίῃ\nκουφίζων ἐρόεις ἐπὶ νηδύι φόρτον Ἐρώτων\nὕπτιος αὐτὸς ἔμιμνε, καὶ οὐκ ἀπεσείσατο κούρην.\nἀλλά μιν ἐσφήκωσε πόθου φρενοθελγέι δεσμῷ.\nἡ δὲ ταχυστροφάλιγγι ποδῶν νωμήτορι παλμῷ\nἴχνιον ᾐώρησεν, ἐρωμανέος δὲ Λυαίου\nἄρσενα λύσατο χεῖρα· θεὸς δʼ ὑπʼ ὀλίζονι ῥιπῇ\nγυῖα μεταστρέψας ῥοδέην ἐτανύσσατο κούρην\nἐν δαπέδῳ στορέσας· καὶ ἐπὶ χθονὶ κέκλιτο κούρη\nχεῖρας ἐφαπλώσασα· τιταινομένης δʼ ἐπὶ πέζῃ\nεὐπαλάμῳ σφήκωσεν ὁμόζυγον αὐχένα δεσμῷ.\nὨκυτέροις δὲ πόδεσσι πατὴρ κατὰ μέσσον ὀρούσας\nἀθλεύειν ἐθέλουσαν ἑὴν ἀνεσείρασε κούρην,\nκαὶ γαμίην ἀνέκοψεν ἀεθλοσύνην ὑμεναίων\nνίκην ἱμερόεσσαν ἐπιτρέψας Διονύσῳ,\nμή μιν ἀποκτείνειεν ἔχων ἀστεμφέι δεσμῷ.\nκαὶ Διὸς αἰνήσαντος ἀεθλοφόρον μετὰ νίκην\nγνωτὸν Ἔρως ἔστεψε γάμων πομπῆι κορύμβῳ\nἱμερτὴν τελέσαντα παλαισμοσύνην ὑμεναίων.\nκαὶ πέλε τοῖος ἄεθλος ὁμοίιος, ὡς ὅτε κούρην\nχρυσοφαῆ προπάροιθε γαμήλια δῶρα κυλίνδων\nἹππομένης νίκησεν ἐπειγομένην Ἀταλάντην.\nἀλλʼ ὅτε νυμφοκόμοιο πάλης ἐτέλεσσεν ἀγῶνα\nΒάκχος, ἔτι στάζων γαμίους ἱδρῶτας ἀέθλων\nΣιθόνα μὲν πρήνιξε τετυμμένον ὀξέι θύρσῳ,\nμνηστήρων ὀλετῆρα, κυλινδομένου δὲ κονίῃ\nκούρῃ θύρσον ἔδωκε μιαιφόνον ἕδνον Ἐρώτων.\nκαὶ γάμος ἦν πολύυμνος· ἀσιγήτῳ δʼ ἐνὶ παστῷ\nΣειληνοὶ κελάδησαν, ἐπωρχήσαντο δὲ Βάκχαι,\nκαὶ Σάτυροι μεθύοντες ἀνέπλεκον ὕμνον Ἐρώτων\nσυζυγίην μέλποντες ἀεθλοφόρων ὑμεναίων.\nΝηρεΐδων δὲ φάλαγγες ὑπὸ σφυρὰ γείτονος ἰσθμοῦ\nνυμφιδίῃ Διόνυσον ἐμιτρώσαντο χορείῃ,\nκαὶ μέλος ἐφθέγξαντο, παρὰ Θρήικι δὲ πόντῳ\nξεινοδόκος Βρομίοιο γέρων ὠρχήσατο Νηρεύς,\nκαὶ γαμίῃ Γαλάτεια περισκαίρουσα θαλάσσῃ\nΠαλλήνην ἐλίγαινε συναπτομένην Διονύσῳ,\nκαὶ Θέτις ἐσκίρτησε, καὶ εἰ πέλε νῆις Ἐρώτων,\nκαὶ γαμίην ἔστεψεν ἁλιζώνου ῥάχιν ἰσθμοῦ\nΠαλλήνης ὑμέναιον ἀνευάζων Μελικέρτης·\nκαί τις Ἁμαδρυάδων φλογερῇ παρὰ γείτονι Λήμνῳ\nνυμφιδίην Θρήισσαν Ἀθωιὰς ἥψατο πεύκην.\nκαὶ φιλίοις ὀάροισι παρηγορέων ἕο νύμφην\nμυρομένην γενετῆρα φιλεύιος εἶπεν ἀκοίτης·\nΠαρθένε, μὴ στενάχιζε τεὸν δυσέρωτα τοκῆα·\nπαρθένε, μὴ στενάχιζε τεῆς μνηστῆρα κορείης·\nτίς γενέτης ἔσπειρε καὶ εἰς γάμον ἤγαγε κούρην;\nσὸν κενεὸν λίπε πένθος, ὅτι κταμένοιο τοκῆος,\nΣιθόνος ὑμετέροιο, Δίκη γελόωσα χορεύει,\nχερσὶ δὲ παρθενίῃσι γαμήλιον ἁψαμένη πῦρ,\nἡ γάμον ἀγνώσσουσα, τεὸν γάμον εἰσέτι μέλπει,\nΟἰνόμαον πάλιν ἄλλον ὀπιπεύουσα θανόντα·\nΟἰνόμαος μὲν ὄλωλε, καταφθιμένου δὲ τοκῆος\nτέρπεται Ἱπποδάμεια δὺν ἀρτιγάμῳ παρακοίτῃ.\nκαὶ σὺ τεοῦ γενέταο πόθους ῥίψασα θυέλλαις\nτέρπεο βοτρυόεντι συναπτομένη παρακοίτῃ,\nμῶμον ἀλευομένη πατρώιον· οὕ σε διδάξω\nΣιθόνος ἐχθρὸν ἔρωτα καὶ ἀμβολίην ὑμεναίων,\nὃς φονίῃ παλάμῃ γαμβροκτόνον ἔγχος ἀείρων\nγηραλέην σε τέλεσσεν, ἀπειρήτην Ἀφροδίτης,\nσυζυγίην δʼ ἐκέδασσεν ἀνυμφεύτων σέο λέκτρων.\nμνηστήρων σκοπίαζε σεσηπότα λείψανα νεκρῶν,\nοὓς Παφίη κόσμησε καὶ ἔκτανε θοῦρις Ἐρινύς·\nἠνίδε κεῖνα κάρηνα θαλύσια σεῖο μελάθρων,\nλύθρον ἔτι στάζοντα κακοξείνων ὑμεναίων.\nΣιθόνος οὐ μεθέπεις χθόνιον γένος· οὐράνιος δὲ\nπείθομαι ὥς σε λόχευσε τεὸς Θρηίκιος Ἄρης,\nπείθομαι, ὡς Κυθέρεια τεὴν ὤδινε γενέθλην·\nκαὶ σὺ τεῶν διδύμων ἀπεμάξαο θεσμὰ τοκήων,\nἌρεος ἦθος ἔχουσα καὶ ἀγλαΐνη Ἀφροδίτης·\nπείθομαι, ὥς σε φύτευσεν ἅναξ ἐναγώνιος Ἑρμῆς\nἁβρὰ τελεσσιγάμοιο μολὼν ἐπὶ δέμνια Πειθοῦς,\nκαί σε παλαισμοσύνην ἐδιδάξατο πομπὸν Ἐρώτων.\nεἶπε παρηγορέων ἀχέων παιήονι μύθῳ,\nμυρομένης δʼ εὔνησεν ἐπήρατα δάκρυα κούρης.\nκαὶ γαμίης δήθυνεν ἐπὶ χρόνον ἐγγύθι νύμφης\nτερπόμενος φιλότητι νεοζυγέων ὑμεναίων.\nΠαλλήνης δὲ μέλαθρα λιπὼν καὶ Θρῇκα Βορῆα\nῬείης εἰς δόμον ἦλθεν, ὅπῃ Φρυγίῃ παρὰ πέζῃ\nδαίμονος εὐώδινος ἕσαν Κυβεληίδες αὐλαί.\nἐνθάδε θηρεύουσα παρὰ σφυρὰ Δίνδυμα πέτρης\nῬυνδακὶς οὐρεσίφοιτος ἀέξετο παρθένος Αὔρη,\nεἰσέτι νῆις Ἔρωτος, ὁμόδρομος ἰοχεαίρης,\nἀπτολέμων φεύγουσα νοήματα παρθενικάων,\nἌρτεμις ὁπλοτέρη Ληλαντιάς, ἥν ποτε Τιτὴν\nνυμφεύσας Περίβοιαν ἀπόσπορον Ὠκεανοῖο\nπρεσβυγενὴς Λήλαντος ἀελλόπον ἤροσε κούρην,\nκούρην ἀντιάνειραν, ἀπειρήτην Ἀφροδίτης.\nἡ μὲν ἀνεβλάστησεν ὑπέρτερος ἥλικος ἥβης,\nἱμερτὴ ῥοδόπηχυς, ἀεὶ χαίρουσα κολώναις·\nπολλάκι δʼ ἀγρώσσουσα κατέτρεχε λυσσάδος ἄρκτου,\nκαὶ δόρυ θοῦρον ἔπεμπε καταιχμάζουσα λεαίνης,\nοὐ κεμάδας κτείνουσα καὶ οὐ βάλλουσα λαγωούς·\nἀλλὰ δαφοινήεσσαν ἐλαφρίζουσα φαρέτρην\nὠμοβόρων τόξευεν ὀρίδρομα φῦλα λεόντων\nθηροφόνοις βελέεσσιν· ἐπωνυμίῃ δὲ καὶ ἔργῳ\nὀξύτατον δρόμον εἶχεν ὀρειάσι σύνδρομος αὔραις.\nκαί ποτε διψαλέοιο πυραυγέι καύματος ὥρῃ\nπαρθένος ὑπνώουσα πόνων ἀμπαύετο θήρης·\nκαὶ δέμας ἁπλώσασα Κυβηλίδος ὑψόθι ποίης\nκρᾶτα παρακλίνασα σαόφρονος ἔρνεϊ δάφνης\nεὗδε μεσημβρίζουσα, καὶ ἐσσομένων ὑμεναίων\nἱμερτήν ἐνόησε προμάντιος ὄψιν ὀνείρου,\nὅττι θεός πυρόεις τανύσας βέλος αἴθοπι νευρῇ\nθοῦρος Ἔρως τόξευε λαγωβόλος ἔνδοθι λόχμης,\nοὐτιδανοῖς βελέεσσιν ὀιστεύων στίχα θηρῶν·\nπαιδὶ δὲ θηρεύοντι συνέμπορος υἱέι Μύρρης\nΚύπρις ἔην γελόωσα· καὶ ἵστατο παρθένος Αὔρη,\nἈρτέμιδος μετὰ τόξον ἀήθεος ὑψόθεν ὤμου\nἀγρευτῆρος Ἔρωτος ἐλαφρίζουσα φαρέτρην·\nαὐτὰρ ὁ θῆρας ἔπεφνεν, ἕως ἐκορέσσατο νευρῆς\nβάλλων πορδαλίων βλοσυρὸν στόμα καὶ γένυν ἄρκτου,\nζωγρήσας δὲ λέαιναν ἑῷ πανθελγέι κεστῷ\nθῆρα πιεζομένην φιλοπαίγμονι δεῖξε τεκούσῃ·\nπαρθενικὴ δʼ ἐδόκησε κατὰ κνέφας, ὅττι καὶ αὐτήν\nπῆχυν ἐπικλίνουσαν Ἀδώνιδι καὶ Κυθερείῃ\nμάργος Ἔρως ἐρέθιζεν, ὑπογνάμπτων Ἀφροδίτῃ\nληιδίης, γόνυ δοῦλον ὑπερφιάλοιο λεαίνης,\nτοῖον ἔπος βοόων· στεφανηφόρε μῆτερ Ἐρώτων,\nαὐχένα σοι κλίνουσαν ἄγω φιλοπάρθενον Αὔρην·\nἀλλά, ποθοβλήτοιο χορίτιδες Ὀρχομενοῖο,\nστέψατε κεστόν ἱμάντα γαμοστόλον, ὅττι μενοινήν\nτοσσατίην νίκησεν ἀνικήτοιο λεαίνης.\nτοῖον ἔπος μαντῷον ὀρεστιάς ἔδρακεν Αὔρη·\nοὐδὲ μάτην πρὸς Ἔρωτας ἔην ὄναρ, ὅττι καί αὐτοὶ\nεἰς λίνον ἄνδρα φέρουσι καὶ ἀγρώσσουσι γυναῖκα.\nκούρη δʼ ἐγρομένη πινυτόφρονι μαίνετο δάφνῃ,\nκαὶ Παφίῃ καὶ Ἔρωτι μαχέσσατο, καὶ πλέον Ὕπνῳ\nχώσατο τολμήεντι, καὶ ἠπείλησεν Ὀνείρῳ,\nκαὶ πετάλοις νεμέσιζε καὶ ἀφθόγγῳ φάτο φωνῇ·\nΔάφνη, τί κλονέεις με; τί Κύπριδι καὶ σέο δένδρῳ;\nἀασάμην εὕδοβσα τεοὺς ὑπὸ γείτονας ὄζους\nσὸν φυτόν ἐλπομένη φιλοπάρθενον, ὑμετέρης δὲ\nφήμης οὐκ ἐτύχησα καὶ ἐλπίδος· ὣς ἄρα, Δάφνη,\nσὸν δέμας ἀλλάξασα τεὸν νόον εὗρες ἀμεῖψαι;\nμὴ γαμίῃ μετὰ πότμον ὑποδρήσσεις Ἀφροδίτῃ;\nοὐ πινυτῆς τόδε δένδρον, ἀπʼ ἀρτιγάμοιο δὲ νύμφης;\nοὐ νέμεσις παρὰ μύρτον ὀνείρατα ταῦτα νοῆσαι,\nμαχλάδος οὗτος ὄνειρος ἐπάξιος· ἦ ῥά σε Πειθώ,\nἦ ῥά σε χειρὶ φύτευσε τεὸς δαφναῖος Ἀπόλλων;\nεἶπεν ὁμοῦ κοτέουσα φυτῷ καὶ Ἔρωτι καὶ Ὕπνῳ.\nκαί ποτε θηρεύουσα κατʼ οὔρεα δεσπότις ἄγρης\nκαύματος αἰθαλόεντος ἱμασσομένη χρόα πυρσῷ\nΑρτεμις ἔντυε δίφρον, ὅπως ἅμα Νηίσι Νύμφαις\nθερμὸν ὀρεσσιχύτοισι δέμας ψύξειε λοετροῖς,\nἡνίκα μέσσον ἔην φλογερὸν θέρος, ἡνίκα πάλλων\nκαρχαλέης πυρόεντα μεσημβρινὸν ἦχον ἱμάσθλης\nἠέλιος σελάγιζε λεοντείων ἐπὶ νώτων.\nκαὶ κεμάδας ζυγίοισι συνεκλήισσε λεπάδνοις\nΑρτεμις οὐρεσίφοιτος· ἐπεμβαίνουσα δέ δίφρου\nλάζετο καὶ μάστιγα καὶ ἡνία παρθένος Αὔρη,\nκαὶ κεραὴν ἤλαυνε θυελλήεσσαν ἀπήνην.\nἀενάου δέ θύγατρες ἀνάμπυκες Ὠκεανοῖο\nδμωίδες ἐρρώοντο συνήλυδες ἰοχεαίρῃ,\nὦν ἡ μέν ταχύγουνος ἔην προκέλευθος ἀνάσσης,\nἄλλη δʼ ἰσοκέλευθος ἀναστείλασα χιτῶνα\nἐγγὺς ἔην, ἑτέρη δὲ τανυκνήμιδος ἀπήνης\nἁπτομένη πείρινθος ὁμόδρομον εἶχε πορείην.\nκαὶ σέλας ἰοχέαιρα διαυγάζουσα προσώπου\nἀμφιπόλων ἤστραψεν ὑπέρτερος, ὡς ὅτε δίφρῳ\nαἰθερίῳ πέμπουσα φιλαγρύπνων φλόγα πυρσῶν\nἀννεφέλους ἀκτῖνας ὀιστεύουσα Σελήνη\nπλησιφαὴς ἀνέτειλε πυριτρεφέων μέσον, ἄστρων,\nοὐρανίην στίχα πᾶσαν ἀμαλδύνουσα προσώπῳ·\nτῇ σέλας ἶσον ἔχουσα διέτρεχεν Ἄρτεμις ὕλην,\nεἰσόκε χῶρον ἵκανεν, ὅπῃ κελάδοντι ῥεέθρῳ\nΣαγγαρίου ποταμοῖο Διιπετὲς ἕλκεται ὕδωρ.\nαὔρη δʼ ἀμφιέλισσαν ἑὴν ἀνέκοψεν,\nκαὶ κεμάδας χρυσέοισιν ἀνακρούουσα χαλινοῖς\nἀμφὶ ῥοὰς ἔστησε φεραυγέα δίφρον ἀνάσσης·\nκαὶ θεός ἐκ δίφροιο κατέδραμεν· ἐκ δέ οἱ ὤμων\nτόξα μὲν Οὖπις ἔδεκτο, καὶ ἰοδόκην Ἑκαέργη,\nὨκεανοῦ δέ θύγατρες ἐύπλοκα δίκτυα θήρης·\nκαὶ κύνας ἐνδρομίδας δὲ ποδῶν ἀνελύσατο Λοξώ.\nἡ δὲ μεσημβρίζουσα σέβας φιλοπάρθενον αἰδοῦς\nἐν προχοαῖς ἐφύλαξε, διερπύζουσα ῥοάων\nἴχνεσι φειδομένοισι, καὶ ἐκ ποδὸς ἄχρι καρήνου\nἀκροβαφῆ κατὰ βαιὸν ἀναστείλασα χιτῶνα,\nἀμφιπερισφίγγουσα πόδας διδυμάονι μηρῷ\nκρυπτόμενον μετρηδὸν ὅλον δέμας ἔκλυσε κούρη.\nλοξὰ δέ παπταίνουσα διʼ ὕδατος εὔσκοπος Αὔρη\nτολμηροῖς βλεφάροισιν ἀναιδήτοιο προσώπου\nἁγνὸν ἀθηήτοιο δέμας διεμέτρεε κούρης,\nθέσκελον εἰσορόωσα σαόφρονος εἶδος ἀνάσσης·\nκαὶ πόδας ἁπλώσασα τιταινομένων παλαμάων\nδαίμονι νηχομένῃ συνενήχετο παρθένος Αὔρη.\nἡμιφανὴς δʼ ἀτέλεστος ἔσω ποταμηίδος ὄχθης\nἰκμαλέας ῥαθάμιγγας ἀποσμήξασα κομάων\nἌρτεμις ἀγροτέρη· σχεδόθεν δέ οἱ ἀγρότις Αὔρη\nμαζοὺς ἀμφαφόωσα θεημάχον ἴαχε φωνήν·\nἌρτεμι, μοῦνον ἔχεις φιλοπάρθενον οὔνομα κούρης,\nὅττι διὰ στέρνων κεχαλασμένον ἄντυγα θηλῆς\nθῆλυν ἔχεις Παφίης, οὐκ ἄρσενα μαζὸν Ἀθήνης,\nκαὶ ῥοδέους σπινθῆρας ὀιστεύουσι παρειαί·\nἀλλὰ δέμας μεθέπουσα ποθοβλήτοιο θεαίνης\nκαὶ σὺ γάμων βασίλευε σὺν ἁβροκόμῳ Κυθερείῃ,\nδεξαμένη θαλάμοις τινὰ νυμφίον· ἢν δʼ ἐθελήσῃς,\nἙρμείῃ παρίαυε καί Ἄρεϊ, λεῖψον Ἀθήνην·\nἤν δʼ ἐθέλῃς, ἀνάειρε βέλος καὶ τόξον Ἐρώτων,\nεἰ μεθέπεις θρασὺν οἶστρον ὀιστοκόμοιο φαρέτρης.\nἱλήκοι τεὸν εἶδος· ἐγὼ σέο μᾶλλον ἀρείων·\nδέρκεο, πῶς μεθέπω βριαρὸν δέμας· ἠνίδε μορφὴν\nἄρσενα καὶ Ζεφύροιο θοώτερον ἴχνιον Αὔρης·\nδέρκεο, πῶς σφριγόωσι βραχίονες· ἠνίδε μαζοὺς\nὄμφακας οἰδαίνοντας ἀθήλεας· ἦ τάχα φαίης,\nὅττι τεοὶ γλαγόεσσαν ἀναβλύζουσιν ἐέρσην·\nπῶς παλάμην μεθέπεις ἁπαλόχροα; πῶς σέο μαζοὶ\nοὔ τινα κύκλου ἔχουσι περίτροχον, οἷά περ Αὔρης,\nαὐτόματοι κήρυκες ἀσυλήτοιο κορείης;\nἔννεπε κερτομέουσα· κατηφιόωσα δὲ σιγῇ\nσύννομος οἰδαίνοντι χόλῳ κυμαίνετο δαίμων,\nκαὶ φονίους σπινθῆρας ἀνηκόντιζον ὀπωπαί·\nἐκ προχοῆς δʼ ἀνέπαλτο, πάλιν δʼ ἔνδυνε χιτῶνα,\nκαὶ καθαραῖς λαγόνεσσι τὸ δεύτερον ἥρμοσε μίτρην\nἀχνυμένη. νέμεσιν δὲ μετήιεν· εὗρε δὲ κούρην\nὑψινεφῆ παρὰ Ταῦρον, ὅπῃ παρὰ γείτονι Κύδνῳ\nπαῦσε Τυφαονίης ὑψαύχενα κόμπον ἀπειλῆς·\nκαὶ τροχὸς αὐτοκύλιστος ἔην παρὰ ποσσὶν ἀνάσσης\nσημαίνων, ὅτι πάντας ἀγήνορας εἰς πέδον ἕλκει\nὑψόθεν εἰλυφόωσα δίκης ποινήτορι κύκλῳ,\nδαίμων πανδαμάτειρα, βίου στρωφῶσα πορείην·\nἀμφὶ δέ οἱ πεπότητο παρὰ θρόνον ὄρνις ἀλάοτωρ,\nγρὺψ πτερόεις, πισύρων δὲ ποδῶν κουφίζετο παλμῷ\nδαίμονος ἱπταμένης αὐτάγγελος, ὅττι καὶ αὐτὴ\nτέτραχα μοιρηθέντα διέρχεται ἕδρανα κόσμου·\nἀνέρας ὑψιλόφους ἀλύτῳ σφίγγουσα χαλινῷ,\nἀντίτυπον μίμημα, καὶ ὡς κακότητος ἱμάσθλῃ,\nὡς τροχὸν αὐτοκύλιστον, ἀγήνορα φῶτα κυλίνδει.\nἔγνω δʼ ὡς ἐνόησε θεὰ χλοάοντι προσώπῳ\nἌρτεμιν ἀχνυμένην φονίης πλήθουσαν ἀπειλῆς,\nκαί μιν ἀνειρομένη φιλίῳ μειλίξατο μύθῳ·\nσὸν χόλον, ἰοχέαιρα, τεαὶ βοόωσιν ὀπωπαί·\nἌρτεμι, τίς κλονέει σε θεημάχος υἱὸς Ἀρούρης;\nτίς πάλιν ἐβλάστησεν ὑπὲρ δαπέδοιο Τυφωεύς;\nμὴ Τιτυὸς παλίνορσος ἐρωμανὲς ὄμμα τιταίνων\nεἵματος ἀψαύστοιο τεῆς ἔψαυσε τεκούσης;\nἌρτεμι, πῇ σέο τόξα καὶ Ἀπόλλωνος ὀιστοί;\nτίς πάλιν Ὠρίων σε βιάζεται; εἰσέτι κεῖται\nκεῖνος, ὃς ὑμετέροιο τάλας ἔψαυαε χιτῶνος,\nμητρὸς ἔσω λαγάνων νέκυς ἄπνοος· εἰ δέ τις ἀνὴρ\nχερσὶ ποθοβλήτοισι τεῶν ἐδράξατο πέπλων,\nσκορπίον ἄλλον ἄεξε τεῆς ποινήτορα μίρης·\nεἰ δὲ πάλιν θρασὺς Ὦτος ἢ αὐχήεις Ἐφιάλτης\nσυζυγίην μενέαινε τεῶν ἀκίχητον Ἐρώτων,\nκτεῖνον ἀνυμφεύτοιο τεῆς μνηστῆρα κορείης·\nεἰ δὲ γυνὴ πολύτεκνος ἀνιάζει σέο Λητώ,\nἄλλη λαϊνέη Νιόη κλαύσειε γενέθλην·\nτίς φθόνος, εἰ λἰ λίθον ἄλλον ὑπὲρ Σιπύλοιο τελέσσω;\nμή σε πατὴρ διὰ λέκτρα μετὰ γλαυκῶπιν ὀρίνει;\nμὴ τεὸν Ἑρμάωνι γάμον κατένευσε Κρονίων,\nοἷα καὶ Ἡφαίστῳ καθρῆς ὑμέναιον Ἀθήνης;\nεἰ δὲ γυνὴ κλονέει σε, τεὴν ἅτε μητέρα Λητώ,\nἔσσομαι ἀχνυμένης τιμήορος ἰοχεαίρης.\nοὔ πω μῦθος ἔληγεν· ἀλεξικάκῳ δὲ θεαίνῃ\nτοῖον ἔπος φθαμένη σκυλακοτρόφος ἴαχε κούρη·\nΠαρθένε πανδαμάτειρα, κυβερνήτειρα γενέθλης,\nοὐ Ζεύς, οὐ Νιόβη με, καὶ οὐ θρασὺς Ὦτος ὀρίνει·\nοὐ Τιτυὸς βαθύπεπλον ἐμὴν ἀνεσείρασε Λητώ·\nοὐ νέος Ὠρίων με βιάζεται, νἱὸς Ἀρούρης·\nἀλλά με κερτομέουσα βαρύστομος ὀξέι μύθῳ\nἤκαχε Ληλάντοιο πάις, δυσπάρθενος Λὔρη·\nἀλλὰ τί σοι τάδε πάντα διίξομαι; αἰδέομαι γὰρ\nαἶσχος ἐμῶν μελέων ἐνέπειν καὶ ὀνείδεα μαζῶν·\nμητρὶ δʼ ἐμῇ πάθον ἄλγος ὁμοίιον· ἀμφότερον γὰρ\nἐν Φρυγίῃ Νιόβη διδυμητόκον ἤκαχε Λητώ,\nκαὶ πἁλιν ἐν Φρυγίῃ με θεημάχος ἤκαχεν Λὔρη·\nἀλλʼ ἡ μὲν νόθον εἶδος ἀμειψαμένη πόρε ποινήν,\nΤανταλὶς αἰνοτόκεια, καὶ εἰσέτι δάκρυα λείβει\nὄμμασι πετραίοισιν· ἀνιηθεῖσα δὲ μούνη\nαἶσχος ἔχω νήποινον, ἐπεὶ φιλοπάρθενος Αὔρη\nδάκρυσιν οὐ λίθον εἶχε λελουμένον, οὐκ ἴδε πηγὴν\nμῶμον ἀπαγγέλλουσαν ἀφειδέος ἀνθερεῶνος.\nἀλλὰ σὺ κυδαίνουσα τεὴν Τιτηνίδα φύτλην\nδός μετὰ μητρῴην ἑτέρην χάριν, ὄφρα νοήσω\nλαϊνέης ἀτίνακτν ἀμειβομένης δέμας Αὔρης·\nμηδὲ τεὴν ἔμφυλον ὀδυρομένην λίπε κούρην,\nμή μοι ἐπεγγελόωσαν ἴδω πάλιν ἄτροπον Αὔρην,\nἠέ μιν οἰστρήσειε τεὴ χαλκήλατος ἅρπη.\nὣς φαμένην θάρσυνε θεὰ καὶ ἀμείβετο μύθῳ·\nΛητῴη φυγόδεμνε, κυνοσσόε, σύγγονε Φοίβου,\nοὐ μὲν ἐμῷ δρεπάνῳ Τιτηνίδα παῖδα δαμάσσω,\nοὐδέ μιν ἐν Φρυγίῃ τελέσω πετρώδεα νύμφην,\nΤιτήνων γεγαυῖα παλαίτατον αἷμα καὶ αὐτή,\nμή ποτέ μοι μέμψαιτο πατὴρ Λήλαντος ἀκούων·\nἓν δέ σοι, ἰοχέαιρα, χαρίζομαι· ἀγρότις Αὔρη\nπαρθενικὴν ἤλεγξε, καὶ οὐκέτι παρθένος ἔσται·\nκαί μιν ἐσαθρήσειας ὀρεσσιχύτου διὰ κόλπου\nδάκρυσι πηγαίοισιν ὀδυρομένην ἔτι μίτρην.\nεἶπε παρηγορέουσα· καὶ οὔρεα κάλλιπε κούρη\nἌρτεμις ἑζομένη κεμάδων τετράζυγι δίφρῳ,\nκαὶ Φρυγίης ἐπέβαινεν. ὁμοζήλῳ πορείῃ\nπαρθένος Ἀδρήστεια μετήιε δύσμαχον Αὔρην,\nγρῦπας ἁμιλλητῆρας ὑποζεύξασα χαλινῷ·\nκαὶ ταχινὴ πεφόρητο διʼ ἠέρος ὀξέι δίφρῳ,\nκαὶ δρόμον ἐστήριξεν ὑπὲρ Σιπύλοιο καρήνων\nΤανταλίδος προπάροιθε λιθογλήνοιο προσώπου,\nπτηνῶν τετραπόδων σκολιοὺς σφίγγουσα χαλινούς.\nαὔρης δʼ ἐγγὺς ἵκανεν ἀγήνορος· ὑψίνοον δὲ\nαὐχένα δειλαίης ὀφιώδεϊ τύψεν ἱμάσθλῃ,\nκαί μιν ἀνεστυφέλιξε δίκης τροχοειδέι κύκλῳ,\nκαὶ νόον ἄφρονα κάμψεν ἀκαμπέος· ἀμφὶ δὲ μίτρην\nπαρθενικῆς ἐλέλιζεν ἐχιδνήεσσαν ἱμάσθλην\nἈργολὶς Ἀδρήστεια· χαριζομένη δὲ θεαίνῃ,\nκαὶ μάλα περ κοτέοντι κασιγνήτῳ Διονύσῳ,\nὥπλισεν ἄλλον ἔρωτα, καὶ εἰ πέλε νῆις Ἐρώτων,\nΠαλλήνης μετὰ λέκτρα, μετὰ φθιμένην Ἀριάδνην,\nτὴν μὲν λειπομένην ἐνὶ πατρίδι, τὴν δʼ ἐνὶ γαίῃ\nἀλλοτρίῃ πετραῖον, Ἀχαιίδος ὡς βρέτας Ἥρης,\nκαὶ Βρόης πολὺ μᾶλλον ἀνηνύστων περὶ λέκτρων.\nκαὶ Νέμεσις πεπότητο νιφοβλήτῳ παρὰ Ταύρῳ,\nεἰσόκε Κύδνον ἵκανε τὸ δεύτερον ἀμφὶ δὲ κούρῃ\nἡδυβόλῳ Διόνυσον Ἔρως οἴστρησεν ὀιστῷ,\nκαὶ πρερὰ κυκλώσας ἐπεήσατο κοῦφος Ὀλύμπου.\nκαὶ θεὸς οὐρεσίφοιτος ἱμάσσετο μείζονι πυρσῷ·\nοὐ γὰρ ἔην ἐλάχεια παραίφασις· οὐ τότε κούρης\nἐλπίδα Κυπρδίην, οὐ φάρμακον εἶχεν Ἐρώτων·\nἀλλά μιν ἔφλεγε μᾶλλον Ἔρως θελξίφρονι πυρσῷ\nθυιάδος ὀψιτέλεστον ἀπειθέος εἰς γάμον Αὔρης.\nκαὶ μογέων ἔκρυπτεν ἑὸν πόθον, οὐδʼ ἐνὶ λόχμαις\nΚυπριδίοις ὀάροισιν ὁμίλεεν ἐγγύθεν Αὔρης,\nμή μιν ἀλυσκάζειε. τί κύντερον, ἢ ὅτε μοῦνοι\nἀνέρες ἱμείρουσι, καὶ οὐ ποθέουσι γυναῖκες;\nκαὶ μέθεπε πραπίδεσσι πεπηγμένον ἰὸν Ἐρώτων,\nπαρθένος εἰ δρόμον εἶχε κυνοσσόον ἔνδοθι λόχμης·\nΚυπριδίοις δʼ ἀνέμοισιν ἀειρομένοιο χιτῶνος\nμηρὸν ὀπιπεύων θηλύνετο Βάκχος ἀλήτης.\nὀψὲ δὲ παφλάζοντι πόθῳ δεδονημένος Αὔρης\nΒάκχος ἀμηχαναέων ἔπος ἴαχε λυσσάδι φωνῇ·\nΠανὸς ἐγὼ δυαέρωτος ἔχω τύπον, ὅττί με φεύγει\nπαρθένος ἠνεμόφοιτος, ἐρημονόμῳ δὲ πεδίλῳ\nπλάζεται ἀστήρικτος ἀθηήτου πλέον Ἠχοῦς.\nὄλβιε, Πάν, Βρομίοιο πολὺ πλέον, ὅττι ματεύων\nφάρμακον εὗρες ἔρωτος ἐνὶ φρενοθελυέι φωνῷ·\nσὸν κτύπον ὑστερόφωνος ἀμείβεται ἄστατος Ἠχὼ\nφθεγγομένη λάλον ἦχον ὁμοίιον· αἴθε καὶ αὐτὴ\nἐκ στομάτων ἕνα μῦθον ἀνήρυγε παρθένος Αὔρη.\nοὗτος ἔρως οὐ πᾶσιν ὁμοίιος· οὐδὲ γὰρ αὐτὴ\nπαρθενικαῖς ἑτέρῃσιν ὁμότροπον ἦθος ἀέξει.\nποῖον ἐμῆς ὀδύνης πέλε φάρμακον; ἦ ῥά ἑ θέλξω\nνεύματι Κυπριδίῳ; πότε που, πότε θέλγεται Αὔρη\nκινυμένοις βλεφάροισιν; ἐρωμανὲς ὄμμα τιταίνων\nτίς γαμίοις ὀάροισι παραπλάζει φρένας ἄρκτου\nεἰς Παφίην, ἐς Ἔρωτα; τίς ὡμίλησε λεαίνῃ;\nτίς δρυῒ μῦθον ἔλεξε; τίς ἄπνοον ἤπαφε πεύκην;\nτίς κρανέην παρέπεισε, καὶ εἰς γάμον ἤγαγε πέτρην;\nποῖος ἀνὴρ θέλξειεν ἀκηλήτου νόον Αὔρης;\nποῖος ἀνὴρ θέλξειεν; ἀμιτροχίτωνι δὲ κούρῃ\nτίς γάμον ἢ φιλότητος ἀρηγόνα κεστὸν ἐνίψῃ;\nτίς γλυκὺ κέωτρον Ἔρωτος ἢ οὔνομα Κυπρογενείης;\nμᾶλλον Ἀθηναίη τάχα πείσεται· οὐδέ με φεύγει\nἌρτεμις ἀπτοίητος, ὅσον φιλοπάρθενος Αὔρη.\nαἴθε φίλοις στομάτεσσιν ἔπος τόδε μοῦνον ἐνίψῃ·\nΒάκχε, μάτην ποθέεις, μὴ δίζεο παρθένον Αὔρην.\nἔννεπεν ἀνθεμόεντος ἔσω λειμῶνος ὁδεύων\nεἰαρινοῖς ἀνέμοισι, καὶ εὐόδμῳ παρὰ μύρτῳ\nἡδὺ μεσημβρίζων πόδας εὔνασεν, ἀμφὶ δὲ δένδρῳ\nκέκλιτο συρίζουσαν ἔχων Ζεφυρήιον αὔπην\nκαὶ καμάτῳ καὶ ἔρωτι κατάσχετος· ἑζομένῳ δὲ\nἥλικος αὐτομέλαθρος ὑπερκύψασα κορύμβου\nπαρθένος ἀκρήδεμνος Ἁμαδρυὰς ἔννεπε Νύμφη,\nΚύπριδι πιστὰ φέρουσα καὶ ἱμερόεντι Λυαίῳ·\nΟὐ δύναταί ποτε Βάκχος ἄγειν ἐπὶ δέμνιον Αὔρην,\nεἰ μή μιν βαρύδεσμον ἀλυκτοπέδῃσι πεδήσῃ,\nδεσμοῖς Κυπριδίοισι πόδας καὶ χεῖρας ἑλίξας,\nἠέ μιν ὑπνώουσαν ὑποζεύξας ὑμεναίοις\nπαρθενικῆς ἀνάεδνον ὑποκλέψειε κορείην.\nὣς φαμένη παλίνορσος ὁμήλικι κεύθετο θάμνῳ\nδυσαμένη δρυόεντα πάλιν δόμον· αὐτὰρ ὁ κάμνων\nΒάκχος ἐρωτοτόκοισι νόον πόμπευεν ὀνείροις.\nψυχὴ δʼ ἠνεμόφοιτος ἀποφθιμένης Ἀριάδνης,\nνήδυμον ὑπνώοντι παρισταμένη Διονύσῳ,\nζηλήμων μετὰ πότμον ὀνειρείῳ φάτο μύθῳ·\nἈμνήμων Διόνυσε τεῶν προτέρων ὑμεναίων,\nαὔρης ζῆλος ἔχει σε, καὶ οὐκ ἀλέγεις Ἀριάδνης·\nὤμοι ἐμοῦ Θησῆος, ὃν ἥρπασε πικρὸς ἀήτης,\nὤμοι ἐμοῦ Θησῆος, ὃν ἔλλαχεν ἀνέρα Φαίδρη.\nοὐ τάχα μοι πέπρωτο φυγεῖν ψεύδορκον ἀκοίτην,\nεἰ γλυκὺς ὑπναλέην με λίπεν νέος, ἀντὶ δὲ κείνου\nνυμφεύθην δυσέρωτι καὶ ἠπεροπῆι Λυαίῳ.\nὤμοι, ὅτʼ οὐ βροτὸν ἔσχον ἐγὼ ταχύποτμον ἀκοίτην,\nκαί κεν ἐρωμανέοντι κορυσσομένη Διονύσῳ\nΛημνιάδων γενόμην καὶ ἐγὼ μία θηλυτεράων.\nἀλλὰ πολυσπερέων γαμίων ἐπιβήτορα λέκτρων,\nνυμφίον ὁρκαπάτην, μετὰ Θησέα καὶ σὲ καλέσσω·\nεἰ δέ σε δῶρον Ἔρωτος ἀπαιτίζει σέο νύμφη,\nδέξό μοι ἠλακάτην, φιλοτήσιον ἕδνον Ἐρώτων,\nὄφρα πόρῃς, ἀθέμιστε, φιλοσκοπέλῳ σέο νύμφῃ\nδῶρα τεῆς ἀλόχου Μινωίδος, ὄφρά τις εἴπῃ·\nδῶκε μίτον Θησῆι καὶ ἠλακάτην Διονύσῳ.\nκαὶ σὺ κατὰ Κρονίωνα λέχος μετὰ λέκτρον ἀμείβων\nἔργα γυναιμανέος μιμήσαο σεῖο τοκῆος,\nοἶστρον ἔχων ἀκόρητον ἀμοιβαίης Ἀφροδίτης·\nΣιθονίης ἀλόχοιο νεοζυγέων ὑμεναίων,\nΠαλλήνης, γάμον οἶδα, καὶ Ἀλθαίης ὑμεναίους·\nσιγήσω φιλότητα Κορωνίδος, ἧς ἀπὸ λέκτρων\nτρεῖς Χάριτες γεγάασιν ὁμόζυγες· ἀλλὰ, Μυκῆναι,\nπότμον ἐμὸν φθέγξασθε καὶ ἄγριον ὄμμα Μεδούσης,\nκαὶ φθονερῆς ἐς ἔρωτα βιαζομένης Ἀριάδνης,\nἠιόνες Νάξοιο, βοήσατε· νυμφίε Θησεῦ,\nΜινώη καλέει σε χολωομένη Διονύσῳ.\nἀλλὰ τί Κεκροπίης μιμνήσκομαι; εἰς Παφίην γὰρ\nμέμφομαι ἀμφοτέροις, καὶ Θησέι καὶ Διονύσῳ.\nὣς φαμένη σκιόεντι πανείκελος ἔσσυτο καπνῷ.\nκαὶ θρασὺς ἔγρετο Βάκχος ἀποσκεδάσας πτερὸν Ὕπνου,\nμυρομένην δʼ ᾤκτειρεν ὀνειρείην Ἀριάδνην.\nκαὶ δόλον ἀλλοπρόσαλλον ἐδίζετο πομπὸν Ἐρώτων·\nνύμφης δʼ Ἀστακίδος προτέρων ἐμνήσατο λέκτρων,\nπῶς ἐρατὴν δολόεντι ποτῷ νυμφεύσατο κούρην\nὕπνον ἔχων πομπῆα μεθυσφαλέων ὑμεναίων.\nὄφρα μὲν ἤθελε Βάκχος ἐπεντύνειν δόλον εὐνῆς,\nτόφρα δὲ φοιταλέη Ληλαντιὰς ἔδραμε κούρη\nπίδακα μαστεύουσα, κατάσχετος αἴθοπι δίψῃ.\nοὐδὲ λάθεν Διόνυσον ὀρίδρομος ἄστατος Αὔρη\nδιψαλέη· ταχινὸς δὲ θορὼν ἐπὶ πυθμένα πέτρης\nθύρσῳ γαῖαν ἄρασσε· διχαζομένη δὲ κολώνη\nαὐτομάτην ὤδινε μέθην εὐώδεϊ μαζῷ\nχεύματι πορφύροντι· χαριζόμεναι δὲ Λυαίῳ\nδμωίδες Ἠελίοιο κατέγραφον ἄνθεσιν Ὧραι\nπίδακος ἄκρα μέτωπα, καὶ εὐόδμοισιν ἀήταις\nἀρτιφύτου λειμῶνος ἱμάσσετο νήδυμος ἀήρ·\nεἶχε δὲ Ναρκίσσοιο φερώνυμα φύλλα κορύμβων\nἠιθέου χαρίεντος, ὃν εὐπετάλῳ παρὰ Λάτμῳ\nνυμφίος Ἐνδυμίων κεραῆς ἔσπειρε Σελήνης,\nὃς πάρος ἠπεροπῆος ἐύχροος εἴδεϊ κωφῷ\nεἰς τύπον αὐτοτέλεστον ἰδὼν μορφούμενον ὕδωρ\nκάτθανε, παπταίνων σκιοειδέα φάσματα μορφῆς·\nκαὶ φυτὸν ἔμπνοον εἶχεν Ἀμυκλαίης ὑακίνθου·\nἱπτάμεναι δʼ ἀγεληδὸν ἐπʼ ἀνθεμόεντι κορύμβῳ\nεἰαρινῶν ἐλίγαινον ἀηδόνες ὑψόθι φύλλων.\nκεῖθι δὲ διψώουσα μεσημβριὰς ἔτρεχεν Αὔρη,\nεἴ ποθι διψώουσα Διὸς χύσιν ἤ τινα πηγὴν\nἢ ῥόον ἀθρήσειεν ὀρεσσιχύτου ποταμοῖο·\nἀμφὶ δὲ οἱ βλεφάροισιν Ἔρως κατέχευεν ὀμίχλην.\nἀλλʼ ὅτε Βακχείην ἀπατήλιον ἔδρακε πηγήν,\nδὴ τότε οἱ βλεφάρων σκιόεν νέφος ἤλασε Πειθὼ\nτοῖον ἔπος βοόωσα γάμου πρωτάγγελον Αὔρῃ·\nΠαρθενική, κόλε δεῦρο, τελεσσιγάμοιο δὲ πηγῆς\nεἰς στόμα δέξο ῥέεθρα, καὶ εἰς σέο κόλπον ἀκοίτην.\nκούρη δʼ ἄσμενος εἶδε· παραπροχυθεῖσα δὲ πηγῇ\nχείλεσιν οἰγομένοισιν ἀνήφυσεν ἰκμάδα Βάκχου.\nπαρθενικὴ δὲ πιοῦσα τόσην ἐφθέγξατο φωνήν·\nΝηιάδες, τί τὸ θαῦμα; πόθεν πέλε νήδυμον ὕδωρ;\nτίς ποτὸν ἔβλυσε τοῦτο; τίς οὐρανίη τέκε γαστήρ;\nἔμπης τοῦτο πιοῦσα ποτὶ δρόμον οὐκέτι βαίνω·\nἀλλὰ πόδες βαρύθουσι, καὶ ἡδέι θέλγομαι ὕπνῳ,\nκαὶ σφαλερὸν στομάτων ἁπαλόθροον ἦχον ἰάλλω.\nεἶπε καὶ ἀστήρικτον ἑοῦ ποδὸς εἶχε πορείην·\nἤιε δʼ ἔνθα καὶ ἔνθα πολυπλανέεσσιν ἐρωαῖς\nπυκνὰ περὶ κροτάφοισι τινασσομένοιο καρήνου·\nκαὶ κεφαλὴν ἔκλινεν ἐρειδομένην σχεδὸν ὤμῳ·\nεὗδε δʼ ὑπὲρ δαπέδοιο τανυπτόρθῳ παρὰ δένδρῳ\nπαρθενίην ἀφύλακτον ἐπιτρέψασα χαμεύνῃ.\nκαὶ πυρόεις βαρύγουνον Ἔρως δεδοκημένος Αὔρην\nοὐρανόθεν κατέπαλτο, γαληναίῳ δὲ προσώπῳ\nμειδιόων ἀγόρευεν, ὁμοφρονέων Διονύσῳ·\nἈγρώσσεις, Διόνυσε· μένει δέ σε παρθένος Αὔρη.\nὥς εἰπὼν ἐς Ὄλυμπον ἐπείγετο, καὶ πτερὰ πάλλων\nεἰαρινοῖς πετάλοισιν ἐχάζετο τοῦτο χαράξας·\nνυμφίε, λέκτρα τέλεσσον, ἕως ἔτι παρθένος εὕδει·\nσιγῇ ἐφʼ ἡμείων, μὴ παρθένον ὕπνος ἐάσῃ.\nκαί μιν ἰδὼν Ἰόβακχος ἐπʼ ἀστρώτοιο χαμεύνης\nνυμφιδίου Ληθαῖον ἀμεργομένην πτερὸν Ὕπνου,\nἄψοφος ἀκροτάτοισιν ἀσάμβαλος ἴχνεσιν ἕρπων\nκωφὸν ἀφωνήτοιο μετήιε δέμνιον Αὔρης·\nχειρὶ δὲ φειδομένῃ γλαφυρὴν ἀπέθηκε φαρέτρην\nπαρθενικῆς, καὶ τόξα κατέκρυφε κοιλάδι πέτρῃ,\nμή μιν ὀιστεύσειε τιναξαμένη πτερὸν Ὕπνου·\nκαὶ δεσμοῖς ἀλύτοισι πόδας σφηκώσατο κούρης,\nκαὶ παλάμαις ἑλικηδὸν ἐπεσφρηγίσσατο σειρήν,\nμή μιν ἀλυσκάζειεν· ἐπιστορέσας δὲ κονίῃ\nπαρθενικὴν βαρύυπνον ἑτοιμοτάτην Ἀφροδίτῃ\nαὔρης ὑπναλέης γαμίην ἔκλεψεν ὀπώρην.\nκαὶ πόσις ἦν ἀνάεδνος· ὑπὲρ δαπέδοιο δὲ δειλὴ\nοἰνοβαρὴς ἀτίνακτος ἐνυμφεύθη Διονύσῳ·\nκαὶ σκιεραῖς πτερύγεσσι περισφίγγων δέμας Αὔρης\nὕπνος ἔην Βάκχοιο γαμοστόλος, ὅττι καὶ αὐτὸς\nπειρήθη Παφίης, καὶ ὁμόζυγός ἐστι Σελήνης,\nκαὶ νυχίης φιλότητος ὁμόστολός ἐστιν Ἐρώτων·\nκαὶ γάμος ὡς ὄναρ ἔσκε. Πολυσκάρθμῳ δὲ χορείῃ\nεἰς χορὸν αὐτοέλικτον ἀνεσκίρτησε κολώνη,\nἡμιφανὴς δʼ ἐδόνησεν Ἁμαδρυὰς ἥλικα πεύκην·\nμούνη δʼ ἦν ἀχόρευτος ἐν οὔρεσι παρθένος Ἠχώ,\nαἰδομένη δʼ ἀκίχητος ἐκεύθετο πυθμένι πέτρης,\nμὴ γάμον ἀθρήσειε γυναιμανέος Διονύσου.\nκαὶ τελέσας ὑμέναιον ἀδουπήτων ἐπὶ λέκτρων\nνυμφίος ἀμπελόεις, πεφυλαγμένον ἴχνος ἀείρας,\nνύμφης μὲν κύσε χεῖλος ἐπήρατον, ἀκλινέας δὲ\nλῦσε πόδας καὶ χεῖρας, ἀπὸ σκοπέλου δὲ φαρέτρην\nχειρὶ λαβὼν καὶ τόξα πάλιν παρακάτθετο νύμφῃ.\nκαὶ Σατύρων σχεδὸν ἦλθεν ἔτι πνείων ὑμεναίων,\nὑπναλέης ἀνέμοισιν ἐπιτρέψας λέχος Αὔρης.\nνύμφη δʼ ἐκ φιλότητος ἀνέδραμε· λυσιμελῆ δὲ\nὕπνον ἀκηρύκτων ἀπεσείσατο μάρτυν Ἐρώτων·\nθάμβεϊ δʼ εἰσορόωσα σαόφρονος ἔκτοθι μίτρης\nστήθεα γυμνωθέντα καὶ ἀσκεπέος πτύχα μηροῦ\nκαὶ γαμίῃ ῥαθάμιγγι περιστιχθέντα χιτῶνα,\nἁρπαμένην ἀνάεδνον ἀπαγγέλλοντα κορείην,\nμαίνετο παπταίνουσα· καὶ ἥρμοσε κυκλάδα μίτρην\nστέρνα πάλιν σκιόωσα, καὶ ἠθάδος ἄντυγα μαζοῦ\nπαρθενίῳ ζωστῆρι μάτην ἐσφίγγετο δεσμῷ.\nἀχνυμένη δʼ ὀλόλυζε, κατάσχετος ἅλματι λύσσης·\nἀγρονόμους δʼ ἐδίωξε, καὶ εὐπετάλου σχεδὸν ὄχθης\nτινυμένη δολόεντα πόσιν ποινήτορι θεσμῷ\nμηλονόμους ἐδάιξεν· ἀμειλίκτῳ δὲ σιδήρῳ\nβουκόλον ἔκτανε μᾶλλον, ἐπεὶ μάθε νυμφίον Ἠοῦς,\nΤιθωνὸν χαρίεντα, δυσίμερον ἀνέρα βούτην,\nὅττι βοῶν ἀγέλαις μεμελημένον ἔσχε καὶ αὐτὴ\nΛάτμιον Ἐνδυμίωνα βοῶν ἐλάτειρα Σελήνη·\nἔκλυε καὶ Φρυγίοιο, τὸν ἔκτανε παρθένος ἄλλη,\nὕμνου πικρὸν ἔρωτα, ποθοβλήτοιο νομῆος·\nαἰπόλον ἔκτανε μᾶλλον, ὅλον χορὸν ἔκτανεν αἰγῶν\nαἰνοπαθής, ὅτι Πᾶνα δυσίμερον ἔδρακε κούρη\nἰσοφυῆ μεθέποντα δασύτριχος αἰγὸς ὀπωπήν·\nἔλπετο γὰρ μάλα τοῦτο, πόθῳ δεδονημένος Ἠχοῦς\nὅττί μιν ὑπναλέην ἐβιήσατο μηλονόμος Πάν·\nγειοπόνους δʼ ἐδάμασσε πολὺ πλέον, ὅττι καὶ αυτοἰ\nΚύπριδι θητεύουσιν, ἐπεὶ πέλε γηπόνος ἀνήρ,\nἸασίων, Δήμητρος ἀμαλλοτόκου παρακοίτην·\nἔκτανε δʼ ἀγρευτῆρα παλαιοτέρῳ τινὶ μύθῳ\nπειθομένη· Κέφαλον γάρ, ἀμήτορος ἀστόν Ἀθήνης,\nἔκλυε θηρητῆρα ῥοδοστεφέος πόσιν Ἠοῦς·\nΒακχείης δʼ ἐδάιξεν ὑποδρηστῆρας ὀπώρης,\nὅττι φιλακρήτοιο μέθης Βλύζοντες ἐέρσην\nοἰνοβαρεῖς δυσέρωτες ὀπάονές εἰσι Λυαίου·\nοὕ πω γάρ δεδάηκε δολοφροσύνην Διονύσου\nκαὶ ποτὸν ἠπεροπῆα φιλακρήτου Κυθερείης,\nἀλλὰ φιλοσκοπέλων καλύβας ἐκένωσε νομήων\nαἵματι φοινήεντι περιρραίνουσα κολώνας.\nκαὶ νόον αἰθύσσουσα, κατάσχετος ἅλματι λύσσης,\nΚύπριδος εἰς δόμον ἦλθεν· ἀπειλητῆρα δὲ κεστοῦ\nλυσαμένη ζωστῆρα νεοκλώστοιο χιτῶνος\nἁβρὸν ἀνικήτοιο δέμας μάστιζε θεαίνης·\nκαὶ βρέτας ἀρπάξασα τελεσσιγάμου Κυθερείης\nΣαγγαρίου σχεδὸν ἦλθε, κυλινδομένην δὲ ῥεέθροις\nγυμναῖς Νηιάδεσσι πόρεν γυμνὴν Ἀφροδίτην.\nκαὶ μετὰ θεῖον ἄγαλμα καὶ αὐτοέλικτον ἱμάσθλην\nδείκελον ἁβρὸν Ἔρωτος ἀπηκόντιζε κονίῃ·\nκαὶ κενεὸν λίπε δῶμα Κυβηλίδος ἀφρογενείης.\nφοιταλέη δʼ ἀκίχητος ἐθήμονα δύσατο λόχμην,\nκαὶ σταλίκων ἔψαυσε, πάλιν δʼ ἐμνήσατο θήρης·\nκαὶ διεροῖς βλεφάροισιν ἑὴν στενάχιζε κορείην,\nὀξὺ δέ κωκύουσα τόσην ἐφθέγξατο φωνήν·\nΤίς θεὸς ἡμετέρης ἀνελύσατο δεσμὰ κορείης;\nεἰ μὲν ἐμὲ κνώσσουσαν ἐρημονόμων ἐπὶ λέκτρων\nεἶδος ὑποκλέπτων ἐβιήσατο μητίετα Ζεύς,\nοὐδὲ καἰ ἡμετέρην ᾐδέσσατο γείτονα Ῥείην,\nἀγροτέρους μετά θῆρας ὀιστεύσω πόλον ἄστρων·\nεἰ δέ μοι ὑπναλέῃ παρελέξατο Φοῖβος Ἀπόλλων,\nπέρσω πασιμέλουσαν ὅλην πετρώδεα Πυθώ·\nεἰ δὲ λέχος σύλησεν ἐμὸς Κυλλήνιος Ἑρμῆς,\nἈρκαδίην προθέλυμνον ἐμοῖς βελέεσσιν ὀλέσσω,\nκαὶ τελέσω θεράπαιναν ἐμὴν χρυσάμπυκα Πειθώ·\nεἰ δὲ δόλοις γαμίοισιν ὀνειρείων ὑμεναίων\nἀπροϊδὴς Διόνυσος ἐμὴν σύλησε κορείην,\nἵξομαι, ἧχι πέλει Κυβέλης δόμος, ὑψιλόφου δὲ\nοἰστρομανῆ Διόνυσον ἀπὸ Τμώλοιο διώξω·\nκαὶ φονίην ὤμοισιν ἐπικρεμάσασα φαρέτρην\nεἰς Πάφον, εἰς Φρυγίην θωρήξομαι· ἀμφοτέροις γὰρ\nτόξον ἐμὸν τανύσω, καὶ Κύπριδι καὶ Διονύσῳ.\nσοὶ πλέον, ἰοχέαιρα, χολώομαι, ὅττί με, κούρη,\nοὐ κτάνες ὑπναλέην ἔτι παρθένον, οὐδὲ καὶ αὐτῷ\nσοῖς καθαροῖς βελέεσσιν ἐθωρήχθης παρακοίτῃ.\nἔννεπε, καὶ τρομέουσαν ἑὴν ἀνεσείρασε φωνὴν\nδάκρυσι νικηθεῖσα. τελεσσιγάμου δὲ Λυαίου\nπαιδοτόκου πλησθεῖσα γονῆς δυσπάρθενος Αὔρη\nδιπλόον ὄγκον ἄειρε· γυνὴ δʼ ἐπεμήνατο φόρτῳ\nἄσχετα βακχευθεῖσα γονῆς, δυσπάρθενος Αὔρη\nἢ σπόρος αὐτολόχευτος ἢ ἀνέρος ἐξ ὑμεναίων\nἠὲ θεοῦ δολίοιο· Διὸς δʼ ἐμνήσατο νύμφης,\nΠλουτοῦς αἰνοτόκου Βερεκυντίδος, ἧς ἀπὸ λέκτρων\nΤάνταλος ἐβλάστησε. καἰ ἤθελε γαστέρα τέμνειν,\nὄφρα δαϊζομένης ἀπὸ νηδύος ἄφρονι λύσσῃ\nἄτροφον ἡμιτέλεστον ἀιστώσειε γενέθλην.\nκαὶ ξίφος ἠέρταζε, διὰ στέρνοιο δὲ γυμνοῦ\nδεξιτερῇ μενέαινεν ἀφειδέι φάσγανον ἕλκειν.\nπολλάκι δʼ ἀρτιτόκοιο μετήιεν ἄντρα λεαίνης,\nὥς κεν ὀλισθήσειε θελήμονος εἰς λίνα Μοίρης·\nἀλλά μιν οὐρεσίφοιτος ὑπέκφυγε ταρβαλέη θήρ,\nμή μιν ἀποκτείνειε, μυχῷ δʼ ἐκρύπτετο πέτρης\nσκύμνον ἐρημαίῃσιν ἐπιτρέψασα χαμεύναις.\nπολλάκι δʼ οἰδαλέοιο γυναικείου διὰ κόλπου\nαὐτοφόνος μενέαινεν ἑκούσιον ἆορ ἐλάσσαι,\nὄφρά κεν αὐτοδάικτος ὀνείδεα γαστρὸς ἀλύξῃ\nκαὶ στόμα τερπομένης φιλοκέρτομον ἰοχεαίρης·\nκαὶ νοέειν μενέαινεν ἑὸν πόσιν, ὄφρα καὶ αὐτὴ\nυἱέα δαιτρεύσειεν ἀναινομένῳ παρακοίτῃ,\nαὐτὴ παιδοφόνος καὶ ὁμευνέτις, ὄφρά τις εἴπῃ·\nΠρόκνη παιδολέτειρα νέη πέλε δύσγαμος Αὔρη.\nκαί μιν ὀπιπεύουσα νέων ἐγκύμονα παίδων\nἌρτεμις ἐγγὺς ἵκανεν ἐῷ γελόωντι προσώπῳ,\nδειλαίην δʼ ἐρέθιζε, καὶ ἀστόργῳ φάτο φωνῇ·\nὝπνον ἴδον, Παφίης θαλαμηπόλον, εἶδον Ἐρώτων\nξανθῆς νυμφιδίης ἀπατήλια χεύματα πηγῆς,\nἧχι ποτῷ δολόεντι νεήνιδες ἥλικα μίτρην\nἅρπαγι παρθενίης γαμίῳ λύουσιν ὀνείρῳ·\nεἶδον ἐγὼ κλέτας, εἶδον, ὅπῃ ζυγίῃ παρὰ πέτρῃ\nἀπροϊδὴς δολόεντι γυνὴ νυμφεύεται ὕπνῳ·\nΚύπριδος εἶδον ὄρος φιλοτήσιον, ἧχι γυναικῶν\nπαρθενίην κλέπτοντες ἀλυσκάζουσιν ἀκοῖται.\nεἰπέ, γύναι φυγόδεμνε, τί σήμερον ἠρέμα βαίνεις;\nἡ πρὶν ἀελλήεσσα, πόθεν βαρύγουνος ὁδεύεις;\nνυμφεύθης ἀέκουσα, καὶ οὐ τεὸν οἶδας ἀκοίτην·\nοὐ δύνασαι κρύπτειν κρύφιον γάμον· οἰδαλέοι γὰρ\nσὸν πόσιν ἀγγέλλουσι νεογλαγέες σέο μαζοί.\nεἰπὲ δέ μοι, βαρύυπνε, συοκτόνε, παρθένε, νύμφη,\nπῶς μεθέπεις χλοάουσαν ἐρευθαλέην σέο μορφήν;\nτίς σέο λέκτρα μίηνε; τίς ἥρπασε σεῖο κορείην;\nξανθαὶ Νηιάδες, μὴ κρύψατε νυμφίον Αὔρης.\nοἶδα, γύναι βαρύφορτε, τεὸν λαθραῖον ἀκοίτην·\nσὸς γάμος οὕ με λέληθε, καὶ εἰ κρύπτειν μενεαίνεις,\nσὸς πόσις οὔ με λέληθε· βαρυνομένη δέμας ὕπνῳ\nεὐνέτις ἀστυφέλικτος ἐνυμφεύθης Διονύσῳ.\nἀλλὰ τεὸν λίπε τόξον· ἀναινομένη δὲ φαρέτρην\nὄργια μυστιπόλευε γυναιμανέος σέο βάκχου,\nτύμπανα χειρὶ φέρουσα καὶ εὐκεράων θρόον αὐλῶν.\nπρὸς δὲ τεῆς λίτομαί σε τελεσσιγάμοιο χαμεύνης,\nποῖά σοι ὤπασεν ἕδνα τεὸς Διόνυσος ἀκοίτης;\nμή σοι νεβρίδα δῶκε, τεῆς αὐτάγγελον εὐνῆς;\nμή σοι χάλκεα ῥόπτρα τεῶν πόρε παίγνια παίδων;\nπείθομαι, ὡς πόρε θύρσον, ἀκοντιστῆρα λεόντων·\nκαὶ τάχα κύμβαλα δῶκε, τά περ δονέουσι τιθῆναι\nφάρμακα νηπιάχοισι φιλοθρήνων ὀδυνάων.\nἔννεπε κερτομέουσα· καὶ ἔμπαλιν ᾤχετο δαίμων,\nθῆρας ὀιστεύουσα τὸ δεύτερον, ἀχνυμένη δὲ\nἠερίοις ἀνέμοισιν ἑὰς μεθέηκε μερίμνας.\nκούρη δʼ οὐρεσίφοιτος ἀμάρτυρος ὑψόθι πέτρης\nὀξὺ βέλος μεθέπουσα δυηπαθέος τοκετοῖο\nφρικαλέον βρύχημα λεχωίδος εἶχε λεαίνης·\nπέτραι δʼ ἀντιάχησαν· ἐρισμαράγοιο δὲ κούρης\nφθόγγου ἀμειβομένη μυκήσατο δύσθροος Ἠχώ.\nκαὶ παλάμας, ἅτε πῶμα, περισφίγξασα λοχείῃ\nκλεῖε θοὴν ὠδῖνα πεπαινομένου τοκετοῖο,\nκαὶ τόκον ἀρτιτέλεστον ἐρήτυεν· ἐχθομένην γὰρ\nἌρτεμιν οὐ μενέαινεν ἐπʼ ὠδίνεσσι καλέσσαι·\nἩραίας δὲ θύγατρας ἀναίνετο, μή ποτε Βάκχου\nμητρυιῆς ἅτε παῖδες ἐπιβρίσωσι λοχείῃ.\nκούρη δʼ ἀσχαλόωσα κατηφέα ῥῆξεν ἰωήν,\nνυσσομένη κέντροισιν ἀπειρώδινος ἀνάγκης·\nΟὕτως ἰοχέαιραν ἴδω καὶ θοῦριν Ἀθήνην,\nοὕτως ἀμφοτέρας ἐγκύμονας ὄφρα νοήσω·\nἌρτεμιν ὠδίνουσαν ἐλέγξατε, μαιάδες Ὧραι,\nμαρτυρίῃ τοκετοῖο, καὶ εἴπατε Τριτογενείῃ·\nπ̔αρθενικὴ γλαυκῶπι, νεητόκε μῆτερ ἀμήτωρ.\nοὕτω ξυνὰ παθοῦσαν ἴδω φιλοπάρθενον Ἠχὼ\nΠανὶ παρευνηθεῖσαν ἢ ἀρχεκάκῳ Διονύσῳ.\nἌρτεμι, καὶ σὺ τεκοῦσα παραίφασις ἔσσεαι Αὔρης,\nθῆλυ γάλα στάζουσα λεχώιον ἄρσενι μαζῷ.\nεἶπεν ὀδυρομένη βαρυώδυνα κέντρα λοχείης.\nκαὶ τόκον ἰοχέαιρα κατέσχεθε, παιδοτόκῳ δὲ\nνύμφῃ μόχθον ὄπασσεν ἐρυκομένου τοκετοῖο.\nκαὶ τελετῆς Νίκαια κυβερνήτειρα Λυαίου\nμόχθον ὀπιπεύουσα καὶ αἴσχεα λυσσάδος Αὔρης\nτοίην κρυπταδίην οἰκτίρμονα ῥήξατο φωνήν·\nΑὔρη ξυνὰ παθοῦσα, κινύρεο καὶ σὺ κορείην·\nγαστρὶ δὲ φόρτον ἔχουσα δυηπαθέος τοκετοῖο\nτέτλαθί μοι μετὰ λέκτρον ἔχειν καὶ κέντρα λοχείης,\nτέτλαθι καὶ βρεφέεσσιν ἀήθεα μαζὸν ὀρέξαι.\nκαὶ σὺ πόθεν πίες οἶνον, ἐμῆς συλήτορα μίτρης;\nκαὶ σὺ πόθεν πίες οἶνον, ἕως πέλες ἔγκυος, Αὔρη;\nκαὶ σὺ πάθες, φυγόδεμνε, τά περ πάθον· ἀλλὰ καὶ αὐτὴ\nμέμφεο νυμφοκόμων ἀπατήλιον ὕπνον Ἐρώτων.\nεἷς δόλος ἀμφοτέραις γάμον ἥρμοσεν, εἶς πόσις Αὔρης\nπαρθενικὴν Νίκαιαν ἐθήκατο μητέρα παίδων·\nοὐκέτι τόξον ἔχω θηροκτόνον, οὐκέτι νευρήν,\nὡς πάρος, αὖ ἐρύω καὶ ἐγὼ βέλος· εἰμὶ δὲ δειλὴ\nἱστοπόνος θήλεια, καὶ οὐκέτι θοῦρις Ἀμαζών.\nἔννεπεν οἰκτείρουσα τελεσσιγόνου πόνον Αὔρης,\nοἷά τε πειρηθεῖσα τόκου μογεροῖο καὶ αὐτή.\nΛητῴη δʼ ἀίουσα βαρυφθόγγου κτύπον Αὔρης\nἤλυθεν αὐχήεσσα τὸ δεύτερον ἐγγύθι νύμφης·\nτειρομένην δʼ ἐρέθιζε καὶ ἴαχε κέντορι μύθῳ·\nΠαρθένε, τίς σε τέλεσσε λεχωίδα μητέρα παίδων;\nἡ γάμον ἀγνώσσουσα πόθεν γλάγος ἔλλαχε μαζοῦ;\nοὐκ ἴδον, οὐ πυθόμην, ὅτι παρθένος υἷα λοχεύει.\nἦ ῥα φύσιν μετάμειψε πατὴρ ἐμός; ἦ ῥα γυναῖκες\nνόσφι γάμου τίκτουσι;σὺ γάρ, φιλοπάρθενε κούρη,\nὠδίνεις νέα τέκνα, καὶ εἰ στυγέεις Ἀφροδίτην.\nἦ ῥα κυβερνήτειραν ἀναγκαίου τοκετοῖο\nἌρτεμιν οὐ καλέουσι λεχωίδες, ὅττι σὺ μούνη\nεἰς τόκον ἀγροτέρης οὐ δεύεαι ἰοχεαίρης;\nοὐδὲ τεὸν Διόνυσον ἀμαιεύτων ἀπὸ κόλπων\nἔδρακεν Εἰλείθυια, τεῆς ἐλάτειρα γενέθλης·\nἀλλά μιν ἡμιτέλεστον ἐμαιώσαντο κεραυνοί.\nμὴ κοτέῃς, ὅτι παῖδας ἐνὶ σκοπέλοισι λοχεύεις·\nᾗ σκοπέλων βασίλεια τόκου πειρήσατο Ῥείη·\nτίς νέμεσίς ποτε τοῦτο; κατʼ οὔρεα τέκνα λοχεύεις,\nὡς δάμαρ οὐρεσίφοιτος ὀρεσσινόμου Διονύσου.\nἔννεπε· καὶ κοτέουσα λεχωιὰς ἄχνυτο νύμφη\nἌρτεμιν αἰδομένη καὶ ἐν ἄλγεσιν. ἆ μέγα δειλή,\nἐγγὺς ἔην τοκετοῖο καὶ ἤθελε παρθένος εἶναι.\nκαὶ βρέφος εἰς φάος ἦλθε θοώτερον· Ἀρτέμιδος γὰρ\nφθεγγομένης ἔτι μῦθον ἀκοντιστῆρα λοχείης\nδιπλόος αὐτοκέλευστος ἐμαιώθη τόκος Αὔρης\nλυομένης ὠδῖνος, ὅθεν διδύμων ἀπὸ παίδων\nΔίνδυμον ὑψικάρηνον ὄρος κικλήσκετο Ῥείης.\nκαὶ θεὸς ἀθρήσασα νέην εὔπαιδα γενέθλην\nτοῖον ἔπος παλίνορσος ἀμοιβαίῃ φάτο φωνῇ·\nΜαῖα, γυνὴ μονιή, διδυμητόκε δύσγαμε νύμφη,\nυἱάσι μαζὸν ὄρεξον ἀήθεα, παρθένε μήτηρ·\nπαππάζει σέο κοῦρος ἀπαιτίζων σε τοκῆα·\nεἰπὲ δὲ σοῖς τεκέεσσι τεὸν λαθραῖον ἀκοίτην.\nἌρτεμις οὐ γάμον οἶδε, καὶ οὐ τρέφεν υἱέα μαζῷ·\nσὸν λέχος οὔρεα ταῦτα, καὶ ἠθάδος ἀντὶ χιτῶνος\nσπάργανα σῶν βρεφέων πολυδαίδαλα δέρματα νεβρῶν.\nεἶπε, καὶ ὠκυπέδιλος ἐδύσατο δάσκιον ὕλην.\nκαὶ καλέσας Νίκαιαν ἑὴν Κυβεληίδα νύμφην,\nμεμφομένην ἔτι λέκτρα λεχωίδα δείκνυεν Αὔρην\nμειδιόων Διόνυσος· ἐρημονόμοιο δὲ κούρης\nἀρτιγάμοις ἀγόρευεν ἐπαυχήσας ὑμεναίοις·\nἌρτι μόγις, Νίκαια, παραίφασιν εὗρες Ἐρώτων·\nἄρτι πάλιν Διόνυσος ἐπίκλοπον ἤνυσεν εὐνήν,\nπαρθενικῆς δʼ ἑτέρης γάμον ἥρπασεν· ἐν δὲ κολώναις\nἡ πρὶν ἀλυσκάζουσα καὶ οὔνομα μοῦνον Ἐρώτων\nσοῖς θαλάμοις τύπον ἶσον ὀρεστιὰς ἔδρακεν Αὔρη.\nοὐ μούνη γλυκὺν ὕπνον ἐδέξαο πομπὸν Ἐρώτων,\nοὐ μούνη πίες οἶνον ἐπίκλοπον ἅρπαγα μίτρης·\nἀλλὰ νέης ἄγνωστος ἀνοιγομένης ἀπὸ πηγῆς\nνυμφοκόμος πάλιν οἶνος ἀνέβλυε, καὶ πίεν Αὔρη.\nἀλλὰ βέλος δεδαυῖαν ἀναγκαίου τοκετοῖο,\nπρὸς Τελετῆς λίτομαί σε, χοροπλεκέος σέο κούρης,\nσπεῦσον ἀερτάζειν ἐμὸν υἱέα, μή μιν ὀλέσσῃ\nτολμηραῖς παλάμῃσιν ἐμὴ δυσμήχανος Αὔρη·\nοἶδα γάρ, ὡς διδύμων βρεφέων ἔνα παῖδα δαμάσσει\nἄσχετα λυσσώουσα· σὺ δὲ χραίσμησον Ἰάκχῳ·\nἔσσο φύλαξ ὠδῖνος ἀρείονος, ὄφρά κεν εἴη\nσὴ Τελετὴ θεράπαινα καὶ υἱέι καὶ γενετῆρι.\nὣς εἰπὼν παλίνορσος ἐχάζετο Βάκχος ἀγήνωρ,\nκυδιόων Φρυγίοισιν ἐπʼ ἀμφοτέροις ὑμεναίοις\nπρεσβυτέρης ἀλόχοιο καἰ ὁπλοτέρης περὶ νύμφης.\nκαὶ βαρὺ πένθος ἔχουσα τελεσσιτόκῳ παρὰ πέτρῃ,\nπαῖδας ἐλαφρίζουσα, λεχωιὰς ἴαχε μήτηρ·\nἠερόθεν γάμος οὗτος· ἐμὸν γόνον ἠέρι ῥίψω·\nνυμφεύθην ἀνέμοισι καὶ οὐ βροτέην ἴδον εὐνήν,\nαὔρης δʼ εἰς ὑμέναιον ἐπώνυμοι ἤλυθον αὖραι·\nκαὶ λοχίας ἐχέτωσαν ἐμὰς ὠδῖνας ἀῆται.\nἔρρετέ μοι, νέα τέκνα δολορραφέος γενετῆρος,\nὑμέας οὐκ ἐλόχευσα· τί μοι κακὰ θηλυτεράων;\nἀμφαδὸν ἄρτι, λέοντες, ἐλεύθεροι εἰς νομὸν ὕλης\nἔλθετε θαρσήεντες, ὅτʼ οὐκέτι μάρναται Αὔρη·\nκαὶ σκυλάκων ἑλίκωπες ἀρείονές ἐστε λαγωοί·\nθῶες, ἐμοὶ τέρπεσθε· παρʼ ἡμετέρῃ δὲ χαμεύνῃ\nπόρδαλιν ἀπτοίητον ἐπισκαίροντα νοήσω·\nἄξατε σύννομον ἄρκτον ἀταρβέα· παιδοτόκου γὰρ\nαὔρης χαλκοχίτωνες ἐθηλύνθησαν ὀιστοί.\nαἰδέομαι μεθέπειν μετὰ παρθένον οὔνομα νύμφης,\nμὴ βριαρὸν τεκέεσσιν ἐμόν ποτε μαζὸν ὀπάσσω·\nμὴ παλάμῃ θλίψοιμι νόθον γάλα, μηδʼ ἐνὶ λόχμαις\nθηροφόνος γεγαυῖα γυνὴ φιλότεκνος ἀκούσω.\nθῆκεν ὑπὸ σπήλυγγι λεχώια δεῖπνα λεαίνης·\nἀλλὰ Διωνύσοιο νέην εὔπαιδα γενέθλην,\nπόρδαλις ὠμοβόροισι δέμας λιχμῶσα γενείοις,\nἔμφρονα θυμὸν ἔχουσα σοφῷ μαιώσατο μαζῷ·\nθαμβαλέοι δὲ δράκοντες ἐκυκλώσαντο λοχείην\nἰοβόλοις στομάτεσσιν, ἐπεὶ νέα τέκνα φυλάσσων\nμειλιχίους καὶ θῆρας ἐθήκατο νυμφίος Αὔρης.\nκαὶ ποδὶ φοιταλέῳ Ληλαντιὰς ἄνθορε κούρη\nἄγριον ἦθος ἔχουσα δασυστέρνοιο λεαίνης,\nἠερίαις δʼ ἀκίχητος ἀνηκόντιζεν ἀέλλαις\nθηρείων ἕνα παῖδα διαρπάξασα γενείων·\nκαὶ πάις ἀρτιλόχευτος ἐνὶ στροφάλιγγι κονίης\nἠερόθεν προκάρηνος ἐπωλίσθησεν ἀρούρῃ·\nκαί μιν ἀφαρπάξασα φίλῳ τυμβεύσατο λαιμῷ,\nδαινυμένη φίλα δεῖπνα. καὶ ἀστόργοιο τεκούσης\nταρβαλέη τέκος ἄλλο λεχωίδος ἥρπασεν Αὔρης\nπαρθένος ἰοχέαιρα, διαστείχουσα δὲ λόχμην\nπαιδοκόμῳ κούφιζεν ἀήθεϊ κοῦρον ἀγοστῷ.\nκαὶ Βρομίου μετὰ λέκτρα, μετὰ στροφάλιγγα λοχείης\nμῶμον ἀλυσκάζουσα γαμήλιον ἀγρότις Αὔρη,\nἀρχαίης μεθέπουσα σέβας φιλοπάρθενον αἰδοῦς,\nΣαγγαρίου σχεδὸν ἦλθεν· ὀπισθοτόνῳ δʼ ἅμα τόξῳ\nεἰς προχοὰς ἀκόμιστον ἑὴν ἔρριψε φαρέτρην,\nκαὶ βυθίῳ προκάρηνος ἐπεσκίρτησε ῥεέθρῳ\nὄμμασιν αἰδομένοισιν ἀναινομένη φάος Ἠοῦς,\nκαὶ ῥοθίοις ποταμοῖο καλύπτετο· τὴν δὲ Κρονίων\nεἰς κρήνην μετάμειψεν· ὀρεσσιχύτοιο δὲ πηγῆς\nμαζοὶ κρουνὸς ἔην, προχοὴ δέμας, ἄνθεα χαῖται,\nκαὶ κέρας ἔπλετο τόξον ἐυκραίρου ποταμοῖο\nταυροφυές, καὶ σχοῖνος ἀμειβομένη πέλε νευρή,\nκαὶ δόνακες γεγαῶτες ἐπερροίζησαν ὀιστοί,\nκαὶ βυθὸν ἰλυόεντα διεσσυμένη ποταμοῖο\nεἰς γλαφυρὸν κευθμῶνα χυτὴ κελάρυζε φαρέτρη.\nκαὶ χόλον ἰοχέαιρα κατεύνασεν· ἀμφὶ δὲ λόχμῃ\nἴχνια μαστεύουσα φιλοσκοπέλοιο Λυαίου\nἤιεν, ἀρτιλόχευτον ἀειρομένη βρέφος Αὔρης,\nπήχεϊ κουφίζουσα νόθον βάρος· αἰδομένη δὲ\nὤπασεν ἄρσενα παῖδα κασιγνήτῳ Διονύσῳ.\nΝικαίῃ δʼ ἑὸν υἷα πατὴρ πόρε, μαιάδι νύμφῃ·\nἡ δέ μιν ἠέρταζε, καὶ ἀκροτάτης ἀπὸ θηλῆς\nπαιδοκόμων θλίβουσα φερέσβιον ἰκμάδα μαζῶν\nκοῦρον ἀνηέξησε. λαβὼν δέ μιν ὑψόθι δίφρου\nνήπιον εἰσέτι Βάκχον ἐπώνυμον υἷα τοκῆος\nἈτθίδι μυστιπόλῳ παρακάτθετο Βάκχος Ἀθήνῃ,\nεὔια παππάζοντα· θεὰ δέ μιν ἔνδοθι νηοῦ\nΠαλλὰς ἀνυμφεύτῳ θεοδέγμονι δέξατο κόλπῳ·\nπαιδὶ δὲ μαζὸν ὄρεξε, τὸν ἔσπασε μοῦνος Ἐρεχθεύς,\nαὐτοχύτῳ στάζοντα νόθον γλάγος ὄμφακι μαζῷ.\nκαί μιν Ἐλευσινίῃσι θεὰ παρακάτθετο Βάκχαις·\nἀμφὶ δὲ κοῦρον Ἴακχον ἐκυκλώσαντο χορείῃ\nνύμφαι κισσοφόροι Μαραθωνίδες, ἀρτιτόκῳ δὲ\nδαίμονι νυκτιχόρευτον ἐκούφισαν Ἀτθίδα πεύκην·\nκαὶ θεὸν ἱλάσκοντο μεθʼ υἱέα Περσεφονείης,\nκαὶ Σεμέλης μετὰ παῖδα, θυηπολίας δὲ Λυαίῳ\nὀψιγόνῳ στήσαντο καὶ ἀρχεγόνῳ Διονύσῳ,\nκαὶ τριτάτῳ νέον ὕμνον ἐπεσμαράγησαν Ἰάκχῳ.\nκαὶ τελεταῖς τρισσῇσιν ἐβακχεύθησαν Ἀθῆναι·\nκαὶ χορὸν ὀψιτέλεστον ἀνεκρούσαντο πολῖται\nΖαγρέα κυδαίνοντες ἅμα Βρομίῳ καὶ Ἰάκχῳ.\nοὐδὲ Κυδωναίων ἐπελήσατο Βάκχος Ἐρώτων,\nἀλλὰ καὶ ὀλλυμένης προτέρης ἐμνήσατο νύμφης·\nκαὶ Στέφανον περίκυκλον ἀποιχομένης Ἀριάδνης\nμάρτυν ἑῆς φιλότητος ἀνεστήριξεν Ὀλύμπῳ,\nἄγγελον οὐ λήγοντα φιλοστεφάνων ὑμεναίων.\nκαὶ θεὸς ἀμπελόεις πατρώιον αἰθέρα βαίνων\nπατρὶ σὺν εὐώδινι μιῆς ἔψαυσε τραπέζης,\nκαὶ βροτέην μετὰ δαῖτα, μετὰ προτέρην χύσιν οἴνου\nοὐράνιον πίε νέκταρ ἀρειοτέροισι κυπέλλοις,\nσύνθρονος Ἀπόλλωνι, συνέστιος υἱέι Μαίης.\n"};
