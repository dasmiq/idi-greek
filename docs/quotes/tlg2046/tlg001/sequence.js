var sequence = {"name":"Quintus Smyrnaeus. Fall of Troy","data":"Εὖθʼ ὑπὸ Πηλείωνι δάμη θεοείκελος Ἕκτωρ\nκαί ἑ πυρὴ κατέδαψε καὶ ὀστέα γαῖα κεκεύθει,\nδὴ τότε Τρῶες ἔμιμνον ἀνὰ Πριάμοιο πόληα\nδειδιότες μένος ἠῢ θρασύφρονος Αἰακίδαο·\nἠΰτʼ ἐνὶ ξυλοχοισι βόες βλοσυροῖο λέοντος\nἐλθέμεν οὐκ ἐθέλουσιν ἐναντίαι, ἀλλὰ φέβουται\nἰληδὸν πτώσσουσαι ἀνὰ ῥωπήια πυκνά·\nὥς οἱ ἀνὰ πτολίεθρον ὑπέτρεσαν ὄβριμου ἄνδρα\nμνησάμενοι προτέρων, ὁπόσων ἀπὸ θυμὸν ἴαψεν\nθύων Ἰδαίοιο περὶ προχοῇσι Σκαμάνδρου,\nἠδʼ ὅσσους φεύγοντας ὑπὸ μέγα τεῖχος ὄλεσσεν,\nἝκτορά θʼ ὡς ἐδάμασσε καὶ ἀμφείρυσσε πόληι,\nἄλλους θʼ ὡς ἐδάϊξε διʼ ἀκαμάτοιο θαλάσσης\nὁππότε δὴ τὰ πρῶτα φέρε Τρώεσσιν ὄλεθρον.\nτῶν οἵ γε μνησθέντες ἀνὰ πτολίεθρον ἔμιμνον.\nἀμφὶ δʼ ἄρα σφίσι πένθος ἀνιηρὸν πεπότητο\nὡς ἤδη στονόεντι καταιθομένης πυρὶ Τροίης.\nκαὶ τότε Θερμώδοντος ἀπʼ εὐρυπόροιο ῥεέθρων\nἤλυθε Πενθεσίλεια θεῶν ἐπιειμένη εἶδος,\nἄμφω καὶ στονόεντος ἐελδομένη πολέμοιο\nκαὶ μέγʼ ἀλευαμένη στυγερὴν καὶ ἀεικέα φήμην,\nμή τις ἑὸν κατὰ δῆμον ἐλεγχείῃσι χαλέψῃ\nἀμφὶ κασιγνήτης, ἧς εἵνεκα πένθος ἄεξεν,\nἹππολύτης· τὴν γάρ ῥα κατέκτανε δουρὶ κραταιῷ,\nοὐ μὲν δή τι ἑκοῦσα, τιτυσκομένη δʼ ἐλάθοιο·\nτοὔνεκʼ ἄρα Τροίης ἐρικυδέος ἵκετο γαῖαν.\nπρὸς δʼ ἔτι οἱ τόδε θυμὸς ἀρήιος ὁρμαίνεσκεν,\nὄφρα καθηραμένη περὶ λύματα λυγρὰ φόνοιο\nσμερδαλέας θυέεσσιν Ἐριννύας ἱλάσσηται,\nαἵ οἱ ἀδελφειῆς κεχολωμέναι αὐτίχʼ ἕποντο\nἄφραστοι· κεῖναι γὰρ ἀεὶ περὶ ποσσὶν ἀλιτρῶν\nστρωφῶντʼ, οὐδέ τινʼ ἐστὶ θεὰς ἀλιτόνθʼ ὑπαλύξαι.\nσὺν δέ οἱ ἄλλαι ἕποντο δυώδεκα πᾶσαι ἀγαυαί,\nπᾶσαι ἐελδόμεναι πόλεμον καὶ ἀεικέα χάρμην,\nαἵ οἱ δμωίδες ἔσκον ἀγακλειταί περ ἐοῦσαι·\nἀλλʼ ἄρα πασάων μέγʼ ὑπείρεχε Πενθεσίλεια·\nὡς δʼ ὅτʼ ἀνʼ οὐρανὸν εὐρὺν ἐν ἀστράσι δῖα σελήνη\nἐκπρέπει ἐν πάντεσσιν ἀριζήλη γεγαυῖα\nαἰθέρος ἀμφιραγέντος ὑπὸ νεφέων ἐριδούπων,\nεὖτʼ ἀνέμων εὕδῃσι μένος μέγα λάβρον ἀέντων·\nὣς ἥ γʼ ἐν πάσῃσι μετέπρεπεν ἐσσυμένῃσιν.\nἔνθʼ ἄρʼ ἔην Κλονίη Πολεμοῦσά τε Δηρινόη τε\nΕὐάνδρη τε καὶ Ἀντάνδρη καὶ δῖα Βρέμουσα\nἠδὲ καὶ Ἱπποθόη, μετὰ δʼ Ἁρμοθόη κυανῶπις\nἈλκιβίη τε καὶ Ἀντιβρότη καὶ Δηριμάχεια,\nτῇ δʼ ἔπι Θερμώδωσα μέγʼ ἔγχεϊ κυδιόωσα·\nτόσσαι ἄρʼ ἀμφιέποντο δαΐφρονι Πενθεσιλείῃ·\nοἵη δʼ ἀκαμάτοιο κατέρχεται Οὐλύμποτο\nἨὼς μαρμαρέοισιν ἀγαλλομένη φρένας ἵπποις\nὩράων μετʼ ἐϋπλοκάμων, μετὰ δέ σφισι πάσῃς\nἐκπρέπει ἀγλαὸν εἶδος ἀμωμήτοις περ ἐούσῃς·\nτοίη Πενθεσίλεια μόλεν ποτὶ Τρώιον ἄστυ\nἔξοχος ἐν πάσῃσιν Ἀμαζόσιν· ἀμφὶ δὲ Τρῶες\nπάντοθεν ἐσσύμενοι μέγʼ ἐθάμβεον, εὖτʼ ἐσίδοντο\nἌρες ἀκαμάτοιο βαθυκνήμιδα θύγατρα\nεἰδομένην μακάρεσσιν, ἐπεί ῥά οἱ ἀμφὶ προσώπῳ\nἄμφω σμερδαλέον τε καὶ ἀγλαὸν εἶδος ὀρώρει,\n\nμειδιόωσʼ ἐρατεινόν, ὑπʼ ὀφρύσι δʼ ἱμερόεντες\nὀφθαλμοὶ μάρμαιρον ἀλίγκιον ἀκτίνεσσιν,\nαἰδὼς δʼ ἀμφερύθηνε παρήια, τῶν δʼ ἐφύπερθε\nθεσπεσίη ἐπέκειτο χάρις καταειμένη ἀλκήν.\nλαοὶ δʼ ἀμφεγάνυντο καὶ ἀχνύμενοι τὸ πάροιθεν·\nὡς δʼ ὁπότʼ ἀθρήσαντες ἀπʼ οὔρεος ἀγροιῶται\nἾριν ἀνεγρομένην ἐξ εὐρυπόροιο θαλάσσης,\nὄμβρου ὅτʼ ἰσχανόωσι θεουδέος, ὁππότʼ ἀλωαὶ\nἤδη ἀπαυαίνονται ἐελδόμεναι Διὸς ὕδωρ,\nὀψὲ δʼ ὑπηχλύνθη μέγας οὐρανός, οἱ δʼ ἐσιδόντες\nἐσθλὸν σῆμʼ ἀνέμοιο καὶ ὑετοῦ ἐγγὺς ἐόντος\nχαίρουσιν, τὸ πάροιθεν ἐπιστενάχοντες ἀρούραις·\nὣς ἄρα Τρώιοι υἷες, ὅτʼ ἔδρακον ἔνδοθι πάτρης\nδεινὴν Πενθεσίλειαν ἐπὶ πτόλεμον μεμαυῖαν,\nγήθεον· ἐλπωρὴ γὰρ ὅτʼ ἐς φρένας ἀνδρὸς ἵκηται\nἀμφʼ ἀγαθοῦ, στονόεσσαν ἀμαλδύνει κακότητα.\nτοὔνεκα καὶ Πριάμοιο νόος πολέα στενάχοντος\nκαὶ μέγʼ ἀκηχεμένοιο περὶ φρεσὶ τυτθὸν ἰάνθη·\nὡς δʼ ὅτʼ ἀνὴρ ἀλαοῖσιν ἐπʼ ὄμμασι πολλὰ μογήσας\nἱμείρων ἰδέειν ἱερὸν φάος ἢ θανέεσθαι\nἢ πόνῳ ἰητῆρος ἀμύμονος ἠὲ θεοῖο\nὄμματʼ ἀπαχλύσαντος ἴδῃ φάος ἠριγενείης,\nοὐ μὲν ὅσον τὸ πάροιθεν, ὅμως δʼ ἄρα βαιὸν ἰάνθη\nπολλῆς ἐκ κακότητος, ἔχει δʼ ἔτι πήματος ἄλγος\nαἰνὸν ὑπὸ βλεφάροισι λελειμμένον· ὣς ἄρα δεινὴν\nυἱὸς Λαομέδοντος ἐσέδρακε Πενθεσίλειαν·\nπαῦρον μὲν γήθησε, τὸ δὲ πλέον εἰσέτι παίδων\nἄχνυτʼ ἀποκταμένων. ἄγε δʼ εἰς ἑὰ δώματʼ ἄνασσαν,\nκαί μιν προφρονέως τίεν ἔμπεδον εὖτε θύγατρα\nτηλόθι νοστήσασαν ἐεικοστῷ λυκάβαντι,\nκαί οἱ δόρπον ἔτευξε πανείδατον, οἷον ἔδουσι\nκυδάλιμοι βασιλῆες, ὅτʼ ἔθνεα δῃώσαντες\nδαίνυντʼ ἐν θαλίῃσιν ἀγαλλόμενοι περὶ νίκης·\nδῶρα δέ οἱ πόρε καλὰ καὶ ὄλβια, πολλὰ δʼ ὑπέστη\nδωσέμεν, ἢν Τρώεσσι δαϊζομένοις ἐπαμύνῃ.\nἡ δʼ ἄρʼ ὑπέσχετο ἔργον, ὃ οὔποτε θνητὸς ἐώλπει,\nδῃώσειν Ἀχιλῆα καὶ εὐρέα λαὸν ὀλέσσειν\nἈργείων, πυρσὸν δὲ νεῶν καθύπερθε βαλέσθαι·\nνηπίη· οὐδέ τι ᾔδη ἐϋμμελίην Ἀχιλῆα,\nὅσσον ὑπέρτατος ἦεν ἐνὶ φθισήνορι χάρμῃ.\nτῆς δʼ ὡς οὖν ἐπάκουσεν ἐῢς πάϊς Ἠετίωνος\nἈνδρομάχη, μάλα τοῖα φίλῳ προσελέξατο θυμῷ·\nἆ δειλή, τί νυ τόσσα μέγα φρονέουσʼ ἀγορεύεις;\nοὐ γάρ τοι σθένος ἐστὶν ἀταρβέϊ Πηλείωνι\nμάρνασθʼ, ἀλλὰ σοὶ ὦκα φόνον καὶ λοιγὸν ἐφήσει.\nλευγαλέη, τί μέμηνας ἀνὰ φρένας; ἦ νύ τοι ἄγχι\nἕστηκευν Θανάτοιο τέλος καὶ δαίμονος Αἶσα.\nἝκτωρ γὰρ σέο πολλὸν ὑπέρτερος ἔπλετο δουρί·\nἀλλʼ ἐδάμη κρατερός περ ἐών, μέγα δʼ ἤκαχε Τρῶας,\nοἵ ἑ θεὸν ὣς πάντες ἀνὰ πτόλιν εἰσορόωντο·\nκαί μοι ἔην μέγα κῦδος ἰδʼ ἀντιθέοις τοκέεσσι\nζωὸς ἐών· ὡς εἴ με χυτὴ κατὰ γαῖα κεκεύθει,\nπρίν ἑ διʼ ἀνθερεῶνος ὑπʼ ἔγχεϊ θυμὸν ὀλέσσαι.\nνῦν δʼ ἄρʼ ἀάσπετον ἄλγος ὀϊζυρῶς ἐσάθρησα,\nκεῖνον ὅτʼ ἀμφὶ πόληα ποδώκεες εἴρυον ἵπποι\nἀργαλέως Ἀχιλῆος, ὅ μʼ ἀνέρος εὖνιν ἔθηκε\nκουριδίου, τό μοι αἰνπὸν ἄχος πέλει ἤματα πάντα.\nὣς φάθʼ ἑὸν κατὰ θυμὸν ἐΰσφυρος Ἠετιώνη\nμνησαμένη πόσιος· μάλα γὰρ μέγα πένθος ἀέξει\nἀνδρὸς ἀποφθιμένοιο σαόφροσι θηλυτέρῃσιν.\nἠέλιος δὲ θοῇσιν ἑλισσόμενος περὶ δίνῃς\nδύσατʼ ἐς ὠκεανοῖο βαθὺν ῥόον, ἤνυτο δʼ ἠώς.\nοἱ δʼ ὅτε δὴ παύσαντο ποτοῦ δαιτός τʼ ἐρατεινῆς,\nδὴ τότε που δμῳαὶ στόρεσαν θυμήρεα λέκτρα\nἐν Πριάμοιο δόμοισι θρασύφρονι Πενθεσιλείῃ·\nἡ δὲ κιοῦσʼ εὕδεσκεν· ὕπνος δέ οἱ ὄσσε κάλυψε\nνήδυμος ἀμφιπεσών· μόλε δʼ αἰθέρος ἐξ ὑπάτοιο\nΠαλλάδος ἐννεσίῃσι μένος δολόεντος Ὀνείρου,\nὅππως μιν λεύσσουσα κακὸν Τρώεσσι γένηται\nοἷ τʼ αὐτῇ, μεμαυῖα ποτὶ πτολέμου στροφάλιγγα.\nκαὶ τὰ μὲν ὣς ὥρμαινε δαΐφρων Τριτογένεια·\nτῇ δʼ ἄρα λυγρὸς Ὄνειρος ἐφίστατο πατρὶ ἐοικώς,\nκαί μιν ἐποτρύνεσκε ποδάρκεος ἄντʼ ʼαχιλῆος\nθαρσαλέως μάρνασθαι ἐναντίον· ἡ δʼ ἀΐουσα\nγήθεεν ἐν φρεσὶ πάμπαν· ὀΐσσατο γὰρ μέγα ἔργου\nἐκτελέσειν αὐτῆμαρ ἀνὰ μόθον ὀκρυόεντα·\nνηπίη· ἥ ῥʼ ἐπίθησεν ὀϊζυρῷ περ Ὀνείρῳ\nἑσπερίῳ, ὃς φῦλα πολυτλήτων ἀνθρώπων\nθέλγει ἐνὶ λεχέεσσιν ἄδην ἐπικέρτομα βάζων,\nὅς μιν ἄρʼ ἐξαπάφησεν ἐποτρύνων πονέεσθαι.\nἀλλʼ ὅτε δή ῥʼ ἐπόρουσε ῥοδόσφυρος ἠριγένεια,\nδὴ τότε Πενθεσίλεια μέγʼ ἐνθεμένη φρεσὶ κάρτος\nἐξ εὐνῆς ἀνέπαλτο καὶ ἀμφʼ ὤμοισιν ἔδυνε\nτεύχεα δαιδαλόεντα, τά οἱ θεὸς ὤπασεν Ἄρης.\nπρῶτα μὲν ἂρ κνήμῃσιν ἐπʼ ἀργυφέῃσιν ἔθηκε\nκνημῖδας χρυσέας, αἵ οἱ ἔσαν εὖ ἀραρυῖαι·\nἕσσατο δʼ αὖ θώρηκα παναίολον· ἀμφὶ δʼ ἄρʼ ὤμοις\nθήκατο κυδιόωσα μέγα ξίφος, ᾧ πέρι πάντη\nκουλεὸς εὖ ἤσκητο διʼ ἀργύρου ἠδʼ ἐλέφαντος·\nἂν δʼ ἕλετʼ ἀσπίδα δῖαν ἀλίγκιον ἄντυγι μήνης,\nἥ θʼ ὑπὲρ ὠκεανοῖο βαθυρρόου ἀντέλλῃσιν\nἥμισυ πεπληθυῖα περὶ γναμπτῇσι κεραίῃς·\nτοίη μαρμαίρεσκεν ἀάσπετον· ἀμφὶ δὲ κρατὶ\nθῆκε κόρυν κομόωσαν ἐθείρῃσι χρυσέῃσιν·\nὣς ἡ μὲν μορόεντα περὶ χροΐ θήκατο τεύχη.\nἀστεροπῇ δʼ ἀτάλαντος ἐείδετο, τὴν ἀπʼ Ὀλύμπου\nές γαῖαν προΐησι Διὸς μένος ἀκαμάτοιο\nδεικνὺς ἀνθρώποισι μένος βαρυηχέος ὄμβρου\nἠὲ πολυρροίζων ἀνέμων ἄλληκτον ἰωήν.\nαὐτίκα δʼ ἐγκονέουσα διὲκ μεγάροιο νέεσθαι\nδοιοὺς εἵλετʼ ἄκοντας ὑπʼ ἀσπίδα, δεξιτερῇ δὲ\nβουπλῆγʼ ἀμφίτυπον, τόν οἱ Ἔρις ὤπασε δεινὴ\nθυμοβόρου πολέμοιο πελώριον ἔμμεναι ἄλκαρ.\nτῷ ἐπικαγχαλόωσα τάχʼ ἤλυθεν ἔκτοθι πύργων\nΤρῶας ἐποτρύνουσα μάχην ἐς κυδιάνειραν\nἐλθέμεναι· τοὶ δʼ ὦκα συναγρόμενοι πεπίθοντο\nἄνδρες ἀριστῆες, καίπερ πάρος οὐκ ἐθέλοντες\nστήμεναι ἄντʼ Ἀχιλῆος· ὁ γὰρ περιδάμνατο πάντας.\nἡ δʼ ἄρα κυδιάασκεν ἀάσχετον· ἕζετο δʼ ἵππῳ\nκαλῷ, ὠκυτάτῳ, τόν οἱ ἄλοχος Βορέαο\nὤπασεν Ὠρείθνια πάρος Θρῄκηνδε κιοήσῃ\nξείνιον, ὅς τε θοῇσι μετέπρεπεν Ἁρπυίῃσι.\nτῷ ῥα τόθʼ ἑζομένη λίπεν ἄστεος αἰπὰ μέλαθρα\nἐσθλὴ Πενθεσίλεια· λυγραὶ δέ μιν ὀτρύνεσκον\nκῆρες ὁμῶς πρώτην τε καὶ ὑστατίην ἐπὶ δῆριν\nἐλθέμεν· ἀμφὶ δὲ Τρῶες ἀνοστήτοισι πόδεσσι\nπολλοὶ ἕποντʼ ἐπὶ δῆριν ἀναιδέα τλήμονι κούρῃ\nἰλαδόν, ἠΰτε μῆλα μετὰ κτίλου, ὅς θʼ ἅμα πάντων\nνισσομένων προθέῃσι δαημοσύνῃσι νομῆος·\nὣς ἄρα τῇ γʼ ἐφέποντο βίῃ μέγα μαιμώωντες\nΤρῶες ἐϋσθενέες καὶ Ἀμαζόνες ὀβριμόθυμοι.\nἡ δʼ οἵη Τριτωνίς, ὅτʼ ἤλυθεν ἄντα Γιγάντων,\nἢ Ἔρις ἐγρεκύδοιμος ἀνὰ στρατὸν ἀΐσσονσα,\nτοίη ἐνὶ Τρώεσσι θοὴ πέλε Πενθεσίλεια.\nκαὶ τότε δὴ Κρονίωνι πολυτλήτους ἀναείρας\nχεῖρας Λαομέδοντος ἐΰς γόνος ἀφνειοῖο\nεὔχετʼ ἐς ἱερὸν αἰπὺ τετραμμένος Ἰδαίοιο\nΖηνός, ὃς Ἴλιον αἰὲν ἑοῖς ἐπιδέρκεται ὄσσοις·\nκλῦθι, πάτερ, καὶ λαὸν Ἀχαιικὸν ἤματι τῷδε\nδὸς πεσέειν ὑπὸ χερσὶν Ἀρηιάδος βασιλείης,\nκαὶ δʼ αὖ μιν παλίνορσον ἐμὸν ποτὶ δῶμα σάωσον\nἁζόμενος τεὸν υἷα πελώριον ὄβριμον Ἄρην,\nαὐτήν θʼ, οὕνεκʼ ἔοικεν ἐπουρανίῃσι θεῇσιν\nἐκπάγλως, καὶ σεῖο θεοῦ γένος ἐστὶ γενέθλης.\nαἴδεσσαι δʼ ἐμὸν ἦτορ, ἐπεὶ κακὰ πολλὰ τέτληκα\nπαίδων ὀλλυμένων, οὕς μοι περὶ Κῆρες ἔμαρψαν\nἈργείων παλάμῃσι κατὰ στόμα δηιοτῆτος·\nαἴδεο δʼ, ἕως ἔτι παῦροι ἀφʼ αἵματός εἰμεν ἀγαυοῦ\nΔαρδάνου, ἕως ἀδάϊκτος ἔτι πτόλις, ὄφρα καὶ ἡμεῖς\nἐκ φόνου ἀργαλέοιο καὶ Ἄρεος ἀμπνεύσωμεν.\nἦ ῥα μέγʼ εὐχόμενος· τῷ δʼ αἰετὸς ὀξὺ κεκληγὼς\nἤδη ἀποπνείουσαν ἔχων ὀνύχεσσι πέλειαν\nἐσσυμένως οἴμησεν ἀριστερός· ἀμφὶ δὲ θυμῷ\nτάρβησε Πριάμοιο νόος, φάτο δʼ οὐκέτʼ ἀθρήσειν\nζωὴν Πενθεσίλειαν ἀπὸ πτολέμοιο κιοῦσαν·\nκαὶ τὸ μὲν ὣς ἤμελλον ἐτήτυμον ἤματι κείνῳ\nκῆρες ὑπεκτελέειν· ὁ δʼ ἄρʼ ἄχνυτο θυμὸν ἐαγώς.\nἈργεῖοι δʼ ἀπάνευθεν ἐθάμβεον, εὖτʼ ἐσίδοντο\nΤρῶας ἐπεσσυμένους καὶ Ἀρηίδα Πενθεσίλειαν,\nτοὺς μὲν δὴ θήρεσσιν ἐοικότας, οἵ τʼ ἐν ὄρεσσι\nποίμνῃς εἰροπόκοισι φόνον στονόεντα φέρουσι,\nτὴν δὲ πυρὸς ῥιπῇ ἐναλίγκιον, ἥ τʼ ἐπὶ θάμνοις\nμαίνεται ἀζαλέοισιν ἐπειγομένου ἀνέμοιο·\nκαί τις ἅμʼ ἀγρομένοισιν ἔπος ποτὶ τοῖον ἔειπεν·\nτίς δὴ Τρῶας ἔγειρε μεθʼ Ἕκτορα δῃωθέντα,\nοὓς φάμεν οὐκέτι νῶιν ὑπαντιάσειν μεμαῶτας;\nνῦν δʼ ἄφαρ ἀΐσσουσι λιλαιόμενοι μέγα χάρμης.\nκαί νύ τις ἐν μέσσοισιν ἐποτρύνει πονέεσθαι·\nφαίης κεν θεὸν ἔμμεν, ἐπεὶ μέγα μήδεται ἔργον.\nἀλλʼ ἄγε θάρσος ἄατον ἐνὶ στέρνοισι λαβόντες\nἀλκῆς μνησώμεσθα δαΐφρονος· οὐδὲ γὰρ ἡμεῖς\nνόσφι θεῶν Τρώεσσι μαχησόμεθʼ ἤματι τῷδε.\nὣς φάτο· τοὶ δὲ φαεινὰ περὶ σφίσι τεύχεα θέντες\nνηῶν ἐξεχέοντο μένος καταειμένοι ὤμοις·\nσὺν δʼ ἔβαλον θήρεσσιν ἐοικότες ὠμοβόροισι\nδῆριν ἐς αἱματόεσσαν, ὁμοῦ δʼ ἔχον ἔντεα καλά,\nἔγχεα καὶ θώρηκας ἐϋσθενέαδ τε βοείας\nκαὶ κόρυθας βριαράς, ἕτερος δʼ ἑτέρου χρόα χαλκῷ\nτύπτον ἀπηλεγέως· τὸ δʼ ἐρεύθετο Τρώιον οὖδας.\nἜνθʼ ἕλε Πενθεσίλεια Μολίονα Περσίνοόν τε\nΕἰλισσόν τε καὶ Ἀντίθεον καὶ ἀγήνορα Λέρνον\nἽππαλμόν τε καὶ Αἱμονίδην κρατερόν τʼ Ἐλάσιππον·\nΔηρινόη δʼ ἕλε Δαογόνον, Κλονίη δὲ Μένιππον,\nὅς ῥα πάρος Φυλακῆθεν ἐφέσπετο Πρωτεσιλάῳ,\nὅππως κε Τρώεσσιν ἐϋσθενέεσσι μάχηται.\nτοῦ δʼ ἄρʼ ἀποφθμένοιο Ποδάρκεϊ θυμὸς ἀρίνθη\nἸφικληιάδῃ· τὸν γὰρ μέγα φίλαθʼ ἑταίρων·\nαἶψα δʼ ὅ γʼ ἀντιθέην Κλονίην βάλε, τῆς δὲ διαπρὸ\nἦλθε δόρυ στιβαρὸν κατὰ νηδύος, ἐκ δέ οἱ ὦκα\nδουρὶ χύθη μέλαν αἷμα, συνέσπετο δʼ ἔγκατα πάντα·\nτῆς δʼ ἄρα Πενθεσίλεια χολώσατο, καί ῥα Ποδάρκεα\nοὔτασεν ἐς μυῶνα παχὺν περιμήκεϊ δουρὶ\nχειρὸς δεξιτερῆς, διὰ δὲ φλέβας αἱματοέσσας\nκέρσε, μέλαν δέ οἱ αἷμα διʼ ἕλκεος οὐταμένοιο\nἔβλυσεν ἐσσυμένως· ὁ δʼ ἄρα στενάχων ἀπόρουσεν\nεἰσοπίσω· μάλα γάρ οἱ ἐδάμνατο θυμὸν ἀνίη·\nτοῦ δʼ ἄρʼ ἀπεσσυμένοιο ποθὴ Φυλάκεσσιν ἐτύχθη\nἄσπετος· ὃς δʼ ἄρα βαιὸν ἀπὸ πτολέμοιο λιασθεὶς\nκάτθανε καρπαλίμως σφετέρων ἐν χερσὶν ἑταίρων.\nἸδομενεὺς δὲ Βρέμουσαν ἐνήρατο δούρατι τύψας\nδεξιτερὸν παρὰ μαζόν, ἄφαρ δέ οἱ ἦτορ ἔλυσεν·\nἡ δʼ ἔπεσεν μελίῃ ἐναλίγκιος, ἥν τʼ ἐν ὄρες σι\nδουροτόμοι τέμνουσιν ὑπείροχον, ἡ δʼ ἀλεγεινὸν\nῥοῖζον ὁμῶς καὶ δοῦπον ἐρειπομένη προΐησιν·\nὣς ἡ ἀνοιμώξασα πέσεν, τῆς δʼ ἂψεα πάντα\nλῦσε μόρος, ψυχὴ δʼ ἐμίγη πολυαέσιν αὔραις.\nΕὐάνδρην δʼ ἄρα Μηριόνης ἰδὲ Θερμώδωσαν\nεἷλεν ἐπεσσυμένας ὀλοὴν ἀνὰ δηιοτῆτα\nτῇ μὲν ἄρʼ ἐς κραδίην ἐλάσας δόρυ, τῇ δʼ ὑπὸ νηδὺν\nφάσγανον ἐγχρίμψας· τὰς δʼ ἐσσυμένως λίπεν αἰών.\nΔηρινόην δʼ ἐδάμασσεν Ὀϊλέος ὄβριμος υἱὸς\nἔγχεϊ ὀκριόεντι διὰ κληῖδα τυχήσας.\nἈλκιβίης δʼ ἄρα Τυδείδης καὶ Δηριμαχείης\nἄμφω κρᾶτ̓ἀπέκοψε σὺν αὐχέσιν ἄχρις ἐπʼ ὤμους\nἄορι λευγαλέῳ· ταὶ δʼ ἠΰτε πόρτιες ἄμφω\nκάππεσον, ἅς τʼ αἰζηὸς ἄφαρ ψυχῆς ἀπαμέρσῃ\nκόψας αὐχενίους στιβαρῷ βουπλῆγι τένοντας·\nὣς αἱ Τυδείδαο πέσον παλάμῃσι δαμεῖσαι\nΤρώων ἂμ πεδίον σφετέρων ἀπὸ νόσφι καρήνων.\nτῇσι δʼ ἔπι Σθένελος κρατερὸν κατέπεφνε Κάβειρον,\nὃς κίεν ἐκ Σηστοῖο λιλαιόμενος πολεμίζειν\nἈργείοις, οὐδʼ αὖθις ἑὴν νοστήσατο πάτρην.\nτοῦ δὲ Πάρις κραδίην ἐχολώσατο δῃωθέντος,\nκαί ῥʼ ἔβαλε Σθενέλοιο καταντίον· οὐδʼ ἄρα τόν γε\nοὔτασεν ἐς σύμενός περ, ἀπεπλάγχθη γὰρ ὀϊστὸς\nἄλλῃ, ὅπῃ μιν Κῆρες ἀμείλιχοι ἰθύνεσκον·\nκτεῖνε δʼ ἄρʼ ἐσσυμένως Εὐήνορα χαλκεομίτρην,\nὅς ῥʼ ἐκ Δουλιχίοιο κίεν Τρώεσσι μάχεσθαι.\nτοῦ δʼ ἄρʼ ἀποφθιμένοιο πάϊς Φυλῆος ἀγαυοῦ\nὠρίνθη· μάλα δʼ ὦκα λέων ὣς πώεσι μήλων\nἔνθορε· τοὶ δʼ ἅμα πάντες ὑπέτρεσαν ὄβριμον ἄνδρα·\nκτεῖνε γὰρ Ἰτυμονῆα καὶ Ἰππασίδην Ἀγέλαον,\nοἵ ῥʼ ἀπὸ Μιλήτοιο φέρον Δαναοῖσιν ὁμοκλὴν\nΝάστῃ ὑπʼ ἀντιθέῳ καὶ ὑπʼ Ἀμφιμάχῳ μεγαθύμῳ,\n\nοἳ Μυκάλην ἐνέμοντο Λάτμοιό τε λευκὰ κάρηνα\nΒράγχου τʼ ἄγκεα μακρὰ καὶ ἠιόεντα Πάνορμον\nΜαιάνδρου τε ῥέεθρα βαθυρρόου, ὅς ῥʼ ἐπὶ γαῖαν\nΚαρῶν ἀμπελόεσσαν ἀπὸ Φρυγίης πολυμήλου\nεἶσι πολυγνάμπτοισιν ἑλισσόμενος προχοῇσι.\nκαὶ τοὺς μὲν κατέπεφνε Μέγης δηιοτῆτι·\nἄλλους δʼ αὖτʼ ἐδάμασσεν, ὅσους κίχε δουρὶ κελαινῷ·\nἐν γάρ οἱ στέρνοισι θράσος βάλε Τριτογένεια,\nὄφρα κε δυσμενέεσσιν ὀλέθριον ἦμαρ ἐφείη.\nΔρησαῖον δʼ ἐδάμασσεν ἀρηίφιλος Πολυποίτης,\nτὸν τέκε δῖα Νέαιρα περίφρονι Θειοδάμαντι\nμιχθεῖσʼ ἐν λεχέεσσιν ὑπαὶ Σιπύλῳ νιφόεντι,\nᾗχι θεοὶ Νιόβην λᾶαν θέσαν, ἧς ἔτι δάκρυ\nπουλὺ μάλα στυφελῆς καταλείβεται ὑψόθι πέτρης,\nκαί οἱ συστοναχοῦσι ῥοαὶ πολυηχέος Ἕρμου\nκαὶ κορυφαὶ Σιπύλου περιμήκεες, ὧν καθύπερθεν\nἐχθρὴ μηλονόμοισιν ἁεὶ περιπέπτατʼ ὀμίχλη·\nἡ δὲ πέλει μέγα θαῦμα παρεσσυμένοισι βροτοῖσιν,\nοὕνεκʼ ἔοικε γυναικὶ πολυστόνῳ, ἥ τʼ ἐπὶ λυγρῷ\nπένθεϊ μυρομένη μάλα μυρία δάκρυα χεύει·\nκαὶ τὸ μὲν ἀτρεκέως φῂς ἔμμεναι, ὁππότʼ ἄρʼ αὐτὴν\nτηλόθεν ἀθρήσειας· ἐπὴν δέ οἱ ἐγγὺς ἵκηαι,\nφαίνεται αἰπήεσσα πέτρη Σιπύλοιό τʼ ἀπορρώξ.\nἀλλʼ ἡ μὲν μακάρων ἀλοὸν χόλον ἐκτελέουσα\nμύρεται ἐν πέτρῃσιν ἔτʼ ἀχνυμένῃ εἰκυῖα.\nἄλλοι δʼ ἀμφʼ ἄλλοισι φόνον καὶ κῆρʼ ἐτίθεντο\nἀργαλέην· δεινὸς γὰρ ἐνεστρωφᾶτο Κυδοιμὸς\nλαοῖς ἐν μέσσοισιν· ἀταρτηρὸν δέ οἱ ἄγχι\nεἱστήκει Θανάτοιο τέλος, περὶ δέ σφισι Κῆρες\nλευγαλέαι στρωφῶντο φόνον στονόεντα φέρουσαι.\nπολλῶν δʼ ἐν κονίῃσι λύθη κέαρ ἤματι κείνῳ\nΤρώων τʼ Ἀργείων τε, πολὺς δʼ ἀλαλητὸς ὀρώρει·\nοὐ γάρ πως ἀπέληγε μένος μέγα Πενθεσιλείης,\nἀλλʼ ὥς τίς τε βόεσσι κατʼ οὔρεα μακρὰ λέαινα\nἐνθόρῃ ἀΐξασα βαθυσκοπέλου διὰ βήσσης\nαἵματος ἱμείρουσα, τό οἱ μάλα θυμὸν ἰαίνει·\nὣς τῆμος Δαναοῖσιν Ἀρηιὰς ἔνθορε κούρη.\nοἱ δʼ ὀπίσω χάζοντο τεθηπότα θυμὸν ἔχοντες,\nἡ δʼ ἕπετʼ ἠΰτε κῦμα βαρυγδούποιο θαλάσσης\nνήεσιν ὠκείῃσιν, ὅθʼ ἱστία λευκὰ πετάσσῃ\nοὖρος ἐπειγόμενος, βοόωσι δὲ πάντοθεν ἄκραι\nπόντου ἐρευγομένοιο ποτὶ χθονὸς ᾐόνα μακρήν.\nὣς ἥ γʼ ἑσπομένη Δαναῶν ἐδάϊζε φάλαγγας,\nκαί σφιν ἐπηπείλησε μέγα φρεσὶ κυδιόωσα·\nὦ κύνες, ὡς Πριάμοιο κακὴν ἀποτίσετε λώβην\nσήμερον· οὐ γάρ πώ τις ἐμὸν σθένος ἐξυπαλύξας\nχάρμα φίλοις τοκέεσσι καὶ υἱάσιν ἠδʼ ἀλόχοισιν\nἔσσεται· οἰωνοῖς δὲ βόσις καὶ θηρσὶ θανόντες\nκείσεσθʼ, οὐδέ τι τύμβος ἐφʼ ὑμέας ἵξεται αἴης.\nπῇ νῦν Τυδείδαο βίη, πῇ δʼ Αἰακίδαο,\nποῦ δὲ καὶ Αἴαντος; τοὺς γὰρ φάτις ἔμμεν ἀρίστους·\nἀλλʼ ἐμοὶ οὐ τλήσονται ἐναντία δηριάασθαι,\nμή σφιν ἀπὸ μελέων ψυχὰς φθιμένοισι πελάσσω.\nἦ ῥα καὶ Ἀργείοισι μέγα φρονέουσʼ ἐνόρουσε\nθηρὶ βίην εἰκυῖα, πολὺν δʼ ὑπεσάμνατο λαὸν\nἄλλοτε μὲν βουπλῆγι βαρυστόμῳ, ἄλλοτε δʼ αὖτε\nπάλλουσʼ ὀξὺν ἄκοντα· φέρεν δέ οἱ αἰόλος ἵππος\nἰοδόκην καὶ τόξον ἀμείλιχον, εἴ που ἄρʼ αὐτῇ\nχρειὼ ἀνʼ αἱματόεντα μόθον βελέων ἀλεγεινῶν\nκαὶ τόξοιο πέλοιτο· θοοὶ δέ οἱ ἄνδρες ἕποντο\nἝκτορος ἀγχεμάχοιο κασίγνητοί τε φίλοι τε\nὄβριμον ἐν στέρνοισιν ἀναπνείοντες Ἄρηα,\nοἳ Δαναοὺς ἐδάϊζον ἐϋξέστῃς μελίῃσι·\nτοὶ δὲ θοοῖς φύλλοισιν ἐοικότες ἢ ψεκάδεσσι\nπίπτον ἐπασσύτεροι, μέγα δʼ ἔστενεν ἄσπετος αἶα\nαἵματι δευομένη νεκύεσσί τε πεπληθυῖα·\nἵπποι δʼ ἀμφὶ βέλεσσι πεπαρμένοι ἢ μελίῃσιν\nὑστάτιον χρεμέτιζον ἑὸν μένος ἐκπνείοντες·\nοἱ δὲ κόνιν βρυγμοῖσι δεδραγμένοι ἀσπαίρεσκον·\nτοὺς δʼ ἄρα Τρώιοι ἵπποι ἑπεσσύμενοι μετόπισθεν\nἄντλον ὅπως στείβεσκον ὁμοῦ κταμένοισι πεσόντας.\nκαί τις ἐνὶ Τρώεσσιν ἀγάσσατο μακρὰ γεγηθώς,\nὡς ἴδε Πενθεσίλειαν ἀνὰ στρατὸν ἀΐσσουσαν\nλαίλαπι κυανέῃ ἐναλίγκιον, ἥ τʼ ἐνὶ πόντῳ\nμαίνεθʼ, ὅτʼ αἰγοκερῆι συνέρχεται ἠελίου ἴς·\nκαί ῥʼ ὅ γε μαψιδίῃσιν ἐπʼ ἐλπωρῇσιν ἔειπεν·\nὦ φίλοι, ὡς ἀναφανδὸν ἀπʼ οὐρανοῦ εἰλήλουθε\nσήμερον ἀθανάτων τις, ἵνʼ Ἀργείοισι μάχηται\nἡμῖν ἦρα φέρουσα Διὸς κρατερόφρονι βουλῇ,\nὃς τάχα που μέμνηται ἐϋσθενέος Πριάμοιο,\nὅς ῥά οἱ εὔχεται εἶναι ἀφʼ αἵματος ἀθανάτοιο.\nοὐ γὰρ τήνδε γυναῖκά γʼ ὀΐομαι εἰσοράασθαι\nαὕτως θαρσαλέην τε καὶ ἀγλαὰ τεύχἐ ἔχουσαν,\nἀλλʼ ἄρʼ Ἀθηναίην ἢ καρτερόθυμον Ἐνυὼ\nἢ Ἔριδʼ ἢ κλειτὴν Λητωίδα· καί μιν ὀΐω\nσήμερον Ἀργείοισι φόνον στονόεντα βαλέσθαι\nνῆάς τʼ ἐμπρήσειν ὀλοῷ πυρί, τῇσι πάροιθεν\nἤλυθον ἐς Τροίην νῶιν κακὰ πολλὰ φέροντες,\nἤλυθον ἄσχετον ἄμμιν ὑπʼ Ἄρεϊ πῆμα φέροντες·\nἀλλʼ οὐ μὰν παλίνορσοι ἐς Ἑλλάδα νοστήσαντες\nπάτρην εὐφρανέουσιν, ἐπεὶ θεὸς ἄμμιν ἀρήγει.\nὣς ἄρʼ ἔφη Τρώων τις ἐνὶ φρεσὶ πάγχυ γεγηθώς,\nνήπιος· οὐδʼ ἄρʼ ἐφράσσατʼ ἐπεσσύμενον βαρὺ πῆμα\nοἷ αὐτῷ καὶ Τρωσὶ καὶ αὐτῇ Πενθεσιλείῃ.\nοὐ γάρ πώ τι μόθοιο δυσηχέος ἀμφιπέπυστο\nΑἴας ὀβριμόθυμος ἰδὲ πτολίπορθος Ἀχιλλεύς,\nἀλλʼ ἄμφω περὶ σῆμα Μενοιτιάδαο κέχυντο\nμνησάμενοι ἑτάροιο· γόος δʼ ἔχεν ἄλλυδις ἄλλον.\nτοὺς γὰρ δὴ μακάρων τις ἐρήτυε νόσφι κυδοιμοῦ,\nὄφρʼ ἀλεγεινὸν ὄλεθρον ἀναπλήσωσι δαμέντες\nπολλοὶ ὑπὸ Τρώεσσι καὶ ἐσθλῇ Πενθεσιλείῃ,\nἥ σφιν ἐπασσυτέροις κακὰ μήδετο, καί οἱ ἄεξεν\nἀλκὴ ὁμῶς καὶ θάρσος ἐπὶ πλέον, οὐδέ ποτʼ αἰχμὴν\nμαψιδίην ἴθυνεν, ἀεὶ δʼ ἢ νῶτα δάϊζε\nφευγόντων ἢ στέρνα καταντίον ἀϊσσόντων·\nθερμῷ δʼ αἵματι πάμπαν ἐδεύετο, γυῖα δʼ ἐλαφρὰ\nἔπλετʼ ἐπεσσυμένης· κάματος δʼ οὐ δάμνατο θυμὸν\nἄτρομον, ἀλλʼ ἀδάμαντος ἔχεν μένος· εἰσέτι γάρ μιν,\nοὔπω ἐπὶ κλόνον αἰνὸν ἐποτρύνουσʼ Ἀχιλῆα,\nαἶσα λυγρὴ κύδαινεν, ἀπόπροθι δʼ ἑστηυῖα\nχάρμης κυδιάασκεν ὀλέθριον, οὕνεκʼ ἔμελλε\nκούρην οὐ μετὰ δηρὸν ὑπʼ Αἰακίδαο χέρεσσι\nδάμνασθʼ· ἀμφὶ δέ μιν ζόφος ἔκρυφε· τὴν δʼ ὀρόθυνεν\nαἰὲν ἄϊστος ἐοῦσα καὶ ἐς κακὸν ἦγεν ὄλεθρον\nὕστατα κυδαίνουσʼ· ἡ δʼ ἄλλοθεν ἄλλον ἔναιρεν,\nὡς δʼ ὁπόθʼ ἑρσήεντος ἔσω κήποιο θοροῦσα\nποίης ἐλδομένη θυμηδέος εἴαρι πόρτις\nἀνέρος οὐ παρεόντος ἐπέσσυται ἄλλοθεν ἄλλῃ\nσινομένη φυτὰ πάντα νέον μάλα τηλεθόωντα,\nκαὶ τὰ μὲν ἂρ κατέδαψε, τὰ δʼ ἐν ποσὶν ἠμάλδυνεν·\nὣς ἄρʼ Ἀχαιῶν υἷας ἐπεσσυμένη καθʼ ὅμιλον\nκούρη Ἐνυαλίη τοὺς μὲν κτάνε, τοὺς δʼ ἐφόβησε.\nΤρωιάδες δʼ ἀπάνευθεν ἀρήια ἔργα γυναικὸς\nθαύμαζον, πολέμοιο δʼ ἔρως λάβεν ἱπποδάμοιο\nἈντιμάχοιο θύγατρα Μενεπτολέμοιο δʼ ἄκοιτιν\nΤισιφόνην· κρατερῇσι δʼ ὑπὸ φρεσὶν ἐμμεμαυῖα\nθαρσαλέον φάτο μῦθον ὁμήλικας ὀτρύνουσα\nδῆριν ἐπὶ στονόεσσαν· ἔγειρε δέ οἱ θράσος ἀλκήν·\nὦ φίλαι, ἄλκιμον ἦτορ ἐνὶ στέρνοισι λαβοῦσαι\nἀνδράσιν ἡμετέροισιν ὁμοίιον, οἳ περὶ πάτρης\nδυσμενέσιν μάρνανται ὑπὲρ τεκέων τε καὶ ἡμέων,\nοὔποτʼ ἀναπνείοντες ὀϊζύος—ἀλλὰ καὶ αὐταὶ\nπαρθέμεναι φρεσὶ θυμὸν ἴσης μνησώμεθα χάρμης·\nοὐ γὰρ ἀπόπροθέν εἰμεν ἐϋσθενέων αἰζηῶν,\nἀλλʼ οἷον κείνοισι πέλει μένος ἔστι καὶ ἡμῖν·\nἶσοι δʼ ὀφθαλμοὶ καὶ γούνατα, πάντα δʼ ὁμοῖα,\nξυνὸν δʼ αὖ πάντεσσι φάος καὶ νήχυτος ἀήρ,\nφορβὴ δʼ οὐχ ἑτέρη· δί δʼ ἐπʼ ἀνδράσι λώιον ἄλλο\nθῆκε θεός; τῷ μή τι φεβώμεθα δηιοτῆτα.\nἢ οὐχ ὁράατε γυναῖκα μέγʼ αἰζηῶν προφέρουσαν\nἀγχεμάχων; τῆς δʼ οὔτι πέλει σχεδὸν οὔτε γενέθλη\nοὔτʼ ἄρʼ ἑὸν πτολίεθρον, ὑπὲρ ξείνοιο δʼ ἄνακτος\nμάρναται ἐκ θυμοῖο καὶ οὐκ ἐμπάζεται ἀνδρῶν\nἐνθεμένη φρεσὶ θάρσος ἀταρτηρόν τε νόημα·\nἡμῖν δʼ ἄλλοθεν ἄλλα παραὶ ποσὶν ἄλγεα κεῖται·\nτῇς μὲν γὰρ φίλα τέκνα καὶ ἀνέρες ἀμφὶ πόληι\nὤλλυνθʼ, αἱ δὲ τοκῆας ὀδυρόμεθʼ οὐκέτʼ ἐόντας·\nἄλλαι δʼ αὖτʼ ἀκάχηνται ἀδελφειῶν ἐπʼ ὀλέθρῳ\nκαὶ πηῶν· οὐ γάρ τις ὀϊζυρῆς κακότητος\nἄμμορος· ἐλπωρὴ δὲ πέλει καὶ δούλιον ἦμαρ\nεἰσιδέειν· τῷ μή τις ἔτʼ ἀμβολίη πολέμοιο\nεἴη τειρομένῃσιν· ἔοικε γὰρ ἐν δαῒ μᾶλλον\nτεθνάμεν ἢ μετόπισθεν ὑπʼ ἀλλοδαποῖσιν ἄγεσθαι\nνηπιάχοις ἅμα παισὶν ἀνιηρῇ ὑπʼ ἀνάγκῃ\nἄστεος αἰθομένοιο καὶ ἀνδρῶν οὐκέτʼ ἐόντων.\nὣς ἄρʼ ἔθη· πάσῃσι δʼ ἔρως στυγεροῖο μόθοιο\nἔμπεσεν· ἐσσυμένως δὲ πρὸ τείχεος ὁρμαίνεσκον\nβήμεναι ἐν τεύχεσσιν ἀρηγέμεναι μεμαυῖαι\nἄστεϊ καὶ λαοῖσιν· ὀρίνετο δέ σφισι θυμός.\nὡς δʼ ὅτʼ ἔσω σίμβλοιο μέγʼ ἰύζωσι μέλισσαι\nχείματος οὐκέτʼ ἐόντος, ὅτʼ ἐς νομὸν ἐντύνονται\nἐλθέμεν, οὐδʼ ἄρα τῇσι φίλον πέλει ἔνδοθι μίμνειν,\nἄλλη δʼ αὖθʼ ἑτέρην προκαλίζεται ἐκτὸς ἄγεσθαι·\nὣς ἄρα Τρωιάδες ποτὶ φύλοπιν ἐγκονέουσαι\nἀλλήλας ὤτρυνον· ἀπόπροθι δʼ εἴρια θέντο\nκαὶ ταλάρους, ἀλεγεινὰ δʼ ἐπʼ ἔντεα χεῖρας ἴαλλον.\nκαί νύ κεν ἄστεος ἐκτὸς ἅμα σφετέροισιν ὄλοντο\nἀνδράσι καὶ σθεναρῇσιν Ἀμαζόσιν ἐν δαῒ κείνῃ,\nεἰ μή σφεας κατέρυξε πύκα φρονέουσα Θεανὼ\nἐσσυμένας πινυτοῖσι παραυδήσασʼ ἐπέεσσι·\nτίπτε ποτὶ κλόνον αἰνὸν ἐελδόμεναι πονέεσθαι,\nσχέτλιαι, οὔτι πάροιθε πονησάμεναι περὶ χάρμης,\nἀλλʼ ἄρα νηίδες ἔργον ἐπʼ ἄτλητον μεμαυῖαι\nὄρνυσθʼ ἀφραδέως; οὐ γὰρ σθένος ἔσσεται ἶσον\nἡμῖν καὶ Δαναοῖσιν ἐπισταμένοισι μάχεσθαι.\nαὐτὰρ Ἀμαζόσι δῆρις ἀμείλιχος ἱππασίαι τε\nεὔαδον ἐξ ἀρχῆς καὶ ὅσʼ ἀνέρες ἔργα μέλονται·\nτοὔνεκʼ ἄρα σφίσι θυμὸς ἀρήιος αἰὲν ὄρωρεν,\nοὐδʼ ἀνδρῶν δεύονται, ἐπεὶ πόνος ἐς μέγα κάρτος\nθυμὸν ἀνηέξησε καὶ ἄτρομα γούνατʼ ἔθηκε.\nτὴν δὲ φάτις καὶ Ἄρηος ἔμεν κρατεροῖο θύγατρα·\nτῷ οἱ θηλυτέρην τινʼ ἐριζέμεν οὔτι ἔοικεν·\nἠὲ τάχʼ ἀθανάτων τις ἐπήλυθεν εὐχομένοισιν.\nπᾶσι δʼ ἄρʼ ἀνθρώποισιν ὁμὸν γένος, ἀλλʼ ἐπὶ ἔργα\nστρωφῶντʼ ἄλλος ἐπʼ ἄλλα· πέλει δʼ ἄρα κεῖνο φέριστον\nἔργον, ὅ τι φρεσὶν ᾖσιν ἐπιστάμενος πονέηται·\nτοὔνεκα δηιοτῆτος ἀποσχόμεναι κελαδεινῆς\nἱστὸν ἐπεντύνεσθε φίλων ἔντοσθε μελάθρων.\nἁνδράσι δʼ ἡμετέροισι περὶ πτολέμοιο μελήσει.\nἐλπωρὴ δʼ ἀγαθοῖο τάχʼ ἔσσεται, οὕνεκʼ Ἀχαιοὺς\nδερκόμεθʼ ὀλλυμένους, μέγα δὲ κράτος ὄρνυται ἀνδρῶν\nἡμετέρων· οὐδʼ ἔστι κακοῦ δέος· οὔτι γὰρ ἄστυ\nδήιοι ἀμφὶς ἔχουσιν ἀνηλέες, οὔτʼ ἀλεγεινὴ\nγίνετʼ ἀναγκαίη καὶ θηλυτέρῃσι μάχεσθαι.\nὣς φάτο· ταὶ δʼ ἐπίθοντο παλαιοτέρῃ περ ἐούσῃ,\nὑσμίνην δʼ ἀπάνευθεν ἐσέδρακον, ἡ δʼ ἔτι λαοὺς\nδάμνατο Πενθεσίλεια, περιτρομέοντο δʼ Ἀχαιοί,\nοὐδέ σφιν θανάτοιο πέλε στονόεντος ἄλυξις·\nἀλλʼ ἅτε μηκάδες αἶγες ὑπὸ βλοσυρῇσι γένυσσι\nπορδάλιος κτείνοντο, ποθὴ δʼ ἔχεν οὐκέτι χάρμης\nἀνέρας ἀλλὰ φόβοιο, καὶ ἄλλυδις ἤιον ἄλλοι\nοἱ μὲν ἀπορρίψαντες ἐπὶ χθόνα τεύχἐ ἀπʼ ὤμων,\nοἱ δʼ ἄρα σὺν τεύχεσσι, καὶ ἡνιόχων ἀπάνευθεν\nἵπποι ἴσαν φεύγοντες· ἐπεσσυμένοις δʼ ἄρα χάρμα\nἔπλετʼ, ἀπολλυμένων δὲ πολὺς στόνος· οὐδέ τις ἀλκὴ\nγίνετο τειρομένοισι· μινυνθάδιοι δὲ πέλοντο\nπάντες, ὅσους ἐκίχανεν ἀνὰ κρυερὸν στόμα χάρμης.\nὡς δʼ ὅτʼ ἐπιβρίσασα μέγα στονόεσσα θύελλα\nἄλλα μὲν ἐκ ῥιζέων χαμάδις βάλε δένδρεα μακρὰ\nἄνθεσι τηλεθόωντα, τὰ δʼ ἐκ πρέμνοιο κέδασσεν\nὑψόθεν, ἀλλήλοισι δʼ ἐπὶ κλασθέντα κέχυνται·\nὣς Δαναῶν κέκλιντο πολὺς στρατὸς ἐν κονίῃσι\nΜοιράων ἰότητι καὶ ἔγχεϊ Πενθεσιλείης.\nαὐτὰρ ἐπεὶ καὶ νῆες ἐνιπρήσεσθαι ἔμελλον\nχερσὶν ὕπο Τρώων, τότε που μενεδήιος Αἴας\nοἰμωγῆς ἐσάκουσε καὶ Αἰακίδην προσέειπεν·\nὦ Ἀχιλεῦ, περὶ δή μοι ἀπείριτος ἤλυθεν αὐδὴ\nοὔασιν ὡς πολέμοιο συνεσταότος μεγάλοιο·\nἀλλʼ ἴομεν, μὴ Τρῶες ὑποφθάμενοι παρὰ νηυσὶν\nἈργείους ὀλέσωσι, καταφλέξωσι δὲ νῆας·\nνῶιν δʼ ἀμφοτέροισιν ἐλεγχείη ἀλεγεινὴ\nἔσσεται· οὐ γὰρ ἔοικε Διὸς μεγάλοιο γεγῶτας\nαἰσχύνειν πατέρων ἱερὸν γένος, οἵ ῥα καὶ αὐτοὶ\nτὸ πρὶν ἅμʼ Ἡρακλῆι δαΐφρονι Δαομέδοντος\nΤροίην, ἀγλαὸν ἄστυ, διέπραθον ἐγχείῃσι·\nὡς καὶ νῦν τελέεσθαι ὑφʼ ἡμετέρῃσιν ὀΐω\nχερσίν, ἐπεὶ μέγα κάρτος ἀέξεται ἀμφοτέροισιν.\nὣς φάτο· τῷ δʼ ἐπίθησε θρασὺ σθένος Αἰακίδαο·\nκλαγγὴν γὰρ στονόεσσαν ὑπέκλυεν οὔασιν οἷσιν.\nἄμφω δʼ ὡρμήθησαν ἐπʼ ἔντεα μαρμαίροντα·\nκαὶ τὰ μὲν ἑσσάμενοι κατεναντίον ἔσταν ὁμίλου·\nτῶν δʼ ἄρα τεύχεα καλὰ μέγʼ ἔβραχε· μαίνετο δέ σφιν\nἶσον θυμὸς Ἄρηι· τόσον σθένος ἀμφοτέροισι\nδῶκεν ἐπειγομένοισι σακέσπαλος Ἀτρυτώνη.\nἈργεῖοι δʼ ἐχάρησαν, ἐπεὶ ἴδον ἄνδρε κραταιὼ\nεἰδομένω παίδεσσιν Ἀλωῆος μεγάλοιο,\nοἵ ποτʼ ἐπʼ εὐρὺν Ὄλυμπον ἔφαν θέμεν οὔρεα μακρὰ\nὌσσαν τʼ αἰπεινὴν καὶ Πήλιον ὑψικάρηνον,\nὅππως δὴ μεμαῶτε καὶ οὐρανὸν εἰσαφίκωνται·\nτοῖοι ἄρʼ ἀντέστησαν ἀταρτηροῦ πολέμοιο\nΑἰακίδαι, μέγα χάρμα λιλαιομένοισιν Ἀχαιοῖς,\nἄμφω ἐπειγόμενοι δηίων ἀπὸ λαὸν ὀλέσσαι.\nπολλοὺς δʼ ἐγχείῃσιν ἀμαιμακέτῃσι δάμασσαν·\nὡς δʼ ὅτε πίονα μῆλα βοοδμητῆρε λέοντε\nεὑρόντʼ ἐν ξυλόχοισι φίλων ἀπάνευθε νομήων\nπανσυδίῃ κτείνωσιν, ἄχρις μέλαν αἷμα πιόντες\nσπλάγχνων ἐμπλήσωνται ἑὴν πολυχανδέα νηδύν·\nὣς οἵ γʼ ἄμφω ὄλεσσαν ἀπειρέσιον στρατὸν ἀνδρῶν.\nἜνθʼ Αἴας ἕλε Δηίοχον καὶ ἀρήιον ῞Υλλον,\nΕὐρύνομόν τε φιλοπτόλεμον καὶ Ἐνυέα δῖον.\nἈντάνδρην δʼ ἄρα Πηλείδης ἕλε καὶ Πολεμοῦσαν\nἠδὲ καὶ Ἀντιβρότην, μετὰ δʼ Ἱπποθόην ἐρίθυμον,\nτῇσι δʼ ἔφʼ Ἀρμοθόην· ἐπὶ δʼ ᾤχετο λαὸν ἅπαντα\nαὺν Τελαμωνιάδῃ μεγαλήτορι· τῶν δʼ ὑπὸ χερσὶ\nπυκναί τε σθεναραί τε κατηρείποντο φάλαγγες\nῥεῖα καὶ ὀτραλέως, ὡσεὶ πυρὶ δάσκιος ὕλη\nοὔρεος ἐν ξυνοχῇσιν ἐπισπέρχοντος ἀήτεω.\nτοὺς δʼ ὁπότʼ εἰσενόησε δαΐφρων Πενθεσίλεια\nθῆρας ὅπως θύνοντας ἀνὰ μόθον ὀκρυόεντα,\nἀμφοτέρων ὥρμησε καταντίον, ἠΰτε λυγρὴ\nπόρδαλις ἐν ξυλόχοισιν ὀλέθριον ἦτορ ἔχουσα\nαἰνὰ περισσαίνουσα θόρῃ κατέναντʼ ἐπιόντων\nἀγρευτέων, οἵπερ μιν ἐν ἔντεσι θωρηχθέντες.\nἐσσυμένην μίμνουσι πεποιθότες ἐγχείῃσιν·\nὣς ἄρα Πενθεσίλειαν ἀρήιοι ἄνδρες ἔμιμνον\nδούρατʼ ἀειράμενοι· περὶ δέ σφισι χαλκὸς ἀΰτει\nκινυμένων· πρώτη δʼ ἔβαλεν περιμήκετον ἔγχος\nἐσθλὴ Πενθεσίλεια· τὸ δʼ ἐς σάκος Αἰακίδαο\nἷξεν, ἀπεπλάγχθη δὲ διατρυφὲν εὖτʼ ἀπὸ πέτρης·\nτοἶ ἔσαν Ἡφαίστοιο περίφρονος ἄμβροτα δῶρα.\nἡ δʼ ἕτερον μετὰ χερσὶ τιτύσκετο θοῦρον ἄκοντα\nΑἴαντος κατέναντα καὶ ἀμφοτέροισιν ἀπείλει·\nνῦν μὲν ἐμῆς ἀπὸ χειρὸς ἐτώσιον ἔκθορεν ἔγχος·\nἀλλʼ ὀΐω τάχα τῷδε μένος καὶ θυμὸν ὀλέσσειν\nὑμέων ἀμφοτέρων, οἵ τʼ ἄλκιμοι εὐχετάασθε\nἔμμεναι ἐν Δαναοῖσιν· ἐλαφροτέρη δὲ μόθοιο\nἔσσεται ἱπποδάμοισι τότε Τρώεσσιν ὀϊζύς.\nἀλλά μοι ἆσσον ἵκεσθε κατὰ κλόνον, ὄφρʼ ἐσίδησθε,\nὅσσον Ἀμαζόσι κάρτος ἐνὶ στήθεσσιν ὄρωρεν·\nκαὶ γάρ μευ γένος ἐστὶν Ἀρήιον· οὐδέ με θνητὸς\nγείνατʼ ἀνήρ, ἀλλʼ αὐτὸς Ἄρης ἀκόρητος ὁμοκλῆς·\nτοὔνεκά μοι μένος ἐστὶ πολὺ προφερέστατον ἀνδρῶν.\nἦ, μέγα καγχαλόωσα κατὰ φρένας· ἧκε δʼ ἄρʼ ἔγχος\nδεύτερον· οἱ δʼ ἐγέλασσαν, ἄφαρ δέ οἱ ἤλασεν αἰχμὴ\nΑἴαντος κνημῖδα πανάργυρον. οὐδέ οἱ εἴσω\nἤλυθεν ἐς χρόα καλὸν ἐπειγομένη περ ἱκέσθαι·\nοὐ γὰρ δὴ πέπρωτο μιγήμεναι αἵματι κείνου\nδυσμενέων στονόεσσαν ἐπὶ πτολέμοισιν ἀκωκήν.\nΑἴας δʼ οὐκ ἀλέγιζεν Ἀμαζόνος, ἀλλʼ ἄρα Τρώων\nἐς πληθὺν ἀνόρουσε· λίπεν δʼ ἄρα Πηλείωνι\nοἴῳ Πενθεσίλειαν, ἐπεί ῥά οἱ ἐν φρεσὶ θυμὸς\nᾔδεεν, ὡς Ἀχιλῆι καὶ ἰφθίμη περ ἐοῦσα\nῥηίδιος πόνος ἔσσεθʼ ὅπως ἴρηκι πέλεια.\nἩ δὲ μέγα στονάχησεν ἐτώσια δοῦρα βαλοῦσα·\nκαί μιν κερτομέων προσεφώνεε Πηλέος υἱός·\nὦ γύναι, ὡς ἁλίοισιν ἀγαλλομένη ἐπέεσσιν\nἡμέων ἤλυθες ἄντα λιλαιομένη πολεμίζειν,\nοἳ μέγα φέρτατοί εἰμεν ἐπιχθονίων ἡρώων·\nἐκ γὰρ δὴ Κρονίωνος ἐριγδούποιο γενέθλης\nεὐχόμεθʼ ἐκγεγάμεν· τρομέεσκε δὲ καὶ θοὸς Ἕκτωρ\nἡμέας, εἰ καὶ ἄπωθεν ἐσέδρακεν ἀΐσσοντας\nδῆριν ἐπὶ στονόεσσαν· ἐμὴ δέ μιν ἔκτανεν αἰχμὴ\nκαὶ κρατερόν περ ἐόντα· σὺ δʼ ἐν φρεσὶ πάγχυ μέμηνας,\nἣ μέγʼ ἔτλης καὶ νῶιν ἐπηπείλησας ὄλεθρον\nσήμερον· ἀλλὰ σοὶ εἶθαρ ἐλεύσεται ὕστατον ἦμαρ·\nοὐδὲ γὰρ οὐδʼ αὐτός σε πατὴρ ἔτι ῥύσεται Ἄρης\nἐξ ἐμέθεν· τίσεις δὲ κακὸν μόρον, εὖτʼ ἐν ὄρεσσι\nκεμμὰς ὁμαρτήσασα βοοδμητῆρι λέοντι.\nἣ οὔπω τόδʼ ἄκουσας, ὅσων ὑποκάππεσε γυῖα\nΞάνθου πὰρ προχοῇσιν ὑφʼ ἡμετέρῃς παλάμῃσιν;\nἤ σευ πευθομένης μάκαρες φρένας ἐξείλοντο\nκαὶ νόον, ὄφρα σε Κῆρες ἀμείλιχοι ἀμφιχάνωσιν;\nὣς εἰπὼν οἴμησε κραταιῇ χειρὶ τιταίνων\nλαοφόνον δόρυ μακρὸν ὑπαὶ Χείρωνι πονηθέν·\nαἶψα δʼ ὑπὲρ μαζοῖο δαΐφρονα Πενθεσίλειαν\nοὔτασε δεξιτεροῖο· μέλαν δέ οἱ ἔρρεεν αἷμα\nἐσσυμένως· ἡ δʼ εἶθαρ ὑπεκλάσθη μελέεσσιν·\nἐκ δʼ ἔβαλεν χειρὸς πέλεκυν μέγαν· ἀμφὶ δέ οἱ νὺξ\nὀφθαλμοὺς ἤχλυσε καὶ ἐς φρένα δῦσαν ἀνῖαι.\nἀλλὰ καὶ ὣς ἄμπνυε καὶ εἴσιδε δήιον ἄνδρα\nἤδη μιν μέλλοντα καθελκέμεν ὠκέος ἵππου·\nὥρμηνεν δʼ ἢ χειρὶ μέγα ξίφος εἰρύσσασα\nμεῖναι ἐπεσσυμένοιο θοοῦ Ἀχιλῆος ἐρωήν,\nἢ κραιπνῶς ἵπποιο κατʼ ὠκυτάτοιο θοροῦσα\nλίσσεσθʼ ἀνέρα δῖον, ὑποσχέσθαι δέ οἱ ὦκα\nχαλκὸν ἅλις καὶ χρυσόν, ἅ τε φρένας ἔνδον ἰαίνει\nθνητῶν ἀνθρώπων, εἰ καὶ μάλα τις θρασὺς εἴη,\nτοῖς ἤν πως πεπίθοιτʼ ὀλοὸν σθένος Αἰακίδαο·\nἢ καὶ ὁμηλικίην αἰδεσσάμενος κατὰ θυμὸν·\nδῴη νόστιμον ἦμαρ ἐελδομένῃ περ ἀλύξαι.\nκαὶ τὸ μὲν ὣς ὥρμαινε· θεοὶ δʼ ἑτέρωσε βάλοντο.\nτῇ γὰρ ἐπεσσύμενος μέγʼ ἐχώσατο Πηλέος υἱός,\nκαί οἱ ἄφαρ συνέπειρεν ἀελλόποδος δέμας ἵππου·\nεὖτέ τις ἀμφʼ ὀβελοῖσιν ὑπὲρ πυρὸς αἰθαλόεντος\nσπλάγχνα διαμπείρῃσιν ἐπειγόμενος ποτὶ δόρπον,\nἢ ὥς τις στονόεντα βαλὼν ἐν ὄρεσσιν ἄκοντα\nθηρητὴρ ἐλάφοιο μέσην διὰ νηδύα κέρσῃ\nἐσσυμένως, πταμένη δὲ διαμπερὲς ὄβριμος αἰχμὴ\nπρέμνον ἐς ὑψικόμοιο πάγη δρυὸς ἠέ νυ πεύκης·\nὣς ἄρα Πενθεσίλειαν ὁμῶς περικαλλέϊ ἵππῳ\nἀντικρὺ διάμησεν ὑπʼ ἔγχεϊ μαιμώωντι\nΠηλείδης· ἡ δʼ ὦκα μίγη κονίῃ καὶ ὀλέθρῳ\nεὐσταλέως ἐριποῦσα κατʼ οὔδεος· οὐδέ οἱ αἰδὼς\nᾔσχυνεν δέμας ἠΰ· τάθη δʼ ἐπὶ νηδύα μακρῷ\nδουρὶ περισπαίρουσα, θοῷ δʼ ἐπεκέκλιτο ἵππῳ·\nεὖτʼ ἐλάτη κλασθεῖσα βίῃ κρυεροῦ Βορέαο,\nἥν τέ που αἰπυτάτην ἀνά τʼ ἄγκεα μακρὰ καὶ ὕλην,\nοἷ αὐτῇ μέγʼ ἄγαλμα, τρέφει παρὰ πίδακι γαῖα·\nτοίη Πενθεσίλεια κατʼ ὠκέος ἤριπεν ἵππου\nθηητή περ ἐοῦσα· κατεκλάσθη δέ οἱ ἁλκή.\nΤρῶες δʼ ὡς ἐσίδοντο δαϊκταμένην ἐνὶ χάρμῃ,\nπανσυδίῃ τρομέοντες ἐπὶ πτόλιν ἐσσεύοντο\nἄσπετʼ ἀκηχέμενοι μεγάλῳ περὶ πένθεϊ θυμόν.\nὡς δʼ ὅτʼ ἀνʼ εὐρέα πόντον ἐπιβρίσαντος ἀήτεω\nναῦται νἦ ὀλέσαντες ὑπεκπροφύγωσιν ὄλεθρον,\nπαῦροι πολλὰ καμόντες ὀϊζυρῆς ἀλὸς εἴσω,\nὀψὲ δʼ ἄρα σφίσι γαῖα φάνη σχεδὸν ἠδὲ καὶ ἄστυ,\nτοὶ δὲ μόγῳ στονόεντι τετρυμένοι ἅψεα πάντα\nἐξ ἁλὸς ἀΐσσουσι μέγʼ ἀχνύμενοι περὶ νηὸς\nἠδʼ ἐτάρων, οὓς αἰνὸν ὐπὸ ζόφον ἤλασε κῦμα·\nὣς Τρῶες ποτὶ ἄστυ πεφυζότες ἐκ πολέμοιο\nκλαῖον πάντες Ἄρηος ἀμαιμακέτοιο θύγατρα\nκαὶ λαούς, οἳ δῆριν ἀνὰ στονόεσσαν ὄλοντο.\nΤῇδʼ ἔπικαγχλόων μεγάλʼ εὔχετο Πηλέος υἱός·\nκεῖσό νυν ἐν κονίῃσι κυνῶν βόσις ἠδʼ οἰωνῶν,\nδειλαίη· τίς γάρ σε παρήπαφεν ἀντίʼ ἐμεῖο\nἐλθέμεν; ἦ που ἔφησθα μάχης ἄπο νοστήσασα\nοἰσέμεν ἄσπετα δῶρα παρά Πριάμοιο γέροντος\nκτείνασʼ Ἀργείους· ἀλλʼ οὐ τόδε σοίγε νόημα\nἀθάνατοι ἐτέλεσσαν, ἐπεὶ μέγα φέρτατοί εἰμεν\nἡρώων, Δαναοῖσι φάος μέγα, Τρωσὶ δὲ πῆμα\nἠδὲ σοὶ αἰνομόρῳ, ἐπειή νύ σε Κῆρες ἐρεμναὶ\nκαὶ νόος ἐξορόθυνε γυναικῶν ἔργα λιποῦσαν\nβήμεναι ἐς πόλεμον, τόν περ τρομέουσι καὶ ἄνδρες.\nὣς εἰπὼν μελίην ἐξείρυσε Πηλέος υἱὸς\nὠκέος ἐξ ἵπποιο καὶ αἰνῆς Πενθεσιλείης·\nἄμφω δʼ ἀσπαίρεσκον ὑφʼ ἓν δόρυ δῃωθέντες.\nἀμφὶ δέ οἱ κρατὸς κόρυν εἵλετο μαρμαίρουσαν\nἠελίου ἀκτῖσιν ἀλίγκιον ἢ Διὸς· αἴγλῃ·\nτῆς δὲ καὶ ἐν κονίῃσι καὶ αἵματι πεπτηυίης\nἐξεφάνη ἐρατῇσιν ὑπʼ ὀφρύσι καλά πρόσωπα\nκαίπερ ἀποκταμένης. οἱ δʼ, ὡς ἴδον, ἀμφιέποντες\nἈργεῖοι θάμβησαν, ἐπεὶ μακάρεσσιν ἐῴκει.\nκεῖτο γὰρ ἐν τεύχεσσι κατὰ χθονὸς ἠΰτʼ ἀτειρὴς\nἌρτεμις ὑπνώουσα, Διὸς τέκος, εὖτε κάμῃσι\nγυῖα κατʼ οὔρεα μακρὰ θοοὺς βάλλουσα λέοντας·\nαὐτὴ γάρ μιν ἔτευξε καὶ ἐν φθιμένοισιν ἀγητὴν\nΚύπρις ἐϋστέφανος κρατεροῦ παράκοιτις Ἄρηος,\nὄφρα τι καὶ Πηλῆος ἀμύμονος υἱ̓͂ ἀκαχήσῃ.\nπολλοὶ δʼ εὐχετόωντο κατʼ οἰκία νοστήσαντες\nτοίης ἧς ἀλόχοιο ταρὰ λεχέεσσιν ἰαῦσαι.\nκαὶ δʼ Ἀχιλεὺς ἀλίαστον ἑῷ ἐνετείρετο θυμῷ,\nοὕνεκά μιν κατέπεφνε καὶ οὐκ ἄγε δῖαν ἄκοιτιν\nΦθίην εἰς εὔπωλον, ἐπεὶ μέγεθός τε καὶ εἶδος\nἔπλετʼ ἀμώμητός τε καὶ ἀθανάτῃσιν ὁμοίη.\nἌρεϊ δʼ ἔμπεσε πένθος ὑπὸ φρένας ἀμφὶ θυγατρὸς\nθυμὸν ἀκηχεμένῳ· τάχα δʼ ἔκθορεν Οὐλύμποιο\nσμερδαλέῳ ἀτάλαντος ἐΰ κτυπέοντι κεραυνῷ,\nὅν τε Ζεὺς προΐησιν, ὁ δʼ ἀκαμάτης ἀπὸ χειρὸς\nἔσσυται ἢ ἐπὶ πόντον ἀπείριτον ἢ ἐπὶ γαῖαν\nμαρμαίρων, τῷ δʼ ἀμφὶ μέγας πελεμίζετʼ Ὄλυμπος·\nτοῖος Ἄρης ταναοῖο διʼ ἠέρος ἀσχαλόων κῆρ\nἔσσυτο σὺν τεύχεσσιν, ἐπεὶ μόρον αἰνὸν ἄκουσε\nπαιδὸς ἑῆς· τῷ γάρ ῥα κατʼ οὐρανὸν εὐρὺν ἐόντι\nαὖραι μυθήσαντο θοαὶ Βορέαο θύγατρες\nκούρης αἰνὸν ὄλεθρον· ὁ δʼ ὡς κλύεν, ἶσος ἀέλλῃ\nἸδαίων ὀρέων ἐπεβήσατο· τοῦ δʼ ὑπὸ ποσσὶν\nἄγκεα κίνυτο μακρὰ βαθύρρωχμοί τε χαράδραι\nκαὶ ποταμοὶ καὶ πάντες ἀπειρέσιοι πόδες Ἴδης.\nκαί νύ κε Μυρμιδόνεσσι πολύστονον ὤπασεν ἦμαρ,\nεἰ μή μιν Ζεὺς αὐτὸς ἀπʼ Οὐλύμποιο φόβησε\nσμερδαλέῃς στεροπῇσι καὶ ἀργαλέοισι κεραυνοῖς,\nοἵ οἱ πρόσθε ποδῶν θαμέες ποτόωντο διʼ αἴθγης\nδεινὸν ἀπαιθόμενοι· ὁ δʼ ἄρʼ εἰσορόων ἐνόησε\nπατρὸς ἐριγδούποιο μέγα βρομέουσαν ὁμοκλήν·\nἔστη δʼ ἐσσύμενός περ ἐπὶ πτολέμοιο κυδοιμόν.\nὡς δʼ ὅτʼ ἀπʼ ἠλιβάτου σκοπιῆς περιμήκεα λᾶαν\nλάβρος ὁμῶς ἀνέμοισιν ἀπορρήξῃ Διὸς ὄμβρος,\nὄμβρος ἄρʼ ἠὲ κεραυνός, ἐπικτυπέουσι δὲ βῆσσαι\nλάβρα κυλινδομένοιο, ὁ δʼ ἀκαμάτῳ ὑπὸ ῥοίζῳ\nἔσσυτʼ ἁναθρώσκων μάλα ταρφέα, μέχρις ἵκηται\nχῶρον ἐπʼ ἰσόπεδον, σταίη δʼ ἄφαρ οὐκ ἐθέλων περ·\nὣς Διὸς ὄβριμος υἱὸς Ἄρης ἀέκοντί γε θυμῷ\nἔστη ἐπειγόμενός περ, ἐπεὶ μακάρων μεδέοντι\nπάντες ὁμῶς εἴκουσιν Ὀλύμπιοι, οὕνεκʼ ἄρʼ αὐτῶν\nπολλὸν ὑπέρτατός ἐστι, πέλει δέ οἱ ἄσπετος ἀλκή.\nπολλὰ δέ πορφύροντα θοὸς νόος ὀτρύνεσκεν\nἄλλοτε μέν Κρονίδαο μέγʼ ἀσχαλόωντος ἐνιπὴν\nσμερδαλέην τρομέοντα πρὸς οὐρανὸν ἀπονέεσθαι,\nἄλλοτε δʼ οὐκ ἀλέγειν σφετέρου πατρός, ἀλλʼ Ἀχιλῆι\nμῖξαι ἐν αἵματι χεῖρας ἀτειρέας. ὀψὲ δέ οἱ κῆρ\nμνήσαθʼ, ὅσοι καὶ Ζηνὸς ἐνὶ πτολέμοισι δάμησαν\nυἱέες, οἷς οὐδʼ αὐτὸς ἐπήρκεσεν ὀλλυμένοισιν·\nτοὔνεκʼ ἀπʼ Ἀργείων ἑκάς ἤϊεν· ἦ γὰρ ἔμελλεν\nκεῖσθαι ὁμῶς Τιτῆσι δαμεὶς στονόεντι κεραυνῷ,\nεἰ Διὸς ἀθανάτοιο παρὲκ νόον ἄλλα μενοίνα.\nκαὶ τότʼ ἀρήϊοι υἷες ἐϋσθενέων Ἀργείων\nσύλεομ ἐσσυμένως βεβροτωμένα τεύχεα νεκρῶν\nπάντῃ ἐπεσσύμενοι· μέγα δʼ ἄχνυτο Πηλέος υἱὸς\nκούρης εἰσορόων ἐρατὸν σθένος ἐν κουίῃσι·\nτοὔνεκά οἱ κραδίην ὀλοαὶ κατέδαπτον ἀνῖαι\nὁππόσον ἀμφʼ ἑτάροιο πάρος Πατρόκλοιο δαμέντος.\nΘερσίτης δέ μιν ἄντα κακῷ μέγα νείκεσε μύθῳ·\nὦ Ἀχιλεῦ φρένας αἰνέ, τίη νύ σευ ἤπαφε δαίμων\nθυμὸν ἐνὶ στέρνοισιν Ἀμαζόνος εἵνεκα λυγρῆς,\nἣ νῶιν κακὰ πολλὰ λιλαίετο μητίσασθαι;\nτῆς τοι ἐνὶ φρεσὶ σῇσι γυναιμανές ἦτορ ἔχουτι\nμέμβλεται ὡς ἀλόχοιο πολύφρονος, ἥν τʼ ἐπὶ ἕδνοις\nκουριδίην μνήστευσας ἐελδόμενος γαμέεσθαι.\nὥς σʼ ὄφελον κατὰ δῆριν ὑποφθαμένη βάλε δουρί,\nοὕνεκα θηλυτέρῃσιν ἄδην ἐπιτέρπεαι ἦτορ,\nοὐδέ νύ σοί τι μέμηλεν ἐνὶ φρεσὶν οὐλομένῃσιν\nἀμθʼ ἀρετῆς κλυτὸν ἔργου, ἐπὴν ἐσίδησθα γυναῖκα.\nσχέτλιε, ποῦ νύ τοί ἐστιν ἐῢ σθένος ἠδὲ νόημα;\nπῇ δὲ βίη βασιλῆος ἀμύμονος; οὐδέ τι οἶαθα\nὅσσον ἄχος Τρώεσσι γυναιμανέουσι τέτυκται;\nοὐ γὰρ τερπωλῆς ὀλοώτερον ἄλλο βροτοῖσιν\nἐς λέχος ἱεμένης, ἥ τʼ ἄφρονα φῶτα τίθησι\nκαὶ πινυτόν περ ἐόντα· πόνῳ δʼ ἄρα κῦδος ὀπηδεῖ·\nἀνδρὶ γὰρ αἰχμητῇ νίκης κλέος ἔργα τʼ Ἄρηος\nτερπνά· φυγοπτολέμῳ δὲ γυναικῶν εὔαδεν εὐνή.\nἦ μέγα νεικείων· ὁ δέ οἱ περιχώσατο θυμῷ\nΠηλείδης ἐρίθυμος· ἄφαρ δέ ἑ χειρὶ κραταιῇ\nτύψε κατὰ γναθμοῖο καὶ οὔατος· οἱ δʼ ἅμα πάντες\nἐξεχύθνσαν ὀδόντες ἐπὶ χθόνα, κάππεσε δʼ αὐτὸς\nπρηνής· ἐκ δέ οἱ αἷμα διὰ στόματος πεφόρητο\nἀθρόον· αἶψα δʼ ἄναλκις ἀπὸ μελέων φύγε θυμὸς\nἀνέρος οὐτιδανοῖο· χάρη δʼ ἄρα λαὸς Ἀχαιῶν·\nτοὺς γὰρ νείκεε πάμπαν ἐπεσβολίῃσι κακῇσιν\nαὐτὸς ἐὼν λωβητός· ὁ γὰρ Δαναῶν πέλεν αἰδώς.\nκαί ῥά τις ὧδʼ εἴπεσκεν ἀρηϊθόων Ἀργείων·\nοὐκ ἀγαθὸν βασιλῆας ὑβριζέμεν ἀνδρὶ χέρηι\nἀμφαδὸν οὔτε κρυφηδόν, ἐπεὶ χόλος αἰνὸς ὀπηδεῖ·\nἔστι Θέμις, καὶ γλῶσσαν ἀναιδέα τίνυται Ἄτη,\nἥ τʼ αἰεὶ μερόπεσσιν ἐπʼ ἄλγεσιν ἄλγος ἀέξει.\nὣς ἄρʼ ἔφη Δαναῶν τις· ὁ δʼ ἀσχαλόων ἐνὶ θυμῷ\nΠηνείδης ἐρίθυμος ἔπος ποτὶ τοῖον ἔειπεν·\nκεῖσό νυν ἐν κονίῃσι λελασμένος ἀφροσυνάων·\nοὐ γὰρ ἀμείνονι φωτὶ χρεών κακὸν ἀντίʼ ἐρίζειν·\nὣ καί που τὸ πάροιθεν Ὀδυσσῆος ταλαὸν κῆρ\nἀργαλέως ὤρινας ἐλέγχεα μυρία βάζων·\nἀλλʼ οὐ Πηλείδης τοι ὁμοίιος ἐξεφαάνθην,\nὅς σευ θυμὸν ἔλυσα καὶ οὐκέτι χειρὶ βαρείῃ\nπληξάμενος· σὲ δὲ πότμος ἀμείλιχος ἀμφεκάλυψεν,\nσῇ δʼ ὀλιγοδρανίῃ θυμὸν λίπες· ἀλλʼ ἀπʼ Ἀχαιῶν\nἔρρε καὶ ἐν φθιμένοισιν ἐπεσβολίας ἀγόρευε.\nὣς ἔφατʼ Αἰακίδαο θρασύφρονος ἄτρομος υἱός.\nΤυδείδης δʼ ἄρα μοῦνος ἐν Ἀργείοις Ἀχιλῆι\nχώετο Θερσίταο δεδουπότος, οὕνεκʼ ἄρʼ αὐτοῦ\nεὔχετʼ ἀφʼ αἵματος εἶναι, ἐπεὶ πέλεν ὃς μὲν ἀγαυοῦ\nΤυδέος ὄβριμος υἱός, ὁ δʼ Ἀγρίου ἰσοθέοιο,\nἀγρίου, ὅς τʼ Οἰνῆος ἀδελφεὸς ἔπλετο δίου·\nΟἰνεὺς δʼ υἱέα γείνατʼ ἀρήιον ἐν Δαναοῖσι\nΤυδέα· τοῦ δʼ ἐτέτυκτο πάϊς σθεναρὸς Διομήδης.\nτοὔνεκα Θερσίταο περὶ κταμένοιο χαλέφθη.\nκαί νύ κε Πηλείωνος ἐναντίου ἤρατο χεῖρας,\nεἰ μή μιν κατέρυξαν Ἀχαιῶν φέρτατοι υἷες,\nπολλὰ παρηγορέοντες ὁμιλαδόν· ὣς δὲ καὶ αὐτὸν\nΠηλείδην ἑτέρωθεν ἐρήτυον· ἦ γὰρ ἔμελλον\nἤδη καὶ ξιφέεσσιν ἐριδμαίνειν οἱ ἄριστοι\nἈργείων· τοὺς γάρ ῥα κακὸς χόλος ὀτρύνεσκεν.\nἀλλʼ οἱ μὲν πεπίθοντο παραιφασίῃσιν ἑταίρων.\nοἱ δὲ μέγʼ οἰκτείραντες ἀγαυὴν Πενθεσίλειαν\nἈτρεῖδαι βασιλῆες ἀγασσάμενοί ἑ καὶ αὐτοὶ\nΤρωσὶ δόσαν ποτὶ ἄστυ φέρειν ἐρικυδέος Ἴλου\nσὺν σφοῖσιν τεύχεσσιν, ἐπεὶ Πριάμοιο νόησαν\nἀγγελίην προϊέντος· ὁ γὰρ φρεσὶν ᾗσι μενοίνα\nκούρην ὀβριμόθυμον ὁμῶς τεύχεσσι καὶ Ἵππῳ\nἐς μέγα σῆμα βαλέσθαι ἀφνειοῦ Λαομέδοντος.\nκαί οἱ πυρκαϊὴν νηήσατο πρόσθε πόληος\nὑψηλήν, εὐρεῖαν· ὕπερθε δὲ θήκατο κούρην\nπολλοῖς σὺν κτεάτεσσιν, ὅσα κταμένῃ ἐπεῴκει\nἐν πυρὶ συγκείασθαι ἐϋκτεάνῳ βασιλείῃ·\nκαὶ τὴν μὲν κατέδαψε θοὸν μένος Ἡφαίστοιο,\nφλὸξ ὀλοή· λαοὶ δὲ περισταδὸν ἄλλοθεν ἄλλοι\nπυρκαϊὴν σβέσσαντο θοῶς εὐώδεϊ οἴνῳ.\nὀστέα δʼ ἀλλέξαντες ἄδην ἐπέχευαν σἄλειφα\nἡδὺ καὶ ἐς κοίλην χηλὸν θέσαν· ἀμφὶ δʼ ἄρʼ αὐτοῖς\nπίονα δημὸν ὕπερθε βάλον βοός, ἥ τʼ ἀγέλῃσιν\nἸδαίοις ἐν ὄρεσσι μετέπρεπε φερβομένῃσι.\nΤρῶες δʼ ὥστε θύγατρα φίλην περικωκύσαντες\nἀχνύμενοι τάρχυσαν ἐΰδμητον περὶ τεῖχος\nπύργῳ ἔπι προὔχοντι παρʼ ὀστέα Λαομέδοντος\nἦρα φέροντες Ἄρηι καὶ αὐτῇ Πενθεσιλείῃ.\nκαί οἱ παρκατέθαψαν Ἀμαζόνας, ὅσσαι ἅμʼ αὐτῇ\nἐσπόμεναι ποτὶ δῆριν ὑπʼ Ἀργείοισι δάμησαν·\nοὐ γάρ σφιν τύμβοιο πολυκλαύτοιο μέγηραν\nἈτρεῖδαι, Τρώεσσι δʼ ἐϋπτολέμοισιν ὄπασσαν\nἐκ βελέων ἐρύσασθαι ὁμῶς κταμένοισι καὶ ἄλλοις·\nοὐ γὰρ ἐπὶ φθιμένοισι πέλει κότος, ἀλλʼ ἐλεεινοὶ\nδήιοι οὐκέτʼ ἐόντες, ἐπὴν ἀπὸ θυμὸς ὄληται.\nἈργεῖοι δʼ ἀπάνευθε δόσαν πυρὶ πολλὰ κάρηνα\nἡρώων, οἳ δή δή ὁμοῦ κτάθεν ἠδʼ ἐδάμησαν\nΤρώων ἐν παλάμῃσιν ἀνὰ στόμα δηιοτῆτος,\nπολλὰ μάλʼ ἀχνύμενοι κταμένων ὕπερ. ἔξοχα δʼ ἄλλων\nἀμφʼ ἀγαθοῦ μύροντο Ποδάρκεος· οὐ γάρ ἐπʼ ἐσθλοῦ\nδεύετʼ ἀδελφειοῖο μάχῃ ἔνι Πρωτεσιλάου·\nἀλλʼ ὁ μὲν ἤδη πρόσθεν ὑφʼ Ἕκτορι κεῖτο δαϊχθεὶς\nἠΰς Πρωτεσίλαος· ὀ δʼ ἔγχεϊ Πενθεσιλείης\nβλήμενος Ἀργείοισι λυγρὸν περικάββαλε πένθος·\nτοὔνεκά οἱ πληθὺν μὲν ἀπόπροθι ταρχύσαντο\nτεθναότων· κείνῳ δέ πέριξ ἐβάλοντο καμόντες\nοἴῳ σῆμʼ ἀρίδηλον, ἐπεὶ θρασὺς ἔπλετο θυμῷ.\nνόσφι δὲ Θερσίταο λυγρὸν δέμας οὐτιδανοῖο\nθάψαντες ποτὶ νῆας ἐϋπρώρους ἀφίκοντο\nΑἰακίδην Ἀχιλῆα μέγα φρεσὶ κυδαίνοντες.\nἦμος δʼ αἰγλήεσσα κατʼ ὠκεανοῖο βεβήκει\nἠώς, ἀμφὶ δὲ γαῖαν ἐκίδνατο θεσπεσίη νύξ,\nδὴ τότʼ ἄρʼ ἐν κλισίῃς Ἀγαμέμνονος ἀφνειοῖο\nδαίνυτο Πηλείδαο βίη· σὺν δʼ ἄλλοι ἄριστοι\nτέρποντʼ ἐν θαλίῃς μέχρις ἠὼ δῖαν ἱκέσθαι.\nαὐτὰρ ἐπεὶ κορυφὰς ὀρέων ὑπέρ ἠχηέντων\nλαμπρὸν ὑπὲρ φάος ἦλθεν ἀτειρέος ἠελίοιο,\nοἱ μὲν ἄρʼ ἐν κλισίῃσιν Ἀχαιῶν ἄβριμοι υἷες\nγήθεον ἀκαμάτῳ μέγʼ ἐπευχόμενοι Ἀχιλῆι.\nΤρῶες δʼ αὖ μύροντο κατὰ πτόλιν· ἀμφὶ δὲ πύργους\nἐζόμενοι σκοπίαζον, ἐπεὶ φόβος ἔλλαβε πάντας,\nμὴ δή που μέγα τεῖχος ὑπερθόρῃ ὄβριμος ἀνήρ\nαὐτούς τε κτείνῃ κατά τε πρήσῃ πυρὶ πάντα.\nτοῖσι δʼ ἄρʼ ἀχνυμένοισι γέρων μετέειπε Θυμοίτης·\nὦ φίλοι, οὐκέτʼ ἔγωγε περὶ φρεσὶν οἶδα νοῆσαι,\nὅππως ἔσσεται ἄλκαρ ἀνιηροῦ πολέμοιο\nἝκτορος ἀγχεμάχοιο δεδουπότος, ὃς μέγα Τρώων\nκάρτος ἔην τὸ πάροιθε· καὶ οὐδʼ ὅ γε Κῆρας ἄλυξεν,\nἀλλʼ ἐδάμη παλάμῃσιν Ἀχιλλέος, ᾧ περ ὀΐω\nκαὶ θεὸν ἀντιάσαντα μάχῃ ἔνι δῃωθῆναι·\nοἵην τήνδʼ ἐδάμασσεν ἀνὰ κλόνον, ἥνπερ οἱ ἄλλοι\nἈργεῖοι φοβέοντο, δαΐφρονα Πενθεσίλειαν·\nκαὶ γὰρ ἔην ἔκπαγλος· ἔγωγέ μιν ὡς ἐνόησα,\nὠισάμην μακάρων τίνʼ ἀπʼ οὐρανοῦ ἐνθάδʼ ἱκέσθαι\nἡμῖν χάρμα φέρουσαν· ὃ δʼ οὐκ ἄρʼ ἐτήτυμον ἦεν.\nἀλλʼ ἄγε φραζώμεσθα, τί λώιον ἄμμι γένηται,\nἢ ἔτι που στυγεροῖσι μαχώμεθα δυσμενέεσσιν,\nἢ ἤδη φεύγωμεν ἀπʼ ἄστεος ὀλλυμένοιο·\nοὐ γὰρ ἔτʼ Ἀργείοισι δυνησόμεθʼ ἀντιφερίζειν\nμαρναμένου κατὰ δῆρ ιν ἀμειλίκτου Ἀχιλῆος.\nὣς ἄρʼ ἔφη· τὸν δʼ υἱὸς ἀμείβετο Λαομέδοντος·\nὦ φίλος ἠδʼ ἄλλοι Τρῶες σθεναροί τʼ ἐπίκουροι,\nμή νύ τι δειμαίνοντες ἑῆς χαζώμεθα πάτρης,\nμηδʼ ἔτι δυσμενέεσσι μαχώμεθα τῆλε πόληος,\nἀλλά που ἐκ πύργων καὶ τείχεος, εἰσόκεν ἔλθῃ\nΜέμνων ὀβριμόθυμος ἄγων ἀπερείσια φῦλα\nλαῶν, οἳ ναίουσι μελάμβροτον Αἰθιόπειαν.\nἤδη γάρ ῥα καὶ αὐτὸν ὀΐομαι ἀγχόθι γαίης\nἔμμεναι ἡμετέρης· ἐπεὶ ἦ νύ οἱ οὔτι νέον γε\nἀγγελίην προέηκα μέγʼ ἀχνύμενος περί θυμῷ·\nαὐτὰρ ὅ γʼ ἀσπασίως μοι ὑπέσχετο πάντα τελέσσαι\nἐλθὼν ἐς Τροίην· καί μιν σχεδὸν ἔλπομαι εἶναι.\nἀλλʼ ἄγε τλῆτʼ ἔτι βαιόν, ἐπεὶ πολὺ λώιόν ἐστι\nθαρσαλέως ἀπολέσθαι ἀνὰ κλόνον, ἠὲ φυγόντας\nζώειν ἀλλοδαποῖσι παρʼ ἀνδράσιν αἴσχἐ ἔχοντας.\nἦ ῥʼ ὁ γέρων· ἀλλʼ οὔτι σαόφρονι Πουλυδάμαντι\nἥνδανεν εἰσέτι δῆρις, ἐΰφρονα δʼ ἔκφατο μῦθον·\nεἰ μὲν δὴ Μέμνων τοι ἀριφραδέως κατένευσεν\nἡμέων αἰνὸν ὄλεθρον ἀπωσέμεν, οὔτι μεγαίρω\nμίμνειν ἀνέρα δῖον ἀνὰ πτόλιν· ἀλλʼ ἄρα θυμῷ\nδείδω, μὴ σὺν ἑοῖσι κιὼν ἑτάροισι δαμείη\nκεῖνος ἀνήρ, πολλοῖς δὲ καὶ ἄλλοις πῆμα γένηται\nἡμετέροις· δεινὸν γὰρ ἐπὶ σθένος ὄρνυτʼ Ἀχαιῶν.\nἀλλʼ ἄγε, μηδὲ πόληος ἑῆς ἀπὸ τῆλε φυγόντες\nαἴσχεα πολλὰ φέρωμεν ἀναλκείῃ ὑπὸ λυγρῇ\nἀλλοδαπὴν περόωντες ἐπὶ χθόνα, μηδʼ ἔτι πάτρῃ\nμίμνοντες κτεινώμεθʼ ὑπʼ Ἀργείων ὀρυμαγδοῦ,\nἀλλʼ ἤδη Δαναοῖσι, καὶ εἰ βραδύ, λώιον εἴη\nεἰσέτι κυδαλίμην Ἑλένην καὶ κτήματʼ ἐκείνης,\nἠμὲν ὅσα Σπάρτηθεν ἀνήγαγεν ἠδὲ καὶ ἄλλα,\nδιττάκι τόσσα φέροντας ὑπὲρ πόλιός τε καὶ αὐτῶν\nἐκδόμεν, ἕως οὐ κτῆσιν ἀνάρσια φῦλα δέδασται\nἡμετέρην, οὐδʼ ἄστυ κατήνυκε πῦρ ἀΐδηλον.\nνῦν δʼ ἄγʼ ἐμοὶ πείθεσθε περὶ φρεσίν· οὐ γὰρ ὁΐω\nἄλλον ἀμείνονα μῆτιν ἐνὶ Τρώεσσι φράσασθαι·\nεἴθʼ ὄφελον καὶ πρόσθεν ἐμῆς ἐπάκουσεν ἐφετμῆς\nἝκτωρ, ὁππότε μιν κατερήτυον ἔνδοθι πάτρης.\nὣς φάτο Πουλυδάμαντος ἐῢ σθένος· ἀμφὶ δὲ Τρῶες\nᾔνεον εἰσαΐοντες ἐνὶ φρεσίν, οὐδʼ ἀναφανδὸν\nμῦθον ἔφαν· πάντες γὰρ ἑὸν τρομέοντες ἄνακτα\nἅζοντʼ ἠδʼ Ἑλένην, κείνης ἕνεκʼ ὀλλύμενοί περ.\nτὸν δὲ καὶ ἐσθλὸν ἐόντα Πάρις μέγα νείκεσεν ἄντην·\nΠουλυδάμα, σὺ μὲν ἐσσὶ φυγοπτόλεμος καὶ ἄναλκις,\nοὐδὲ σοὶ ἐν στέρνοισι πέλει μενεδήιον ἦτορ,\nἀλλὰ δέος καὶ φύζα· σὺ δʼ εὔχεαι εἶναι ἄριστος\nἐν βουλῇ· πάντων δὲ χερείονα μήδεα οἶδας.\nἀλλʼ ἄγε δὴ σὺ μὲν αὐτὸς ἀπόσχεο δηιοτῆτος,\nμίμνε δʼ ἐνὶ μεγάροισι καθήμενος· αὐτὰρ οἱ ἄλλοι\nἀμφʼ ἐμὲ θωρήξονται ἀνὰ πτόλιν, εἴσοκε μῆχος\nεὕρωμεν θυμῆρες ἀνηλεγέος πολέμοιο·\nοὐ γὰρ νόσφι πόνοιο καὶ ἀργαλέου πολέμοιο\nἀνθρώποις μέγα κῦδος ἀέξεται ἠδὲ καὶ ἔργον·\nφύζα δὲ νηπιάχοισι μάλʼ εὔαδεν ἠδὲ γυναιξί·\nκείνῃς θυμὸν ἔοικας· ἐγὼ δέ τοι οὔτι πέποιθα\nμαρναμένῳ· πάντων γὰρ ἀμαλδύνεις θρασὺ κάρτος.\nἦ μέγα νεικείων· ὁ δὲ χωόμενος φάτο μῦθον\nΠουλυδάμας· οὐ γάρ οἱ ἐναντίον ἅζετʼ ἀῧσαι\nκεῖνος, ἐπεὶ στυγερὸς καὶ ἀτάσθαλος ἠδʼ ἀεσίφρων,\nὃς φίλα μὲν σαίνῃσιν ἐνωπαδόν, ἄλλα δὲ θυμῷ\nπορφύρει καὶ κρύβδα τὸν οὐ παρεόντα χαλέπτῃ·\nτῷ ῥα καὶ ἀμφαδίῃ μέγα νείκεσε δῖον ἄνακτα·\nὦ μοι ἐπιχθονίων πάντων ὀλοώτατε φωτῶν,\nσὸν θράσος ἤγαγε νῶιν ὀϊζύα, σὸς νόος ἔτλη\nδῆριν ἀπειρεσίην καὶ τλήσεται, εἰσόκε πάτρην\nσὺν λαοῖς σφετέροισι δαϊζομένην ἐσίδηαι·\nἀλλʼ ἐμὲ μὴ τοιόνδε λάβοι θράσος, ἀμφὶ δὲ τάρβος\nἀσφαλὲς αἰὲν ἔχοιμι, σόον δέ μοι οἶκον ὀφέλλοι.\nὣς ἄρʼ ἔφη. ὁ δʼ ἄρʼ οὔτι προσέννεπε Πουλυδάμαντα·\nμνήσατο γάρ, Τρώεσσιν ὅσας ἐφέηκεν ἀνίας\nἠδʼ ὁπόσας ἔτʼ ἔμελλεν, ἐπεί ῥά οἱ αἰθόμενον κῆρ\nμᾶλλον ἐφώρμαινεν θανέειν ἢ νόσφι γενέσθαι\nἀντιθέης Ἑλένης, ἧς εἵνεκα Τρώιοι υἷες\nὑψόθεν ἐσκοπίαζον ἀπʼ ἄστεος αἰπεινοῖο\nδέγμενοι Ἀργείους ἠδʼ Αἰακίδην Ἀχιλῆα.\nτοῖσι δʼ ἄρʼ οὐ μετὰ δηρὸν ἀρήιος ἤλυθε Μέμνων,\nΜέμνων κυανέοισι μετʼ Αἰθιόπεσσιν ἀνάσσων,\nὃς κίε λαὸν ἄγων ἀπερείσιον· ἀμφὶ δὲ Τρῶες\nγηθόσυνοί μιν ἴδοντο κατὰ πτόλιν, ἠΰτε ναῦται\nχείματος ἐξ ὀλοοῖο διʼ αἰθέρος ἀθρήσωσιν\nἤδη τειρόμενοι Ἑλίκης περιηγέος αἴγλην·\nὣς λαοὶ κεχάροντο περισταδόν, ἔξοχα δʼ ἄλλων\nΛαομεδοντιάδης· μάλα γάρ νύ οἱ ἦτορ ἐώλπει\nδῃώσειν πυρὶ νῆας ὑπʼ ἀνδράσιν Αἰθιόπεσσιν,\nοὕνεκʼ ἔχον βασιλῆα πελώριον ἠδὲ καὶ αὐτοὶ\nπολλοὶ ἔσαν καὶ πάντες ἐς Ἄρεα μαιμώωντες·\nτῷ ῥʼ ἄμοτον κύδαινεν ἐῢν γόνον Ἠριγενείης\nδωτίνῃς ἀγαθῇσι καὶ εὐφροσύνῃ τεθαλυίῃ·\nἀλλήλοις δʼ ὀάριζον ἐπʼ εἰλαπίνῃ καὶ ἐδωδῇ,\nὃς μὲν ἀριστῆας Δαναῶν καὶ ὅσʼ ἄλγἐ ἀνέτλη\nἐξενέπων, ὁ δὲ πατρὸς ἑοῦ καὶ μητέρος Ἠοῦς\nἀθάνατον βίον αἰέν, ἀπειρεσίης τε ῥέεθρα\nΤηθύος, ὠκεανοῦ τε βαθυρρόου ἱερὸν οἶδμα\nἠδέ καὶ ἀκαμάτου πέρατα χθονός, ἀντολίας τε\nἠελίου, καὶ πᾶσαν ἀπʼ ὠκεανοῖο κέλευθον\nμέχρις ἐπὶ Πριάμοιο πόλιν καὶ πρώονας Ἴδης,\nἠδὲ καὶ ὡς ἐδάϊξεν ὑπὸ στιβαρῇσι χέρεσσιν\nἀργαλέων Σολύμων ἱερὸν στρατόν, οἵ μιν ἰόντα\nεἶργον, ὃ καὶ σφίσι πῆμα καὶ ἄσχετον ὤπασε πότμον.\nκαὶ τὰ μὲν ὣς ἀγόρευε καὶ ὡς ἴδεν ἔθνεα φωτῶν\nμυρία· τοῦ δʼ ἀΐοντος ὑπὸ φρεσὶ τέρπετο θυμός,\nκαί ἑ καθαπτόμενος γεραρῷ προσεφώνεε μύθῳ·\nὦ Μέμνον, τό μὲν ἄρ με θεοὶ ποίησαν ἰδέσθαι\nσὸν στρατὸν ἠδὲ καὶ αὐτὸν ἐν ἡμετέροισι μελάθροις·\nὥς μοι ἔτι κρήνειαν, ἵνʼ Ἀργείους ἐσίδωμαι\nὀλλυμένους ἅμα πάντας ὑπʼ ἐγχείῃσι τεῇσι·\nκαὶ γὰρ δὴ μακάρεσσιν ἀτειρέσι πάντα ἔοικας\nἐκπάγλως, ὡς οὔτις ἐπιχθονίων ἡρώων·\nτῷ σʼ ὀΐν κείνοισι φόνον στονόεντα βαλέσθαι.\nνῦν δʼ ἄγε τέρπεο θυμὸν ἐπʼ εἰλαπίνῃσιν ἐμῇσι\nσήμερον· αὐτὰρ ἔπειτα μαχήσεαι, ὡς ἐπέοικεν.\nὣς εἰπὼν παλάμῃσι δέπας πολυχανδὲς ἀείρας\nΜέμνονα προφρονέως στιβαρῷ δείδεκτο κυπέλλῳ\nχρυσείῳ, τό ῥα δῶκε περίφρων ἀμφιγυήεις\nἭφαιστος κλυτὸν ἔργον, ὅτʼ ἤγετο Κυπρογένειαν,\nΖηνὶ μεγασθενέϊ· ὁ δʼ ἄρʼ ὤπασεν υἱέϊ δῶρον\nΔαρδάνῳ ἀντιθέῳ· ὁ δʼ Ἐριχθονίῳ πόρε παιδί·\nΤρωὶ δʼ Ἐριχθόνιος μεγαλήτορι· αὐτὰρ ὅ γʼ Ἰλῷ\nκάλλιπε σὺν κτεάτεσσιν· ὁ δʼ ὤπασε Λαομέδοντι·\nαὐτὰρ ὁ Λαομέδων Πριάμῳ πόρεν, ὅς μιν ἔμελλεν\nυἱέϊ δωσέμεναι· τὸ δέ οἱ θεὸς οὐκ ἐτέλεσσεν.\nκεῖνο δέπας περικαλλὲς ἐθάμβεεν ἐν φρεσὶ Μέμνων\nἀμφαφόων καὶ τοῖον ὑποβλήδην φάτο μῦθον·\nοὐ μὲν χρὴ παρὰ δαιτὶ πελώριον εὐχετάασθαι\nοὐδʼ ἄρʼ ὑποσχεσίην κατανευέμεν, ἀλλὰ ἕκηλον\nδαίνυσθʼ ἐν μεγάροισι καὶ ἄρτια μηχανάασθαι·\nεἴτε γὰρ ἐσθλός τʼ εἰμὶ καὶ ἄλκιμος εἴτε καὶ οὐκί,\nγνώσῃ ἐνὶ πτολέμῳ, ὁπότʼ ἀνέρος εἴδεται ἀλκή.\nνῦν δʼ ἄγε δὴ κοίτοιο μεδώμεθα, μηδʼ ἀνὰ νύκτα\nπίνωμεν· χαλεπὸς γὰρ ἐπειγομένοισι μάχεσθαι\nοἶνος ἀπειρέσιος καὶ ἀϋπνοσύνη ἀλεγεινή.\nὣς φάτο· τὸν δʼ ὁ γεραιὸς ἀγασσάμενος προσέειπεν·\nαὐτὸς ὅπως ἐθέλεις μεταδαίνυσο, πείθεο δʼ αὐτῷ·\nαὐ γὰρ ἐγώ σʼ ἀέκοντα βιήσομαι· οὐ γὰρ ἔοικεν\nοὔτʼ ἀπιόντʼ ἀπὸ δαιτὸς ἐρυκέμεν οὔτε μένοντα\nσεύειν ἐκ μεγάροιο· θέμις νύ τοι ἀνδράσιν αὕτως.\nὣς φάθʼ· ὁ δʼ ἐκ δόρποιο μεθίστατο· βῆ δὲ πρὸς εὐνὴν\nὑστατίην· ἅμα δʼ ἄλλοι ἔβαν κοίτοιο μέδεσθαι\nδαιτυμόνες· τάχα δέ σφιν ἐπήλυθε νήδυμος ὕπνος.\nαὐτὰρ ἐνὶ μεγάροισι Διὸς στεροπηγερέταο\nἀθάνατοι δαίνυντο· πατὴρ δʼ ἐν τοῖσι Κρονίων\nεὖ εἰδώς ἀγόρευε δυσηχέος ἔργα μόθοιο·\nἴστε θεοὶ περὶ πάντες ἐπεσσύμενον βαρὺ πῆμα\nαὔριον ἐν πολέμῳ· μάλα γὰρ πολλῶν μένος ἵππων\nὄψεσθʼ ἀμφʼ ὀχέεσσι δαϊζομένων ἑκάτερθεν\nἄνδρας δʼ ὀλλυμένους· τῶν καὶ πέρι κηδόμενός τις\nμιμνέτω ὑμείων μνδʼ ἀμφʼ ἐμὰ γούναθʼ ἱκάνων\nλισσέσθω· κῆρες γὰρ ἀμείλιχοί εἰσι καὶ ἡμῖν.\nὣς ἔφατʼ ἐν μέσσοισιν ἐπισταμένοισι καὶ αὐτοῖς,\nὄφρα καὶ ἀσχαλόων τις ἀπὸ πτολέμοιο τράπηται,\nμηδέ ἑ λισσόμενος περὶ υἱέος ἠὲ φίλοιο\nμαψιδίως ἀφίκηται ἀτειρέος ἔνδον Ὀλύμπου.\nκαὶ τὰ μὲν ὡς ἐσάκουσαν ἐριγδούπου Κρονίδαο,\nτλῆσαν ἐνὶ στερνοισι καὶ οὐ βασιλῆος ἔναντα\nμῆθον ἔφαν· μάλα γάρ μιν ἀπειρέσιον τρομέεσκον·\nἀχνύμενοι δʼ ἵκανον· ὅπῃ δόμος ἦεν ἑκάστου\nκαὶ λέχος· ἀμφὶ δὲ τοῖσι καὶ ἀθανάτοις περ ἐοῦσιν\nὕπνου βληχρὸν ὄνειαρ ἐπὶ βλεφάροισι τανύσθη.\nἦμος δʼ ἠλιβάτων ὀρέων ὑπερέσσυται ἄκρας\nλαμπρὸς ἀνʼ οὐρανὸν εὐρὺν ἑωσφόρος, ὅς τʼ ἐπὶ ἔργον\nἡδὺ μάλα κνώσσοντασʼ ἀμαλλοδετῆρας ἐγείρει·\nτῆμος ἀρήιον υἷα φαεσφόρου Ἠριγενείης\nὕστατος ὕπνος ἀνῆκεν· ὁδʼ ἐν φρεσὶ κάρτος ἀέξων\nἤδη δυσμενέεσσι λιλαίετο δηριάασθαι.\nἨὼς δʼ οὐρανὸν εὐρὺν ἀνήιεν οὐκ ἐθέλουσα.\nκαὶ τότε Τρῶες ἕσαντο περὶ χροῒ δήια τεύχη,\nτοῖσι δʼ ἅμʼ Αἰθίοπές τε καὶ ὁππόσα φῦλα πέλοντο\nἀμφὶ βίην Πριάμοιο συναγρομένων ἐπικούρων\nπανσυδίῃ· μάλα δʼ ὦκα πρὸ τείχεος ἐσσεύοντο\nκυανέοις νεφέεσσιν ἐοικότες, οἷα Κρονίων\nχείματος ὀρνυμένοιο κατʼ ἠέρα πουλὺν ἀγείρει.\nαἶψα δʼ ἄρʼ ἐπλήσθη πεδίον πᾶν· οἱ δʼ ἐκέχυντο\nἀκρίσι πυροβόροισιν ἀλίγκιον, αἵ τε φέρονται\nὡς νέφος ἢ πολὺς ὄμβρος ὑπὲρ χθονὸς εὐρυπέδοιο\nἄπλητοι μερόπεσσιν ἀεικέα λιμὸν ἄγουσαι·\nὣς οἱ ἴσαν πολλοί τε καὶ ὄβριμοι, ἀμφὶ δʼ ἀγυιαὶ\nστείνοντʼ ἐσσυμένων, ὑπὸ δʼ ἔγρετο ποσσὶ κονίη.\nἈργεῖοι δʼ ἀπάνευθεν ἐθάμβεον, εὖτʼ ἐσίδοντο\nἐσσυμένους· εἶθαρ δὲ περὶ χροῒ χαλκὸν ἕσαντο\nκάρτεϊ Πηλείδαο πεποιθότες· ὃς δʼ ἐνὶ μέσσοις\nἤιε Τιτήνεσσι πολυσθενέεσσιν ἐοικὼς\nκυδιόων ἵπποισι καὶ ἅρμασι· τοῦ δʼ ἄρα τεύχη\nπάντη μαρμαίρεσκον ἀλίγκιον ἀστεροπῇσιν.\nοἶος δʼ ἐκ περάτων γαιηόχου ὠκεανοῖο\nἔρχεται ἠέλιος φαεσίμβροτος οὐρανὸν εἴσω\nμφανόων, τραφερὴ δὲ γελᾷ περὶ γαῖα καὶ αἰθήρ·\nτοῖος ἐν Ἀργείοισι τότʼ ἔσσυτο Πηλέος υἱός.\nὣς δὲ καὶ ἐν Τρώεσσιν ἀρήιος ἤιε Μέμνων\nἌρεϊ μαιμώωντι πανείκελος, ἀμφὶ δὲ λαοὶ\nπροφρονέως ἐφέποντο παρεσσύμενοι βασιλῆι.\nαἶψα δʼ ἄρʼ ἀμφοτέρων δολιχαὶ πονέοντο φάλαγγες\nΤρώων καὶ Δαναῶν, μετὰ δʼ ἔπρεπον Αἰθιοπῆες·\nσὺν δʼ ἔπεσον καναχηδὸν ὁμῶς, ἅτε κύματα πόντου\nπάντοθεν ἐγρομένων ἀνέμων ὑπὸ χείματος ὥρῃ·\nἀλλήλους δʼ ἐδάϊζον ἐϋξέστῃς μελίῃσι\nβάλλοντες, μετὰ δέ σφι γόος καναχή τε δεδήει·\nὡς δʼ ὅτʼ ἐρίγδουποι ποταμοὶ μεγάλα στενάχωσιν\nεἰς ἅλα χευόμενοι, ὅτε λαβρότατος πέλει ὄμβρος\nἐκ Διός, εὖτʼ ἀλίαστον ἐπὶ νέφεα κτυπέωσι\nθηγόμενʼ ἀλλήλοισι, πυρὸς δʼ ἐξέσσυτʼ ἀϋτμή·\nὣς τῶν μαρναμένων μέγʼ ὑπαὶ ποσὶ γαῖα πελώρη\nἔβραχε, θεσπεσίου δὲ διʼ ἠέρος ἔσσυτʼ ἀϋτὴ\nσμερδαλέη· δεινὸν γὰρ ἐΰτεον ἀμφοτέρωθεν.\nἜνθʼ ἕλε Πηλείδης Θάλιον καὶ ἀμύμονα Μέντην\nἄμφω ἀριγνώτω, βάλε δʼ ἄλλων πολλὰ κάρηνα.\nεὖτʼ αἰγὶς βερέθροισιν ὑποχθονίοις ἐπορούσῃ\nλάβρος, ἄφαρ δέ τε πάντα κατὰ χθονὸς ἀμφιχέηται\nἐκ θεμέθλων· μάλα γάρ ῥα περιτρομέει βαθὺ γαῖα·\nὣς οἵ γʼ ἐν κονίῃσι κατήριπον ὠκέϊ πότμῳ\nαἰχμῇ Πηλείωνος· ὁ γὰρ μέγα μαίνετο θυμῷ.\nὣς δʼ αὕτως ἑτέρωθεν ἐῢς πάϊς Ἠριγενείης\nἈργείους ἐδέϊζε κακῇ ἐναλίγκιος Αἴσῃ,\nἥ τε φέρει λαοῖσι κακὸν καὶ ἀεικέα λοιγόν.\nπρῶτον δʼ εἷλε Φέρωνα διὰ στέρνοιο τυχήσας\nδούρατι λευγαλέῳ, ἐπὶ δʼ ἔκτανε δῖον Ἔρευθον,\nἄμφω ἐελδομένω πόλεμον καὶ ἀεικέα χάρμῃν,\nοἳ Θρύον ἀμφενέμοντο παρʼ Ἀλφειοῖο ῥεέθροις,\nκαί ῥʼ ὑπὸ Νέστορι βῆσαν ἐς Ἰλίου ἱερὸν ἄστυ·\nτοὺς δʼ ὁπότʼ ἐξενάριξεν, ἐπῴχετο Νηλέος υἱὸν\nκτεῖναί μιν μεμαώς· τοῦ δʼ Ἀντίλοχος θεοειδὴς\nπρόσθʼ ἐλθὼν ἴθυνε μακρὸν δόρυ, καί οἱ ἅμαρτε\nτυτθὸν ἀλευαμένοιο· φίλον δέ οἱ εἷλεν ἑταῖρον\nαἴθοπα Πυρρασίδην· ὁ δὲ χωσάμενος κταμένοιο\nἈντιλόχῳ ἐπιᾶλτο, λέων ὣς ὀβριμόθυμος\nκαπρίῳ, ὅς ῥα καὶ αὐτὸς ἐναντίον οἶδε μάχεσθαι\nἀνδράσι καὶ θήρεσσι, πέλει δέ οἱ ἄσπετος ὁρμή·\nὣς ὁ θοῶς ἐπόρουσεν, ὁ δʼ εὐρέϊ μιν βάλε πέτρῳ\nἈντίλοχος· τοῦ δʼ οὔτι λύθη κέαρ, οὕνεκσʼ ἄρʼ αὐτοῦ\nἀλγινόεντʼ ἀπάλαλκε φόνον κρατερὴ τρυφάλεια·\nσμερδαλέον δέ οἱ ἦτορ ἐνὶ στέρνοισιν ὀρίνθη\nβλημένου· ἀμφὶ δέ οἱ κόρυς ἴαχε· καί ῥʼ ἔτι μᾶλλον\nμαίνετʼ ἐπʼ Ἀντιλόχῳ. κρατερὴ δέ οἱ ἔζεεν ἀλκή·\nτοὔνεκα Νέστορος υἷα καὶ αἰχμητήν περ ἐόντα\nτύψεν ὑπὲρ μαζοῖο· διήλασε δʼ ὄβριμον ἔγχος\nἐς κραδίην, θνητοῖσιν ὅπῃ πέλει ὠκὺς ὄλεθρος.\nτοῦ δʼ ὑποδῃωθέντος ἄχος Δαναοῖσιν ἐτύχθη\nπᾶσι, μάλιστα δὲ πατρὶ περὶ φρένας ἤλυθε πένθος\nΝέστορι παιδὸς ἑοῖο παρʼ ὀφθαλμοῖσι δαμέντος·\nοὐ γὰρ δὴ μερόπεσσι κακώτερον ἄλγος ἔπεισιν,\nἢ ὅτε παῖδες ὄλωνται ἑοῦ πατρὸς εἰσορόωντος·\nτοὔνεκα καὶ στερεῇσιν ἀρηράμενος φρεσὶ θυμὸν\nἄχνυτο παιδὸς ἑοῖο κακῇ περὶ Κηρὶ δαμέντος·\nκέκλετο δʼ ἐσσυμένως Θρασυμήδεα νόσφιν ἐόντα·\nὄρσο μοι, ὦ Θρασύμηδες ἀγακλεές, ὄφρα φονῆα\nσεῖο κασιγνήτοιο καὶ υἱέος ἡμετέροιο\nνεκροῦ ἑκὰς σεύωμεν ἀεικέος, ἠὲ καὶ αὐτοὶ\nἀμφʼ αὐτῷ στονόεσσαν ἀναπλήσωμεν ὀϊζύν.\nεἰ δὲ σοὶ ἐν στέρνοισι πέλει δέος, οὐ σύ γʼ ἐμεῖο\nυἱὸς ἔφυς οὐδʼ ἐσσὶ Περικλυμένοιο γενέθλης,\nὅς τε καὶ Ἡρακλῆι καταντίον ἐλθέμεν ἔτλη.\nἀλλʼ ἄγε δὴ πονεώμεθʼ, ἐπεὶ μέγα κάρτος ἀνάγκη\nπολλάκι μαρναμένοισι καὶ οὐτιδανοῖσιν ὀπάζει.\nὣς φάτο· τοῦ δʼ ἀΐοντος ὑπὸ φρεσὶ σύγχυτο θυμὸς\nπένθεσι λευγαλέοισιν· ἄφαρ δέ οἱ ἤλυθεν ἄγχι\nΦηρεύς, ὅν ῥα καὶ αὐτὸν ἀποκταμένοιο ἄνακτος\nεἷλεν ἄχος· κρατεροῖο δʼ ἐναντία δηριάασθαι\nΜέμνονος ὡρμήθησαν ἀνʼ αἱματόεντα κυδοιμόν.\nὠς δʼ ὅταν ἀγρευτῆρε κατὰ πτύχας ὑληέσσας\nοὔρεος ἠλιβάτοιο λιλαιόμενοι μέγα θήρης\nἢ συὸς ἢ ἄρκτοιο καταντίον ἀΐσσωσι\nκτεινέμεναι μεμαῶτες, ὁ δʼ ἀμφοτέροις ἐπορούσας\nθυμῷ μαιμώωντι βίην ἀπαμύνεται ἀνδρῶν·\nὣς τότε καὶ Μέμνων φρόνεεν μέγα· τοὶ δέ οἱ ἄγχι\nἤλυθον· ἀλλά μιν οὔτι κατακτανέειν ἐδύναντο\nμακρῇσιν μελίῃσιν· ἀπέπλαγχθεν δέ οἱ αἰχμαὶ\nτῆλε χροός· μάλα γάρ που ἀπέτραπεν Ἠριγένεια·\nδούρατα δʼ οὐχ ἁλίως χαμάδις πέσεν· ἀλλʼ ὁ μὲν ὦκα\nἐμμεμαὼς κατέπεφνε Πολύμνιον υἷα Μέγητος\nΦηρεὺς ὀβριμόθυμος, ὁ δʼ ἔκτανε Λαομέδοντα\nΝέστορος ὄβριμος υἱὸς ἀδελφειοῖο χολωθείς,\nὃν Μέμνων ἐδάϊξε κατὰ μόθον, ἀμφὶ δʼ ἄρʼ αὐτῷ\nχερσὶν ὑπʼ ἀκαμάτῃσι λύεν παγχάλκεα τεύχη\nοὔτε βίην ἀλέγων Θρασυμήδεος οὔτε μὲν ἐσθλοῦ\nΦηρέος, οὕνεκα πολλὸν ὑπείροχος. οἱ δʼ ἅτε θῶε\nἀμφʼ ἔλαφον βεβαῶτα μέγαν φοβέοντο λέοντα\nοὔτι πρόσω μεμαῶτες ἔτʼ ἐλθέμεν· αἰνὰ δὲ Νέστωρ\nἐγγύθεν εἰσορόων ὀλοφύρετο, κέκλετο δʼ ἄλλους\nσφοὺς ἑτάρους δηίοισιν ἐπελθέμεν· ἂν δὲ καὶ αὐτὸς\nὥρμαινεν πονέεσθαι ἀφʼ ἅρματος, οὕνεκʼ ἄρʼ αὐτὸν\nπαιδὸς ἀποφθιμένοιο ποθὴ ποτὶ μῶλον ἄγεσκε\nπὰρ δύναμιν· μέλλεν δὲ φίλῳ περὶ παιδὶ καὶ αὐτὸς\nκεῖσθαι ὁμῶς κταμένοις ἐναρίθμιος, εἰ μὴ ἄρʼ αὐτὸν\nΜέμνων ὀβριμόθυμος ἐπεσσύμενον προσέειπεν\nαἰδεσθεὶς ἀνὰ θυμὸν ὁμήλικα πατρὸς ἑοῖο·\nὧ γέρον, οὔ μοι ἔοικε καταντία σεῖο μάχεσθαι\nπρεσβυτέροιο γεγῶτος, ἐπεί γʼ εὖ οἶδα νοῆσαι·\nἦ γὰρ ἔγωγʼ ἐφάμην σε νέον καὶ ἀρήιον ἄνδρα\nἀντιάαν δηίοισι· θρασὺς δέ μοι ἔλπετο θυμὸς\nχειρὸς ἐμῆς καὶ δουρὸς ἐπάξιον ἔμμεναι ἔργον.\nἀλλʼ ἀναχάζεο τῆλε μόθου στυγεροῦ τε φόνοιο,\nχάζεο, μή σε βάλοιμι καὶ οὐκ ἐθέλων περ ἀνάγκῃ,\nμηδὲ τεῷ περὶ παιδὶ πέσῃς μέγʼ ἀμείνονι φωτὶ\nμαρνάμενος, μὴ δή σε καὶ ἄφρονα μυθήσωνται\nἀνέρες· οὐ γὰρ ἔοικεν ὑπερτέρῳ ἀντιάασθαι.\nὣς φάτο· τὸν δʼ ἑτέρωθι γέρων ἠμείβετο μύθῳ·\nὦ Μέμνον, τὰ μὲν ἄρ που ἐτώσια πάντʼ ἀγορεύεις·\nοὐ μὲν γὰρ δηίοισι πονεύμενον εἵνεκα παιδὸς\nἀφραίνειν ἐρέει τις ἀνηλέα παιδοφονῆα\nνεκροῦ ἑκὰς σεύοντα κατὰ μόθον· ὡς ὄφελόν μοι\nἀλκὴ ἔτʼ ἔμπεδος ἦεν, ἵνα γνώῃς ἐμὸν ἔγχος·\nνῦν δὲ σὺ μὲν μάλα πάγχυ μέγʼ εὔχεαι, οὕνεκα θυμὸς\nθαρσαλέος νέου ἀνδρὸς ἐλαφρότερον δὲ νόημα·\nτῷ ῥα καὶ ὑψηλὰ φρονέων ἀποφώλια βάζεις.\nεἰ δέ μοι ἡβώωντι καταντίον εἰληλούθεις,\nοὐκ ἄν τοι κεχάροντο φίλοι κρατερῷ περ ἐόντι·\nνῦν δʼ ὥς τίς τε λέων ὑπὸ γήραος ἄχθομαι αἰνοῦ,\nὅν τε κύων σταθμοῖο πολυρρήνοιο δίηται\nθαρσαλέως, ὁ δʼ ἄρʼ οὔτι λιλαιόμενός περ ἀμύνει\nοἷ αὐτῷ, οὐ γάρ οἱ ἔτʼ ἔμπεδοί εἰσιν ὀδόντες\nοὐδὲ βίη, κρατερὸν δὲ χρόνῳ ἀμαθύνεται ἦτορ·\nὣς ἐμοὶ οὐκέτι κάρτος ἐνὶ στήθεσσιν ὄρωρεν,\nοἷόν. περ τὸ πάροιθεν· ὅμως δʼ ἔτι φέρτερός εἰμι\nπολλῶν ἀνθρώπων, παύροισι δέ γῆρας ὑπείκει\nἡμέτερον, τοῖς κάρτος ὁμῶς πέλει ἠδὲ καὶ ἥβη.\nὣς εἰπὼν ἀπὸ βαιὸν ἐχάσσατο· λεῖπε δʼ ἄρʼ υἷα\nκείμενον ἐν κονίῃσιν, ἐπεί νύ οἱ οὐκέτι πάμπαν\nγναμπτοῖς ἐν μελέεσσι πέλε σθένος ὡς τὸ πάροιθεν·\nγήραϊ γὰρ καθύπερθε πολυτλήτῳ βεβάρητο.\nὣς δʼ αὕτως ἀπόρουσεν ἑϋμμελίης Θρασυμήδης\nΦηρεύς τʼ ὀβριμόθυμος ἰδʼ ἄλλοι πάντες ἑταῖροι\nδειδιότες· μάλα γάρ σφιν ἐῴχετο λοίγιος ἀνήρ.\nὩς δʼ ὅτʼ ἀπὸ μεγάλων ὀρέων ποταμὸς βαθυδίνης\nκαχλάζων φορέηται ἀπειρεσίῳ ὀρυμαγδῷ\nὁππότε συννεφὲς ἦμαρ ἐπʼ ἀνθρώποισι τανύσσῃ\nΖεὺς κλονέων μέγα χεῖμα, περικτυπέουσι δὲ πάντῃ\nβρονταὶ ὁμῶς στεροπῇσιν ἄδην νεφέων συνιόντων\nθεσπεσίων, κοῖλαι δὲ περικλύζονται ἄρουραι\nὄμβρου ἐπεσσυμένοιο δυσηχέος, ἀμφὶ δὲ μακραὶ\nσμερδαλέον βοόωσι κατʼ οὔρεα πάντα χαράδραι·\nὣς Μέμνων σεύεσκεν ἐπʼ ᾐόνας Ἑλλησπόντου\nἈργείους· μετόπισθε δʼ ἐπισπόμενος κεράϊζε·\nπολλοὶ δʼ ἐν κονίῃσι καὶ αἵματι θυμὸν ἔλειπον\nΑἰθιόπων ὑπὸ χερσί· λύορῳ δʼ ἐφορύνετο γαῖα\nὀλλυμένων Δαναῶν. μέγα δʼ ἐν φρεσὶ γήθεε Μέμνων\nαἰὲν ἐπεσσύμενος δηίων στίχας· ἀμφὶ δὲ νεκρῶν\nστείνετο Τρώιον δὖδας· ὁ δʼ οὐκ ἀπέληγε κυδοιμοῦ·\nἔλπετο γὰρ Τρώεσσι φάος, Δαναοῖσι δὲ πῆμα\nἔσσεσθʼ· ἀλλά ἑ Μοῖρα πολύστονος ἠπερόρευεν\nἐγγύθεν ἱσταμένη καὶ ἐπὶ κλόνον ὀτρύνουσα.\nἀμφὶ δὲ οἱ θεράποντες ἐϋσθενέες πονέοντο,\nἈλκυονεὺς Νύχιός τε καὶ Ἀσιάδης ἐρίθυμος\nαἰχμητής τε Μένεκλος Ἀλέξιππός τε Κλύδων τε\nἄλλοι τʼ ἰωχμοῖο μεμαότες, οἵ ῥα καὶ αὐτοὶ\nκαρτύναντʼ ἀνὰ δῆριν ἑῷ πίσυνοι βασιλῆι.\nκαὶ τότε δή ῥα Μένεκλον ἐπεσσύμενον Δαναοῖσι\nΝηλείδης κατέπεφνεν. ὁ δʼ ἀσχαλόων ἑτάροιο\nΜέμνων ὀβριμόθυμος ἐνήρατο πουλὺν ὅμιλον·\nὡς δʼ ὅτε τις κραιπνῇσιν ἐπιβρίσας ἐλάφοισι\nθηρητὴρ ἐν ὄρεσσι λίνων ἔντοσθεν ἐρεμνῶν\nἰλαδὸν ἀγρομένῃσιν ἐς ὑστάτιον δόλον ἄγρης\nαἰζηῶν ἰότητι, κύνες δʼ ἐπικαγχαλόωσιν,\nπυκνὸν ὑλακτιόωντες, ὁ δʼ ἐμμεμαὼς ὑπʼ ἄκοντι\nκεμμάσιν ὠκυτάτῃσι φόνον στονόεντα τίθησιν·\nὣς Μέμνων ἐδάϊζε πολὺν στρατόν· ἀμφὶ δʼ ἑταῖροι\nγήθεον· Ἀργεῖοι δὲ περικλυτὸν ἄνδρʼ ἐφέβοντο.\nὡς δʼ ὁπότʼ ἐξεριπόντος ἀπʼ οὔρεος ἠλιβάτοιο\nπέτρου ἀπειρεσίοιο, τὸν ὑψόθεν ἀκάματος Ζεὺς\nὤσῃ ἀπὸ κρημνοῖο βαλὼν στονόεντι κεραυνῷ,\nτοῦ δʼ ἄρʼ ἀνὰ δρυρὰ πυκνὰ καὶ ἄγκεα μακρὰ ῥαγέντος\nβῆσσαι ἐπικτυπέουσι, περιτρομέουσι δʼ ἀνʼ ὕλην,\nεἴ που μῆλʼ ὑπένερθε κυλινδομένοιο νέμονται\nἢ βόες ἠέ τινʼ ἄλλα, καὶ ἐξαλέονται ἰόντος\nῥιπὴν ἀργαλέην καὶ ἀμείλιχον· ὣς ἄρʼ Ἀχαιοὶ\nΜέμνονος ὄβριμον ἔγχος ἐπεσσυμένοιο φέβοντο.\nκαὶ τότε δὴ κρατεροῖο μόλε σχεδὸν Αἰακίδαο\nΝέστωπ, ἀμφὶ δὲ παιδὶ μέγʼ ἀχνύμενος φάτο μῦθον·\nὦ Ἀχιλεῦ μέγα ἕρκος ἐϋσθενέων Ἀργείων,\nὤλετό μοι φίλος υἱός, ἔχει δέ μοι ἔντεα Μέμνων\nτεθνεότος, δείδω δὲ κυνῶν μὴ κῦρμα γένηται·\nἀλλὰ θοῶς ἐπάμυνον, ἐπεὶ φίλος ὅστις ἑταίρου\nμέμνηται κταμένοιο καὶ ἄχνυται οὐκέτʼ ἐόντος.\nὣς φάτο· τοῦ δʼ ἀΐπμτπς ὑπὸ φρένας ἔμπεσε πένθος·\nΜέμνονα δʼ ὡς ἐνόησεν ἀνὰ στονόεντα κυδοιμὸν\nἈργείους ἰληδὸν ὑπʼ ἔγχεϊ δηιόωντα,\nαὐτίκα κάλλιπε Τρῶας, ὅσους ὑπὸ χερσὶ δάϊξεν\nἀμφʼ ἄλλῃσι φάλαγξι, καὶ ἰσχανόων πολέμοιο\nἤλυθέ οἱ κατέναντα χολούμενος Ἀντιλόχοιο\nἠδʼ ἄλλων κταμένων· ὁ δʼ ἀνείλετο χείρεσι πέτρην,\nτήν ῥα βροτοὶ θέσαν οὖρον ἐϋστάχυος πεδίοιο,\nκαὶ βάλεν ἀκαμάτοιο κατʼ ἀσπίδα Πηλείωνος\nδῖος ἀνήρ· ὁ δʼ ἄρʼ οὔτι τρέσας περιμήκεα πέτρην\nσὐτίκα οἱ σχεδὸν ἦλθε μακρὸν δόρυ πρόσθε τιταίνων,\nπεζός, ἐπεί ῥά οἱ ἵπποι ἔσαν μετόπισθε κυδοιμοῦ,\nκαί οἱ δεξιὸν ὦμον ὑπὲρ σάκεος στυφέλιξεν·\nὃς δὲ καὶ οὐτάμενός περ ἀταρβίϊ μάρνατο θυμῷ·\nτύψε δʼ ἄρʼ Αἰακίδαο βραχίονα δουρὶ κραταιῷ·\nτοῦ δʼ ἐχύθη φίλον αἷμα· χάρη δʼ ἄρʼ ἐτώσιον ἥρως,\nκαί μιν ἄφαρ προσέειπεν ὑπερφιάλοις ἐπέεσσι·\nνῦν σʼ ὀΐω μόρον αἰνὸν ἀναπλήσειν ὑπʼ ὀλέθρῳ\nχερσὶν ἐμῇσι δαμέντα καὶ οὐκέτι μῶλον ἀλύξαι.\nσχέτλιε, τίπτε σὺ Τρῶας ἀνηλεγέως ὀλέεσκες\nπάντων εὐχόμενος πολὺ φέρτατος ἔμμεναι ἀνδρῶν,\nμητρός τʼ ἀθανάτης Νηρηίδος; ἀλλὰ σοὶ ἤδη\nἤλυθεν αἴσιμον ἦθαρ, ἐπεὶ θεόθεν γένος εἰμὶ\nἨοῦς ὄβριμος υἱός, ὃν ἔκποθι λειριόεσσαι\nἙσπερίδες θρέψαντο παρὰ ῥόον ὠκεανοῖο.\nτοὔνεκά σευ καὶ δῆριν ἀμείλιχον οὐκ ἀλεείνω\nεἰδὼς μητέρα δῖαν, ὅσον προφερεστέρη ἐστὶ\nΝηρεΐδος, τῆς αὐτὸς ἐρεύχεαι ἔκγονος εἶναι·\nἡ μὲν γὰρ μακάρεσσι καὶ ἀνθρώποισι φαείνει,\nτῇ ἐπὶ πάντα τελεῖται ἀτείρεος ἔνδον Ὀλύμπου\nἐσθλά τε καὶ κλυτὰ ἔργα, τά τʼ ἀνδράσι γίνετʼ ὄνειαρ·\nἡ δʼ ἐν ἁλὸς κευθμῶσι καθημένη ἀτρυγέτοισι\nναίει ὁμῶς κήτεσσι μετʼ ἰχθύσι κυδιόωσα\nἄπρηκτος καὶ ἀΐστος· ἐγὼ δέ μιν οὐκ ἀλεγίζω\nοὐδέ μιν ἀθανάτῃσιν ἐπουρανίῃσιν ἐΐσκω.\nὣς φάτο· τὸν δʼ ἐνένιπε θρασὺς πάϊς Αἰακίδαο·\nὦ Μέμνον, πῇ νῦν σε κακαὶ φρένες ἐξορόθυναν\nἐλθέμεν ἀντίʼ ἐμεῖο καὶ ἐς μόθον ἰσοφαρίζειν;\nὃς σέο φέρτερός εἰμι βίῃ γενεῇ τε φυῇ τε\nΖνηὸς ὑπερθύμοιο λαχὼν ἀριδείκετον αἷμα\nκαὶ σθεναροῦ Νηρῆος, ὃς εἰναλίας τέκε καύρας\nΝηρεΐδας, τὰς δή ῥα θεοὶ τίουσʼ ἐν Ὀλύμπῳ,\nπασάων δὲ μάλιστα Θέτιν κλυτὰ μητιόωσαν,\nοὕνεκά που Διόνυσον ἑοῖς ὑπέδεκτο μελάθροις,\nὁππότε δειμαίνεσκε βίην ὀλοοῖο Λυκούργου,\nἠδὲ καὶ ὡς Ἥφαιστον ἐΰφρονα χαλκεοτέχνην\nδέξαθʼ ἑπῖσι δόμοισιν ἀπʼ Οὐλύμποιο πεσόντα,\nαὐτόν τʼ Ἀργικέραυνον ὅπως ὑπελύσατο δεσμῶν·\nτῶν μιμνησκόμενοι πανδερκέες Οὐρανίωνες\nμητέρʼ ἐμὴν τίουσι Θέτιν ζαθέῳ ἐν Ὀλύμπῳ.\nγνώσῃ δʼ ὡς θεός ἐστιν, ἐπὴν δόρυ χάλκεον εἴσω\nἐς τεὸν ἧπαρ ἵκηται ἐμῇ βεβλημένον ἀλκῇ·\nἝκτορα γὰρ Πατρόκλοιο, σὲ δʼ Ἀντιλόχοιο χολωθεὶς\nτίσομαι· οὐ γὰρ ὄλεσσας ἀνάλκιδος ἀνδρὸς ἑταῖρον.\nἀλλὰ τί νηπιάχοισιν ἐοικότες ἀφραδέεσσιν\nἕσταμεν ἡμετέρων μυθεύμενοι ἔργα τοκήων\nἠδʼ αὐτῶν; ἐγγὺς καὶ Ἄρης, ἐγγὺς δὲ καὶ ἀλκή.\nὣς εἰπὼν παλάμῃσι λάβεν πολυμήκετον ἆορ\nΜέμνων δʼ αὖθʼ ἑτέρωθι, καὶ ὀτραλέως συνόρουσαν·\nτύπτον δʼ ἀλλήλων ἄμοτον φρεσὶ μαιμώωντες\nἀσπίδας, ἃς Ἥφαιστος ὑπʼ ἀμβροσίῃ κάμε τέχνῃ,\nπυκνὰ συναΐσσοντες· ἐπέψαυον δὲ λόφοισιν\nἀλλήλαις ἑκάτερθεν ἐρειδόμεναι τρυφάλειαι.\nΖεὺς δὲ μέγʼ ἀμφοτέροισι φίλα φρονέων βάλε κάρτος,\nτεῦξε δʼ ἄρʼ ἀκαμάτους καὶ μείζονας, οὐδὲν ὁμοίους\nἀνδράσιν, ἀλλὰ θεοῖσιν· ἔρις δʼ ἐπεγήθεεν ἄμφω.\nοἱ δʼ αἰχμὴν μεμαῶτες ἄφαρ χροὸς ἐντὸς ἐλάσσαι\nμεσσηγὺς σάκεός τε καὶ ὑψιλόφου τρυφαλείης\nπολλάκις ἰθύνεσκον ἑὸν μένος, ἄλλοτε δʼ αὖτε\nβαιὸν ὑπὲρ κνημῖδος, ἔνερθε δὲ δαιδαλέοιο\nθώρηκος βριαροῖσιν ἀρηρότος ἀμφὶ μέλεσσιν,\nἄμφω ἐπειγόμενοι· περὶ δέ σφισιν ἄμβροτα τεύχη\nἀμφʼ ὤμοις ἀράβησε· βοὴ δʼ ἵκετʼ αἰθέρα δῖον\nΤρώων Αἰθιόπων τε καὶ Ἀργείων ἐριθύμων\nμαρναμένων ἑκάτερθε· κόνις δʼ ὑπὸ ποσσὶν ὀρώρει\nἄχρις ἐς οὐρανὸν εὐρύν, ἐπεὶ μέγα κίνυτο ἔργου.\nΕὖτʼ ὀμίχλη κατʼ ὄρεσφιν ὀρινομένου ὑετοῖο,\nὁππότε δὴ κελάδοντεζ ἐνιπλήθονται ἔναυλοι\nὕδατος ἐσσυμένοιο, βρέμει δʼ ἄρα πᾶσα χαράδρη\nἄσπετον, οἱ δʼ ἄρα πάντες ἐπιτρομέουσι νομῆες\nχειμάρρους ὀμίχλην τε φίλην ὀλοοῖσι λύκοισιν\nἠδʼ ἄλλοις θήρεσσιν, ὅσους τρέφει ἄσπετος ὕλη·\nὣς τῶν ἀμφὶ πόδεσσι κόνις πεπότητʼ ἀλεγεινή,\nἥ ῥά τε καὶ φάος ἠῢ κατέκρυφεν ἠελίοιο\nαἰθέρʼ ἐπισκιάουσα· κακὴ δʼ ὑπεδάμνατʼ ὀϊζὺς\nλαοὺς ἐν κονίῃ τε καὶ αἰνομόρῳ ὑσμίνῃ.\nκαὶ τὴν μὲν μακάρων τις ἀπώσατο δηιοτῆτος\nἐσσυμένως· ὀλοαὶ δὲ θοὰς ἑκάτερθε φάλαγγας\nκῆρες ἐποτρύνεσκον ἀπειρέσιον πονέεσθαι\nδῆριν ἀνὰ στονόεσσαν· Ἄρης δʼ οὐ λῆγε φόνοιο\nλευγαλέου, πάντη δὲ πέριξ ἐφορύνετο γαῖα\nαἵματος ἐκχυμένοιο· μέλας δʼ ἐπετέρπετʼ Ὄλεθρος·\nστείνετο δὲ κταμένων πεδίον μέγα θʼ ἱππόβοτόν τε,\nὁππόσον ἀμφὶ ῥοαῖς Σιμόεις καὶ Ξάνθος ἐέγργει\nἼδηθεν κατιόντες ἐς ἱερὸν Ἑλλήσποντον.\nἈλλʼ ὅτε δὴ πολλὴ μέν ἄδην μηκύνετο δῆρις\nμαρναμένων, ἶσον δὲ μένος τέτατʼ ἀμφοτέποισι,\nδὴ τότε τούς γʼ ἀπάνευθεν Ὀλύμπιοι εἰσορόωντες,\nοἱ μὲν θυμὸν ἔτερπον ἀτειρέϊ Πηλείωνι,\nοἱ δʼ ἄπα Τιθωνοῖο καὶ Ἠοῦς υἱέϊ δίῳ.\nὑψόθι δʼ οὐρανὸς εὐρὺς ἐπέβραχεν· ἀμφὶ δὲ πόντος\nἴαχε· κυανέη δὲ πέπιξ ἐλελίζετο γαῖα\nἀμφοτέρων ὑπὸ ποσσί· περιτρομέοντο δὲ πᾶσαι\nἀμφὶ Θέτιν Νηρῆος ὑπερθύμοιο θύγατρες\nὀβρίμου ἀμφʼ Ἀχιλῆος ἰδʼ ἄσπετα δειμαίνοντο·\nδείδιε δʼ Ἠριγένεια φίλῳ περὶ παιδὶ καὶ αὐτὴ\nἵπποις ἐμβεβαυῖα διʼ αἰθέρος· αἱ δέ οἱ ἄγχι\nἨελίοιο θύγατρες ἐθάμβεον ἑστηυῖαι\nθεσπεσιον περὶ κύκλον, ὃν ἠελίῳ ἀκάμαντι\nΖεὺς πόρεν εἰς ἐνιαυτὸν ἐῢν δρόμον, ᾦ περὶ πάντα\nζώει τε φθινύθει τε περιπλομένοιο κατʼ ἦμαρ\nνωλεμέως αἰῶνος ἑλισσομένων ἐνιαυτῶν.\nκαί νύ κε δὴ μακάρεσσιν ἀμείλιχος ἔμπεσε δῆρις,\nεἰ μὴ ὑπʼ ἐννεσίῃσι Διὸς μεγαλοβρεμέταο\nδοιαὶ ἄρʼ ἀμφοτέροισι θοῶς ἑκάτερθε παρέσταν\nκῆρες, ἐρεμναίη μὲν ἔβη ποτὶ Μέμνονος ἦτορ,\nφαιδρὴ δʼ ἀμφʼ Ἀχιλῆα δαΐφρονα· τοὶ δʼ ἐσιδόντες\nἀθάνατοι μέγʼ ἄϋσαν, ἄφαρ δʼ ἕλε τοὺς μὲν ἀνίη\nλευγαλέη, τοὺς δʼ ἠῢ καὶ ἀγλαὸν ἔλλαβε χάρμα.\nἥρωες δʼ ἐμάχοντο καθʼ αἱματόεντα κυδοιμὸν\nἔμπεδον, οὐδέ τι Κῆρας ἐποιχομένας ἐνόησαν\nθυμὸν καὶ μέγα κάρτος ἐπʼ ἀλλήλοισι φέροντες·\nθαίης κε στονόεντα κατὰ μόθον ἤματι κείνῳ\nμάρνασθʼ ἠὲ Γίγαντας ἀτειρέας ἠὲ κραταιοὺς\nΤιτῆνας· σθεναρὴ γὰρ ἐπί σφισι δῆρις ὀρώρει,\nἠμὲν ὅτε ξιφέεσσι συνέδραμον, ἠδʼ ὅτε λᾶας\nβάλλον ἐπεσσύμενοι περιμήκεας· οὐδέ τις αὐτῶν\nχάζετο βαλλομένων, οὐδʼ ἔτρεσαν, ἀλλʼ ἅτε πρῶνες\nἕστασαν ἀδμῆτες καταείμενοι ἄσπετον ἀλκήν·\nἄμφω γὰρ μεγάλοιο Διὸς γένος εὐχετόωντο·\nτοὔνεκʼ ἄρα σφίσι δῆριν ἴσην ἐτάνυσσεν Ἐνυὼ\nπολλὸν έπειδομένοισιν ἐπὶ χρόνον ἐν δαῒ κείνῃ,\nαὐτοῖς ἠδʼ ἑτάροισιν ἀταρβέσιν, οἳ μετʼ ἀνάκτων\nνωλεμέως πονέοντο μεμαότες, ἄχρι καμόντων\nαἰχμαὶ ἀνεγνάμφθησαν ἐν ἀσπίσιν· οὐδέ τις ἦεν\nθεινομένων ἑκάτερθεν ἀνούτατος, ἀλλʼ ἄρα πάντων\nἐκ μελέων εἰς οὖδας ἀπέρρεεν αἶμα καὶ ἱδρὼς\nαἰὲν ἐρειδομένων, κεκάλυπτο δὲ γαῖα νέκυσσιν\nοὐρανὸνς ὡς νεξέεσσιν ἐς αἰγοκερῆα κιόντος\nἠελίου, ὅτε πόντον ὑποτρομέει μέγα ναύτης.\nτοὺς δʼ ἵπποι χρεμέθοντες ἐπεσσυμένοις ἅμα λαοῖς\nτεθνεότας στείβεσκον, ἅτʼ ἄσπετα φύλλα κατʼ ἄλσος\nχείματος ἀρχομένου μετὰ τηλεθόωσαν ὀπώρην.\nοἱ δέ που ἐν νεκύεσσι καὶ αἵματι δηριόωντο\nυἱῆες μακάρων ἐρικυδέες, οὐδʼ ἀπέληγον\nἀλλήλοις κοτέοντες· ἔρις δʼ ἴθυνε τάλαντα\nὑσμίνης ἀλεγεινά, τὰ δʼ οὐκ ἔτι ἶσα πέλοντο·\nἀλλʼ ἄρα Μέμνονα δῖον ὑπὸ στέρνοιο θέμεθλα\nΠηλείδης οὔτησε· τὸ δʼ ἀντικρὺ μέλαν ἆορ\nἐξέθορεν· τοῦ δʼ αἶψα λύθη πολύηρατος αἰών·\nκάππεσε δʼ ἐς μέλαν αἷμα, βράχεν δέ οἱ ἄσπετα τεύχη·\nγαῖα δʼ ὑπες μαράγησε, καὶ ἀμφεφόβηθεν ἑταῖροι·\nτὸν δʼ ἄρα Μυρμιδόνες μὲν ἐσύλεον· ἀμφὶ δὲ Τρῶες\nφεῦγον· ὁ δʼ αἶψα δίωκε μένος μέγα λαίλαπι ἶσος.\nἨὼς δʼ ἐστονάχησε καλυψα μένη νεφέεσσιν·\nἠχλύνθη δʼ ἄρα γαῖα. θοοὶ δʼ ἅμα πάντες ἀῆται\nμητρὸς ἐφημοσύνῃσι νίῃ φορέοντο κελεύθῳ\nἐς πεδίον Πριάμοιο καὶ ἀμφεχέοντο θανόντι,\nἦκα δʼ ἀνηρείψαντο θοῶς Ἠώιον υἷα,\nκαί ἑ φέρον πολιοῖο διʼ ἠέρος· ἄχνυτο δέ σφι\nθυμὸς ἀδελφειοῖο δεδουπότος· ἀμφὶ δʼ ἄρʼ αἰθὴρ\nἔστενε. τοῦ δʼ ἐπὶ γαῖαν ὅσαι πέσον αἱματόεσσαι\nἐκ μελέων ῥαθάμιγγες, ἐν ἀνθρώποισι τέτυκται\nσῆμα καὶ ἐσσομένοις· τὰς γὰρ θεοὶ ἄλλοθεν ἄλλην\nεἰς ἓν ἀγειράμενοι ποταμὸν θέσαν ἠχήεντα,\nτόν ῥά τε Παφλαγόνειον ἐπιχθόνιοι καλέουσι\nπάντες, ὅσοι ναίουσι μακρῆς ὑπὸ δειράσιν Ἴδης·\nὅς τε καὶ αἱματόεις τραφερὴν ἐπινίσσεται αἶαν,\nὁππότε Μέμνονος ἦμαρ ἔῃ λυγρόν, ᾧ ἔνι κεῖος\nκάτθανε· λευγαλέη δὲ καὶ ἄσχετος ἔσσυται ὀδμὴ\nἐξ ὕδατος· φαίης κεν ἔθʼ ἕλκεος οὐλομένοιο\nπυθομένους ἰχῶρας ἀποπνείειν ἀλεγεινόν.\nἀλλὰ τὸ μὲν βουλῇσι θεῶν γένεθʼ. οἱ δʼ ἐπέτοντο\nἨοῦς ὄβριμον υἷα θοοὶ φορέοντες ἀῆται\nτυτθὸν ὑπέρ γαίης δνοφερῇ κεκαλυμμένον ὄρφνῃ·\nοὐδὲ μὲν Αἰθιοπῆες ἀποκταμένοιο ἄνακτος\nνόσφιν ἀπεπλάγχθησαν, ἐπεὶ θεὸς αἶψα καὶ αὐτοὺς\nἦγε λιλαιομένοισι βαλὼν τάχος, οἶον ἔμελλον\nοὐ μετὰ δηρὸν ἔχοντες ἐπηέριοι φορέεσθαι·\nτοὔνεχʼ ἕποντʼ ἀνέμοισιν ὀδυρόμενοι βασιλῆα.\nὡς δʼ ὅταν ἀγρευτῆρος ἐνὶ ξυλόχοισι δαμέντος\nἢ συὸς ἠὲ λέοντος ὑπὸ βλοσυρῇσι γένυσσι\nσῶμʼ ἀναειρόμενοι μογεροὶ φορέουσιν ἑταῖροι\nἀχνύμενοι, μετὰ δέ σφι κύνες ποθέοντες ἄνακτα\nκνυζηθμῷ ἐφέπονται ἀνιηρῆς ἕνεκʼ ἄγρης·\nὣς οἵ γε προλιπόντες ἀνηλέα δηιοτῆτα\nλαιψηροῖς ἐφέποντο μέγα στενάχοντες ἀήταις\nἀχλύϊ θεσπεσίῃ κεκαλυμμένοι, ἀμφὶ δὲ Τρῶες\nκαὶ Δαναοὶ θάμβησαν ἅμα σφετέρῳ βασιλῆι\nπάντας ἀϊστωθέντας, ἀπειρεσίῃ δʼ ἀνὰ θυμὸν\nἀμφασίῃ βεβόληντο. νέκυν δʼ ἀκάμαντες ἀῆται\nΜέμνονος ἀγχεμάχοιο θέσαν βαρέα στενάχουτες\nπὰρ ποταμοῖο ῥέεθρα βαθυρρόου Αἰσήποιο,\nᾗχί τε Νυμσάων καλλιπλοκάμων πέλει ἄλσος\nκαλόν, ὃ δὴ μετόπισθε μακρὸν περὶ σῆμα βάλοντο\nΑἰσηποῖο θύγατρες ἄδην πεπυκασμένον ὕλῃ\nπαντοίῃ· καὶ πολλὰ θεαὶ περικωκύσαντο,\nυἱέα κυδαίνουσαι ἐϋθρόνου Ἠριγενείης.\nδύσετο δʼ ἠελίοιο φάος· κατὰ δʼ ἤλυθεν Ἠὼς\nοὐρανόθεν κλαίουσα φίλον τέκος, ἀμφὶ δʼ ἄρʼ αὐτῇ\nκοῦραι ἐϋπλόκαμοι δυοκαίδεκα, τῇσι μέμηλεν\nαἰὲν ἑλισσομένου Ὑπερίονος αἰπά κέλευθα\nνύξ τε καὶ ἠριγένεια καὶ ἐκ Διὸς ὁππόσα βουλῆς\nγίνεται, οὗ περὶ δῶμα καὶ ἀρρήκτους πυλεῶνας\nστρωφῶντʼ ἔνθα καὶ ἔνθα πέριξ λυκάβαντα φέρουσαι\nκαρποῖσι βρίθοντα κυλινδομένου περὶ κύκλου\nχειμῶνος κρυεροῖο καὶ εἴαρος ἀνθεμόεντος\nἠδὲ θέρευς ἐρατοῖο πολυσταφύλοιό τʼ ὀπώρης.\nαἱ τότε δὴ κατέβησαν ἀπʼ αἰθέρος ἠλιβάτοιο\nἄσπετʼ ὀδυρόμεναι περὶ Μέμνονα σὺν δʼ ἄρα τῇσι\nΠληιάδες μύροντο· περίαχε δʼ οὔρεα μακρὰ\nκαὶ ῥόος Αἰσήποιο· γόος δʼ ἄλλητος ὀρώρει.\nἡ δʼ ἄρʼ ἐνὶ μέσσῃσιν ἐῷ περὶ παιδὶ χυθεῖσα\nμακρὸν ἀνεστονάχνησε πολύστονος Ἠριγένεια·\nὤλεό μοι, φίλε τέκνον, ἐῇ δʼ ἄρα μητέρι πένθος\nἀργαλέον περίθηκας· ἐγὼ δʼ οὐ σεῖο δαμέντος\nτλήσομαι ἀθανάτοισιν ἐπουρανίοισι φαείνειν,\nἀλλὰ καταχθονίων ἐσλύσομαι αἰνὰ βέρεθρα,\nψυχὴ ὅπου σέο νόσφιν ἀποφθιμένοιο ποτᾶται,\nγαῖαν ἀμαυρώσουσα καὶ οὐρανὸν ἠδὲ θάλασσαν\nπάντʼ ἐπικιδναμένου χάεος καὶ ἀεικέος ὄρφνης,\nὄφρα τι καὶ Κρονίδαο πρεὶ φρένας ἄλγος ἵκηται·\nοὐ γὰρ ἀτιμοτέρη Νηρηίδος ἐκ Διὸς αὐτοῦ\nπάντʼ ἐπιδερκομένη, πάντʼ ἐς τέλος ἄχρις ἄγουσα·\nμαψιδίως γὰρ ἐμὸν φάος οὐ νῦν ὠπίσατο Ζεύς.\nτοὔνεχʼ ὑπὸ ζόφον εἶμι· Θέτιν δʼ ἐς Ὄλυμπον ἀγέσθω\nἐξ ἁλός, ὄφρα θεοῖσι καὶ ἀνθρώποισι φαείνῃ·\nαὐτὰρ ἐμοὶ στονόεσσα μετʼ οὐρανὸν εὔαδεν ὄρφνη,\nμὴ δὴ σεῖο φονῆι φάος περὶ σῶμα βάλοιμι.\nὣς φαμένης ῥέε δάκρυ κατʼ ἀμβροσίοιο προσώπου\nἀενάῳ ποταμῷ ἐναλίγκιον· ἀμφὶ δὲ νεκρῷ\nδεύετο γαῖα μέλαινα· συνάχνυτο δʼ ἀμβροσίη Νὺξ\nπαιδὶ φίλῃ, καὶ πάντα κατέκρυφεν οὐρανὸς ἄστρα\nἀχλύϊ καὶ νεφέεσσι φέρων χάριν Ἠριγενείῃ.\nΤρῶες δʼ ἄστεος ἔνδον ἔσαν περὶ Μέμνονι θυμὸν\nἀχνύμενοι· πόθεον γὰρ ὁμῶς ἑτάροισιν ἄνακτα.\nοὐδὲ μὲν Ἀργεῖοι μέγʼ ἐγήθεον, ἀλλὰ καὶ αὐτοὶ\nἐν πεδίῳ κταμένοισι παρʼ ἀνδράσιν αὖλιν ἔχοντες\nἄμφω ἐϋμμελίην μὲν Ἀχιλλέα κυδαίνεσκον,\nἈντίλοχον δʼ ἄρα κλαῖον· ἔχον δʼ ἅμα χάρματι πένθος.\nπαννυχίη δʼ ἀλεγεινὸν ἀνεστονάχιζε γοῶσα\nἨώς· ἀμφὶ δέ οἱ κέχυτο ζόφος· οὐδέ τι θυμῷ\nἀντολίης ἀλέγιζε, μέγαν δʼ ἤχθηρεν Ὄλυμπον.\nἄγχι δέ οἱ μάλα πολλὰ ποδώκεες ἔστενον ἵπποι\nγαῖαν ἐπιστείβοντες ἀηθέα, καὶ βασίλειαν\nἀχνυμένην ὁρόωντες, ἐελδόμενοι μέγα νόστου.\nΖεὺς δʼ ἄμοτον βρόντησε χολούμενος, ἀμφὶ δὲ γαῖα\nκινήθη περὶ πᾶσα· τρόμος δʼ ἕλεν ἄμβροτον Ἠῶ.\nτὸν δʼ ἄρα καρπαλίμως μελανόχροες Αἰθιοπῆες\nθάψαν ὀδυρόμενοι· τοὺς δʼ Ἠριγένεια βοῶπις\nπόλλʼ ὀλοφυρομένους κρατεροῦ περὶ σήματι παιδὸς\nοἰωνοὺς ποίησε καὶ ἠέρι δῶκε φέρεσθαι,\nτοὺς καὶ νῦν καλέουσι βροτῶν ἀπερείσια φῦλα\nΜέμνονας· οἵ ῥʼ ἐπὶ τύμβον ἔτι σφετέρου βασιλῆος\nἐσσύμενοι γοόωσι κόνιν καθύπερθε χέοντες\nσήματος· ἀλλήλοις δὲ περικλονέουσι κυδοιμὸν\nΜέμνονι ἦρα φέροντες· ὁ δʼ εἰν Ἀΐδαο δόμοισιν\nἠέ που ἐν μακάρεσσι κατʼ Ἠλύσιον πέδον αἴης\nκαγχαλάᾳ· καὶ θυμὸν ἰαίνεται ἄμβροτος Ἠὼς\nδερκομένη· τοῖσιν δὲ πέλει πόνος ἄχρι καμόντες\nεἷς ἕνα δῃώσωνται ἀνὰ κλόνον, ἠὲ καὶ ἄμφω\nπότμον ἀναπλήσωσι πονεύμενοι ἀμφὶς ἄνακτα.\nκαὶ τὰ μὲν ἐννεσίῃσι φαεσφόρου Ἠριγενείης\nοἰωνοὶ τελέουσι θοοί· τότε δʼ ἄμβροτος Ἠὼς\nοὐρανὸν εἰσανόρουσεν ὁμῶς πολυαλδέσιν Ὥραις,\nαἵ ῥά μιν οὐκ ἐθέλουσαν ἀνήγαγον ἐς Διὸς οὖδας\nπαρφάμεναι μύθοισιν, ὅσοις βαρὺ πένθος ὑπείκει,\nκαίπερ ἔτʼ ἀχνυμένην. ἡ δʼ οὐ λάθεθʼ οἶο δρόμοιο·\nδείδιε γὰρ δὴ Ζηνὸς ἄδην ἄλληκτον ἐνιπήν,\nἐξ οὗ πάντα πέλονται, ὅσʼ ὠκεανοῖο ῥέεθρα\nἐντὸς ἔχει καὶ γαῖα καὶ αἰθομένων ἕδος ἄστρων.\nτῆς ἄρα Πληιάδες πρότεραι ἴσαν· ἡ δὲ καὶ αὐτὴ\nαἰθερίας ὤιξε πύλας, ἐκέδασσε δ ἄρʼ αἴγλην.\nαὐτὰρ ἐπεὶ φάος ἦλθεν ἐϋθρόνου Ἠριγενείης,\nδὴ τότʼ ἄρʼ Ἀντιλόχοιο νέκυν ποτὶ νῆας ἔνεικαν\nαἰχμηταὶ Πύλιοι μεγάλα στενάχοντες ἄνακτα\nκαί μιν ταρχύσαντο παρʼ ᾐόσιν Ἑλλησπόντου\nπολλὰ μάλʼ ἀχνύμενοι· περὶ δʼ ἔστενον ὄβριμοι υἷες\nἈργείων· πάντας γὰρ ἀμείλιχον ἄμφεχε πένθος\nΝέστορι ἦρα φέροντας· ὁ δʼ οὐ μέγα δάμνατο θυμῷ·\nἀνδρὸς γὰρ πινυτοῖο περὶ φρεσὶ τλήμεναι ἄλγος\nθαρσαλέως καὶ μή τι κατηφιόωντʼ ἀκάχησθαι.\nΠηλείδης δʼ ἑτάροιο χολούμενος Ἀντιλόχοιο\nσμερδνὸν ἐπὶ Τρώεσσι κορύσσετο· τοὶ δέ καὶ αὐτοὶ\nκαίπερ ὑποτρομέοντες ἐϋμμελίην Ἀχιλῆα\nτείχεος ἐξεχέοντο μεμαότες, οὕνεκʼ ἄρα σφι\nκῆρες ἐνὶ στέρνοισι θράσος βάλον· ἦ γὰρ ἔμελλον\nπολλοὶ ἀνοστήτοιο κατελθέμεν Ἀϊδονῆος\nχερσὶν ὕπʼ Αἰακίδαο δαΐφρονος, ὅς ῥα καὶ αὐτὸς\nφθεῖσθαι ὁμῶς ἤμελλε παρὰ Πριάμοιο πόληι.\nαἶψα δʼ ἄρʼ ἀμφοτέρωθε συνήλυθον εἰς ἕνα χῶρον\nΤρώων ἔθνεα πολλὰ μενεπτολέμων τʼ Ἀργείων\nμαιμώωντʼ ἐς Ἄρηα διεγρομένου πολέμοιο.\nΠηλείδης δʼ ἐν τοῖσι πολὺν περιδάμνατο λαὸν\nδυσμενέων· πάντῃ δὲ φερέσβιος αἵματι γαῖα\nδεύετο, καὶ νεκύεσσι περιστείνοντο ῥέεθρα\nΞάνθου καὶ Σιμόεντος· ὁ δʼ ἑσπόμενος κεράϊζε\nμέχρις ἐπὶ πτολίεθρον, ἐπεὶ φόβος ἄμφεχε λαούς.\nκαί νύ κε πάντας ὄλεσσε, πύλας δʼ εἰς οὖδας ἔρεισε\nθαιρῶν ἐξερύσας, ἢ καὶ συνέαξεν ὀχῆας\nδόχμιος ἐγχριμφθείς, Δαναοῖσι δὲ θῆκε κέλευθον\nἐς Πριάμοιο πόληα, διέπραθε δʼ ὄλβιον ἄστυ,\nεἰ μή οἱ μέγα Φοῖβος ἀνηλέϊ χώσατο θυμῷ,\nὡς ἴδεν ἄσπετα φῦλα δαϊκταμένων ἡρώων.\nαἶψα δʼ ἀπʼ Οὐλύμποιο κατήλυθε θηρὶ ἐοικὼς\nἰοδόκην ὤμοισιν ἔχων καὶ ἀναλθέας ἰούς·\nἔστη δʼ Αἰακίδαο καταντίον· ἀμφὶ δʼ ἄρʼ αὐτῷ\nγωρυὸς καὶ τόξα μὲγʼ ἴαχεν· ἐκ δέ οἱ ὄσσων\nπῦρ ἄμοτον μάρμαιρε· ποσὶν δʼ ὑπεκίνυτο γαῖα.\nσμερδαλέον δʼ ἤϋσε μέγας θεός, ὄφρʼ Ἀχιλῆα\nτρέψῃ ἀπὸ πτολέμοιο θεοῦ ὄπα ταρβήσαντα\nθεσπεσίην, καὶ Τρῶας ὑπὲκ θανάτοιο σαώσῃ·\nχάζεο, Πηλείδη, Τρώων ἑκάς, οὐ γὰρ ἔοικεν\nοὔ σʼ ἔτι δυσμενέεσσι κακὰς ἐπὶ κῆρας ἰάλλειν,\nμή σε καὶ ἀθανάτων τις ἀπʼ Οὐλύμποιο χαλέψῃ.\nὣς ἄρʼ ἔφη· ὁ δʼ ἄρʼ οὔτι θεοῦ τρέσεν ἄμβροτον αὐδήν·\nἤδη γάρ οἱ Κῆρες ἀμείλιχοι ἀμφεποτῶντο·\nτοὔνεκʼ ἄρʼ οὐκ ἀλέγιζε θεοῦ, μέγα δʼ ἴαχεν ἄντην·\nΦοῖβε, τί ἤ με θεοῖσι καὶ οὐ μεμαῶτα μάχεσθαι\nὀτρύνεις Τρώεσσιν ὑπερφιάλοισιν ἀμύνων;\nἤδη γὰρ καὶ πρόσθε μʼ ἀποστρέψας ὀρυμαγδοῦ\nἤπαφες, ὁππότε πρῶτον ὑπεξεσάωσας ὀλέθρου\nἝκτορα, τῷ μέγα Τρῶες ἀνὰ πτόλιν εὐχετόωντο.\nἀλλʼ ἀναχάζεο τῆλε καὶ ἐς μακάρων ἕδος ἄλλων\nἔρχεο, μή σε βάλοιμι καὶ ἀθάνατόν περ ἐόντα.\nὣς εἰπὼν ἀπάτερθε θεὸν λίπε, βῆ δʼ ἐπὶ Τρῶας,\nοἵ ῥʼ ἔτι που φεύγεσκον ἀεὶ προπάροιθε πόληος,\nκαὶ τοὺς μὲν σεύεσκεν· ὁ δʼ ἀσχαλόων ἐνὶ θυμῷ\nΦοῖβος ἑὸν κατὰ θυμὸν ἔπος ποτὶ τοῖον ἔειπεν·\nὦ πόποι, ὡς ὅ γε μαίνετʼ ἀνὰ φρένας· ἀλλά οἱ οὔτι\nοὐδʼ αὐτὸς Κρονίδης ἔτʼ ἀλέξεται οὔτε τις ἄλλος\nοὕτω μαργαίνοντι καὶ ἀντιόωντι θεοῖσιν.\nὣς ἄρʼ ἔφη, καὶ ἄϊστος ὁμοῦ νεφέεσσιν ἐτύχθη·\nἠέρα δʼ ἐσσάμενος στυγερὸν προέηκε Βέλεμνον,\nκαί ἑ θοῶς οὔτησε κατὰ σφυρόν· αἶψα δʼ ἀνῖαι\nδῦσαν ὑπὸ κραδίην· ὁ δʼ ἀνετράπετʼ ἠΰτε πύργος,\nὅν τε βίη τυφῶνος ὑποχθονίῃ στροφάλιγγι\nῥήξῃ ὑπὲρ δαπέδοιο κραδαινομένης βαθὺ γαίης·\nὣς ἐκλίθη δέμας ἠῢ κατʼ οὔδεος Αἰακίδαο.\nἀμφὶ δὲ παπτήνας ὀλοὸν καὶ\n† ἔπος ἀκράαντον ὁμόκλα·\nτίς νύ μοι αἰνὸν ὀϊστὸν ἐπιπροέηκε κρυφηδόν;\nτλήτω μευ κατέναντα καὶ εἰς ἀναφανδὸν ἱκέσθαι,\nὄφρα δέ οἱ μέλαν αἷμα καὶ ἔγκατα πάντα χυθείη\nἡμετέρῳ περὶ δουρὶ καὶ Ἄϊδα λυγρὸν ἵκηται·\nοἶδα γὰρ ὡς οὔτις με δυνήσεται ἐγγύθεν ἐλθὼν\nἐγχείῃ δαμάσασθαι ἐπιχθονίων ἡρώων,\nοὐδʼ εἴπερ στέρνοισι μάλʼ ἄτρομον ἦτορ ἔχῃσιν,\nἄτρομον ἦτορ ἔχῃσι λίην καὶ χάλκεος εἴη·\nκρύβδα δʼ ἀνάλκιδες αἰὲν ἀγαυοτέρους λοχόωσι.\nτῷ μευ ἴτω κατέναντα, καὶ εἰ θεὸς εὔχεται εἶναι\nχωόμενος Δαναοῖς, ἐπεὶ ἦ νύ μοι ἦτορ ἔολπεν\nἔμμεναι Ἀπόλλωνα λυγρῇ κεκαλυμμένον ὄρφνῃ.\nὣς γάρ μοι τὸ πάροιθε φίλη διεπέφραδε μήτηρ\nκείνου ὑπαὶ βελέεσσιν ὀϊζυρῶς ἀπολέσθαι\nΣκαιῇς ἀμφὶ πύλῃσι· τὸ δʼ οὐκ ἀνεμώλιον ἦεν.\nἦ καὶ λυγρὸν ὀϊστὸν ἀμειλίκτοισι χέρεσσιν\nἕλκεος ἐξείρυσσεν ἀναλθέος· ἐκ δέ οἱ αἷμα\nἔσσυτο τειρομένοιο· πότμος δέ οἱ ἦτορ ἐδάμνα.\nἀσχαλόων δʼ ἔρριψε βέλος· τὸ δʼ ἄρʼ αἶψα κιοῦσαι\nπνοιαὶ ἀνηρείψαντο, δόσαν δέ μιν Ἀπόλλωνι\nἐς Διὸς οἰχομένῳ ζάθεον πέδον· οὐ γὰρ ἐῴκει\nἄμβροτον ἰὸν ὀλέσθαι ἀπʼ ἀθανάτοιο μολόντα.\nδεξάμενος δʼ ὅ γε κραιπνὸς ἀφίκετο μακρὸν Ὄλυμπον\nἄλλων ἀθανάτων ἐς ὁμήγυριν, ᾗχι μάλιστα\nπανσυδίῃ ἀγέροντο μάχην ἐσορώμενοι ἀνδρῶν·\nοἱ μὲν γὰρ Τρώεσσι μενοίνεον εὖχος ὀρέξαι\nοἱ δʼ αὖτʼ Ἀργείοις, διὰ δʼ ἄνδιχα μητιόωντες\nδέρκοντο κτείνοντας ἀνὰ μόθον ὀλλυμένους τε.\nτὸν δʼ ὁπότʼ εἰσενόησε Διὸς πινυτὴ παράκοιτις,\nαὐτίκα μιν νείκεσσεν ἀνιηροῖς ἐπέεσσιν·\nΦοῖβε, τί ἢ τόδʼ ἔρεξας ἀτάσθαλον ἤματι τῷδε,\nλησάμενος κείνοιο, τὸν ἀθάνατοι γάμον αὐτοὶ\nἀντιθέῳ Πηλῆι συνήρσαμεν; ἐν δὲ σὺ μέσσοις\nδαινυμένοις ἤειδες, ὅπως Θέτιν ἀργυρόπεζαν\nΠηλεὺς ἤγετʼ ἄκοιτιν ἁλὸς μέγα λαῖτμα λιποῦσαν,\nκαί σευ φορμίζοντος ἐπήιεν ἀθρόα φῦλα,\nθῆρές τʼ οἰωνοί τε βαθυσκόπελοί τε κολῶναι\nκαὶ ποταμοὶ καὶ πᾶσα βαθύσκιος ἤιεν ὕλη.\nἀλλὰ τά γʼ ἐξελάθου, καὶ ἀμείλιχον ἔργον ἔρξας\nκτείνας ἀνέρα δῖον, ὃν ἀθανάτοισι σὺν ἄλλοίς\nνέκταρ ἀποσπένδων ἠρήσαο παῖδα γενέσθαι\nἐκ Θέτιδος Πηλῆι· τεῆς δʼ ἐπελήσαο ἀρῆς\nἦρα φέρων λαοῖσι κραταιοῦ Λαομέδοντος,\nᾧ πάρα βουκολέεσκες· ὁ δʼ ἀθάνατόν περ ἐόντα\nθνητὸς ἐὼν ἀκάχιζε· σὺ δʼ ἀφρονέων ἐνὶ θυμῷ\nἦρα φέρεις Τρώεσσι λελασμένος ὅσσʼ ἐμόγησας.\nσχέτλιος, οὔ νύ τι οἶδας ἐνὶ φρεσὶ λευγαλέῃσιν,\nοὔθʼ ὅτις ἀργαλέος καὶ ἐπάξιος ἄλγεα πάσχειν,\nοὔθʼ ὅτις ἀθανάτοισι τετιμένος· ἦ γὰρ Ἀχιλλεὺς\nἤπιος ἄμμι τέτυκτο καὶ ἐξ ἡμέων γένος ἦεν.\nἀλλʼ οὐ μὰν Τρώεσσιν ἐλαφρότερον πόνον οἴω\nἔσσεσθʼ Αἰακίδαο δεδουπότος, οὕνεκʼ ἄρʼ αὐτοῦ\nυἱὸς ἀπὸ Σκύροιο θοῶς ἐς ἀπηνέα δῆριν\nἈργείοις ἐπαρωγὸς ἐλεύσεται εἴκελος ἀλκὴν\nπατρὶ ἑῷ· πολέσιν δὲ κακὸν δηίοισι πελάσσει.\nἦ νυ σοὶ οὐ Τρώων ἐπιμέμβλεται, ἀλλʼ Ἀχιλῆι\nἀμφʼ ἀρετῆς ἐμέγηρας, ἐπεὶ πέλε φἐρτατος ἀνδρῶν;\nνήπιε, πῶς ἔτι σοῖσιν ἐν ὄμμασι Νηρηίνην\nὄψει ἐν ἀθανάτοισι Διὸς ποτὶ δώματʼ ἰοῦσαν,\nἥ σε πάρος κύδαινε καὶ ὡς φίλον ἔδρακεν υἷα;\nἦ μέγα νεικείουσα πολυσθενέος Διὸς υἷα\nἭρη ἀκηχεμένη· ὁ δʼ ἄρʼ οὐκ ἀπαμείβετο μύθῳ·\nἅζετο γὰρ παράκοιτιν ἑοῦ πατρὸς ἀκαμάτοιο·\nοὐδέ οἱ ὀφθαλμοῖαι καταντίον εἰσοράασθαι\nἔσθενεν, ἀλλʼ ἀπάνευθε θεῶν ἄλληκτον ἐόντων\nἧστο κατωπιόων· ἄμοτον δέ οἱ ἐακύζοντο\nἀθάνατοι κατʼ Ὄλυμπον ὅσοι Δαναοῖσιν ἄμυνον·\nὅσσοι δʼ αὖ Τρώεσσι μενοίνεον εὖχος ὀρέξαι,\nκεῖνοί μιν κύδαινον ἐνὶ φρεσὶ καγχαλόωντες\nκρύβδʼ Ἥρης· πάντες γὰρ ἐναντίον Οὐρανίωνες\nἅζοντʼ ἀσχαλόωσαν. ὁ δʼ οὔπω λήθετο θυμοῦ\nΠηλείδης· ἔτι γάρ οἱ ἀμαιμακέτοις ἐνὶ γυίοις\nἔζεεν αἷμα κελαινὸν ἐελδομένοιο μάχεσθαι.\nοὐδʼ ἄρα οἱ Τρώων τις ἐτόλμα ἐγγὺς ἱκέσθαι\nβλημένου, ἀλλʼ ἀπάνευθεν ἀφέστασαν, εὖτε λέοντος\nἀγρόται ἐν ξυλόχοισι τεθηπότες, ὅν τε βάλῃσι\nθηρητήρ, ὁ δʼ ἄρʼ οὔτι πεπαρμένος ἦτορ ἄκοντι\nλήθεται ἠνορέης, ἀλλὴ στρέφετʼ ἄγριον ὄμμα\nσμερδαλέον βλοσυρῇσιν ὑπαὶ γενύεσσι βεβρυχώς.\nὣς ἄρα Πηλείδαο χόλος καὶ λοίγιον ἕλκος\nθυμὸν ἄδην ὀρόθυνε· θεοῦ δέ μιν ἰὸς ἐδάμνα.\nἀλλὰ καὶ ὣς ἀνόρουσε καὶ ἔνθορε δυσμενέεσσι\nπάλλων ὄβριμον ἔγχος· ἕλεν δʼ Ὀρυθάονα δῖον,\nἝκτορος ἐσθλὸν ἑταῖρον, ἔσω κροτάφοιο τυχήσας·\nοὐ γάρ οἱ κόρυς ἔσχε μακρὸν δόρυ, μαιμώωντος\nἀλλὰ διʼ αὐτῆς αἶψα καὶ ὀστέου ἔνδον ἵκανεν\nἶνας ἐς ἐγκεφάλοιο, κέδασσε δέ οἱ θαλερὸν κῆρ.\nἹππόνοον δʼ ἐδάμασσε κατʼ ὀφρύος ἔγχος ἐρείσας\nἐς θέμεθλʼ ὀφθαλμοῖο· χαμαὶ δέ οἱ ἔκπεσε γλήνη\nἐκ βλεφάρων· ψυχὴ δὲ κατʼ Ἄϊδος ἐξεποτήθη.\nἈλκαθόου δʼ ἄρʼ ἔπειτα διὰ γναθμοῖο περήσας\nγλῶσσαν ὅλην ἀνέκερσεν· ὁ δʼ ἐς πέδον ἤριπε γαίης\nἐκπνείων, αἰχμὴ δὲ διʼ οὔατος ἐξεφαάνθη.\nκαὶ τοὺς μὲν κατέπεφνε καταντίον ἀΐσσοντας\nδῖος ἀνήρ· πολλῶν δὲ καὶ ἄλλων θυμὸν ἔλυσε\nφευγόντων· ἔτι γάρ οἱ ἐνὶ φρεσὶν ἔζεεν αἷμα.\nἀλλʼ ὅτε οἱ ψύχοντο μέλη καὶ ἀπήιε θυμός,\nἔστη ἐρεισάμενος μελίῃ ἔπι· τοὶ δʼ ἐπέτοντο\nπανσυδίῃ τρομέοντες, ὁ δέ σφισι τοῖον ὁμόκλα·\nἆ δειλοὶ Τρῶες καὶ Δάρδανοι, οὐδὲ θανόντος\nἔγχος ἐμὸν φεύξεσθε ἀμείλιχον, ἀλλʼ ἅμα πάντες\nτίσετʼ ἄρʼ αἰνὸν ὄλεθρον Ἐριννύσιν ἡμετέρῃσιν.\nὣς φάτο· τοὶ δʼ ἀΐοντες ὑπέτρεσαν, εὖτʼ ἐν ὄρεσσι ὄρεσσι\nφθόγγον ἐριβρύχοιο νεβροὶ τρομέωσι λέοντος\nδείλαιοι μέγα θῆρα πεφυζότες· ὣς ἄρα λαοὶ\nΤρώων ἱπποπόλων ἠδʼ ἀλλοδαπῶν ἐπικούρων\nὑστατίην Ἀχιλῆος ὑποτρομέεσκον ὁμοκλήν,\nἐλπόμενοί μιν ἔτʼ ἔμμεν ἀνούτατον. ὃς δʼ ὑπὸ πότμῳ\nθυμὸν τολμήεντα καὶ ὄβριμα γυῖα βαρυνθεὶς\nἤριπεν ἀμφὶ νέκυσσιν ἀλίγκιος οὔρεϊ μακρῷ·\nγαῖα δʼ ὑπεπλατάγησε, καὶ ἄσπετον ἔβραχε τεύχη\nΠηλείδαο πεσόντος ἀμύμονος. οἱ δʼ ἔτι θυμῷ\nδήιοι εἰσορόωντες ἀπειρέσιον τρομέεσκον·\nὡς δʼ ὅτε θῆρα δαφοινὸν ὑπʼ αἰζηοῖσι δαμέντα\nμῆλα περιτρομέουσι παρὰ σταθμὸν ἀθρήσαντα\nβλήμενον, οὐδέ οἱ ἄγχι παρελθέμεναι μεμάασιν,\nἀλλά μιν ὡς ζώοντα νέκυν περιπεφρίκασιν·\nὣς Τρῶες φοβέοντο καὶ οὐκέτʼ ἐόντʼ Ἀχιλῆα.\nἀλλὰ καὶ ὣς ἐπέεσσι Πάρις μέγα θαρσύνεσκε\nλαόν, ἐπεὶ φρεαὶν ᾗσιν ἐγήθεεν· ἦ γὰρ ἐώλπει\nἈργείους παύσασθαι ἀμαιμακέτοιο κυδοιμοῦ\nΠηλείδαο πεσόντος· ὁ γὰρ Δαναοῖς πέλεν ἀλκή·\nὦ φίλοι, εἰ ἐτεόν μοι ἀρήγετε εὐμενέοντες,\nσήμερον ἠὲ θάνωμεν ὑπʼ Ἀργείοισι δαμέντες,\nἠὲ σαωθέντες ποτὶ Ἴλιον εἰρύσσωμεν\nἵπποις Ἑκτορέοισι δεδουπότα Πηλείωνα,\nοἵ μʼ ἐς δηιοτῆτα κασιγνήτοιο θανόντος\nἀχνύμενοι φορέουσιν ἑὸν ποθέοντες ἄνακτα·\nτοῖς εἴ πως ἐρύσαιμεν Ἀχιλλέα δῃωθέντα,\nἵπποις μὲν μέγα κῦδος ὀρέξομεν ἠδὲ καὶ αὐτῷ\nἝκτορι, εἴ γέ τίς ἐστι κατʼ Ἄϊδος ἀνθρώποισιν\nἢ νόος ἠὲ θέμιστες· ὁ γὰρ κακὰ μήσατο Τρῶας.\nκαί μιν Τρωιάδες μεγάλα φρεσὶ καγχαλόωσαι\nἀμφιπεριστήσονται ἀνὰ πτόλιν, ἠΰτε λυγραὶ\nπορδάλιες τεκέων κεχολωμέναι ἠὲ λέαιναι\nἀνδρὶ πολυκμήτῳ μογερῆς ἐπιίστορι θήρης·\nὣς Τρῳαὶ περὶ νεκρὸν ἀποκταμένου Ἀχιλῆος\nἀθρόαι ἀΐξουσιν ἀπειρέσιον κοτέουσαι,\nαἱ μὲν ὑπὲρ τοκέων κεχολωμέναι, αἱ δὲ καὶ ἀνδρῶν,\nαἱ δʼ ἄρʼ ὑπὲρ παίδων, αἱ δὲ γνωτῶν ἐριτίμων.\nγηθήσει δὲ μάλιστα πατὴρ ἐμὸς ἠδὲ γέροντες,\nὅσσους οὐκ ἐθέλοντας ἐν ἅστεϊ γῆρας ἐρύκει,\nτόνδʼ ἡμεῖς εἴπερ τε ποτὶ πτόλιν εἰρύσσαντες\nθήσομεν οἰωνοῖσιν ἀερσιπέτῃσιν ἐδωδήν.\nὣς φάτο· τοὶ δὲ νέκυν κρατερόφρονος Αἰακίδαο\nἄμφεβαν ἐσσυμένως, οἵ μιν φοβέοντο πάροιθεν,\nΓλαῦκός τʼ Αἰνείας τε καὶ ὀβριμόθυμος Ἀγήνωρ\nἄλλοι τʼ οὐλομένοιο δαήμονες ἰωχμοῖο,\nεἰρύσσαι μεμαῶτες ἐς Ἰλίου ἱερὸν ἄστυ.\nἀλλά οἱ οὐκ ἀμέλησε θεοῖς ἐναλίγκιος Αἴας,\nἀλλὰ θοῶς περίβη· πάντας δʼ ὑπὸ δούρατι μακρῷ\nὤθει ἀπὸ νέκυος. τοὶ δʼ οὐκ ἀπέληγον ὁμοκλῆς,\nἀλλά οἱ ἀμφεμάχοντο περισταδὸν ἀΐσσοντες\nαἰὲν ἐπασσύτεροι, τανυχειλέες εὖτε μέλισσαι,\nαἱ ῥά θʼ ἑὸν περὶ σίμβλον ἀπειρέσιαι ποτέωνται\nἄνδρʼ ἀπαμυνόμεναι, ὁ δʼ ἄρʼ οὐκ ἀλέγων ἐπιούσας\nκηροὺς ἐκτάμνησι μελίχροας, αἱ δʼ ἀκάχονται\nκαπνοῦ ὑπὸ ῥιπῆς ἠδʼ ἀνέρος, ἀλλʼ ἄρα καὶ ὣς\nἀντίαι ἀΐσσουσιν, ὁ δʼ οὐκ ὄθετʼ οὐδʼ ἄρα βαιόν·\nὣς Αἴας τῶν οὔτι μάλʼ ἐσσυμένων ἀλέγιζεν,\nἀλλʼ ἄρα πρῶτον ἐνήραθʼ ὑπὲρ μαζοῖο τυχήσας\nΜαιονίδην Ἀγέλαον, ἔπειτα δὲ Θέστορα δῖον.\nεἷλε δʼ ἄρʼ Ὠκύθοον καὶ Ἀγέστρατον ἠδʼ Ἀγάνιππον\nζωρόν τε Νίσσον τε περικλειτόν τʼ Ἐρύμαντα,\nὅς Λυκίηθεν ἵκανεν ὑπὸ μεγαλήτορι Γλαύκῳ,\nναῖε δʼ ὅ γʼ αἰπεινὸν Μελανίππιον ἱρὸν Ἀθήνης\nἀντία Μασσικύτοιο Χελιδονίης σχεδὸν ἄκρης,\nτὴν μέγʼ ὑποτρομέουσι τεθηπότες εἰν ἁλὶ ναῦται,\nεὖτε περιγνάμπτωσι μάλα στυφελὰς περὶ πέτρας.\nτοῦ δʼ ἄρʼ ἀποφθιμένοιο κλυτὸς πάϊς Ἱππολόχοιο\nπαχνώθη κατὰ θυμόν, ἐπεί ῥά οἱ ἔσκεν ἑταῖρος·\nκαί ῥα θοῶς Αἴαντα κατʼ ἀσπίδα πουλυβόειαν\nοὔτασεν, ἀλλά οἱ οὔτι διήλασεν ἐς χρόα καλόν·\nῥινοὶ γάρ μιν ἔρυντο βοῶν καὶ ὑπʼ ἀσπίδι θώρηξ,\nὅς ῥά οἱ ἀκαμάτοισι περὶ μελέεσσιν ἀρήρει.\nΓλαῦκος δʼ οὐκ ἀπέληγεν ἀταρτηροῖο κυδοιμοῦ\nΑἰακίδην Αἴαντα δαμασσέμεναι μενεαίνων,\nκαί οἱ ἐπευχόμενος μέγʼ ἀπείλεεν ἄφρονι θυμῷ·\nΑἶαν, ἐπεί νύ σέ φασι μέγʼ ἔξοχον ἔμμεναι ἄλλων\nἈργείων, σοὶ δʼ αἰὲν ἐπιφρονέουσι μάλιστα\nἄσπετον, ὡς Ἀχιλῆι δαΐφρονι, τῷ σε θανόντι\nοἴω συνθανέεσθαι ἐπʼ ἤματι τῷδε καὶ αὐτόν.\nὥς ἔφατʼ ἀκράαντον ἱεὶς ἔπος· οὐδέ τι ᾔδη,\nὅσσον ἀμείνονος ἀνδρὸς ἐναντίον ἔγχος ἐνώμα.\nτὸν δʼ ὑποδερκόμενος προσέφη μενεδήιος Αἴας·\nἆ δείλʼ, οὔ νύ τι οἶδας, ὅσον σέο φέρτερος Ἕκτωρ\nἔπλετʼ ἐνὶ πτολέμοισι; μένος δʼ ἀλέεινε καὶ ἔγχος\nἡμέτερον· πινυτὲν γὰρ ὁμῶς ἔχε κάρτεϊ θυμόν.\nσοὶ δʼ ἤτοι νόος ἐστὶ ποτὶ ζόφον, ὅς ῥά μοι ἔτλης\nἐς μόθον ἐλθέμεναι μέγʼ ἀμείνονί περ γεγαῶτι·\nοὐ γάρ μευ ξεῖνος πατρώιος εὔχεαι εἶναι,\nοὐδέ με δωτίνῃσι παραιφάμενος πολέμοιο\nνόσφιν ἀποστρέψεις ὡς Τυδέος ὄβριμον υἷα·\nἀλλὰ καὶ εἰ κείνοιο φύγες μένος, οὔ σʼ ἔτʼ ἔγωγε\nζωὸν ἀπὸ πτολέμοιο μεθήσομαι ἀπονέεσθαι.\nἦ ἄλλοισι πέποιθας ἀνὰ κλόνον, οἵ μετὰ σεῖο\nμυίῃς οὐτιδανῇσιν ἐοικότες ἀΐσσουσιν\nἀμφὶ νέκυν Ἀχιλῆος ἀμύμονος; ἄλλʼ ἄρα καὶ τοῖς\nδώσω ἐπεσσύμενος θάνατον καὶ κῆρας ἐρεμνάς.\nὣς εἰπὼν Τρώεσσιν ἐνεστρωφᾶτο, λέων ὡς\nἐν κυσὶν ἀγρεντῇσι κατʼ ἄγκεα μακρὰ καὶ ὕλην.\nπολλοὺς δʼ αἶψʼ ἐδάμασσε μεμαότας εὖχος ἀρέσθαι\nΤρῶας ὁμῶς Λυκίοισι· περιτορομέοντο δὲ λαοί,\nἰχθύες ὡς ἀνὰ πόντον ἐπερχομένου ἀλεγεινοῦ\nκήτεος ἤ δελφῖνος ἁλιτρεφέος μεγάλοιο\nὣς Τρῶες φοβέοντο βίην Τελαμωνιάδαο\nαἰὲν ἐπεσσυμένοιο κατὰ κλόνον· ἀλλʼ ἄρα καὶ ὥς\nμάρναντʼ, ἀμφὶ δὲ νεκρὸνʼ Αχιλλέος ἄλλοθεν ἄλλοι\nμυρίοι ἐν κονίῃσιν, ὅπως σύες ἀμφὶ λέοντα,\nκτείνοντʼ· οὐλομένη δὲ περὶ σφίσι δῆρις ὀρώρει.\nἔνθα καὶ Ἱππολόχοιο δαΐφρονα δάμνατο παῖδα\nΑἴας ὀβριμόθυμος· ὁ δʼ ὕπτιος ἀμφʼ Ἀχιλῆα\nκάππεσεν, εὖτʼ ἐν ὄρεσσι περὶ στερεὴν δρύα θάμνος·\nὣς ὅ γε δουρὶ δαμεὶς περικάππεσε Πηλείωνι\nβλήμενος· ἀμφὶ δὲ οἱ κρατερὸς πάϊς Ἀγχίσαο\nπολλὰ πονησάμενος σὺν ἀρηιφίλοις ἑτάροισιν\nεἴρυσεν ἐς Τρῶας, καὶ ἐς Ἰλίου ἱερὸν ἄστυ\nδῶκε φέρειν ἑτάροισι μέγʼ ἀχνυμένοις περὶ θυμῷ.\nαὐτὸς δʼ ἀμφʼ Ἀχιλῆι μαχέσκετο· τὸν δʼ ἄρα δουρὶ\nμυῶνος καθύπερθεν ἀρήιος οὔτασεν Αἴας\nχειρὸς δεξιτερῆς· ὁ δʼ ἄρʼ ἐσσυμένως ἀπόρουσεν\nἐξ ὀλοοῦ πολέμοιο, κίεν δʼ ἄφαρ ἄστεος εἴσω·\nἀμφὶ δέ οἱ πονέοντο περίφρονες ἰητῆρες,\nοἵ ῥά οἱ αἷμα κάθηραν ἀφʼ ἕλκεος, ἄλλα τε πάντα\nτεῦχον, ὅσʼ οὐταμένων ὀλοὰς ἀκέονται ἀνίας.\nΑἴας δʼ αἰὲν ἐμάρνατʼ ἀλίγκιος ἀστεροπῇσι\nκτείνων ἄλλοθεν ἄλλον, ἐπεὶ μέγα τείρετο θυμῷ\nἀχνύμενος κέαρ ἔνδον ἀνεψιοῖο δαμέντος.\nἄγχι δὲ Λαέρταο δαΐφρονος υἱὸς ἀμύμων\nμάρνατο δυσμενέεσσι· φέβοντο δέ μιν μέγα λαοί.\nκτεῖνε δὲ Πεισάνδροιο θοὸν καὶ ἀρήϊον υἷα\nΜαίναλον, ὅς ναίεσκε περικλυτὸν οὖδας Ἀβύδου·\nτῷ δʼ ἔπι δῖον ἔπεφνεν Ἀτύμνιον, ὅν ποτε Νύμφη\nΠηγασὶς ἠΰκομος σθεναρῷ τέκεν Ἠμαθίωνι\nΓρηνίκου ποταμοῖο παρὰ ῥόον· ἀμφὶ δʼ ἄρʼ αὐτῷ\nΠρωτέος υἷα δάϊξεν Ὀρέσβιον, ὅς τε μακεδνῆς\nἼδης ναιετάασκεν ὑπὸ πτύχας, οὐδέ ἑ μήτηρ\nδέξατο νοστήσαντα περικλειτὴ Πανάκεια,\nἀλλʼ ἐδάμη παλάμῃσιν Ὀδυσσέος, ὅς τε καὶ ἄλλων\nπολλῶν θυμὸν ἔλυσεν ὑπʼ ἔλχεϊ μαιμώωντι\nκτείνων ὅν κε κίχῃσι περὶ νέκυν. ἀλλά μιν Ἄλκων\nυἱὸς ἀρηϊθόοιο Μεγακλέος ἔγχεϊ τύψε\nπὰρ γόνυ δεξιτερόν· περὶ δὲ κνημῖδα φαεινὴν\nἔβλυσεν αἷμα κελαινόν· ὁ δʼ ἕλκεος οὐκ ἀλέγιζεν,\nἀλλʼ ἄφαρ οὐτήσαντι κακὸν γένεθʼ, οὕνεκʼ ἄρʼ αὐτὸν\nἱέμενον πολέμοιο διʼ ἀσπίδος οὔτασε δουρί·\nὦσε δέ μιν μεγάλῃ τε βίῃ καὶ κάρτεϊ χειρὸς\nὕπτιον ἐς γαῖαν· κανάχησε δέ οἱ πέρι τεύχη\nβλημένου ἐν κονίῃσι, περὶ μελέεσσι δὲ θώρηξ\nδεύετο φοινήεντι λύθρῳ· ὁ δὲ λοίγιον ἔγχος\nἐκ χροὸς ἐξείρυσσε καὶ ἀσπίδος, ἕσπετο δʼ αἰχμῇ\nθυμὸς ἀπὸ μελέων, ἔλιπεν δέ μιν ἄμβροτος αἰών.\nτοῦ δʼ ἑτάροις ἐπόρουσε καὶ οὐτάμενός περ Ὀδυσσεύς,\nοὐδʼ ἀπέληγε μόθοιο δυσηχέος. ὥς δὲ καὶ ἄλλοι\nπάντες ὁμῶς ἐπιμὶξ Δαναοὶ μέγαν ἀμφʼ Ἀχιλῆα\nπροφρονέως ἐμάχοντο, πολύν δʼ ὑπὸ χείρεσι λαὸν\nἐσσυμένως ἐδάϊζον ἐϋξέστῃς μελίῃσιν.\nεὖτʼ ἄνεμοι θοὰ φύλλα κατὰ χθονὸς ἀμφιχέωνται\nλάβρον ἐπιβρίσαντες ἀνʼ ἄλσεα ὑλήεντα\nἀρχομένου λυκάβαντος, ὅτε φθινύθουσιν ὀπῶραι·\nὥς τοὺς ἐγχείῃσι βάλον Δαναοὶ μενεχάρμαι·\nμέμβλετο γὰρ πάντεσσιν Ἀχιλλέος ἀμφὶ θανόντος,\nἐκπάγλως δʼ Αἴαντι δαΐφρονι· τοὔνεκʼ ἄρʼ ἔμπης\nΤρῶας ἄδην ἐδάϊζε κακῇ ἐναλίγκοις Αἴσῃ.\nτῷ δʼ ἔπι τόξ̓ ἐτίταινε Πάρις· τὸν δʼ αἶψα νοήσας\nκάββαλε χερμαδίῳ κατὰ κράατος· ἐν δʼ ἄρʼ ἔθλασσεν\nἀμφίφαλον κυνέην ὀλοὸς λίθος· ἀμφὶ δέ μιν νὺξ\nμάρψεν. ὁ δʼ ἐν κονίῃσι κατήριπεν, οὐδέ οἱ ἰοὶ\nἤρκεσαν ἱεμένῳ· ἐκέχυντο δʼ ἄρʼ ἄλλυδις ἄλλοι\nἐν κονίῃ, κενεὴ δὲ παρεκτετάνυστο φαρέτρη·\nτόξον δʼ ἔκφυγε χεῖρε. φίλοι δέ μιν ἁρπάξαντες\nἵπποις Ἑκτορέοισι φέρον ποτὶ Τρώιον ἄστυ\nβαιὸν ἔτʼ ἀμπνείοντα καὶ ἀργαλέον στενάχοντα·\nοὐδὲ μὲν ἔντἐ ἄνακτος ἑκὰς λίπον, ἀλλὰ καὶ αὐτὰ\nἐκ πεδίοιο κόμισσαν ἑῷ βασιλῆι φέροντες.\nτῷ δʼ Αἴας ἐπὶ μακρὸν ἀΰτεεν ἀσχαλόων κῆρ·\nὦ κύον, ὡς θανάτοιο βαρὺ σθένος ἐξυπάλυξας\nσήμερον· ἀλλὰ σοὶ εἶθαρ ἐλεύσεται ὕστατον ἦμαρ\nἤ τινος Ἀργείων ὑπὸ χείρεσιν ἢ ἐμεῦ αὐτοῦ.\nνῦν δʼ ἐμοὶ ἄλλα μέμηλε περὶ φρεσίν, ὡς Ἀχιλῆος\nἐκ φόνου ἀργαλέοιο νέκυν Δαναοῖσι σαώσω.\nὣς εἰπὼν δηΐοισι κακὰς ἐπὶ κῆρας ἴαλλεν,\nοἵ ῥʼ ἔτι δηριόωντο νέκυν πέρι Πηλείωνος.\nοἱ δέ οἱ ὡς ἄθρησαν ὑπὸ σθεναρῇσι χέρεσσι\nπολλοὺς ἐκπνείοντας, ὑπέτρεσαν οὐδʼ ἔτʼ ἔμιμνον,\nοὐτιδανοῖς γύπεσσιν ἐοικότες, οὕς τε φοβήσῃ\nαἰετὸς οἰωνῶν προφερέστατος, εὖτʼ ἐν ὄρεσσι\nπώεα δαρδάπτωσι λύκοις ὕπο δῃωθέντα·\nὣς τοὺς ἄλλυδις ἄλλον ἀπεσκέδασε θρασὺς Αἴας\nχερμαδίοισι θοοῖσι καὶ ἄορι καὶ μένεϊ ᾧ.\nοἱ δὲ μέγα τρομέοντες ἀπὸ πτολέμοιο φέβοντο\nπανσυδίῃ, ψήρεσσιν ἐοικότες, οὕς τε δαΐζων\nκίρκος ἐπισσεύει, τοὶ δʼ ἰλαδὸν ἄλλος ἐπʼ ἄλλῳ\nταρφέες ἀΐσσουσιν ἀλευόμενοι μέγα πῆμα·\nὣς οἵ γʼ ἐκ πολέμοιο ποτὶ Πριάμοιο πόληα\nφεῦγον ὀϊζυρῶς ἐπιειμένοι ἀκλέα φύζαν\nΑἴαντος μεγάλοιο περιτρομέοντες ὁμοκλήν,\nὅς ῥʼ ἕπετʼ ἀνδρομέῳ πεπαλαγμένος αἵματι χεῖρας.\nκαί νύ κε δὴ μάλα πάντας ἐπασσυτέρους ἀπόλεσσεν,\nεἰ μὴ πεπταμένῃσι πύλῃς ἐσέχυντο πόληα\nβαιὸν ἀναπνείοντες, ἐπεὶ φόβος ἦτορ ἵκανε·\nτοὺς δʼ ἔλσας ἀνὰ ἄστυ, νομεὺς ὡς αἰόλα μῆλα,\nἤϊεν ἐς πεδίον, χθόνα δʼ οὐ ποσὶ μάρπτεν ἑοῖσιν\nἐμβαίνων τεύχεσσι καὶ αἵματι καὶ κταμένοισι·\nκεῖτο γὰρ εὐρὺς ὅμιλος ἀπειρεσίῃ ἐπὶ γαίῃ\nἄχρις ἐφʼ Ἑλλήσποντον ἀπʼ εὐρυχόροιο πόληος\nαἰζηῶν κταμένων, ὁπόσους λάχε δαίμονος Αἶσα.\nὡς δʼ ὅτε λήιον αὖον ὑπʼ ἀμητῆρσι πέσῃσι\nπυκνὸν ἐόν, τὰ δὲ πολλὰ καταυτόθι δράγματα κεῖται\nβριθόμενα σταχύεσσι, γέγηθε δὲ θυμὸς ἐπʼ ἔργῳ\nἀνέρος εἰσορόωντος, ὅτις κλυτὸν οὖδας ἔχῃσιν·\nὣς οἵ γʼ ἀμφοτέρωθε κακῷ δμηθέντες ὀλέθρῳ\nκεῖντο πολυκλαύτοιο λελας μένοι ἰωχμοῖο\nπρηνέες· οὐδέ τι Τρῶας Ἀχαιῶν φέρτατοι υἷες\nσύλεον ἐν κονίῃσι καὶ αἵματι δῃωθέντας,\nπρὶν Πηλήιον υἷα πυρῇ δόμεν, ὅς σφιν ὄνειαρ\nἔπλετʼ ἐνὶ πτολέμοισιν ἑῷ μέγα κάρτεϊ θύων.\nτοὔνεκά μιν βασιλῆες ἀπὸ πτολέμου ἐρύσαντες\nἀμφὶ νέκυν πονέοντο ἀπείριτον, εὖ δὲ φέροντες\nκάτθεσαν ἐν κλισίῃσι νεῶν προπάροιθε θοάων·\nἀμφὶ δέ μιν μάλα πάντες ἀγειράμενοι στενάχοντο\nἀχνύμενοι κατὰ θυμόν· ὃ γὰρ πέλε κάρτος Ἀχαιῶν,\nκαὶ τότʼ ἐνὶ κλισίῃσι λελασμένος ἐγχειάων\nκεῖτο βαρυγδούποιο παρʼ ᾐόσιν Ἑλλησπόντου,\nοἷος ὑπερφίαλος Τιτυὸς πέσεν, ὁππότε Λητὼ\nἐρχομένην Πυθώδε βιάζετο, καί ἑ χολωθεὶς\nἀκάματόν περ ἐόντα θοῶς ὑπεδάμνατʼ Ἀπόλλων\nλαιψηροῖς βελέεσσιν, ὁ δʼ ἀργαλέῳ ἐνὶ λύθρῳ\nπουλυπέλεθρος ἔκειτο κατὰ χθονὸς εὐρυπέδοιο\nμητρὸς ἑῆς· ἡ δʼ υἷα περιστονάχησε πεσόντα\nἐχθόμενον μακάρεσσι, γέλασσε δὲ πότνια Λητώ·\nτοῖος ἄρʼ Αἰακίδης δηΐων ἐπικάππεσε γαίῃ\nχάρμα φέρων Τρώεσσι, γόον δʼ ἀλίαστον Ἀχαιῶν\nλαῷ μυρομένων· περὶ δʼ ἔβρεμε βένθεα πόντου.\nθυμὸς δʼ αὐτίκα πᾶσι κατεκλάσθη φίλος ἔνδον\nἐλπομένων κατὰ δῆριν ὑπὸ Τρώεσσιν ὀλέσθαι·\nμνησάμενοι δʼ ἄρα τοί γε φίλων παρὰ νηυσὶ τοκήων,\nτοὺς λίπον ἐν μεγάροισι, νεοδμήτων τε γυναικῶν,\nαἵ που ὀδυρόμεναι μίνυθον κενεοῖς λεχέεσσι\nνηπιάχοις σὺν παισὶ φίλους ποτιδέγμεναι ἄνδρας,\nμᾶλλον ἀνεστενάχοντο· γόου δʼ ἔρος ἔμπεσε θυμῷ·\nκλαῖον δʼ αὖτʼ ἀλίαστον ἐπὶ ψαμάθοισι βαθείῃς\nπρηνέες ἐκχύμενοι μεγάλῳ περὶ Πηλείωνι\nχαίτας ἐκ κεφαλῆς προθελύμνους δηϊόωντες,\nχευάμενοι δʼ ᾔσχυναν ἄδην ψαμάθοισι κάρηνα.\nοἵη δʼ ἐκ πολέμοιο βροτῶν ἐς τεῖχος ἀλέντων\nοἰμωγὴ πέλεται, ὅτε δήϊοι ἐμμεμαῶτες\nκαίωσιν μέγα ἄστυ, κατακτείνωσι δὲ λαοὺς\nπανσυδίῃ, πάντῃ δὲ διὰ κτῆσιν φορέωνται·\nτοίη τις παρὰ νηυσὶν Ἀχαιῶν ἔπλετʼ ἀϋτή,\nοὕνεκʼ ἀοσσητὴρ Δαναῶν πάϊς Αἰακίδαο\nκεῖτο μέγας παρὰ νηυσὶ θεοκμήτοισι βελέμνοις,\nοἷος Ἄρης, ὅτε μιν δεινὴ θεὸς ὀβριμοπάτρη\nΤρώων ἐν πεδίῳ πολυαλθέϊ κάββαλε πέτρῃ.\nΜυρμιδόνες δʼ ἄλληκτον ἀνεστενάχοντʼ Ἀχιλῆα\nεἰλόμενοι περὶ νεκρὸν ἀμύμονος οἷο ἄνακτος·\nἠπίου, ὃς πάντεσσιν ἴσος πάρος ἦεν ἑταῖρος·\nοὐ γὰρ ὑπερφίαλος πέλεν ἀνδράσιν οὐδʼ ὀλοόφρων,\nἀλλὰ σαοφροσύνῃ καὶ κάρτεϊ πάντʼ ἐκέκαστο.\nΑἴας δʼ ἐν πρώτοισι μέγα στενάχων ἐγεγώνει\nπατροκασιγνήτοιο φίλον ποθέων ἅμα παῖδα,\nβλήμενον ἐκ θεόφιν· θνητῶν γε μὲν οὔτινι βλητὸς\nἦεν, ὅσοι ναίουσιν ἐπὶ χθονὸς εὐρυπέδοιο.\nτὸν τότε κῆρ ἀχέων ὀλοφύρετο φαίδιμος Αἴας,\nἄλλοτε μὲν κλισίας Πηληιάδαο δαμέντος\nἐσφοιτῶν, ὁτὲ δʼ αὖτε παρὰ ψαμάθοισι θαλάσσης\nἐκχύμενος μάλα πουλύς, ἔπος δʼ ὀλοφύρατο τοῖον·\nὦ Ἀχιλεῦ μέγα ἕρκος ἐϋσθενέων Ἀργείων,\nκάτθανες ἐν Τροίῃ Φθίης ἑκὰς εὐρυπέδοιο\nἔκποθεν ἀπροφάτοιο λυγρῷ βεβλημένος ἰῷ,\nτόν ῥα ποτὶ κλόνον ἄνδρες ἀνάλκιδες ἰθύνουσιν·\nοὐ γάρ τις πίσυνός γε σάκος μέγα νωμήσασθαι\nἠδὲ περὶ κροτάφοισιν ἐπισταμένως ἐς Ἄρηα\nεὖ θέσθαι πήληκα καὶ ἐν παλάμῃ δόρυ πῆλαι\nκαὶ χαλκὸν δηΐοισι περὶ στέρνοισι δαΐξαι\nἰοῖσίν γʼ ἀπάνευθεν ἀπεσσύμενος πολεμίζει·\nεἰ γάρ σευ κατέναντα τότʼ ἤλυθεν, ὅς σʼ ἔβαλέν περ,\nοὐκ ἄν ἀνουτητί γε τεοῦ φύγεν ἔγχεος ὁρμήν·\nἀλλὰ Ζεὺς τάχα που τάδε μήδετο πάντʼ ἀπολέσσαι,\nἡμέων δʼ ἐν καμάτοισιν ἐτώσια ἔργα τίθησιν·\nἤδη γὰρ Τρώεσσι κατʼ Ἀργείων τάχα νίκην\nνεύσει, ἐπεὶ τόσσον περ Ἀχαιῶν ἕρκος ἀπηύρα.\nὦ πόποι, ὡς ἄρα πάγχυ γέρων ἐν δώμασι Πηλεύς\nὀχθήσει μέγα πένθος ἀτερπέϊ γήραϊ κύρσας·\nαὐτὴ μὲν φήμη μιν ἀπορραίσει τάχα θυμόν·\nὧδε δέ οἱ καὶ ἄμεινον ὀϊζύος αἶψα λαθέσθαι·\nεἰ δέ κεν οὐ φθίσῃ ἑ κακὴ περὶ υἱέος ὄσσα,\nἆ δειλὸς χαλεποῖς ἐνὶ πένθεσι γῆρας ἰάψει\nαἰὲν ἐπʼ ἐσχαρόφιν βίοτον κατέδων ὀδύνῃσι,\nΠηλεύς, ὃς μακάρεσσι φίλος περιώσιον ἦεν·\nἀλλʼ οὐ πάντα τελοῦσι θεοὶ μογεροῖσι βροτοῖσιν.\nὣς ὁ μὲν ἀσχαλόων ὀλοφύρετο Πηλείωνα.\nΦοῖνιξ δʼ δὖθʼ ὁ γεραιὸς ἀάσπετα κωκύεσκεν\nἀμφιχυθεὶς δέμας ἠῢ θρασύφρονος Αἰακίδαο·\nκαί ῥʼ ὀλοφυδνὸν ἄϋσε μέγʼ ἀχνύμενος πινυτὸν κῆρ·\nὤλεό μοι, φίλε τέκνον, ἐμοὶ δʼ ἄχος αἰὲν ἄφυκτον\nκάλλιπες· ὡς ὄφελόν με χυτὴ κατὰ γαῖα κεκεύθει\nπρὶν σέο πότμον ἰδέσθαι ἁμείλιχον· οὐ γὰρ ἔμοιγε\nἄλλο χερειότερον ποτʼ ἐσήλυθεν ἐς φρένα πῆμα,\nοὐδʼ ὅτε πατρίδʼ ἐμὴν λιπόμην ἀγανούς τε τοκῆας\nφεύγων ἐς Πηλῆα διʼ Ἑλλάδος, ὅς μʼ ὑπέδεκτο,\nκαί μοι δῶρα πόρεν, Δολόπεσσι δὲ θῆκεν ἀνάσσειν\nκαὶ σέ γʼ ἐν ἀγκοίνῃσι φορεύμενος ἀμφὶ μέλαθρον\nκόλπῳ ἐμῷ κατέθηκε καὶ ἐνδυκέως ἐπέτελλε\nνηπίαχον κομέειν, ὡσεὶ φίλον υἷα γεγῶτα·\nτῷ πιθόμην· σὺ δʼ ἐμοῖσι περὶ στέρνοισι γεγηθὼς\nπολλάκι παππάζεσκες ἔτʼ ἄκριτα χείλεσι βάζων,\nκαί μευ νηπιέῃσιν ἄδην ἐνὶ σῇσι δίηνας\nστήθεά τʼ ἠδὲ χιτῶνας· ἔχον δέ σε χερσὶν ἐμῇσι\nπολλὸν καγχαλόων, ἐπεὶ ἦ νύ μοι ἦτορ ἐώλπει\nθρέψειν κηδεμονῆα βίου καὶ γήραος ἄλκαρ.\nκαὶ τὰ μὲν ἐλπομένῳ βαιὸν χρόνον ἔπλετο πάντα.\nνῦν δὲ σύγʼ οἴχῃ ἄϊστος ὑπὸ ζόφον· ἀμφὶ δʼ ἐμὸν κῆρ\nἄχνυτʼ ὀϊζυρῶς, ἐπεὶ ἦ νύ με κῆδος ἰάπτει\nλευγαλέον· τὸ καὶ εἴθε καταφθίσειε γοῶντα\nπρὶν Πηλῆα πυθέσθαι ἀμύμονα, τόν περ ὀΐω\nκωκύσειν ἀλίαστον, ὅτʼ ἀμφί ἑ φῆμις ἵκηται·\nοἴκτιστον γὰρ νῶιν ὑπὲρ σέθεν ἔσσεται ἄλγος\nπατρί τε σῷ καὶ ἐμοί, τοί περ μέγα σεῖο θανόντος\nἀχνύμενοι τάχα γαῖαν ὑπὲρ Διὸς ἄσχετον Αἶσαν\nδυσόμεθʼ ἐσσυμένως· καί κεν πολὺ λώιον εἴη,\nἢ ζώειν ἀπάνευθεν ἀοσσητῆρος ἑοῖο.\nἦ ῥʼ ὁ γέρων ἀλίαστον ἐνὶ φρεσὶ πένθος ἀέξων.\nπὰρ δέ οἱ Ἀτρείδης ὀλοφύρετο δάκρυα χεύων·\nᾤμωξεν δʼ ὀδύνῃσι μέγʼ αἰθόμενος κέαρ ἔνδον·\nὤλεο, Πηλείδη, Δαναῶν μέγα φέρτατε πάντων,\nὤλεο, καὶ στρατὸν εὐρὺν ἀνερκέα θῆκας Ἀχαιῶν·\nῥηίτεροι δʼ ἄρα σεῖο καταφθιμένοιο πέλονται\nδυσμενέσιν· σὺ δὲ χάρμα πεσὼν μέγα Τρωσὶν ἔθηκας,\nοἵ σε πάρος φοβέοντο λέονθʼ ὡς αἰόλα μῆλα·\nνῦν δʼ ἐπὶ νηυσὶ θοῇσι λιλαιόμενοι μαχέονται.\nΖεῦ πάτερ, ἦ ῥά τι καὶ σὺ βροτοὺς ψευδέσσι λόγοισι\nθέλγεις, ὃς κατένευσας ἐμοὶ Πριάμοιο ἄνακτος\nἄστυ διαπραθέειν, νῦν δʼ οὐ τελέεις ὅσʼ ὑπέστης,\nἀλλὰ λίην ἀπάφησας ἐμὰς φρένας· οὐ γὰρ ὀΐω\nεὑρέμεναι πολέμοιο τέκμωρ φθιμένου Ἀχιλῆος.\nὣς ἔφατʼ ἀχνύμενος κέαρ ἔνδοθεν· ἀμφὶ δὲ λαοὶ\nκώκυον ἐκ θυμοῖο θρασὺν περὶ Πηλείωνα·\nτοῖς δʼ ἄρʼ ἐπεβρόμεον νῆες περιμυρομένοισιν·\nἠχὴ δʼ ἄσπετος ὦρτο διʼ αἰθέρος ἀκαμάτοιο.\nὡς δʼ ὅτε κύματα μακρὰ βίῃ μεγάλου ἀνέμοιο\nὀρνύμενʼ ἐκ πόντοιο πρὸς ἠιόνας φορέονται\nσμερδαλέον, πάντη δἐ προσαγνυμένης ἁλὸς αἰεὶ\nἀκταὶ ὁμῶς ῥηγμῖσιν ἀπειρέσιαι βοόωσι·\nτοῖος ἄρʼ ἀμφὶ νέκυν Δαναῶν στόνος αἰνὸς ὀρώρει\nμυρομένων ἄλληκτον ἀταρβέα Πηλείωνα.\nκαί σφιν ὀδυρομένοισα τάχʼ ἤλυθε κυανέη νύξ,\nεἰ μὴ ἄρʼ Ἀτρείδην προσεφώνεε Νηλέος υἱὸς\nΝέστωρ, ὅς ῥά τʼ ἔχεσκεν ἐνὶ φρεσὶ μυρίου ἄλγος\nμνησάμενος σφοῦ παιδὸς ἐΰφρονος Ἀντιλόχοιο·\nἈργείων σκηπτοῦχε μέγα κρατέων Ἀγάμεμνον,\nνῦν μὲν ἀποσχώμεσθα δυσηχέος αἶψα γόοιο\nσήμερον· οὐ γὰρ ἔτʼ αὖθις ἐρωήσει τις Ἀχαιοὺς\nκλαυθμοῦ ἄδην κορέσασθαι ἐπʼ ἤματα πολλὰ γοῶντας.\nἀλλʼ ἄγε δὴ βρότον αἰνὸν ἀταρβέος Αἰακίδαο\nλούσαντες λεχέεσσʼ ἐνιθείομεν· οὐ γὰρ ἔοικεν\nαἰσχύνειν ἐπὶ δηρὸν ἀκηδείῃσι θανόντας.\nκαὶ τὰ μὲν ὣς ἐπέτελλε περίφρων Νηλέος υἱός·\nαὐτὰρ ὅ γʼ οἷς ἑτάροισιν ἐπισπέρχων ἐκέλευεν\nὕδατος ἐν πυρὶ θέντας ἄφαρ κρυεροῖο λέβητας\nθερμῆναι λοῦσαί τε νέκυν, περί θʼ εἵματα ἕσσαι\nκαλά, τά οἱ πόρε παιδὶ φίλῳ ἁλιπόρφυρα μήτηρ\nἐς Τροίην ἀνιόντι. θοῶς δʼ ἐπίθησαν ἄνακτι·\nἐνδυκέως δʼ ἄρα πάντα πονησάμενοι κατὰ κόσμον\nκάτθεσαν ἐν κλισίῃσι δεδουπότα Πηλείωνα.\nτὸν δʼ ἐσιδοῦσʼ ἐλέησε περίφρων Τριτογένεια·\nστάζε δʼ ἄρʼ ἀμβροσίην κατὰ κράατος, ἥν ῥά τέ φασι\nδηρὸν ἐρυκακέειν νεαρὸν χρόα κηρὶ δαμέντων·\nθῆκε δʼ ἄρ ἐρσήεντα καὶ εἴκελον ἀμπνείοντι·\nσμερδαλὲον δʼ ἄρʼ ἐπισκύνιον νεκρῷ περ ἐτευξεν,\nοἶόν τʼ ἀμφʼ ἑτάροιο δαϊκταμένου Πατρόκλοιο\nχωομένῳ ἐπέκειτο κατὰ βλοσυροῖο προσώπου·\nβριθύτερον δʼ ἄρʼ ἔθηκε δέμας καὶ ἄρειον ἰδέσθαι.\nἈργείους δʼ ἕλε θάμβος ὁμιλαδὸν ἀθρήσαντας\nΠηλείδην ζώοντι πανείκελον, ὅς ῥʼ ἐπὶ λέκτροις\nἐκχύμενος μάλα πουλὺς ἄδην εὕδοντι ἐῴκει.\nἀμφὶ δέ μιν μογεραὶ ληίτιδες, ἅς ῥά ποτʼ αὐτός\nΛῆμνόν τε ζαθέην Κιλίκων τʼ αἰπὺ πτολίεθρον\nΘήβην Ἠετίωνος ἑλὼν ληίσσατο κούρας,\nἱστάμεναι γοάασκον ἀμύσσουσαι χρόα καλόν,\nστήθεά τʼ ἀμφοτέρῃσι πεπληγυῖαι παλάμῃσιν\nἐκ θυμοῦ στενάχεσκον ἐΰφρονα Πηλείωνα·\nτὰς γὰρ δὴ τίεσκε καί ἐκ δηΐων περ ἐούσας·\nπασάων δʼ ἔκπαγλον ἀκηχεμένη κέαρ ἔνδον\nΒρισηὶς παράκοιτις ἐϋπτολέμου Ἀχιλῆος\nἀμφὶ νέκυν στρωφᾶτο καὶ ἀμφοτέρῃς παλάμῃσι\nδρυπτομένη χρόα καλὸν ἀΰτεεν· ἐκ δʼ ἁπαλοῖο\nδτήθεος αἱματόεσσαι ἀνὰ σμώδιγγες ἄερθεν\nθεινομένης· φαίης κεν ἐπὶ γλάγος αἷμα χέασθαι\nφοίνιον· ἀγλαΐη δέ καὶ ἀχνυμένης ἀλεγεινῶς\nἱμερόεν μάρμαιρε· χάρις δέ οἱ ἄμφεχεν εἶδος·\nτοῖον δʼ ἔκφατο μῦθον ὀϊζυρὸν γοόωσα·\nὦ μοι ἐγὼ πάντων περιώσιον αἰνὰ παθοῦσα·\nοὐ γάρ μοι τόσσον περ ἐπήλυθεν ἄλλο τι πῆμα,\nοὔτε κασιγνήτων οὔτʼ εὐρυχόρου περὶ πάτρης,\nὅσσον σεῖο θανόντος· ἐπεὶ σύ μοι ἱερὸν ἦμαρ\nκαὶ φάος ἠελίοιο πέλες καὶ μείλιχος αἰὼν\nἐλπωρή τʼ ἀγαθοῖο καὶ ἄσπετον ἄλκαρ ἀνίης\nπάσης τʼ ἀγλαΐης πολὺ φέρτερος ἠδὲ τοκήων\nἔπλεο· πάντα γάρ οἶος ἔης δμωῇ περ ἐούσῃ·\nκαί ῥά μʼ ἔθηκας ἄκοιτιν ἐλὼν ἄπο δούλια ἔργα.\nνῦν δέ τις ἐν νήεσσιν Ἀχαιῶν ἄξεται ἄλλος\nΣπάρτην εἰς ἐρίβωλον ἤ ἐς πολυδίψιον Ἄργος·\nκαί νύ κεν ἀμφιπολεῦσα κακὰς ὑποτλήσομʼ ἀνίας\nσεῦ ἀπονοσφισθεῖσα δυαάμμορος· ὡς ὄφελόν με\nγαῖα χυτή ἐκάλυψε, πάρος δέο πότμον ἰδέσθαι.\nὣς ἡ μὲν δμηθέντʼ ὀλοφύρετο Πηλείωνα\nδμωῇς σὺν μογερῇσι καί ἀχνυμένοισιν Ἀχαιοῖς\nμυρομένη καὶ ἄνακτα καὶ ἀνέρα· τῆς δʼ ἀλεγεινὸν\nοὔποτʼ ἐιέρσετο δάκρυ, κατείβετο δʼ ἄχρις ἐπʼ οὖδας\nἐκ βλεφάρων, ὡσεί τε μέλαν κατὰ πίδακος ὕδωρ\nπετραίης, ἦς πουλὺς ὕπερ παγετός τε χιών τε\nἐκκέχυται στυφελοῖο κατʼ οὔδεος, ἀμφὶ δὲ πάχνη\nτήκεθʼ ὁμῶς εὔρῳ τε καὶ ἠελίοιο βολῇσι.\nκαὶ τότε δή ῥʼ ἐσάκουσαν ὀρινομένοιο γόοιο\nθυγατέρες Νηρῆος, ὅσαι μέγα βένθος ἔχουσι·\nπάσῃσιν δʼ ἀλεγεινόν ὑπὸ κραδίην πέσεν ἄλγος·\nοἰκτρὸν δʼ ἐστονάχησαν, ἐπίαχε δʼ Ἑλλήσποντος·\nἀμφὶ δὲ κυανέοισι καλυψάμεναι χρόα πέπλοις\nἐσσυμένως οἴμησαν, ὅπῃ στόλος ἔπλετἈχαιῶν,\nπανσυδίῃ πολιοῖο διʼ οἴδματος· ἀμφὶ δʼ ἄρα σφι\nνισσομένῃσι θάλασσα διίστατο· ταὶ δʼ ἐρέροντο\nκλαγγηδόν, κραιπνῇσιν ἐειδόμεναι γεράνοισιν\nὀσσομένῃς μέγα χεῖμα· περιστενάχοντο δὲ λυγρὸν\nκήτεα μυρομένῃσιν· ἔσαν δʼ ἄφαρ ᾗχι νέοντο\nπαῖδα κασιγνήτης κρατερόφρονα κωκύουσαι\nἐκπάγλως. Μοῦσαι δὲ θοῶς Ἑλικῶνα λιποῦσαι\nἤλυθον ἄλγος ἄλαστον ἐνὶ στέρνοισιν ἔχουσαι\nἀρνύμεναι τιμήν ἑλικώπιδι Νηρηίνῃ·\nΖεύς δὲ μέγʼ Ἀργείοισι καὶ ἄτρομον ἔμβαλε θάρσος,\nὄφρα μὴ ἐσθλὸν ὅμιλον ὑποδδείσωσι θεάων\nἀμφαδὸν ἀθρήσαντες ἀνά στρατόν· αἱ δʼ Ἀχιλῆος\nἀμφὶ νέκυν στενάχοντο καὶ ἀθάνατοί περ ἐοῦσαι\nπᾶσαι ὁμῶς· ἀκταὶ δὲ περίαχον Ἑλλησπόντου·\nδεύετο δὲ χθὼν πᾶσα περὶ νέκυν Αἰακίδαο\nδάκρυσιν· ὥς μέγα πένθος ἀνέστενον· ἀμφὶ δὲ λαῶν\nμυρομένων δακρύοισι φορύνετο τεύχεα πάντα\nκαὶ κλισίαι καὶ νῆες, ἐπεὶ μέγα πένθος ὀρώρει.\nμήτηρ δʼ ἀμφιχυθεῖσα κύσε στόμα Πηλείωνος\nπαιδὸς ἑοῦ, καὶ τοῖον ἔπος φάτο δακρυχέουσα·\nγηθείτω ῥοδόπεπλος ἀνʼ οὐρανόν Ἠριγένεια,\nγηθείτω φρεσὶν ᾖσι μεθεὶς χόλον Ἀστεροπαίου\nἄξιος εὐρυρέεθρος ἰδὲ Πριάμοιο γενέθλη·\nαὐτάρ ἐγὼ πρὸς Ὄλυμπον ἀφίξομαι, ἀμφί δὲ ποσσὶ\nκείσομαι ἀθανάτοιο Διὸς μεγάλα στενάχουσα,\nοὕνεκά μʼ οὐκ ἐθέλουσαν ὑπʼ ἀνέρι δῶκε δαμῆναι,\nἀνέρι, τὸν τάχα γῆρας ἀμείλιχον ἀμφιμέμαρπε,\nκῆρές τʼ ἐγγὺς ἔασι τέλος θανάτοιο φέρουσαι.\nἀλλά μοι οὐ κείνοιο μέλει τόσον, ὡς Ἀχιλῆος,\nὅν μοι Ζεύς κατένευσεν ἐν Αἰακίδαο δόμοισιν\nἴφθιμον θήσειν, ἐπεὶ οὔτι μοι ἥνδανεν εὐνή·\nἀλλʼ ὁτὲ μὲν ζαὴς ἄνεμος πέλον, ἄλλοτε δʼ ὕδωρ,\nἄλλοτε δʼ οἰωνῷ ἐναλίγκιος ἤ πυρὸς ὁρμῇ·\nοὐδέ με θνητός ἀνὴρ δύνατʼ ἐν λεχέεσσι δαμάσσαι\nφαινομένην, ὅσα γαῖα καὶ οὐρανὸς ἐντὸς ἐέργει,\nμέσφʼ ὅτε μοι κατένευσεν Ὀλύμπιος υἱέα δῖον\nἔκπαγλον θήσειν καὶ ἀρήϊον. ἀλλὰ τὰ μέν που\nἀτρεκέως ἐτέλεσσεν· ὁ γὰρ πέλε φέρτατος ἀνδρῶν·\nἀλλά μιν ὠκύμορον ποιήσατο καί μʼ ἀκάχησε.\nτοὔνεκʼ ἐς οὐρανὸν εἶμι· Διὸς δʼ ἐς δώματʼ ίοῦσα\nκωκύσω φίλον υἷα, καὶ ὁππόσα πρόσθʼ ἐμόγησα\nἀμφʼ αὐτῷ καὶ παισὶν ἀεικέα τειρομένοισι\nμνήσω ἀκηχεμένη, ἵνα οἱ σὺν θυμὸν ὀρίνω.\nὣς ἔφατʼ αἰνὰ γοῶσʼ ἁλίη Θέτις· ἡ δέ οἱ αὐτὴ\nΚαλλιόπη φάτο μῦθον ἀρηραμένη φρεσὶ θυμόν·\nἴσχεο κωκυτοῖο, θεὰ Θέτι, μηδʼ ἀλύουσα\nεἵνεκα παιδός ἑοῖο θεῶν μεδέοντι καὶ ἀνδρῶν\nσκύεο· καὶ γὰρ Ζηνὸς ἐριβρεμέταο ἄνακτος\nυἷες ὁμῶς ἀπόλοντο κακῇ περὶ κηρὶ δαμέντες·\nκάτθανε δʼ υἱὸς ἐμεῖο καὶ αὐτῆς ἀθανάτοιο\nὈρφεύς, οὖ μολπῇσιν ἐφέσπετο πᾶσα μὲν ὕλη,\nπᾶσα δʼ ἄρʼ ὀκριόεσσα πέτρη ποταμῶν τε ῥέεθρα\nπνοιαί τε λιγέων ἀνέμων ἀμέγαρτον ἀέντων\nοἰωνοί τε θοῇσι διεσσύμενοι πτερύγεσσιν·\nἀλλʼ ἔτλην μέγα πένθος, ἐπεὶ θεὸν οὔτι ἔοικεν\nπένθεσι λευγαλέοισι καὶ ἄλγεϊ θυμὸν ἀχεύειν.\nτῷ σε καὶ ἀχνυμένην μεθέτω γόος υἱέος ἐσθλοῦ·\nκαὶ γάρ οἱ κλέος αἰὲν ἐπιχθονίοισιν ἀοιδοὶ\nκαὶ μένος ἀείσουσιν ἐμῇ τʼ ἰότητι καὶ ἄλλων\nΠιερίδων· σὺ δὲ μή τι κελαινῷ πένθεϊ θυμὸν\nδάμνασο θηλυτέρῃσιν ἴσον γοόωσα γυναιξίν.\nἦ οὐκ ἀΐεις ὅτι πάντας, ὅσοι χθονὶ ναιετάουσιν,\nἀνθρώπους ὀλοὴ περιπέπταται ἄσχετος Αἶσα\nοὐδὲ θεῶν ἀλέγουσα; τόσον σθένος ἔλλαχε μούνη·\nἢ καὶ νῦν Πριάμοιο πολυχρύσοιο πολυχρύσοιο πόληα\nἐκπέρσει Τρώων τε καὶ Ἀργείων ὀλέσασα\nἀνέρας, ὅν κʼ ἐθέλῃσι· θεῶν δʼ οὔτις μιν ἐρύξει.\nὣς φάτο Καλλιόπη πινυτὰ φρεσὶ μητιόωσα.\nἠέλιος δʼ ἀπόρουσεν ἐς ὠκεανοῖο ῥέεθρα,\nὦρτο δὲ νὺξ μεγάλοιο κατʼ ἠέρος ὀρφνήεσσα,\nἥ τε καὶ ἀχνυμένοισι πέλει θνητοῖσιν ὄνειαρ.\nαὐτοῦ δʼ ἐν ψαμάθοισιν Ἀχαιῶν ἔδραθον υἷες\nἰλαδὸν ἀμφὶ νέκυν μεγάλῃ βεβαρηότες ἄτῃ·\nἀλλʼ οὐχ ὕπνος ἔμαρπτε θεήν Θέτιν· ἄγχι δέ παιδὸς\nἧστο σὺν ἀθανάτῃς Νηρηίσιν· ἀμφὶ δὲ Μοῦσαι\nἀχνυμένην ἀνὰ θυμὸν ἀμοιβαδὶς ἄλλοθεν ἄλλη\nπολλὰ παρηγορέεσκον, ὅπως λελάθοιτο γόοιο.\nἀλλʼ ὅτε καγχαλόωσα διʼ αἰθέρος ἤλυθεν ἠὼς\nλαμπρότατον πᾶσίν τε φάος Τρῶεσσι φέρουσα\nκαὶ Πριάμῳ—Δαναοὶ δὲ μέγʼ ἀχνύμενοι Ἀχιλῆα\nκλαῖον ἐπʼ ἤματα πολλά, περιστενάχοντο δὲ μακραὶ\nἠιόνες πόντοιο, μέγας δʼ ὀλοφύρετο Νηρεὺς\nἦρα φέρων κούρῃ Νηρηίδι, σὺν δέ οἱ ἄλλοι\nεἰνάλιοι μύροντο θεοὶ φθιμένου Ἀχιλῆος—\nκαὶ τότε δὴ μεγάλοιο νέκυν Πηληιάδαο\nἈργεῖοι πυρὶ πυρὶ δῶκαν ἀάσπετα νηήσαντες\nδοῦρα, τά οἱ φορέοντες ἀπʼ οὔρεος Ἰδαίοιο\nπάντες ὁμῶς ἐμόγησαν, ἐπεί σφεας ὀτρύνοντες\nἈτρεῖδαι προέηκαν ἀπείριτον οἰσέμεν ὕλην,\nὄφρα θοῶς καίοιτο νέκυς κταμένου Ἀχιλῆος.\nἀμφὶ δὲ τεύχεα πολλὰ πυρῇ περινηήσαντο\nαἰζηῶν κταμένων, πολλοὺς δʼ ἐφύπερθε βάλοντο\nΤρώων δῃώσαντες ὁμῶς περικαλλέας υἷας\nἵππους τε χρεμέθοντας ἐϋσθενέας θʼ ἅμα ταύρους,\nσὺν δʼ ὄϊάς τε σύας τʼ ἔβαλον βρίθοντας ἀλοιφῇ·\nφάρεα δʼ ἐκ χηλῶν φέρον ἄσπετα κωκύουσαι\nδμωιάδες, καὶ πάντα πυρῆς καθύπερθε βάλοντο,\nχρυσόν τʼ ἤλεκτρόν τʼ ἐπενήεον· ἀμφί δέ χαίτας\nΜυρμιδόνες κείραντο, νέκυν δʼ ἐκάλυψαν ἄνακτος·\nκαὶ δʼ αὐτὴ Βρισηὶς ἀκηχεμένη περὶ νεκρῷ\nκειραμένη πλοκάμους πύματον πόρε δῶρον ἄνακτι.\nπολλοὺς δʼ ἀμφιφορῆας ἀλείφατος ἀμφεχέοντο,\nἄλλους δʼ ἀμφὶ πυρῇ μέλιτος θέσαν ἠδὲ καὶ οἴνου\nἡδέος, οὗ μέθυ λαρὸν ὀδώδεε νέκταρι ἶσον.\nἄλλα δὲ πολλὰ βάλοντο θυώδεα θαῦμα βροτοῖσιν,\nὅσσα χθὼν φέρει ἐσθλὰ καὶ ὁππόσα δῖα θάλασσα.\nἈλλʼ ὅτε δὴ περὶ πάγχυ πυρὴν διεκοσμήσαντο,\nπεζοὶ ἅμʼ ἱππήεσσι σὺν ἔντεσιν ἐρρώσαντο\nἀμφὶ πυρὴν πολύδακρυν. ὁ δʼ ἔκποθεν Οὐλύμποιο\nΖεὺς ψεκάδας κατέχευεν ὑπὲρ νέκυν Αἰακίδαο\nἀμβροσίας, δίῃ δὲ φέρων Νηρηίδι τιμὴν\nἙρμείην προέηκεν ἐς Αἴολον, ὄφρα καλέσσῃ\nλαιψηρῶν ἀνέμων ἱερὸν μένος· ἦ γὰρ ἔμελλε\nκαίεσθʼ Αἰακίδαο νέκυς. τοῦ δʼ αἶψα μολόντος\nΑἴολος οὐκ ἀπίθησε· καλεσσάμενος δʼ ἀλεγεινὸν\nκαρπαλίμως Βορέην Ζεφύροιό τε λάβρον ἀήτην\nἐς Τροίην προέηκε θοῇ θύοντας ἀέλλῃ·\nοἱ δὲ θοῶς οἴμησαν ὑπὲρ πόντοιο φέρεσθαι\nῥιπῇ ἀπειρεσίῃ· περὶ δʼ ἴαχεν ἐσσυμένοισι\nπόντος ὁμοῦ καὶ γαῖα· περικλονέοντο δʼ ὔπερθε\nπάντα νέφη μεγάλοιο διʼ ἠέρος ἀΐσσοντα.\nοἱ δὲ Διὸς βουλῇσι δαϊκταμένου ʼ Αχιλῆος\nαἶψα πυρῇ ἐνόρουσαν ἀολλέες, ὦρτο δʼ ἀϋτμὴ\nἩφαίστου μαλεροῖο· γόος δʼ ἀλίαστος ὀρώρει\nΜυρμιδόνων· ἄνεμοι δὲ καὶ ἐσσύμενοί περ ἀέλλῃ\nπᾶν ἦμαρ καὶ νύκτα νέκυν περιποιπνύοντες\nκαῖον ἐϋπνείοντες ὁμῶς· ἀνὰ δʼ ἔγρετο πουλὺς\nκαπνὸς ἔς ἠέρα δῖαν, ἐπέστενε δʼ ἄσπετος ὕλη\nδαμναμένη πυρὶ πᾶσα, μέλαινα δὲ γίνετο τέφρη.\nοἱ δὲ μέγʼ ἐκτελέσαντες ἀτειρέες ἔργον ἀῆται\nεἰς ἑὸν ἄντρον ἕκαστος ὁμοῦ νεφέεσσι φέροντο.\nΜυρμιδόνες δʼ, ὅτʼ ἄνακτα πελώριον ὕστατον ἄλλων\nἤνυσε πῦρ ἀΐδηλον ἀποκταμένων περὶ νεκρῷ\nἵππων τʼ αἰζηῶν τε, καὶ ἄλλʼ ὅσα δακρυχέοντες\nὄβριμον ἀμφὶ νέκυν κειμήλια θῆκαν ʼ Αχαιοί,\nδὴ τότε πυρκαϊὴν οἴνῳ σβέσαν· ὀστέα δʼ αὐτοῦ\nφαίνετʼ ἀριφραδέως, ἐπεὶ οὐχ ἑτέροισιν ὁμοῖα\nἦν, ἀλλʼ οἷα Γίγαντος ἀτειρέος, οὐδὲ μὲν ἄλλα\nσὺν κείνοις ἐμέμικτʼ , ἐπεὶ ἦ βόες ἠδὲ καὶ ἵπποι\nκαὶ παῖδες Τρώων μίγδα κταμένοισι καὶ ἄλλοις\nβαιὸν ἄπωθε κέοντο περὶ νέκυν, ὃς δʼ ἐνὶ μέσσοις\nῥιπῇ ὕφʼ Ἡφαίστοιο δεδμημένος οἶος ἔκειτο.\nτοῦ δὲ καὶ ὀστέα πάντα περιστενάχοντες ἑταῖροι\nἄλλεγον ἐς χηλὸν πολυχανδέα τε βριαρήν τε\nἀργυρέην, χρυσῷ δὲ διαυγέϊ πᾶσʼ ἐκέκαστο·\nκαὶ τὰ μὲν ἀμβροσίῃ καὶ ἀλείφασι πάγχυ δίηναν\nκοῦραι Νηρῆος μέγʼ Ἀχιλλέα κυδαίνουσαι,\nἐς δὲ βοῶν δημὸν θέσαν ἀθρόα πάγχυ χέασαι\nσὺν μέλιτι λιαρῷ· μήτηρ δέ οἱ ἀμφιφορῆα\nὤπασε, τόν ῥα πάροιθε Διώνυσος πόρε δῶρον,\nἩφαίστου κλυτὸν ἔργον ἐΰφρονος· ᾧ ἔνι θῆκαν\nὀστέʼ Ἀχιλλῆος μεγαλήτορος· ἀμφὶ δὲ τύμβον\nἈργεῖοι καὶ σῆμα πελώριον ἀμφεβάλοντο\nἀκτῇ ἐπʼ ἀκροτάτῃ παρὰ βένθεσιν Ἑλλησπόντου\nΜυρμιδόνων βασιλῆα θρασὺν περικωκύοντες.\nοὐδὲ μὲν ἄμβροτοι ἵπποι ἀταρβέος Αἰακίδαο\nμίμνον ἀδάκρυτοι παρὰ νήεσιν, ἀλλὰ καὶ αὐτοὶ\nμύροντο σφετέροιο δαϊκταμένου βασιλῆος,\nοὐδʼ ἔθελον μογεροῖσιν ἔτʼ ἀνδράσιν οὐδὲ μὲν ἵπποις\nμίσγεσθʼ Ἀργείων ὀλοὸν περὶ πένθος ἔχοντες,\nἀλλʼ ὑπὲρ ὠκεανοῖο ῥοὰς καὶ Τηθύος ἄντρα\nἀνθρώπων ἀπάτερθεν ὀϊζυρῶν φορέεσθαι,\nἧχί σφεας τὸ πάροιθεν ἐγείνατο δῖα Ποδάργη\nἄμφω ἀελλόποδας Ζεφύρῳ κελάδοντι μιγεῖσα.\nκαί νύ κεν αἶψʼ ἐτέλεσσαν ὅσα σφίσι μήδετο θυμός,\nεἰ μή σφεας κατέρυξε θεῶν νόος, ὄφρʼ ʼ Αχιλῆος\nἔλθοι ἀπὸ Σκύροιο θοὸς πάϊς, ὅν ῥα καὶ αὐτοὶ\nδέχνυνθʼ , ὁππόθʼ ἵκοιτο ποτὶ στρατόν, οὕνεκʼ ἄρα σφι\nθέσφατα γεινομένοισι Χάους ἱεροῖο θύγατρες\nΜοῖραι ἐπεκλώσαντο καὶ ἀθανάτοις περ ἐοῦσι\nπρῶτα Ποσειδάωνι δαμήμεναι, αὐτὰρ ἔπειτα\nθαρσαλέῳ Πηλῆι καὶ ἀκαμάτῳ ʼ Αχιλῆι,\nτέτρατον αὖτʼ ἐπὶ τοῖσι Νεοπτολέμῳ μεγαθύμῳ,\nτὸν καὶ ἐς Ἠλύσιον πεδίον μετόπισθεν ἔμελλον\nΖηνὸς ὑπʼ ἐννεσίῃσι φέρειν μακάρων ἐπὶ γαῖαν.\nτοὔνεκα καὶ στυγερῇ βεβολημένοι ἦτορ ἀνίῃ\nμίμνον πὰρ νήεσσιν ἑὸν κατὰ θυμὸν ἄνακτα\nτὸν μὲν ἀκηχέμενοι τὸν δʼ αὖ ποθέοντες ἰδέσθαι.\nκαὶ τότʼ ἐριγδούποιο λιπὼν ἁλὸς ὄβριμον οἶδμα\nἤλυθεν Ἐννοσίγαιος ἐπʼ ᾐόνας· οὐδέ μιν ἄνδρες\nἔδρακον, ἀλλὰ θεῇσι παρίστατο Νηρηίνῃς·\nκαί ῥα Θέτιν προσέειπεν ἔτʼ ἀχνυμένην Λ̓χιλῆος·\nἴσχεο νῦν περὶ παιδὸς ἀπειρέσιον γοόωσα·\nοὐ γὰρ ὅ γε φθιμένοισι μετέσσεται, ἀλλὰ θεοῖσιν\nὡς ἀῢς Διόνυσος ἰδὲ σθένος Ἡρακλῆος·\nοὐ γάρ μιν μόρος αἰνὸς ὑπὸ ζόφον αἰὲν ἐρύξει\nοὐδʼ Ἀΐδης, ἀλλʼ αἶψα καὶ ἐς Διὸς ἵξεται αὐγάς·\nκαί οἱ δῶρον ἔγωγε θεουδέα νῆσον ὀπάσσω\nΕὔξεινον κατὰ πόντον, ὅπῃ θεὸς ἔσσεται αἰεὶ\nσὸς πάϊς· ἀμφὶ δὲ φῦλα περικτιόνων μέγα λαῶν\nκεῖνον κυδαίνοντα θυηπολίῃς ἐρατεινῇς\nἶσον ἐμοὶ τίσουσι· σὺ δʼ ἴσχεο κωκύουσα\nἐσσυμένως καὶ μή τι χαλέπτεο πένθεϊ θυμόν.\nὣς ἐπὼν ἐπὶ πόντον ἀπήιεν εἴκελος αὔρῃ\nπαρφάμενος μύθοισι Θέτιν· τῆς δʼ ἐν φρεσὶ θυμὸς\nβαιὸν ἀνέπνευσεν· τὰ δέ οἱ θεὸς ἐξετέλεσσεν.\nἈργεῖοι δὲ γοῶντες ἀπήιον, ᾗχι ἑκάστῳ\nνῆες ἔσαν, τὰς ἦγον ἀφʼ Ἑλλάδος· αἱ δʼ Ἑλικῶνα\nΠιερίδες νίσσοντο, καὶ εἰς ἄλα Νηρηῖναι\nδῦσαν ἀναστενάχουσαι ἐΰφρονα Πηλείωνα.\nοὐδὲ μὲν Ἱππολόχοιο δαΐφρονος ὄβριμον υἷα\nΤρῶες ἀδάκρυτον δειλοὶ λίπον, ἀλλὰ καὶ αὐτοὶ\nΔαρδανίης προπάροιθε πύλης ἐρικυδέα φῶτα\nπυρκαϊῆς καθύπερθε βάλον· τὸν δʼ αὐτὸς Ἀπόλλων\nἐκ πυρὸς αἰθομένοιο μάλʼ ἐσσυμένως ἀναείρας\nδῶκε θοοῖς ἀνέμοισι φέρειν Λυκίης σχεδὸν αἴης·\nοἱ δέ μιν αἶψʼ ἀπένεικαν ὑπʼ ἄγκεα Τηλάνδροιο\nχῶρον ἐς ἱμερόεντα, πέτρην δʼ ἐφύπερθε βάλοντο\nἄρρηκτον· νύμφαι δὲ περίβλυσαν ἱερὸν ὕδωρ\nἀενάου ποταμοῖο, τὸν εἰσέτι φῦλʼ ἀνθρώπων\nΓλαῦκον ἐπικλείουσιν ἐΰρροον· ἀλλὰ τὰ μέν που\nἀθάνατοι τεύξαντο γέρας Λυκίων βασιλῆι.\nἈργεῖοι δʼ ἐρίθυμον ἀνεστενάχοντʼ Ἀχιλῆα\nνηυσὶ παρʼ ὠκυπόροισιν· ἔτειρε δὲ πάντας ἀνίη\nλευγαλέη καὶ πένθος, ἐπεί ῥά μιν ὡς ἐὸν υἷα\nδίζοντʼ , οὐδέ τις ἦεν ἀνὰ στρατὸν εὐρὺν ἄδακρυς·\nΤρῶες δʼ αὖτʼ ἀλίαστον ἐγήθεον εἰσορόωντες\nτοὺς μὲν ἀκηχεμένους, τὸν δʼ ἐν πυρὶ δηωθέντα·\nκαί τις ἐπευχόμενος μῦθον ποτὶ τοῖον ἔειπεν·\nνῦν πάντεσσιν ἄελπτον ἀπʼ Οὐλύμποιο Κρονίων\nἡμῖν ὤπασε χάρμα λιλαιομένοισιν ἰδέσθαι\nἐν Τροίῃ Ἀχιλῆα δεδουπότα· τοῦ γὰρ ὀΐω\nβλημένου ἀμπνεύσειν Τρώων ἐρικυδέα φῦλα\nαἵματος ἐξ ὀλοοῖο καὶ ἀνδροφόνου ὐσμίνης·\nαἰεὶ γὰρ φρεσὶν ᾗσιν ἐμήδετο Τρωσὶν ὄλεθρον\nαἰνὰ δέ οἱ χείρεσσιν ἐμαίνετο λοίγιον ἔγχος\nλύθρῳ ὑπʼ ἀργαλέῳ πεπαλαγμένον, οὐδέ τις ἡμέων\nκείνῳ ἔναντα κιὼν ἔτʼ ἐσέδρακεν Ἠριγένειαν·\nνῦν δʼ ὀΐω φεύξεσθαι Ἀχαιῶν ὄβριμα τέκνα\nνηυσὶν ἐϋπρώροισι δαϊκταμένου Ἀχιλῆος·\nὡς ὄφελον μένος ἦεν ἔθʼ Ἕκτορος, ὀφρʼ ἅμα πάντας\nἈργείους σφετέρησιν ἐνὶ κλισίῃσιν ὄλεσσεν.\nὣς ἄρʼ ἔφη Τρώων τις ἐνὶ φρεσὶ πάγχυ γεγηθώς·\nἄλλος δʼ αὖθʼ ἑτέρωθι πύκα φρονέων φάτο μῦθον·\nφῆσθα σὺ μὲν Δαναῶν ὀλοὸν στρατὸν ἔνδοθι νηῶν\nπόντον ἐπʼ ἠερόεντα πεφυζότας αἶψα νέεσθαι·\nἀλλʼ οὐ μὰν δείσουσι λιλαιόμενοι μέγα χάρμης·\nεἰσὶ γάρ ἦ κρατεροί τε καὶ ὄβριμοι ἀνέρες ἄλλοι,\nΤυδείδης Αἴας τε καὶ Ἀτρέος ὄβριμοι υἷες·\nτοὺς ἔτʼ ἐγὼ δείδοικα κατακταμένου Ἀχιλῆος·\nτοὺς εἴθʼ ἀργυρότοξος ἀναιρήσειεν Ἀπόλλων,\nκαί κεν ἀνάπνευσις πολέμου καὶ ἀεικέος οἴτου\nἡμῖν εὐχομένοισιν ἐλεύσεται ἤματι κείνῳ.\nὣς ἔφατʼ· ἀθάνατοι δὲ κατʼ οὐρανὸν ἐστενάχοντο,\nὅσσοι ἔσαν Δαναοῖσιν ἐϋσθενέεσσιν ἀρωγοί,\nἀμφὶ δὲ κρᾶτʼ ἐκάλυψαν ἀπειρεσίοις νεφέεσσι\nθυμὸν ἀκηχέμενοι· ἑτέρωθι δὲ γήθεον ἄλλοι\nεὐχόμενοι Τρώεσσι πέρας θυμηδὲς ὀρέξαι.\nκαὶ τότε δὴ Κρονίωνα κλυτὴ προσεφώνεεν Ἥρη·\nΖεῦ πάτερ ἀργικέραυνε, τί ἢ Τρώεσσιν ἀρήγεις\nκούρης ἠϋκόμοιο λελασμένος, ἥν ῥα πάροιθεν\nἀντιθέῳ Πηλῆι πόρες θυμήρἐ ἄκοιτιν\nΠηλίου ἐν βήσσῃσι; γάμον δέ οἱ αὐτὸς ἔτευξας\nἄμβροτον, οἱ δέ νυ πάντες ἐδαινύμεθʼ ἤματι κείνῳ\nἀθάνατοι καὶ πολλὰ δόμεν περικαλλέα δῶρα·\nἀλλὰ τά γʼ ἐξελάθου, μέγα δʼ Ἑλλάδι μήσαο πένθος.\nὣς ἄρʼ ἔφη· τὴν δʼ οὔτι προσέννεπεν ἀκάματος Ζεύς·\nἧστο γὰρ ἀχνύμενος κραδίην καὶ πολλὰ μενοινῶν,\nοὕνεκεν ἤμελλον Πριάμου πόλιν ἐξαλαπάξειν\nἈργεῖοι, τοῖς αἰνὸν ἐμήδετο λοιγὸν ὀπάσσαι\nἐν πολέμῳ στονόεντι καὶ ἐν βαρυηχέϊ πόντῳ·\nκαὶ τὰ μέν ὣς ὥρμαινε, τὰ δὴ μετόπισθε τέλεσσεν.\nἨὼς δʼ ὠκεανοῖο βαθὺν ῥόον εἰσαφίκανε,\nκυανέην δʼ ἄρα γαῖαν ἐπήιεν ἄσπετος ὄρφνη,\nἦμος ἀναπνείουσι βροτοὶ βαιὸν καμάτοιο·\nἈργεῖοι δʼ ἐπὶ νηυσὶν ἐδόρπεον ἀχνύμενοί περ·\nοὐ γάρ νηδύος ἐστὶν ἀπωσέμεναι μεμαυίης\nλιμὸν ἀταρτηρόν, ὁπόταν στέρνοισιν ἵκηται.\nἀλλʼ εἶθαρ θοὰ γυῖα βαρύνεται, οὐδέ τι μῆχος\nγίνεται, ἢν μή τις κορέσῃ θυμαλγέα νηδύν·\nτοὔνεκα δαῖτʼ ἐπάσαντο καὶ ἀχνύμενοι Ἀχιλῆος·\nαἰνὴ γὰρ μάλα πάντας ἐποτρύνεσκεν ἀνάγκη.\nτοῖσι δὲ πασσαμένοισιν ἐπήλυθε νήδυμος ὕπνος,\nλῦσε δʼ ἀπὸ μελέων ὀδύνας, ἐπὶ δὲ σθένος ὦρσεν.\nἀλλʼ ὅτε δὴ κεφαλὰς μὲν ἐπʼ ἀντολίην ἔχον ἄρκτοι,\nδέγμεναι ἠελίοιο θοὸν φάος, ἔγρετο δʼ ἠώς,\nδὴ τότʼ ἀνέγρετο λαὸς ἐϋσθενέων Ἀργείων\nπορφύρων Τρώεσσι φόνον καὶ κῆρʼ ἀΐδηλον.\nκίνυτο δʼ ἠΰτε πόντος ἀπείριτος Ἰκαρίοιο\nἠὲ καὶ αὐαλέου βαθὺ λήιον, ὁππόθʼ ἵκηται\nῥιπὴ ἀπειρεσίη νεφεληγερέος Ζεφύροιο·\nὣς ἄρα κίνυτο λαὸς ἐπʼ ᾐόσιν Ἑλλησπόντου.\nκαὶ τότε Τυδέος υἱὸς ἐελδομένοισι ἔειπεν·\nὦ φίλοι, εἰ ἐτεόν γε μενεπτόλεμοι πελόμεσθα,\nνῦν μᾶλλον στυγεροῖσι μαχώμεθα δυσμενέεσσι,\nμή πως θαρσήσωσιν Ἀχιλλέος οὐκέτʼ ἐόντος·\nἀλλʼ ἄγε, σὺν τεύχεσσι καὶ ἅρμασιν ἠδὲ καὶ ἵπποις\nἴομεν ἀμφὶ πόληα· πόνος δʼ ἄρα κῦδος ὀρέξει.\nὣς ἔφατʼ ἐν Δαναοῖσιν· ἀμείβετο δʼ ὄβριμος Αἴας·\nΤυδείδη, σὺ μὲν ἐσθλά καὶ οὐκ ἀνεμώλια βάζεις\nὀτρύνων Τρώεσσιν ἐϋπτολέμοισι μάχεσθαι\nἀγχεμάχους Δαναούς, οἵπερ μεμάασι καὶ αὐτοί·\nἀλλὰ χρὴ ἐν νήεσσι μένειν, ἄχρις ἐξ ἁλὸς ἔλθῃ\nδῖα Θέτις· μάλα γάρ οἱ ἐνὶ φρεσὶ μήδεται ἦτορ\nυἱέος ἀμφὶ τάφῳ περικαλλέα θεῖναι ἄεθλα·\nὣς χθιζή μοι ἔειπεν, ὅτʼ εἰς ἁλὸς ἤιε βένθος,\nνόσφʼ ἄλλων Δαναῶν· καί ἑ σχεδὸν ἔλπομαι εἶναι\nἐσσυμένην· Τρῶες δέ, καὶ εἰ θάνε Πηλέος υἱός,\nοὐ μάλα θαρσήσουσιν ἔτι ζώοντος ἐμεῖο\nκαὶ σέθεν ἠδὲ καὶ αὐτοῦ ἀμύμονος Ἀτρείδαο.\nὣς ἄρʼ ἔφη Τελαμῶνος ἐῢς πάϊς, οὐδέ τι ᾔδη,\nὅττι ῥά οἱ μετʼ ἄεθλα κακὸν μόρον ἔντυε δαίμων\nἀργαλέονʼ τὸν δʼ αὖθις ἀμείβετο Τυδέος υἱός·\nὦ φίλος, εἰ ἐτεὸν Θέτις ἔρχεται ἤματι τῷδε\nυἱέος ἀμφὶ τάφῳ περικαλλέα θεῖναι ἄεθλα,\nπὰρ νήεσσι μένωμεν ἐρυκανόωντε καὶ ἄλλους·\nκαὶ γὰρ δὴ μακάρεσσι θεοῖς πείθεσθαι ἔοικε·\nκαὶ δʼ ἄλλως Ἀχιλῆι καὶ ἀθανάτων ἀέκητι\nαὐτοὶ φραζώμεσθα δόμεν θυμηδέα τιμήν.\nὣς φάτο Τυδείδαο δαΐφρονος ὄβριμον ἦτορ.\nκαὶ τότʼ ἄρʼ ἐκ πόντοιο κίεν Πηλῆος ἄκοιτις\nαὔρῃ ὑπηώῃ ἐναλίγκιον· αἶψα δʼ ἵκανεν\nἈργείων ἐς ὅμιλον, ὅπῃ μεμαῶτες ἔμιμνον,\nοἱ μὲν ἀεθλεύσοντες ἀπειρεσίῳ ἐν ἀγῶνι,\nοἱ δὲ φρένας καὶ θυμὸν ἀεθλητῆρσιν ἰῆναι.\nτοῖσι δʼ ἅμʼ ἀγρομένοισι Θέτις κυανοκρήδεμνος\nθῆκεν ἄεθλα φέρουσα καὶ ὀτρύνεσκεν Ἀχαιοὺς\nαὐτίκʼ ἀεθλεύειν· τοὶ δʼ ἀθανάτῃ πεπίθοντο.\nπρῶτος δʼ ἐν μέσσοισιν ἀνίστατο Νηλέος υἱός,\nοὐ μὲν πυγμαχίῃσι λιλαιόμενος πονέεσθαι\nοὔτε παλαισμοσύνῃ πολυτειρέϊ· τοῦ γὰρ ὕπερθε\nγυῖα καὶ ἅψεα πάντα λυγρὸν κατεδάμνατο γῆρας·\nἀλλά οἱ ἐν στέρνοισιν ἔτʼ ἔμπεδος ἔπλετο θυμὸς\nκαὶ νόος, οὐδέ τις ἄλλος ἐριδμαίνεσκεν Ἀχαιῶν\nκείνῳ, ὅτʼ εἰν ἀγορῇ ἐπέων πέρι δῆρις ἐτέχθη·\nτῷ καὶ Λαέρταο κλυτὸς πάϊς εἵνεκα μύθων\nεἰν ἀγορῇ ὑπόεικε, καὶ ὃς βασιλεύτατος ἦεν\nπάντων Ἀργείων μέγʼ ἐϋμμελίης Ἀγαμέμνων.\nτοὔνεκʼ ἐνὶ μέσσοισιν ἐΰφρονα Νηρηίνην\nὕμνεεν, ὡς Πάσῃσι μετέπρεπεν εἰναλίῃσιν\nεἵνεκʼ ἐϋφροσύνης τε καὶ εἴδεος· ἡ δʼ ἀΐουσα\nτέρπεθʼ· ὁ δʼ ἱμερόεντα γάμον Πηλῆος ἔνισπε,\nτόν ῥά οἱ ἀθάνατοι μάκαρες συνετεκτήναντο\nΠηλίου ἀμφὶ κάρηνα, καὶ ἄμβροτον ὡς ἐπάσαντο\nδαῖτα παρʼ εἰλαπίνῃσιν, ὅτʼ εἴδατα θεῖα φέρουσαι\nχερσὶν ὑπʼ ἀμβροσίῃσι θεαὶ παρενήνεον Ὧραι\nχρυσείοις κανέοισι, Θέμις δʼ ἄρα καγχαλόωσα\nἀργυρέας ἐτίταινεν ἐπισπέρχουσα τραπέζας,\nπῦρ δʼ Ἥφαιστος ἔκαιεν ἀκήρατον, ἀμφὶ δὲ Νύμφαι\nἀμβροσίην ἐκέραιον ἐνί χρυσέοισι κυπέλλοις,\nαἱ δʼ ἄρʼ ἐς ὀρχηθμὸν Χάριτες τράπεν ἱμερόεντα,\nΜοῦσαι δʼ ἐς μολπήν, ἐπετέρπετο δʼ οὔρεα πάντα\nκαὶ ποταμοὶ καὶ θῆρες, ἰαίνετο δʼ ἄφθιτος αἰθὴρ\nἄντρα τε Χείρωνος περικαλλέα καὶ θεοὶ αὐτοί.\nκαὶ τὰ μὲν ἂρ Νηλῆος ἐῢς πάϊς Ἀργείοισι\nπάντα μάλʼ ἱεμένοις κατελέξατο· τοὶ δʼ ἀΐοντες\nτέρπονθʼ· ὃς δʼ Ἀχιλῆος ἀμύμονος ἄφθιτα ἔργα\nμέλπε μέσῳ ἐν ἀγῶνι· πολὺς δʼ ἀμφίαχε λαὸς\nἀσπασίως. ὁ δʼ ἄρʼ ἔνθεν ἑλὼν ἐρικυδέα φῶτα\nἐκπάγλως κύδαινεν ἀρηραμένοις ἐπέεσσι,\nδώδεχʼ ὅπως διέπερσε κατὰ πλόον ἄστεα φωτῶν,\nἕνδεκα δʼ αὖ κατὰ γαῖαν ἀπείριτον, ὡς δʼ ἐδάϊξε\nΤήλεφον, ἠδὲ βίην ἐρικυδέος Ἠετίωνος\nΘήβης ἐν δαπέδοισι, καὶ ὡς Κύκνον ἔκτανε δουρὶ\nυἷα Ποσειδάωνος ἰδʼ ἀντίθεον Πολύδωρον\nκαὶ Τρώιλον θηητὸν ἀμύμονά τʼ Ἀστεροπαῖον,\nαἵματι δʼ ὡς ἐρύθηνεν ἄδην ποταμοῖο ῥέεθρα\nΞάνθου καὶ νεκύεσσιν ἀπειρεσίοισι κάλυψε\nπάντα ῥόον κελάδοντα, Λυκάονος ὁππότε θυμὸν\nνοσφίσατʼ ἐκ μελέων ποταμοῦ σχεδὸν ἠχήεντος,\nἝκτορά θʼ ὡς ἐδάμασσε, καὶ ὡς ἕλε Πενθεσίλειαν,\nἠδὲ καὶ υἱέα δῖον ἐϋθρόνου Ἠριγενείης.\nκαὶ τὰ μὲν Ἀργείοισιν ἐπισταμένοισι καὶ αὐτοῖς\nμέλπε, καὶ ὡς ἐτέτυκτο πελώριος, ὥς τέ οἱ οὔτις\nἔσθενε δηριάασθαι ἐναντίον, οὔτʼ ἐν ἀέθλοις\nαἰζηῶν, ὅτε ποσσὶ νέοι περιδηριόωνται,\nοὐδὲ μὲν ἱππασίῃ, οὐδὲ σταδίῃ ἐνὶ χάρμῃ,\nκάλλεΐ θʼ ὡς Δαναούς μέγʼ ὑπείρεχεν, ὥς τέ οἱ ἀλκὴ\nἔπλετʼ ἀπειρεσίη, ὁπότʼ Ἄρεος ἔσσυτο δῆρις.\nεὔχετο δʼ ἀθανάτοισι καὶ υἱέα τοῖον ἰδέσθαι\nκείνου ἀπὸ Σκύροιο πολυκλύστοιο μολόντα.\nἈργεῖοι δʼ ἄρα πᾶσιν ἐπευφήμησαν ἔπεσσιν\nαὐτή τʼ ἀργυρόπεζα Θέτις, καί οἱ πόρεν ἵππους\nὠκύποδας, τούς πρόσθεν ἐϋμμελίῃ Ἀχιλῆι\nΤήλεφος ὤπασε δῶρον ἐπὶ προχοῇσι Καΐκου,\nεὖτέ ἑ μοχθίζοντα κακῷ περὶ ἕλκεϊ θυμὸν\nἠκέσατʼ ἐγχείῃ, τῇ μιν βάλε δηριόωντα\nαὐτὸς ἔσω μηροῖο, διήλασε δʼ ὄβριμον αἰχμήν·\nκαὶ τοὺς μέν Νέστωρ Νηλήιος οἶς ἑτάροισιν\nὤπασεν· οἱ δʼ ἐς νῆας ἄγου μέγα κυδαίνοντες\nἀντίθεον βασιλῆα. Θέτις δʼ ἐς μέσσον ἀγῶνα\nθῆκεν ἄρʼ ἀμφὶ δρόμοιο βόας δέκα· τῇσι δὲ πάσῃς\nκαλαὶ πόρτιες ᾖσαν ὑπὸ μαζοῖσιν ἰοῦσαι·\nτάς ποτε Πηλείδαο θρασὺ σθένος ἀκαμάτοιο\nἤλασεν ἐξ Ἴδης μεγάλῳ ἐπὶ δουρὶ πεποιθώς.\nτῶν πέρι δοιοὶ ἀνέσταν ἐελδόμενοι μέγα νίκης·\nΤεῦκρος μὲν πρῶτος Τελαμώνιος, ἄν δὲ καὶ Αἴας,\nΑἴας, ὅς τε Λοκροῖσι μετέπρεπεν ἰοβόλοισιν.\nἀμφὶ δʼ ἄρα ζώσαντο θοῶς περὶ μήδεα χερσὶ\nφάρεα, πάντα δʼ ἔνερθεν, ἅπερ θέμις, ἐκρύψαντο\nαἰδόμενοι Πηλῆος ἐϋσθενέος παράκοιτιν\nἄλλας τʼ εἰναλίας Νηρηίδας, ὅσσαι ἅμʼ αὐτῇ\nἤλυθον Ἀργείων κρατεροὺς ἐσιδέσθαι ἀέθλους.\nτοῖσι δὲ σημαίνεσκε δρόμου τέλος ὠκυτάτοιο\nἈτρείδης, ὅς πᾶσι μετʼ Ἀργείοισιν ἄνασσε.\nτοὺς δʼ Ἔρις ὀτρύνεσκεν ἐπήρατος· οἱ δʼ ἀπὸ νύσσης\nκαρπαλίμως οἴμησαν ἐοικότες ἰρήκεσσι·\nτῶν δὲ καὶ ἀμφήριστος ἔην δρόμος· οἱ δʼ ἑκάτερθεν\nἈργεῖοι λεύσσοντες ἐπίαχον ἄλλυδις ἄλλος.\nἀλλʼ ὅτε τέρματʼ ἔμελλον ἱκανέμεναι μεμαῶτες,\nδὴ τότε που Τεύκροιο μένος καὶ γυῖα πέδησαν\nἀθάνατοι· τὸν γάρ ῥα θεὸς βάλεν ἠέ τις ἄτη\nὄζον ἐς ἀλγινόεντα βαθυρρίζοιο μυρίκης·\nτῷ δʼ ἄρʼ ἐνιχριμφθεὶς χαμάδις πέσε· τοῦ δʼ ἀλεγεινῶς\nἄκρον ἀνεγνάμφθη λαιοῦ ποδός, αἱ δʼ ὑπανέσταν\nοἰδαλέαι ἑκάτερθε περὶ φλέβες. οἱ δʼ ἰάχησαν\nἈργεῖοι κατʼ ἀγῶνα· παρήιξεν δέ μιν Αἴας\nγηθόσυνος· λαοὶ δὲ συνέδραμον, οἵ οἱ ἕποντο,\nΛοκροί· αἶψα δὲ χάρμα περὶ φρένας ἤλυθε πάντων·\nἐκ δʼ ἔλασαν κατὰ νῆας ἀγοῦ βόας, ὄφρα νέμωνται.\nΤεῦκρον δʼ ἐσσυμένως ἕταρο; περιποιπνύοντες\nἦγου ἐπισκάζοντα· θοῶς δέ οἱ ἰητῆρες\nἐκ ποδὸς αἷμʼ ἀφέλοντο, θέσαν δʼ ἐφύπερθε μοτάων\nεἴρἰ ἄδην δεύσαντες ἀλείφασιν· ἀμφὶ δὲ μίτρην\nδήσαντʼ ἐνδυκέως· ὀλοὰς δʼ ἐκέδασσαν ἀνίας.\nἄλλω δʼ αὖθʼ ἑτέρωθι παλαισμοσύνης ὑπερόπλου\nκαρπαλίμως μνώοντο δύω κρατερόφρονε φῶτε,\nΤυδέος ἱπποδάμοιο πάϊς καὶ ὑπέρβιος Αἴας,\nοἵ ῥʼ ἴσαν ἐς μέσσον· θάμβος δʼ ἔχεν ἀθρήσαντας\nἈργείους· ἄμφω γὰρ ἔσαν μακάρεσσαν ὁμοῖοι.\nσὺν δʼ ἔβαλον θήρεσσιν ἐοικότες, οἵ τʼ ἐν ὄρεσσιν\nἀμφʼ ἐλάφοιο μάχονται ἐδητύος ἰσχανόωντες,\nἶσον δʼ ἀμφοτέροισι πέλει σθένος, οὐδέ τις αὐτῶν\nλείπεται οὐδʼ ἠβαιὸν ἀταρτηρῶν μάλʼ ἐόντων·\nὥς οἵ γʼ ἶσον ἔχον κρατερὸν μένος. ὀψὲ δʼ ἄρʼ Αἴας\nΤυδείδην συνέμαρψεν ὑπὸ στιβαρῇσι χέρεσσιν\nἆξαι ἐπειγόμενος. ὁ δʼ ἄρʼ ἰδρείῃ τε καὶ ἀλκῇ\nπλευρὸν ὑποκλίνας Τελαμώνιον ὄβριμον υἷα\nἐσσυμένως ἀνάειρεν ὑπὸ μυῶνος ἐρείσας\nὦμον, καὶ ποδὶ μηρὸν ὑποπλίξας ἑτέρωσε\nκάββαλεν ὄβριμον ἄνδρα κατὰ χθονός· ἀμφὶ δʼ ἄρʼ αὐτῷ\nἕζετο· τοὶ δʼ ὁμάδησαν. ὁ δʼ ἀσχαλόων ἐνὶ θυμῷ\nΑἴας ὀβριμόθυμος ἀνίστατο δεύτερον αὖθις\nὁρμαίνων ἐς δῆριν ἀμείλιχον· αἶψα δὲ χερσὶ\nσμερδαλέῃσι κόνιν κατεχεύατο, καὶ μέγα θύων\nΤυδείδην ἐς μέσσον ἀΰτεεν· ὅς δέ μιν οὔτι\nταρβήσας οἴμησε καταντίον· ἀμφὶ δὲ πολλὴ\nποσσὶν ὕπʼ ἀμφοτέρων κόνις ὤρνυτο· τοὶ δʼ ἑκάτερθε\nταῦροι ὅπως συνόρουσαν ἀταρβέες, οἵ τʼ ἐν ὄρεσσι\nθαρσαλέου μένεος πειρώμενοι εἰς ἕν ἵκωνται\nποσσὶ κονιόμενοι, περὶ δὲ βρομέουσι κολῶναι\nβρυχῇ ὕπʼ ἀμφοτέρων, τοὶ δʼ ἄσχετα μαιμώωντες\nκράατα συμφορέουσιν ἀτειρέα καὶ μέγα κάρτος\nδηρόν ἐπʼ ἀλλήλοισι πονεύμενοι, ἐκ δὲ μόγοιο\nλάβρον ἀνασθμαίνοντες ἀμείλιχα δηριόωνται,\nπουλὺς δʼ ἐκ στομάτων χαμάδις καταχεύεται ἀφρός·\nὥς οἵ γε στιβαρῇσιν ἄδην πονέοντο χέρεσσιν.\nἀμφοτέρων δʼ ἄρα νῶτα καὶ αὐχένες ἀλκήεντες\nχερσὶ περικτυπέοντο τετριγότες, εὖτʼ ἐν ὄρεσσι\nδένδρἐ ἐπʼ ἀλλήλοισι βαλόντʼ ἐριθηλέας ὄζους.\nπολλάκι δʼ Αἴαντος μέγαλου στιβαροὺς ὑπὸ μηροὺς\nκάββαλε Τυδείδης κρατερὰς χέρας, ἀλλά μιν οὔτι\nἄψ ὦσαι δύνατο στιβαροῖς ποσὶν ἐμβεβαῶτα·\nτὸν δʼ Αἴας καθυπερθεν ἐπεσσύμενος ποτὶ γαῖαν\nἐξ ὤμων ἐτίνασσε κατὰ χθονὸς οὖδας ἐρείδων·\nἄλλοτε δʼ ἀλλοίως ὑπὸ χείρεσι δηριόωντο.\nλαοὶ δʼ ἔνθα καὶ ἔνθα μέγʼ ἴαχον εἰσορόωντες,\nοἱ μὲν Τυδείδην ἐρικυδέα θαρσύνοντες,\nοἱ δὲ βίην Αἴαντος· ὁ δʼ ἄλκιμον ἄνδρα τινάξας\nἐξ ὤμων ἑκάτερθε, βαλὼν δʼ ὑπὸ νηδύα χεῖρας\nἐσσυμένως ἐφέηκε κατὰ χθονὸς ἠΰτε πέτρην\nἀλκῇ ὑπὸ σθεναρῇ· μέγα δʼ ἴαχε Τρώιον οὖδας\nΤυδείδαο πεσόντος· ἐπηΰτησε δὲ λαός.\nἀλλὰ καὶ ὥς ἀνόρουσεν ἐελδόμενος πονέετθαι\nτὸ τρίτον ἀμφʼ Αἴαντα πελώριον· ἀλλʼ ἄρα Νέστωρ\nἔστη ἐνὶ μέσσοισι καὶ ἀμφοτέροισι μετηύδα·\nἴσχεσθʼ, ἀγλαὰ τέκνα, παλαισμοσύνης ὑπερόπλου·\nἴδμεν γὰρ δὴ πάντες, ὅσον προφερέστεροί ἐστε\nἈργείων μεγάλοιο καταφθιμένου Ἀχιλῆος.\nὥς φάτο· τοὶ δʼ ἴσχοντο πονεύμενοι· ἐκ δὲ μετώπων\nχερσὶν ἄδην μόρξαντο κατεσσύμενόν περ ἱδρῶτα·\nκύσσαν δʼ ἀλλήλους, φιλότητι δὲ δῆριν ἔθεντο.\nτοῖς δʼ ἄρα ληιάδας πίσυρας πόρε πότνα θεάων\nδῖα Θέτις· τὰς δʼ αὐτοὶ ἐθηήσαντο ἰδόντες\nἥρωες κρατεροὶ καὶ ἀταρβέες, οὕνεκα πασέων\nληιάδων προφέρεσκον ἐϋφροσύνῃ τε καὶ ἔργοις\nνόσφιν ἐϋπλοκάμου Βρισηίδος, ἅς ποτʼ Ἀχιλλεὺς\nληίσατʼ ἐκ Λέσβοιο, νόον δʼ ἐπετέρπετο τῇσι·\nκαί ῥʼ ἡ μὲν δόρποιο πέλεν ταμίη καὶ ἐδωδῆς,\nἡ δʼ ἄρα δαινυμένοισι παροινοχόει μέθυ λαρόν,\nἄλλη δʼ αὖ μετὰ δόρπον ὕδωρ ἐπέχευε χέρεσσιν\nἡ δʼ ἑτέρη ἀπὸ δαιτὸς ἀεὶ φορέεσκε τράπεζας.\nτὰς δʼ ἄρα Τυδείδαο μένος καὶ ὑπέρβιος Αἴας\nδασσάμενοι προέηκαν ἐϋπρώρους ἐπὶ νῆας.\nἀμφὶ δὲ πυγμαχίης πρῶτον σθένος Ἰδομενῆος\nὤρνυτʼ, ἐπεί οἱ θυμὸς ἴδρις πέλε παντὸς ἀέθλου.\nτῷ δʼ οὔτις κατέναντα κίεν· μάλα γάρ μιν ἅπαντες\nαἰδόμενοι ὑπόειξαν, ἐπεί ῥα γεραίτερος ἦεν.\nτῷ δʼ ἄρʼ ἐνὶ μέσσοισι Θέτις πόρεν ἅρμα καὶ ἵππους\nὠκύποδας, τοὺς πρόσθε βίη μεγάλου Πατρόκλοιο\nἤλασεν ἐκ Τρώων Σαρπηδόνα δῖον ὀλέσσας·\nκαὶ τοὺς μὲν θεράποντι πόρεν ποτὶ νῆας ἄγεσθαι\nἸδομενεύς· αὐτὸς δὲ κλυτῷ ἐν ἀγῶνι μένεσκε.\nΦοῖνιξ δʼ Ἀργείοισιν ἐϋσθενέεσσι μετηύδα·\nνῦν μέν ἄρʼ Ἰδομενῆι θεοὶ δόσαν ἐσθλὸν ἄεθλον\nαὕτως, οὔτι καμόντι βίῃ καὶ χερσὶ καὶ ὤμοις,\nἀλλʼ ἄρʼ ἀναιμωτὶ προγενέστερον ἄνδρα τίοντες·\nἀλλʼ ἄλλον, νέοι ἄνδρες, ἐπεντύνεσθαι ἄεθλον\nχεῖρας ἐπʼ ἀλλήλοισι δαήμονας ἰθύνοντες\nπυγμαχίης, καὶ θυμὸν ἰήνατε Πηλείωνος.\nὣς φάτο· τοὶ δʼ ἀΐοντες ἐπέδρακον ἀλλήλοισιν·\nἦκα δὲ πάντες ἔμιμνον ἀναινόμενοι τὸν ἄεθλον,\nεἰ μή σφεας ἐνένιπεν ἀγαυοῦ Νηλέος υἱός·\nὦ φίλοι, οὔτι ἔοικε δαήμονος ἄνδρας ἀϋτῆς\nπυγμαχίην ἀλέασθαι ἐπήρατον, ἥ τε νέοισι\nτερπωλὴ πέλεται, καμάτῳ δʼ ἐπὶ κῦδος ἀγινεῖ.\nὣς εἴθʼ ἐν γυίοισιν ἐμοῖς ἔτι κάρτος ἔκειτο,\nοἶον ὅτʼ ἀντίθεον Πελίην κατεθάπτομεν ἡμεῖς,\nαὐτὸς ἐγὼ καὶ Ἄκαστος, ἀνεψιοὶ εἰς ἕν ἰόντες,\nὁππότʼ ἄρʼ ἀμφήριστος ἐγώ Πολυδεύκεϊ δίῳ\nπυγμαχίῃ γενόμην, ἔλαβον δέ οἱ ἶσον ἄεθλον·\nἐν δὲ παλαισμοσύνῃ με καὶ ὁ κρατερώτατος ἄλλων\nἈγκαῖος θάμβησε καὶ ἔτρεσεν, οὐδέ μοι ἔτλη\nἀντίον ἐλθέμεναι νίκης ὕπερ, οὕνεκʼ ἄρʼ αὐτὸν\nἤδη που τὸ πάροιθε παρʼ ἀγχεμάχοισιν Ἐπειοῖς\nνίκησʼ ἠῢν ἐόντα, πεσὼν δʼ ἐκονίσατο νῶτα\nσῆμα πάρα φθιμένου Ἀμαρυγκέος, ἀμφὶ δʼ ἄρʼ αὐτῷ\nπολλοὶ θηήσαντο βίην καὶ κάρτος ἐμεῖο·\nτῷ νύ μοι οὐκέτι κεῖνος ἐναντίου ἤρατο χεῖρας\nκαὶ κρατερός περ ἐών, ἔλαβον δʼ ἀκόνιτος ἄεθλον·\nνῦν δέ με γῆρας ἔπεισι καὶ ἄλγεα· τοὔνεκʼ ἄνωγα\nὑμέας, οἶσιν ἔοικεν, ἀέθλια χερσὶν ἀρέσθαι·\nκῦδος γὰρ νέῳ ἀνδρὶ φέρειν ἀπʼ ἀγῶνος ἄεθλον.\nὣς φαμένοιο γέροντος ἀνίστατο θαρσαλέος φώς,\nυἱὸς ὑπερθύμοιο καὶ ἀντιθέου Πανοπῆος,\nὅς τε καὶ ἵππον ἔτευξε κακὸν Πριάμοιο πόληι\nὕστερον· ἀλλʼ οὔ οἵ τις ἐτόλμα ἐγγὺς ἱκέσθαι\nεἵνεκα πυγμαχίης· πολέμου δʼ οὐ πάγχυ δαήμων\nἔπλετο λευγαλέου, ὁπότʼ Ἄρεος ἔσσυτο δῆρις.\nκαί κεν ἀνιδρωτὶ περικαλλέα δῖος Ἐπειὸς\nἤμελλεν τότʼ ἄεθλα φέρειν ποτὶ νῆας Ἀχαιῶν,\nεἰ μή οἱ σχεδὸν ἦλθεν ἀγαυοῦ Θησέος υἱὸς\nαἰχμητὴς Ἀκάμας μέγʼ ἐνὶ φρεσὶ κάρτος ἀέξων,\nἀζαλέους ἱμάντας ἔχων περὶ χερσὶ θοῇσι,\nτούς οἱ ἐπισταμένως Εὐηνορίδης Ἀγέλαος\nἀμφέβαλεν παλάμῃσιν ἐποτρύνων βασιλῆα.\nὡς δʼ αὕτως ἕταροι Πανοπηιάδαο ἄνακτος\nθαρσύνεσκον Ἐπειόν· ὁ δʼ ἐν μέσσοισι λέων ὣς\nεἱστήκει περὶ χερσὶν ἔχων βοὸς ἶφι δαμέντος\nῥινοὺς ἀζαλέας. μέγα δʼ ἴαχον ἔνθα καὶ ἔνθα\nλαοὶ ἐποτρύνοντες ἐϋσθενέων μένος ἀνδρῶν\nμῖξαι ἐν αἵματι χεῖρας ἀτειρέας· οἱ δὲ καὶ αὐτοὶ\nἔσταν μαιμώωντες ἐνὶ ξυνοχῇσιν ἀγῶνος,\nἄμφω χεῖρας ἑὰς πειρώμενοι, εἴπερ ἔασιν\nὡς πρὶν ἐϋτρόχαλοι, μηδʼ ἐκ πολέμου βαρύθοιεν.\nαἶψα δʼ ἄρʼ ἀλλήλοισι καταντία χεῖρας ἄειραν\nταρφέα παπταίνοντες, ἐπʼ ἀκροτάτοις δὲ πόδεσσι\nβαίνοντες κατὰ βοιὸν ἀεὶ γόνυ γουνὸς ἄμειβον\nἀλλήλων ἐπὶ δηρὸν ἀλευόμενοι μέγα κάρτος.\nσὺν δʼ ἔβαλον νεφέλῃσιν ἐοικότες αἰψηρῇσιν,\nαἳ τʼ ἀνέμων ῥιπῇσιν ἐπʼ ἀλλήλῃσι θοροῦσαι\nἀστεροπὴν προϊᾶσι, μέγας δʼ ὀροθύνεται αἰθὴρ\nθηγομένων νεφέων, βαρὺ δὲ κτυπέουσιν ἄελλαι·\nὣς τῶν ἀζαλέῃσι περικτυπέοντο γένεια\nῥινοῖς· αἷμα δὲ πουλὺ κατέρρεεν, ἐκ δὲ μετώπων\nἱδρὼς αἱματόεις θαλερὰς ἐρύθαινε παρειάς.\nοἱ δʼ ἄμοτον πονέοντο μεμαότες· οὐδʼ ἄρʼ Ἐπειὸς\nλῆγεν, ἐπέσσυτο δʼ αἰὲν ἑῷ μέγα κάρτεϊ θύων.\nτὸν δʼ ἄρα Θησέος υἱὸς ἐϋφρονέων ἐν ἀέθλῳ\nπολλάκις ἐς κενεὸν κρατερὰς χέρας ἰθύνεσθαι\nθῆκε, καὶ ἰδρείῃσι διατμήξας ἑκάτερθε\nχεῖρας ἐς ὀφρύα τύψεν ἐπάλμενος, ἄχρις ἱκέσθαι\nὀστέον· ἐκ δέ οἱ αἷμα κατέρρεεν ὀφθαλμοῖο.\nἀλλὰ καὶ ὣς Ἀκάμαντα βαρείῃ χειρὶ τυχήσας\nτύψε κατὰ κροτάφοιο, χαμαὶ δέ οἱ ἤλασε γυῖα·\nαὐτὰρ ὅ γʼ αἶψʼ ἀνόρουσε καὶ ἔνθορε φωτὶ κραταιῷ,\nπλῆξε δέ οἱ κεφαλήν· ὁ δʼ ἄρʼ ἔμπαλιν ἀΐσσοντος\nβαιὸν ὑποκλίνας σκαιῇ χερὶ τύψε μέτωπον,\nἄλλῃ δʼ ἤλασε ῥῖνας ἐπάλμενος· ὃς δὲ καὶ αὐτὸς\nμήτι παντοίῃ χέρας ὤρεγε· τοὺς δʼ ἄρʼ Ἀχαιοὶ\nἀλλήλων ἀπέρυξαν ἐελδομένους πονέεσθαι\nνίκης ἀμφʼ ἐρατῆς. τῶν δʼ ἐσσυμένως θεράποντες\nῥινοὺς αἱματόεντας ἄφαρ σθεναρῶν ἀπὸ χειρῶν\nλῦσαν· τοὶ δʼ ἄρα τυτθὸν ἀπέπνευσαν καμάτοιο\nμορξάμενοι σπόγγοισι πολυτρήτοισι μέτωπα.\nτοὺς δʼ ἕταροί τε φίλοι τε παρηγορέοντες ἄγεσκον\nἄντικρυς ἀλλήλων, ὥς κεν χόλου ἀλγινόεντος\nἐσσυμένως λελάθωνται ἀρεσσάμενοι φιλότητι.\nἀλλʼ οἱ μὲν πεπίθοντο παραιφασίῃσιν ἑταίρων·\nἀνδράσι γὰρ πινυτοῖσι πέλει νόος ἤπιος αἰεί·\nκύσσαν δʼ ἀλλήλους, ἔριδος δʼ ἐπελήθετο θυμὸς\nλευγαλέης. τοῖς δʼ αἶψα Θέτις κυανοκρήδεμνος\nἀργυρέους κρητῆρας ἐελδομένοισιν ὄπασσε\nδοιώ, τοὺς Εὔνηος Ἰήσονος ὄβριμος υἱὸς\nὦνον ὑπὲρ κρατεροῖο Λυκάονος ἐγγυάλιξεν\nἀντιθέῳ Ἀχιλῆι περικλύστῳ ἐνὶ Λήμνῳ·\nτοὺς Ἥφαιστος ἔτευξεν ἀριπρεπέϊ Διονύσῳ\nδῶρον, ὅτʼ εἰς Οὔλυμπον ἀνήγαγε δῖαν ἄκοιτιν\nΜίνωος κούρην ἐρικυδέα, τήν ποτε Θησεὺς\nκάλλιπεν οὐκ ἐθέλων γε περικλύστῳ ἐνὶ Δίῃ.\nτοὺς δʼ ἠΰς Διόνυσος ἑῷ πόρεν υἱέϊ δῶρον\nνέκταρος ἐμπλήσας, ὁ δʼ ἄρʼ ὤπασεν Ὑψιπυλείῃ\nπολλοῖς σὺν κτεάτεσσι Θόας, ἡ δʼ υἱέϊ δίῳ\nκάλλιπεν, ὃς δʼ Ἀχιλῆι Λυκάονος εἵνεκα δῶκε.\nτῶν δʼ ἕτερον μὲν ἕλεσκεν ἀγαυοῦ Θησέος υἱός,\nἄλλον δʼ ἠῢς Ἐπειὸς ἑὰς ἐπὶ νῆας ἴαλλε\nγηθόσυνος. τῶν δʼ ἀμφιδεδρυμμένα τύμματα πάντα\nἠκέσατʼ ἐνδυκέως Ποδαλείριος, οὕνεκʼ ἄρʼ αὐτὸς\nπρῶτα μὲν ἐκμύζησεν, ἔπειτα δὲ χερσὶν ἑῇσι\nῥάψεν ἐπισταμένως, καθύπερθε δὲ φάρμακʼ ἔθηκε\nκεῖνα, τά οἱ τὸ πάροιθε πατὴρ ἑὸς ἐγγυάλιξε·\nτοῖσι δʼ ἄρʼ ἐσσυμένως καὶ ἀναλθέα τύμματα φωτῶν\nαὐτῆμαρ μορόεντος ὑπὲκ κακοῦ ἰαίνονται·\nτῶν δʼ ἄφαρ ἀμφὶ πρόσωπα καὶ εὐκομόωντα κάρηνα\nτύμματʼ ἀπαλθαίνοντο, κατηπιόωντο δʼ ἀνῖαι.\nἀμφὶ δὲ τοξοσύνης Τεῦκρος καὶ Ὀϊλέος υἱὸς\nἕστασαν, οἳ καὶ πρόσθε δρόμου πέρι πειρήσαντο.\nτῶν δ ἄρα τηλόσε θῆκεν ἐϋμμελίης Ἀγαμέμνων\nἱππόκομον τρυφάλειαν, ἔφη δέ τε· πολλὸν ἀμείνων\nἔσσεται, ὂς κέρσειεν ἄπο τρίχας ὀξέϊ χαλκῷ.\nΑἴας δʼ αὐτίκα πρῶτος ἑὸν προέηκε βέλεμνον,\nπλῆξε δʼ ἄρα τρυφάλειαν, ἐπηΰτησε δὲ χαλκὸς\nὀξύτατον. Τεῦκρος δὲ μέγʼ ἐγκονέων ἐνὶ θυμῷ,\nδεύτερος ἧκεν ὀϊστόν, ἄφαρ δʼ ἀπέκερσεν ἐθείρας\nὀξὺ βέλος· λαοὶ δὲ μέγʼ ἴαχον ἀθρήσαντες,\nκαί μιν κυδαίνεσκον ἀπείριτον, οὕνεκʼ ἄρʼ αὐτὸν\nπληγὴ ἔτʼ ἀλγύνεσκε θοοῦ ποδός, ἀλλά μιν οὔτι\nβλάψεν ὑπαὶ παλάμῃσι θοὸν βέλος ἰθύνοντα.\nκαί οἱ τευχεα καλὰ πόρεν Πηλῆος ἄκοιτις\nἀντιθέου Τρωίλοιο, τὸν ἠιθέων μέγʼ ἄριστον\nΤροίῃ ἐν ἠγαθέῃ Ἑκάβη τέκετʼ, οὐδʼ ἀπόνητο\nἀγλαΐης· δὴ γάρ μιν ἀταρτηροῦ Ἀχιλῆος\nἔγχος ὁμοῦ καὶ κάτος ἀπήμερσαν βιότοιο·\nὡς δʼ ὁπόθʼ ἑρσήεντα καὶ εὐθαλέοντʼ ἀνὰ κῆπον\nὑδρηλῆς καπέτοιο μάλʼ ἀγχόθι τηλεθάοντα\nἢ στάχυν ἢ μήκωνα, πάρος καρποῖο τυχῆσαι,\nκέρσῃ τις δρεπάνῳ νεοθηγέϊ, μηδʼ ἄρʼ ἐάσῃ\nἐς τέλος ἡδὺ μολεῖν μηδʼ ἐς σπόρον ἄλλον ἱκέσθαι,\nἀμήσας κενεόν τε καὶ ἄσπορον ἐσσομένοισι\nμέλλονθʼ ἑρσήεντος ὑπʼ εἴαρος ἀλδαίνεσθαι·\nὣς υἱὸν Πριάμοιο θεοῖς ἐναλίγκιον εἶδος\nΠηλείδης κατέπεφνεν, ἔτʼ ἄχνοον, εἰσέτι νύμφης\nνηίδα, νηπιάχοισιν ὁμῶς ἔτι κουρίζοντα·\nἀλλά μιν ἐς πόλεμον φθισίμβροτον ἤγαγε Μοῖρα\nἥβης ἀρχόμενον πολυγηθέος, ὁππότε φῶτες\nθαρσαλέοι τελέθουσιν, ὅτʼ οὐκέτι δεύεται ἦτορ.\nαὐτίκα δʼ αὖτε σόλον περιμήκεά τε βριαρόν τε\nπολλοὶ πειρήσαντο θοῆς ἀπὸ χειρὸς ἰῆλαι·\nτὸν δʼ οὔτις βαλέειν δύνατο στιβαρὸν μάλʼ ἐόντα\nἈργείων· οἶος δʼ ἔβαλεν μενεδήιος Αἴας\nχειρὸς ἀπὸ κρατερῆς, ὡς εἰ δρυὸς ἀγρονόμοιο\nὄζον ἀπαυανθέντα θέρευς εὐθαλπέος ὥρῃ,\nὁππότε λήια πάντα κατὰ χθονὸς αὐαίνηται.\nθάμβησαν δʼ ἄρα πάντες, ὅσον χερὸς ἐξεποτήθη\nχαλκός, ὂν ἀνέρε χερσὶ δύω μογέοντες ἄειραν·\nτόν ῥα μὲν Ἀνταίοιο βίη ῥίπτασκε πάροιθε\nῥηιδίως ἀπὸ χειρὸς ἑῆς πειρώμενος ἀλκῆς,\nπρὶν κρατερῇσι χέρεσσι δαμήμεναι Ἡρακλῆος·\nἩρακλέης δέ μιν ἠῢς ἑλὼν σὺν ληίδι πολλῇ\nἀκαμάτης ἔχε χειρὸς ἀέθλιον, ἀλλά μιν ἐσθλῷ\nὕστερον Αἰακίδῃ δῶρον πόρεν, ὁππότʼ ἄρʼ αὐτῷ\nἸλίου εὐπύργοιο συνέπραθε κύδιμον ἄστυ,\nκεῖνος δʼ υἱέϊ δῶκεν, ὁ δ ὠκυπόροις ἐνὶ νηυσὶν\nἐς Τροίην μιν ἔνεικεν, ἵνα σφετέροιο τοκῆος\nμνωόμενος Τρώεσσιν ἐϋσθενέεσσι μάχηται\nπροφρονέως, εἴη δὲ πόνος πειρωμένῳ ἀλκῆς·\nτόν ῥʼ Αἴας μάλα πολλὸν ἀπὸ στιβαρῆς βάλε χειρός.\nκαὶ τότε οἱ Νηρηὶς ἀγακλυτὰ τεύχεα δῶκε\nΜέμνονος ἀντιθέοιο, τὰ καὶ μέγα θηήσαντο\nἈργεῖοι· λίην γὰρ ἔσαν περιμήκεα πάντα·\nκαὶ τά γε καγχαλόων ὑπεδέξατο κύδιμος ἀνήρ·\nοἴῳ γὰρ κείνῳ γε περὶ βριαροῖσι μέλεσσιν\nἥρμοσεν ἀπλήτοιο κατὰ χροὸς ἀμφιτεθέντα·\nαὐτὸς δʼ αὖτʼ ἀνάειρε μέγαν σόλον, ὄφρα οἱ εἴη\nτερπωλὴ μένος ἠῢ λιλαιομένῳ πονέεσθαι.\nοἱ δʼ ἄρα δηριόωντες ἐφʼ ἅλματι πολλοὶ ἀνέσταν.\nτῶν δʼ ἄρʼ ὑπέρθορε πολλὸν ἐϋμμελίης Ἀγαπήνωρ\nσήματα· τοὶ δʼ ὁμάδησαν ἑπʼ ἀνέρι μακρὰ θορόντι·\nκαί οἱ τεύχεα καλὰ πόρεν μεγάλοιο Κύκνοιο\nδῖα Θέτις· τὸν γάρ ῥα φόνῳ ἔπι Πρωτεσιλάου\nπολλῶν θυμὸν ἑλόντα κατέκτανε Πηλέος υἱὸς\nπρῶτον ἀριστήων· Τρῶας δʼ ἄχος ἀμφεκάλυψεν.\nαἰγανέῃ δʼ ἄρα πολλὸν ὑπέρβαλε δῃριόωντας\nΕὐρύαλος· λαοὶ δὲ μέγʼ ἴαχον· οὐ γὰρ ἔφαντο\nκεῖνον ὑπερβαλέειν οὐδὲ πτερόεντι βελέμνῳ.\nτοὔνεκά οἱ φιάλην πολυχανδέα δῶκε φέρεσθαι\nμήτηρ Αἰακίδαο δαΐφρονος, ἥν ποτʼ Ἀχιλλεὺς\nἀργυρέην κτεάτισσε βαλὼν ὑπὸ δουρὶ Μύνητα,\nὁππότε Λυρνησσοῖο διέπραθεν ὄλβιον ἄστυ.\nΑἴας δʼ ὀβριμόθυμος ἐελδόμενος πονέεσθαι\nχερσὶν ὁμῶς καὶ ποσσὶν ἀνιστάμενος καλέεσκεν\nἐς μέσον ἡρώων τὸν ὑπέρτατον. οἱ δʼ ὁρόωντες\nθάμβεον ὄβριμον ἄνδρα καὶ ἄλκιμον· οὐδέ τις ἔτλη\nἄντα μολεῖν· πάντων γὰρ ὑπέκλασε δεῖμʼ ἀλεγεινὸν\nἠνορέην, φοβέοντο δʼ ἀνὰ φρένα, μή τινα χερσὶ\nτύψας ἀκαμάτῃσιν ὑπὸ πληγῇσι πρόσωπον\nσυγχέῃ ἐσσυμένως, μέγα δʼ ἀνέρι πῆμα γένηται.\nὀψὲ δὲ πάντες ἔνευσαν ἐπʼ Εὐρυάλῳ μενεχάρμῃ\nἴδμονα πυγμαχίης εὖ εἰδότες· ὃς δʼ ἐνὶ μέσσοις\nτοῖον ἔπος προέηκεν ὑποτρομέων θρασὺν ἄνδρα·\nὦ φίλοι, ἄλλον μέν τινʼ Ἀχαιῶν, ὅν κʼ ἐθέλητε,\nτλήσομαι ἀντιόωντα, μέγαν δʼ Αἴαντα τέθηπα·\nπολλὸν γὰρ προβέβηκε· διαρραίσει δέ μοι ἦτορ,\nἤν μιν ἐπιβρίσαντα λάβῃ χόλος· οὐ γὰρ ὀΐω\nἀνδρὸς ἀπʼ ἀκαμάτοιο σόος ποτὶ νῆας ἱκέσθαι.\nὣς φαμένοιο γέλασσαν· ὁ δʼ ἐν φρεσὶ πάμπαν ἰάνθη\nΑἴας ὀβριμόθυμος· ἄειρε δὲ δοιὰ τάλαντα\nἀργύρου αἰγλήεντος, ἅ οἱ Θέτις εἵνεκʼ ἀέθλου\nδῶκεν ἄτερ καμάτοιο· φίλου δʼ ἐμνήσατο παιδὸς\nΑἴαντʼ εἰσορόωσα· γόος δέ οἱ ἔμπεσε θυμῷ.\nοἱ δʼ αὖθʼ ἱππασίῃ μεμελημένον ἦτορ ἔχοντες\nἐσσυμένως ἀνόρουσαν ἐποτρύνοντος ἀέθλου·\nπρῶτος μὲν Μενέλαος ἰδʼ Εὐρύπυλος θρασυχάρμης\nΕὔμηλος δὲ Θόας τε καὶ ἰσόθεος Πολυποίτης.\nἵπποις δʼ ἀμφὶ λέπαδνα βάλον καὶ ὑφʼ ἅρματʼ ἔρυσσαν\nπάντες ἐπειγόμενοι πολυγηθέος εἵνεκα νίκης·\nαἶψα δʼ ἄρʼ εἰς ἓν ἅμα ξύνισαν δίφροις βεβαῶτες\nχῶρον ἀνʼ ἠμαθόεντʼ· ἐπὶ νύσσης δʼ ἔσταν ἕκαστοι·\nκαρπαλίμως δʼ εὔληρα λάβον κρατερῇς παλάμῃσιν.\nἵπποι δʼ ἐγχριμφθέντες ἐν ἅρμασι ποιπνύεσκον\nὅππως τις προάλοιτο, πόδας δʼ ὑπεκίνυον αὕτως,\nοὔατα δʼ ὠρθώσαντο καὶ ἄμπυκας ἀφρῷ ἔδευσαν.\nοἱ δʼ ἄφαρ ἐγκονέοντες ἐλαφροπόδων μένος ἵππων\nμάστιον· οἱ δὲ θοῇσιν ἐοικότες Ἁρπυίῃσι\nκαρπαλίμως ζεύγλῃσι μέγʼ ἔκθορον ἀσχαλόωντες,\nἅρματα δʼ ὦκα φέρεσκον ἀπὸ χθονὸς ἀΐσσοντα·\nοὐδʼ ἁρματροχιὰς ἰδέειν ἦν οὐδὲ ποδοῖιν\nἐν χθονὶ σήματα, τόσσον ὑπεξέφερον δρόμον ἵπποι.\nπουλὺς δʼ αἰθέρʼ ἵκανε κονίσαλος ἐκ πεδίοιο,\nκαπνῷ ἢ ὀμίχλῃ ἐναλίγκιος, ἥν τʼ ἐν ὄρεσσιν\nἀμφιχέῃ πρώνεσσι Νότου μένος ἤ Ζεφύροιο\nχείματος ἐγρομένου, ὁπότʼ οὔρεα δεύεται ὄμβρῳ.\nἵπποι δʼ Εὐμήλοιο μέγʼ ἔκθορον, οἱ δʼ ἐφέποντο\nἀντιθέοιο Θόαντος· ἐπʼ ἄλλῳ δʼ ἄλλος ἀΰτει\nἅρματι· τοὶ δʼ ἐφέροντο διʼ εὐρυχόρου πεδίοιο\n\nἬλιδος ἐκ δίης, ἐπεὶ ἦ μέγα ἔργον ἔρεξε\nπαρφθάμενος θοὸν ἅρμα κακόφρονος Οἰνομάοιο,\nὅς ῥα τότʼ ἠιθέοισιν ἀνηλέα τεῦχεν ὄλεθρον\nκούρης ἀμφὶ γάμοιο περίφρονος Ἱπποδαμείης·\nἀλλʼ οὐ μὰν κεῖνός γε καὶ ἱππασίῃσι μεμηλὼς\nἵππους ὠκύποδας τοίους ἔχεν, ἀλλʼ ἄρα πολλὸν\nποσσὶν ἀφαυροτέρους· οἱ γάρ ῥʼ εἴδοντʼ ἀνέμοισιν.\nἦ μέγα κυδαίνων ἵππων μένος ἠδὲ καὶ αὐτὸν\nἈτρείδην· ὁ γὰρ ἧσι περὶ φρεσὶ γήθεε θυμῷ.\nτοὺς δὲ μέγʼ ἀσθμαίνοντας ἄφαρ θεράποντες ἔλυσαν\nζεύγλης· οἱ δὲ καὶ αὐτοὶ ἀελλόποδας λύον ἵππους\nπάντες, ὅσοις ἐν ἀγῶνι δρόμου πέρι δῆρις ἐτύχθη.\nἀντίθεον δὲ Θόαντα καὶ Εὐρύπυλον μενεχάρμην\nἠκέσατʼ ἐσσυμένως Ποδαλείριος ἕλκεα πάντα,\nὅσσα περιδρύφθησαν ἀπὲκ δίφροιο πεσόντες.\nἈτρείδης δʼ ἀλίαστον ἐγήθεεν εἵνεκα νίκης·\nκαί οἱ ἐϋπλόκαμος Θέτις ὤπασε καλὸν ἄλεισον\nχρύσεον, ἀντιθέοιο μέγα κτέαρ Ἠετίωνος,\nπρὶν Θήβης κλυτὸν ἄστυ διαπραθέειν Ἀχιλῆα.\nἄλλοι δʼ αὖθʼ ἑτέρωθι μονάμπυκας ἔντυον ἵππους\nἐς δρόμον ἰθύνοντες, ἕλοντο δὲ χερσὶ βοείας\nμάστιγας, καὶ πάντες ἀναΐξαντες ἐφʼ ἵππων\nἕζονθʼ· οἱ δὲ χαλινὰ γενειάσιν ἀφρίζοντες\nδάπτον, καὶ ποσὶ γαῖαν ἐπέκτυπον ἐγκονέοντες\nἐκθορέειν. τοῖς δʼ αἶψα τάθη δρόμος· οἱ δʼ ἀπὸ νύσσης\nκαρπαλίμως οἴμησαν ἐριδμαίνειν μεμαῶτες,\nεἴκελοι ἢ Βορέαο μέγα πνείοντος ἀέλλαις\nἠὲ Νότου κελάδοντος, ὅτʼ εὐρέα πόντον ὀρίνει\nλαίλαπι καὶ ῥιπῇσι, Θυτήριον εὖτʼ ἀλεγεινὸν\nἀντέλλῃ ναύτῃσι φέρον πολύδακρυν ὀϊζύν·\nὥς οἵ γʼ ἐσσεύοντο κόνιν ποσὶ καρπαλίμοισιν\nἐν πεδίῳ κλονέοντες ἀπείριτον· οἱ δʼ ἐλατῆρες\nἵπποις οἷσιν ἕκαστος ἐκέκλετο, τῇ μὲν ἱμάσθλην\nταρφέα πεπληγώς, ἑτέρῃ δʼ ἐνὶ χειρὶ τινάσσων\nνωλεμὲς ἀμφὶ γένυσσι μέγα κτυπέοντα χαλινόν.\nἵπποι δʼ ἐρρώοντο· βοὴ δʼ ἀνὰ λαὸν ὀρώρει\nἄσπετος· οἱ δʼ ἐπέτοντο διὰ πλατέος πεδίοιο.\nκαί νύ κεν ἐσσυμένως ἐξ Ἄργεος αἰόλος ἴππος\nνίκησεν μάλα πολλὸν ἐφεζομένου Σθενέλοιο,\nεἰ μὴ ἄρʼ ἐξήρπαξε δρόμου, πεδίον δʼ ἀφίκανε\nπολλάκις· οὐδέ μιν ἐσθλὸς ἐὼν Καπανήιος υἱὸς\nκάμψαι ἐπέσθενε χερσίν, ἐπεί ῥʼ ἔτι νῆις ἀέθλων\nἵππος ἔην· γενεῇ γε μὲν οὐ κακός, ἀλλὰ θοοῖο\nθεσπέσιον γένος ἔσκεν Ἀρίονος, ὃν τέκεν ἵππων\nἍρπυια Ζεφύρῳ πολυηχέϊ φέρτατον ἄλλων\nπολλόν, ἐπεὶ ταχέεσσιν ἐριδμαίνεσκε πόδεσσι\nπατρὸς ἑοῖο θοῇσι καταιγίσι, καί μιν Ἄδρηστος\nἐκ μακάρων ἔχε δῶρον, ὅθεν γένος ἔπλετο κείνου·\nκαί μιν Τυδέος υἱὸς ἑῷ πόρε δῶρον ἑταίρῳ\nΤροίῃ ἐνὶ ξαθέῃ· ὁ δέ οἱ μέγα ποσσὶ πεποιθὼς\nὠκὺν ἐόντʼ ἐς ἀγῶνα καὶ εἰς ἔριν ἤγαγεν ἵππων\nαὐτὸς ἐνὶ πρώτοισιν ὀϊόμενος μέγα κῦδος\nἱππασίης ἀνελέσθαι· ὁ δʼ οὔτι οἱ ἦτορ ἴηνεν\nἀμφʼ Ἀχιλῆος ἄεθλα πονεύμενος· ἦ γὰρ ἔμιμνε\nδεύτερος, Ἀτρείδης δὲ παρήλασεν ὠκὺν ἐόντα\nἰδρείῃ. λαοὶ δʼ Ἀγαμέμνονα κυδαίνεσκον,\nἵππον τε Σθενελοῖο θρασύφρονος ἠδὲ καὶ αὐτόν,\nοὕνεκα δεύτερος ἦλθε, καὶ εἰ μάλα πολλάκι νύσσης\nἐξέθορεν, μεγάλῳ περὶ κάρτεϊ οἷς ποσὶ θύων.\nκαὶ τότʼ ἄρʼ Ἀτρείδῃ Θέτις ὤπασε καγχαλόωντι\nἀργύρεον θώρηκα θεηγενέος Πολυδώρου·\nδῶκε δʼ ἄρα Σθενέλῳ βριαρὴν κόρυν Ἀστεροπαίου\nχαλκείην καὶ δοῦρε δύω καὶ ἀτειρέα μίτρην.\nἄλλοις δʼ ἱππήεσσι καὶ ὁππόσοι ἤματι κείνῳ\nἦλθον ἀεθλεύσοντες Ἀχιλλῆος ποτὶ τύμβον,\nδῶρα πόρεν πάντεσσιν. ἐπὶ σφίσι δʼ ἄχνυτο θυμὸν\nυἱὸς Λαέρταο δαΐφρονος, οὕνεκʼ ἄρʼ αὐτὸν\nἀλκῆς ἱέμενον κρατερῶν ἀπέρυξεν ἀέθλων\nἕλκος ἀνιηρόν, τό μιν οὔτασεν ὄβριμος Ἄλκων\nἀμφὶ νέκυν κρατεροῖο πονεύμενον Αἰακίδαο.\nἀλλʼ ὅτε δή ῥʼ ἄλλοι μὲν ἀπηνύσθησαν ἄεθλοι,\nδὴ τότʼ Ἀχιλλῆος μεγαλήτορος ἄμβροτα τεύχη\nθῆκεν ἐνὶ μέσσοισι θεὰ Θέτις· ἀμφὶ δὲ πάντη\nδαίδαλα μαρμαίρεσκεν, ὅσα σθένος Ἡφαίστοιο\nἀμφὶ σάκος ποίησε θρασύφρονος Αἰακίδαο.\nπρῶτα μὲν εὖ ἤσκητο θεοκμήτῳ ἐπὶ ἔργῳ\nοὐρανὸς ἠδʼ αἰθήρ, γαίῃ δʼ ἅμα κεῖτο θάλασσα·\nἐν δʼ ἄνεμοι νεφέλαι τε σελήνη τʼ ἠέλιός τε\nκεκριμένʼ ἄλλυδις ἄλλα, τέτυκτο δὲ τείρεα πάντα,\nὁππόσα δινήεντα κατʼ οὐρανὸν ἀμφιφέρονται.\nτῷ δʼ ἄρʼ ὁμῶς ὑπένερθεν ἀπειρέσιος κέχυτʼ ἀήρ·\nἐν τῷ δʼ ὄρνιθες τανυχειλέες ἀμφεποτῶντο·\nφαίης κε ζώοντας ἅμα πνοιῇσι φέρεσθαι.\nΤηθὺς δʼ ἀμφετέτυκτο καὶ Ὠκεανοῦ βαθὺ χεῦμα·\nτῶν δʼ ἄφαρ ἐξεχέοντο ῥοαὶ ποταμῶν κελαδεινῶν\nκυκλόθεν ἄλλυδις ἄλλη ἑλισσομένων διὰ γαίης.\nἀμφὶ δʼ ἄρʼ εὖ ἤσκηντο κατʼ οὔρεα μακρὰ λέοντες\nσμερδαλέοι καὶ θῶες ἀναιδέες· ἐν δʼ ἀλεγειναὶ\nἄρκτοι πορδάλιές τε, σύες θʼ ἅμα τῇσι πέλοντο\nὄβριμοι ἀλγινόεντας ὑπὸ βλοσυρῇσι γένυσσι\nθήγοντες καναχηδὸν ἐΰ κτυπέοντας ὀδόντας·\nἐν δʼ ἀγρόται μετόπισθε κυνῶν μένος ἰθύνοντες,\nἄλλοι δʼ αὖ λάεσσι καὶ αἰγανέῃσι θοῇσι\nβάλλοντες πονέοντο καταντίον, ὡς ἐτεόν περ.\nἐν δʼ ἄρα καὶ πόλεμοι φθισήνορες, ἐν δὲ κυδοιμοὶ\nἀργαλέοι ἐνέκειντο· περικτείνοντο δὲ λαοὶ\nμίγδʼ ἅμʼ ἑοῖς ἵπποισι· πέδον δʼ ἅπαν αἵματι πολλῷ\nδευομένῳ ἤικτο κατʼ ἀσπίδος ἀκαμάτοιο.\nἐν δὲ Φόβος καὶ Δεῖμος ἔσαν στονόεσσά τʼ Ἐνυὼ\nαἵματι λευγαλέῳ πεπαλαγμένη ἅψεα πάντα,\nἐν δ Ἔρις οὐλομένη καὶ Ἐριννύες ὀβριμόθυμοι,\nἡ μὲν ἐποτρύνουσα ποτὶ κλόνον ἄσχετον ἄνδρας\nἐλθέμεν, αἱ δʼ ὀλοοῖο πυρὸς πνείουσαι ἀϋτμήν.\nἀμφὶ δὲ Κῆρες ἔθυνον ἀμείλιχοι, ἐν δʼ ἄρα τῇσι\nφοίτα λευγαλέου Θανάτου μένος· ἀμφὶ δʼ ἄρʼ αὐτῷ\nὑσμῖναι ἐνέκειντο δυσηχέες, ὧν περὶ πάντη\nἐκ μελέων εἰς οὖδας ἀπέρρεεν αἷμα καὶ ίδρώς.\nἐν δʼ ἄρα Γοργόνες ἔσκον ἀναιδέες· ἀμφὶ δʼ ἄρα σφι\nσμερδαλέοι πεπόνηντο περὶ πλοχμοῖσι δράκοντες\nαἰνὸν λιχμώωντες· ἀπειρέσιον δʼ ἄρα θαῦμα\nδαίδαλα κεῖνα πέλοντο μέγʼ ἀνδράσι δεῖμα φέροντα\nοὕνεκʼ ἔσαν ζωοῖσιν ἐοικότα κινυμενοισι.\nκαὶ τὰ μὲν ἄρ πολέμοιο τεράατα πάντα τέτυκτο.\nεἰρήνης δʼ ἀπάνευθεν ἔσαν περικαλλέος ἔργα·\nἀμφὶ δὲ μυρία φῦλα πολυτλήτων ἀνθρώπων\nἄστεα καλὰ νέμοντο· δίκη δʼ ἐπέδερκετο πάντα·\nἄλλοι δʼ ἄλλʼ ἐπὶ ἔργα χέρας φέρον· ἀμφὶ δʼ ἀλωαὶ\nκαρποῖς ἐβρίθοντο· μέλαινα δὲ γαῖα τεθήλει.\nΑἰπύτατον δʼ ἐτέτυκτο θεοκμήτῳ ἐπὶ ἔργῳ\nκαὶ τρηχὺ ζαθέης Ἀρετῆς ὄρος· ἐν δὲ καὶ αὐτὴ\nεἱστήκει φοίνικος ἐπεμβεβαυῖα κατʼ ἄκρης\nὑψηλή, ψαύουσα πρὸς οὐρανόν· ἀμφὶ δὲ πάντη\nἀτραπιτοὶ θαμέεσσι διειργόμεναι σκοπέλοισιν\nἀνθρώπων ἀπέρυκον ἐῢν πάτον, οὕνεκα πολλοὶ\nεἰσοπίσω χάζοντο τεθηπότες αἰπὰ κέλευθα,\nπαῦροι δʼ ἱερὸν οἶμον ἀνήιον ἱδρώοντες.\nἐν δʼ ἔσαν ἀμητῆρες ἀνὰ πλατὺν ὄγμον ἰόντες\nσπεύδοντες δρεπάνῃσι νεήκεσι, τῶν δʼ ὑπὸ χερσὶ\nἤνυτο λήιον αὖον· ἐφεσπόμενοι δʼ ἔσαν ἄλλοι\nπολλοὶ ἀμαλλοδετῆρες· ἀέξετο δʼ ἐς μέγα ἔργον.\nἐν δὲ βόες ζεύγλῃσιν ὑπʼ αὐχένας αἰὲν ἔχοντες,\nοἱ μὲν ἀπήνας εἷλκον ἐϋσταχύεσσιν ἀμάλλαις\nβριθομένας, οἱ δʼ αὖθις, ἀροτρεύεσκον ἀρούρας·\nτῶν δὲ πέδον μετόπισθε μελαίνετο, τοὶ δʼ ἐφέποντο\nαἰζηοὶ μετὰ τοῖσι βοοσσόα κέντρα φέροντες\nχερσὶν ἀμοιβαδίῃς· ἀνεφαίνετο δʼ ἄσπετον ἔργον.\nἐν δʼ αὐλοὶ κιθάραι τε παρʼ εἰλαπίνῃσι πέλοντο·\nἐν δὲ νέων παρὰ ποσσὶ χοροὶ ἵσταντο γυναικῶν·\nαἱ δʼ ἄρʼ ἔσαν ζωῇσιν ἀλίγκια ποιπνύουσαι.\nἄγχι δʼ ἄρʼ ὀρχηθμοῦ τε καὶ εὐφροσύνης ἐρατεινῆς\nἀφρὸν ἔτʼ ἀμφὶ κόμῃσιν ἔχουσʼ ἀνεδύετο πόντου\nΚύπρις ἐϋστέφανος, τὴν δʼ Ἵμερος ἀμφεποτᾶτο\nμειδιόων ἐρατεινὰ σύν ἠϋκόμοις Χαρίτεσσιν.\nἐν δʼ ἄρʼ ἔσαν Νηρῆος ὑπερθύμοιο θύγατρες\nἐξ ἁλὸς εὐρυπόροιο κασιγνήτην ἀνάγουσαι\nἐς γάμον Αἰακίδαο δαΐφρονος· ἀμφὶ δὲ πάντες\nἀθάνατοι δαίνυντο μακρὴν ἀνὰ Πηλίου ἄκρην·\nἀμφὶ δʼ ἄρʼ ὕδρηλοί τε καὶ εὐθαλέες λειμῶνες\nἔσκον ἀπειρεσίοισι κεκασμένοι ἄνθεσι ποίης,\nἄλσεά τε κρῆναί τε διειδέες ὕδατι καλῷ.\nνῆες δὲ στονόεσσαι ὑπὲρ πόντοιο φέροντο,\nαἱ μὲν ἄρʼ ἐσσύμεναι ἐπικάρσιαι, αἱ δὲ κατʼ ἰθὺ\nνισσόμεναι· περὶ δέ σφιν ἀέξετο κῦμʼ ἀλεγεινὸν\nὀρνύμενον· ναῦται δὲ τεθηπότες ἄλλοθεν ἄλλος\nἐσσυμένας φοβέοντο καταιγίδας, ὡς ἐτεόν περ,\nλαίφεα λεύκʼ ἐρύοντες, ἵνʼ ἐκ θανάτοιο φύγς2σιν·\nοἱ δʼ ἕζοντʼ ἐπʼ ἐρετμὰ πονεύμενοι· ἀμφὶ δὲ νηυσὶ\nπυκνὸν ἐρεσσομένῃσι μέλας λευκαίνετο πόντος.\nτοῖς δʼ ἔπι κυδιόων μετὰ κήτεσιν εἰναλίοισιν\nἤσκητʼ Ἐννοσίγαιος· ἀελλόποδες δέ μιν ἵπποι\nὡς ἐτεὸν σπεύδοντες ὑπὲρ πόντοιο φέρεσκον\nχρυσείῃ μάστιγι πεπληγότες· ἀμφὶ δὲ κῦμα\nστόρνυτʼ ἐπεσσυμένων, ὁμαλὴ δʼ ἄρα πρόσθε γαλήνη\nἔπλετο· τοὶ δʼ ἑκάτερθεν ἀολλέες ἀμφὶς ἄνακτα\nἀγρόμενοι δελφῖνες ἀπειρέσιον κεχάροντο\nσαίνοντες βασιλῆα, κατʼ ἠερόεν δʼ ἁλὸς οἶδμα\nνηχομένοις εἴδοντο καὶ ἀργύρεοί περ ἐόντες.\nἄλλα δὲ μυρία κεῖτο κατʼ ἀσπίδα τεχνήεντα\nχερσὶν ὑπʼ ἀθανάτῃς πυκινόφρονος Ἡφαίστοιο·\nπάντα δʼ ἄρʼ ἐστεφάνωτο βαθὺς ῥόος Ὠκεανοῖο,\nοὕνεκʼ ἔην ἔκτοσθε κατʼ ἄντυγος, ᾗ ἔνι πᾶσα\nἀσπὶς ἐνεστήρικτο, δέδεντο δὲ δαίδαλα πάντα.\nτῇ δʼ ἄρα παρκατέκειτο κόρυς μέγα βεβριθυῖα·\nΖεὺς δέ οἱ ἀμφετέτυκτο μέγʼ ἀσχαλόωντι ἐοικώς,\nοὐρανῷ ἐμβεβαώς· περὶ δʼ ἀθάνατοι πονέοντο\nΤιτήνων ἐριδαινομένων Διὶ συμμεμαῶτες·\nτοὺς δʼ ἤδη κρατερὸν πῦρ ἄμφεχεν· ἐκ δὲ κεραυνοὶ\nἄλληκτοι νιφάδεσσιν ἐοικότες ἐξεχέοντο\nοὐρανόθεν· Ζηνὸς γὰρ ἀάσπετον ὤρνυτο κάρτος·\nοἱ δʼ ἄρʼ ἔτʼ αἰθομένοισιν ἐοικότες ἀμπνείεσκον.\nἀμφὶ δὲ θώρηκος γύαλον παρεκέκλιτο καλὸν\nἄρρηκτον βριαρόν τε, τὸ χάνδανε Πηλείωνα.\nκνημῖδες δʼ ἤσκηντο πελώριαι· ἀμφὶ δʼ ἐλαφραὶ\nμούνῳ ἔσαν Ἀχιλῆι μάλα στιβαραί περ ἐοῦσαι.\nἀγχόθι δʼ ἄσχετον ἆορ ἄδην περιμαρμαίρεσκε\nχρυσείῳ τελαμῶνι κεκασμένον ἀργυρέῳ τε\nκουλεῷ ᾧ ἔπι κώπη ἀρηραμένη ἐλέφαντος\nθεσπεσίοις τεύχεσσι μετέπρεπε παμφανόωσα.\nτοῖς δὲ παρεκτετάνυστο κατὰ χθονὸς ὄβριμον ἔγχος,\nΠηλιὰς ὑψικόμῃσιν ἐειδομένη ἐλάτῃσι\nλύθρου ἔτι πνείουσα καὶ αἵματος Ἑκτορέοιο.\nκαὶ τότʼ ἐν Ἀργείοισι Θέτις κυανοκρήδεμνος\nθεσπέσιον φάτο μῦθον ἀκηχεμένη Ἀχιλῆος·\nνῦν μὲν δὴ κατʼ ἀγῶνος ἀέθλια πάντα τελέσθη,\nὅσσʼ ἐπὶ παιδὶ θανόντι μέγʼ ἀχνυμένη κατέθηκα·\nἀλλʼ ἴτω ὅς τʼ ἐσάωσε νέκυν καὶ ἄριστος Ἀχαιῶν,\nκαί νύ κέ οἱ θηητὰ καὶ ἄμβροτα τεύχἐ ἕσασθαι\nδώσω, ἅ καὶ μακάρεσσι μέγʼ εὔαδεν ἀθανάτοισιν.\nὥς φάτο· τοὶ δʼ ἀνόρουσαν ἐριδμαίνοντʼ ἐπέεσσιν\nυἱὸς Λαέρταο καὶ ἀντιθέου Τελαμῶνος\nΑἴας, ὅς μέγα πάντας ὑπείρεχεν ἐν Δαναοῖσιν,\nἀστὴρ ὡς ἀρίδηλος ἀνʼ οὐρανὸν αἰγλήεντα\nἕσπερος, ὅς μέγα πᾶσι μετʼ ἀστράσι παμφαίνησι·\nτῷ εἰκὼς τεύχεσσι παρίστατο Πηλείδαο·\nᾔτεε δʼ Ἰδομενῆα κριτὴν καὶ Νηλέος υἷα\nἠδʼ ἄρα μητιόεντʼ Ἀγαμέμνονα· τοὺς γὰρ ἐώλπει\nἴδμεναι ἀτρεκέως ἐρικυδέος ἔργα μόθοιο·\nὥς δʼ αὕτως Ὀδυσεὺς κείνοις ἐπὶ πάγχυ πεποίθει·\nοἱ γὰρ ἔσαν πινυτοὶ καὶ ἀμύμονες ἐν Δαναοῖσι.\nΝέστωρ δʼ Ἰδομενῆι καὶ Ἀτρέος υἱέϊ δίῳ\nἄμφω ἐελδομένοισιν ἔπος φάτο νόσφιν ἀπʼ ἄλλων·\nὦ φίλοι, ἦ μέγα πῆμα καὶ ἄσχετον ἤματι τῷδε\nἡμῖν συμφορέουσιν ἀκηδέες Οὐρανίωνες\nΑἴαντος μεγάλοιο περιφραδέος τʼ Ὀδυσῆος\nἐσσυμένων ἐπὶ δῆριν ἀάσχετον ἀργαλέην τε·\nτῶν γάρ ῥʼ ὁπποτέρῳ δώῃ θεὸς εὖχος ἀρέσθαι\nγηθήσει κατὰ θυμόν, ὁ δʼ αὖ μέγα πένθος ἀέξει\nπάντας ἀτεμβόμενος Δαναούς, περὶ δʼ ἔξοχα πάντων\nἡμέας· οὐδʼ ἔτι κεῖνος ἐν ἡμῖν ὡς τὸ πάροιθε\nστήσεται ἐν πολέμῳ· μέγα δʼ ἔσσεται ἄλγος Ἀχαιοῖς,\nκείνων ὅντινα δεινὸς ἕλῃ χόλος, οὕνεκα πάντων\nἡρώων προφέρουσιν, ὁ μὲν πολέμῳ, ὁ δὲ βουλῇ.\nἀλλʼ ἄγʼ ἐμοὶ πείθεσθον, ἐπεί ῥα γεραίτερός εἰμι\nλίην, οὐκ ὀλίγον περ, ἔχω δʼ ἐπὶ γήραϊ πολλῷ\nκαὶ νόον, οὕνεκεν ἐσθλὰ καὶ ἄλγεα πολλὰ μόγησα·\nαἰεὶ δʼ ἐν βουλῇσι γέρων πολύϊδρις ἀμείνων\nὁπλοτέρου πέλει ἀνδρός, ἐπεὶ μάλα μυρία οἶδε·\nτοὔνεκα Τρωσὶν ἐφῶμεν ἐΰφροσι [ταῦτα] δικάσσαι\nἀντιθέῳ τʼ Αἴαντι φιλοπτολέμῳ τʼ Ὀδυσῆι,\nὅντινα δήιοι ἄνδρες ὑποτρομέουσι μάλιστα,\nἠδʼ ὅτις ἐξεσάωσε νέκυν Πηληιάδαο\nἐξ ὀλοοῦ πολέμοιο· δορύκτητοι γὰρ ἐν ἡμῖν\nπολλοὶ Τρῶες ἔασι νεοδμήτῳ ὑπʼ ἀνάγκῃ·\nοἵ ῥα δίκην ἰθεῖαν ἐπὶ σφίσι ποιήσονται.\nοὔτινι ἦρα φέροντες, ἐπεὶ μάλα πάντας Ἀχαιοὺς\nἶσον ἀπεχθαίρουσι κακῆς μεμνημένοι ἄτης.\nὥς φάμενον προσέειπεν ἐϋμμελίης Ἀγαμέμνων·\nὦ γέρον, ὡς οὔτις πινυτώτερος ἄλλος ἐν ἡμῖν\nσεῖο πέλει Δαναῶν οὔτʼ ἂρ νέος οὔτε παλαιός,\nὅς φῂς Ἀργείοισιν ἀνηλεγέως χαλεπῆναι\nἄνδρα τόν, ὅντινα τῶνδε θεοὶ μετόπισθε βάλωνται\nνίκης· οἱ γὰρ ἄριστοι ἐπὶ σφίσι δηριόωνται·\nκαί ῥά μοι ἔνδοθεν ἦτορ ἐνὶ φρεσὶ ταῦτα μενοινᾷ,\nὄφρα δορυκτήτοισι δικασπολίην ὀπάσωμεν·\nτοὺς καὶ ἀτεμβόμενός τις ὀλέθρια μήσεται ἔργα\nΤρωσὶν ἐϋπτολέμοισι, χόλον δʼ οὐκ ἄμμιν ὀπάσσει.\nὣς φάτο· τοὶ δʼ ἕνα θυμὸν ἐνὶ στέρνοισιν ἔχοντες\nἀμφαδὸν ἠνήναντο δικασπολίην ἀλεγεινήν·\nτῶν δʼ ἄρʼ ἀναινομένων Τρώων ἐρικυδέες υἷες\nἕζοντʼ ἐν μέσσοισι δορύκτητοί περ ἐόντες,\nὄφρα θέμιν καὶ νεῖκος ἀρήιον ἰθύνωσιν.\nΑἴας δʼ ἐν μέσσοισι μέγʼ ἀσχαλόων φάτο μῦθον·\nὦ Ὀδυσεῦ φρένας αἰνέ, τί τοι νόον ἤπαφε δαίμων\nἶσον ἐμοὶ φρονέειν περὶ κάρτεος ἀκαμάτοιο;\nἦ φῂς αἰνὸν ὅμιλον ἐρυκακέειν Ἀχιλῆος\nβλημένου ἐν κονίῃσιν, ὅτʼ ἀμφί ἑ Τρῶες ἔβησαν,\nὁππότʼ ἐγὼ κείνοισι φόνον στονόεντʼ ἐφέηκα\nσεῖο καταπτώσσοντος; ἐπεί νύ σε γείνατο μήτηρ\nδείλαιον καὶ ἄναλκιν, ἀφαυρότερόν περ ἐμεῖο,\nὅσσον τίς τε κύων μεγαλοβρύχοιο λέοντος·\nοὐ γάρ τοι στέρνοισι πέλει μενεδήιον ἦτορ,\nἀλλὰ σοὶ ἀμφιμέμηλε δόλος καὶ ἀτάσθαλα ἔργα.\nἠὲ τόδʼ ἐξελάθου, ὅτʼ ἐς Ἰλίου ἱερὸν ἄστυ\nἐλθέμεναι ἀλέεινες ἅμʼ ἀγρομένοισιν Ἀχαιοῖς,\nκαί σε καταπτώσσοντα καὶ οὐκ ἐθέλοντʼ ἐφέπεσθαι\nἤγαγον Ἀτρεῖδαι; ὡς μὴ ὤφειλες ἱκέσθαι·\nσῇς γὰρ ὑπʼ ἐννεσίῃσι κλυτὸν Ποιάντιον υἷα\nΛήμνῳ ἐν ἠγαθέῃ λίπομεν μεγάλα στενάχοντα·\nοὐκ οἴῳ δʼ ἄρα τῷ γε λυγρὴν ἐπεμήσαο λώβην,\nἀλλὰ καὶ ἀντιθέῳ Παλαμήδεϊ θῆκας ὄλεθρον,\nὃς σέο φέρτερος ἔσκε βίῃ καὶ ἐΰφρονι βουλῇ.\nνῦν δʼ ἤδη καὶ ἐμεῖο καταντίον ἐλθέμεν ἔτλης,\nοὔτʼ εὐεργεσίης μεμνημένος, οὔτε τι θυμῷ\nἁζόμενος σέο πολλὸν ὑπέρτερον, ὅς σʼ ἐνὶ χάρμῃ\nἐξεσάωσα πάροιθεν ὑποτρομέοντα κυδοιμὸν\nδυσμενέων, ὅτε σʼ ἄλλοι ἀνὰ μόθον οἰωθέντα\nκάλλιπον ἐν δηίων ὁμάδῳ φεύγοντα καὶ αὐτόν·\nὡς ὄφελον καὶ ἐμεῖο θρασὺ σθένος ἐν δαῒ κείνῃ\nαὐτὸς Ζεὺς ἐφόβησεν ἀπʼ αἰθέρος, ὄφρα σε Τρῶες\nἀμφιτόμοις ξιφέεσσι διαμελεϊστὶ κέδασσαν\nδαῖτα κυσὶ σφετέροισι, καὶ οὐκ ἂν ἐμεῖο μενοίνας\nἐλθέμεναι κατέναντα δολοφροσύνῃσι πεποιθώς.\nσχέτλιε, τίπτε βίῃ πολὺ φέρτατος ἔμμεναι ἄλλων\nεὐχόμενος μέσσοισιν ἔχεις νέας, οὐδέ τι θυμῷ\nἔτλης ὥσπερ ἔγωγε θοὰς ἔκτοσθεν ἐρύσσαι\nνῆας; ἐπεί νύ σε τάρβος ἐπήιεν. οὐδὲ μὲν αἰνὸν\nπῦρ νηῶν ἀπάλαλκες· ἐγὼ δʼ ὑπʼ ἀταρβέϊ θυμῷ\nἔστην καὶ πυρὸς ἄντα καὶ Ἕκτορος, ὅς μοι ὕπεικε\nπάντη ἐν ὑσμίνῃ· σὺ δέ μιν περιδείδιες αἰεί.\nὡς ὄφελον τόδε νῶιν ἐνὶ πτολέμῳ τις ἄεθλον\nθῆκεν, ὅτʼ ἀμφʼ Ἀχιλῆι δεδουπότι δῆρις ὀρώρει,\nὄφρʼ ἐκ δυσμενέων με καὶ ἀργαλέοιο κυδοιμοῦ\nἔδρακες ἔντεα καλὰ ποτὶ κλισίας φορέοντα\nαὐτῷ ὁμῶς Ἀχιλῆι δαΐφρονι· νῦν δʼ ἄρα μύθων\nἰδρείῃ πίσυνος μεγάλων ἐπιμαίεαι ἔργων·\nοὐ γάρ τοι σθένος ἐστὶν ἐν ἔντεσιν ἀκαμάτοισι\nδύμεναι Αἰακίδαο δαΐφρονος, οὐδὲ μέγʼ ἔγχος\nνωμῆσαι παλάμῃσιν· ἐμοὶ δʼ ἄρα πάντα τέτυκται\nἄρμενα, καί μοι ἔοικε φορήμεναι ἀγλαὰ τεύχη\nοὔτι καταισχύνοντι θεοῦ περικαλλέα δῶρα.\nἀλλὰ τί ἢ μύθοισιν ἐριδμαίνοντε κακοῖσιν\nἕσταμεν ἀμφʼ Ἀχιλῆος ἀμύμονος ἀγλαὰ τεύχη;\nἀλλʼ ἄγε χαλκείῃς πειρήσομεν ἐγχείῃσιν\nὅστις φέρτερός ἐστιν ἐνὶ φθισήνορι χάρμῃ\nἀλκῆς γὰρ τόδʼ ἄεθλον ἀρήιον, οὐκ ἀλεγεινῶν\nθῆκεν ἐνὶ μέσσοισιν ἐπέων Θέτις ἀργυρόπεζα·\nμύθων δʼ εἰν ἀγορῇ χρειὼ πέλει ἀνθρώποισιν·\nοἶδα γὰρ ὡς σέο πολλὸν ἀγαυότερος καὶ ἀρείων\nεἰμί· γένος δέ μοί ἐστιν, ὅθεν μεγάλῳ Ἀχιλῆι.\nὣς φάτο· τὸν δʼ ἀλεγεινὰ παραβλήδην ἐνένιπεν\nυἱὸς Λαέρταο πολύτροπα μήδεα νωμῶν·\nΑἶαν ἀμετροεπές, τί νύ μοι τόσα μὰψ ἀγορεύεις;\nοὐτιδανόν τέ μʼ ἔφησθα καὶ ἀργαλέον καὶ ἄναλκιν\nἔμμεναι, ὃς σέο πολλὸν ὑπέρτερος εὔχομαι εἶναι\nμήδεσι καὶ μύθοισι, τά τʼ ἀνδράσι κάρτος ἀέξει·\nκαὶ γάρ τʼ ἠλίβατον πέτρην ἄρρηκτον ἐοῦσαν\nμήτι ὑποτμήγουσιν ἐν οὔρεσι λατόμοι ἄνδρες\nῥηιδίως, μήτι δὲ μέγαν βαρυηχέα πόντον\nναῦται ὑπεκπερόωσιν, ὅτʼ ἄσπετα κυμαίνηται·\nτέχνῃσιν δʼ ἀγρόται κρατεροὺς δαμόωσι λέοντας\nπορδάλιάς τε σύας τε καὶ ἄλλων ἔθνεα θηρῶν·\nταῦροι δʼ ὀβριμόθυμοι ὑπὸ ζεύγλαις δαμόωνται\nἀνθρώπων ἰότητι· νόῳ δέ τε πάντα τελεῖται.\nαἰεὶ δʼ ἀφραδέος πέλει ἀνέρος ἀμφὶ πόνοισι\nπᾶσι καὶ ἐν βουλῇσιν ἀνὴρ πολύϊδρις ἀμείνων·\nτοὔνεκʼ ἐϋφρονέοντα θρασὺς πάϊς Οἰνείδαο\nλέξατό μʼ ἐκ πάντων ἐπιτάρροθον, ὄφρʼ ἀφίκωμαι\nἐς φύλακας· μέγα δʼ ἔργον ὁμῶς ἐτελέσσαμεν ἄμφω·\nκαὶ δʼ αὐτὸν Πηλῆος ἐϋσθενέος κλυτὸν υἷα\nἤγαγον Ἀτρείδῃσιν ἐπίρροθον· ἢν δὲ καὶ ἄλλου\nἥρωος χρειώ τις ἐν Ἀργείοισι πέληται,\nοὐδʼ ὅγε χερσὶ τεῇσιν ἐλεύσεται, οὐδὲ μὲν ἄλλων\nἈργείων βουλῇσιν, ἐγὼ δέ ἑ μοῦνος Ἀχαιῶν\nἄξω μειλιχίοισι παραυδήσας ἐπέεσσι\nδῆριν ἐς αἰζηῶν· μέγα γὰρ κράτος ἀνδράσι μῦθος\nγίνετʼ ἐϋφροσύνῃ μεμελημένος· ἠνορέη δὲ\nἄπρηκτος τελέθει μέγεθός τʼ εἰς οὐδὲν ἀέξει\nἀνέρος, εἰ μή οἱ πινυτὴ ἐπὶ μῆτις ἕπηται.\nαὐτὰρ ἐμοὶ καὶ κάρτος ὁμῶς καὶ μῆτιν ὄπασσαν\nἀθάνατοι· τεῦξαν δὲ μέγʼ Ἀργείοισιν ὄνειαρ.\nοὐδὲ μὲν ὡς σώ μʼ ἔφησθα πάρος φεύγοντα σάωσας\nδηίου ἐξ ἐνοπῆς· οὐ γὰρ φύγον, ἀλλʼ ἅμα πάντας\nΤρῶας ἐπεσσυμένους μένον ἔμπεδον· οἱ δʼ ἐπέχυντο\nἀλκῇ μαιμώωντες· ἐγὼ δʼ ὑπὸ κάρτεϊ χειρῶν\nπολλῶν θυμὸν ἔλυσα· σὺ δʼ οὐκ ἄρʼ ἐτήτυμα βάζεις·\nοὐ γὰρ ἔμοιγʼ ἐπάμυνας ἀνὰ μόθον ἀλλὰ σοὶ αὐτῷ\nἔστης ἦρα φέρων, μή τίς νύ σε δουρὶ δαμάσσῃ\nφεύγοντʼ ἐκ πολέμοιο. νέας δʼ ἐς μέσσον ἔρυσσα\nοὔτι περιτρομέων δηίων μένος, ἀλλʼ ἵνα μῆχος\nαἰὲν ἅμʼ Ἀτρείδῃσιν ὑπὲρ πολέμοιο φέρωμαι·\nκαὶ σὺ μὲν ἔκτοσθε στήσας νέας· αὐτὰρ ἔγωγε\nαὐτὸν ἀεικίσσας πληγῇς ὑπὸ λευγαλέῃσιν\nἐς Τρώων πτολίεθρον ἐσήλυθον, ὄφρα πύθωμαι,\nὁππόσα μητιόωνται ὑπὲρ πολέμου ἀλεγεινοῦ.\nοὐδὲ μὲν Ἕκτορος ἔγχος ἐδείδιον, ἀλλὰ καὶ αὐτὸς\nἐν πρώτοις ἀνόρουσα μαχέσσασθαι μενεαίνων\nκείνῳ, ὅτʼ ἠνορέῃ πίσυνος προκαλέσσατο πάντας.\nνῦν δέ σευ ἀμφʼ Ἀχιλῆι πολὺ πλέονας κτάνον ἄνδρας\nδυσμενέων, ἐσάωσα δʼ ὁμῶς τεύχεσσι θανόντα.\nοὐδέ μὲν ἐγχείην τρομέω σέθεν, ἀλλά με λυγρὸν\nἕλκος ἔτʼ ἀμφʼ ὀδύνῃς περινίσσεται εἵνεκα τευχέων\nτῶνδʼ ὑπερουτηθέντα δαϊκταμένου τʼ Ἀχιλῆος·\nκαὶ δʼ ἐμοὶ ὡς Ἀχιλῆι πέλει Διὸς ἔξοχον αἷμα.\nὣς ἄρʼ ἔφη· τὸν δʼ αὖθις ἀμείβετο καρτερὸς Αἴας·\nὦ Ὀδυσεῦ δολομῆτα καὶ ἀργαλεώτατε πάντων,\nοὔ νύ σʼ ἐκεῖσʼ ἐνόησα πονεύμενον, οὐδέ τις ἄλλος\nἈργείων, ὅτε Τρῶες Ἀχιλλέα δῃωθέντα\nἑλκέμεναι μενέαινον· ἐγὼ δ ὑπὸ δουρὶ καὶ ἀλκῇ\nτῶν μὲν γούνατʼ ἔλυσα κατὰ μόθον, οὓς δʼ ἐφόβησα\nαἰὲν ἐπεσσύμενος· τοὶ δʼ ἀργαλέως φοβέοντο\nχήνεσιν ἢ γεράνοισιν ἐοικότες, οἷς ἐπορούσῃ\nαἰετὸς ἠιόεν πεδίον κάτα βοσκομένοισιν·\nὣς Τρῶες πτώσσοντες ἐμὸν δόρυ καὶ θοὸν ἆορ\nἼλιον ἐς κατέδυσαν ἀλευάμενοι μέγα πῆμα.\nσοὶ δὲ καὶ εἰ τότε κάρτος ἐπήλυθεν, οὔτι μευ ἄγχι\nμάρναο δυσμενέεσσιν, ἑκὰς δέ που ἦσθα καὶ αὐτὸς\nἀμφʼ ἄλλῃσι φάλαγξι πονεύμενος, οὐ περὶ νεκρῷ\nἀντιθέου Ἀχιλῆος, ὅπου μάλα δῆρις ὀρώρει.\nὣς φάτο· τὸν δʼ Ὀδυσῆος ἀμείβετο κερδαλέον κῆρ·\nΑἶαν, ἐγὼν οὐ σεῖο κακώτερος ἔλπομαι εἶναι\nοὐ νόον οὐδὲ βίην, εἰ καὶ μάλα φαίδιμος ἐσσί·\nἀλλὰ νόῳ μὲν ἔγωγε πολὺ προφερέ1στερός εἰμι\nσεῖο μετʼ Ἀργείοισι, βίῃ δέ τοι ἀμφήριστος\nἢ καὶ ἀγαυότερος· τὸ δέ που καὶ Τρῶες ἴσασιν,\nοἵ με μέγα τρομέουσι καὶ ἢν ἀπάτερθεν ἴδωνται.\nκαὶ δʼ αὐτὸς σάφα οἶδας ἐμὸν μένος ἠδὲ καὶ ἄλλοι\nἀμφὶ παλαισμοσύνῃ πολυτειρέϊ πολλὰ μογήσας,\nὁππότε δὴ περὶ σῆμα δαϊκταμένου Πατρόκλοιο\nΠηλείδης ἐρίθυμος ἀγακλυτὰ θῆκεν ἄεθλα.\nὣς φάτο Λαέρταο κλυτὸς πάϊς ἀντιθέοιο.\nκαὶ τότε Τρώιοι υἷες ἔριν δικάσαντʼ ἀλεγεινὴν\nαἰζηῶν· νίκην δὲ καὶ ἄμβροτα τεύχεα δῶκαν\nπάντες ὁμοφρονέοντες ἐϋπτολέμῳ Ὀδυσῆι·\nτοῦ δʼ ἄμοτον γήθησε νόος· στονάχησε δὲ λαός.\nπαχνώθη δʼ Αἴαντος ἐῢ σθένος· αἶψα δʼ ἄρʼ αὐτῷ\nἄτη ἀνιηρὴ περικάππεσε· πὰν δέ οἱ εἴσω\nἔζεσε φοίνιον αἷμα· χολὴ δʼ ὑπερέβλυσεν αἰνή·\nἥπατι δʼ ἔγκατʼ ἔμικτο· περὶ κραδίην δʼ ἀλεγεινὸν\nἷξεν ἄχος, καὶ δριμὺ διʼ ἐγκεφάλοιο θεμέθλων\nἐσσύμενον μήνιγγας ἄδην ἀμφήλυθεν ἄλγος,\nσὺν δʼ ἔχεεν νόον ἀνδρός· ἐπὶ χθονὶ δʼ ὄμματα πήξας\nἔστη ἀκινήτῳ ἐναλίγκιος· ἀμφὶ δʼ ἑταῖροι\nἀχνύμενοί μιν ἄγεσκον ἐϋπρώρους ἐπὶ νῆας\nπολλὰ παρηγορέοντες· ὁ δʼ ὑστατίην ποσὶν οἶμον\nἤιεν οὐκ ἐθέλων· σχεδόθεν δέ οἱ ἕσπετο Μοῖρα.\nἀλλʼ ὅτε δὴ κατὰ νῆας ἔβαν καὶ ἀπείρονα πόντον,\nἈργεῖοι δόρποιο μεμαότες ἠδὲ καὶ ὕπνου,\nκαὶ τότʼ ἔσω μεγάλοιο Θέτις κατεδύσατο πόντου·\nσὺν δέ οἱ ἄλλαι ἴσαν Νηρηίδες· ἀμφὶ δʼ ἄρα σφι\nνήχετο κήτεα πολλά, τά, τά τε τρέφει ἁλμυρὸν οἶδμα.\nαἱ δὲ μέγα σκύζοντο Προμηθέϊ μητιόεντι\nμνώμεναι, ὡς κείνοιο θεοπροπίῃσι Κρονίων\nδῶκε Θέτιν Πηλῆι καὶ καὶ οὐκ ἐθέλουσαν ἄγεσθαι.\nΚυμοθόη δʼ ἐν τῇσι μέγʼ ἀσχαλόωσʼ ἀγόρευεν·\nὤ πόποι, ὡς ὅ γε λυγρὸς ἐπάξια πήμαθʼ ὑπέτλη\nδεσμῷ ἐν ἀρρήκτῳ, ὅτε οἱ μέγας αἰετὸς ἧπαρ\nκεῖρεν ἀεξόμενον κατὰ νηδύος ἔνδοθι δύνων.\nὣς φάτο Κυμοθόη κυανοπ λοκάμοις ἁλίῃσιν.\nἠέλιος δʼ ἀπόρουσεν, ἐπεσκιόωντο δʼ ἀλωαὶ\nνυκτὸς ἐπεσσυμένης, ἐπεκίδνατο δʼ οὐρανὸν ἄστρα.\nἈργεῖοι δʼ ἐπὶ νηυσὶ τανυπρώροισιν ἴαυον\nὕπνῳ ὑπʼ ἀμβροσίῳ δεδμημένοι ἠδὲ καὶ οἴνῳ\nἡδέϊ, τὸν Κρήτηθε παρʼ Ἰδομενῆος ἀγαυοῦ\nναῦται ὑπὲρ πόντοιο πολυκλύστοιο φέρεσκον.\nΑἴας δʼ Ἀργείοισι χολούμενος οὔτʼ ἄρα δόρπου\nμνήσατʼ ἐνὶ κλισίῃ μελιηδέος, οὔτε μιν ὕπνος\nἄμφεχεν, ἀλλʼ ὅ γʼ ἑοῖσιν ἐν ἔντεσι δύσατο θύων·\nεἵλετο δὲ ξίφος ὀξύ, καὶ ἄσπετα πορφύρεσκεν,\nἢ ὅ γʼ ἐνιπρήσῃ νῆας καὶ πάντας ὀλέσσῃ\nἈργείους, ἢ μοῦνον ὑπὸ ξίφεϊ στονόεντι\nδῃώσῃ μελεϊστὶ θοῶς δολόεντʼ Ὀδυσῆα.\nκαὶ τὰ μὲν ὥς ὥρμαινε, τὰ δὴ τάχα πάντʼ ἐτέλεσσεν,\nεἰ μή οἱ Τριτωνὶς ἀάσχετον ἔμβαλε λύσσαν·\nκήδετο γὰρ φρεσὶν ᾗσι πολυτλήτου Ὀδυσῆος\nἱρῶν μνωομένη, τά οἱ ἔμπεδα κεῖνος ἔρεξε·\nτοὔνεκα δὴ μεγάλοιο μένος Τελαμωνιάδαο\nτρέψεν ἀπʼ Ἀργείων. ὁ δʼ ἄρʼ ἤιε λαίλαπι ἶσος\nσμερδαλέῃ στυγερῇσι καταιγίσι βεβριθυίῃ,\nἥ τε φέρει ναύτῃσι τέρας κρυεροῖο φόβοιο,\nΠληιὰς εὖτʼ ἀκάμαντος ἐς ὠκεανοῖο ῥέεθρα\nδύεθʼ ὑποπτώσσουσα περικλυτὸν Ὠρίωνα,\nἠέρα συγκλονέουσα, μέμηνε δὲ χείματι πόντος·\nτῇ εἰκὼς οἴμησεν, ὅπῃ μιν γυῖα φέρεσκον.\nπάντη δʼ ἀμφιθέεσκεν ἀναιδέϊ θηρὶ ἐοικώς,\nὅς τε βαθυσκοπέλοιο διέσσυται ἄγκεα βήσσης\nἀφριόων γενύεσσι καὶ ἄλγεα πολλὰ μενοινῶν\nἢ κυσὶν ἢ ἀγρόταις, οἵ οἱ τέκνα δῃώσωνται\nἄντρων ἐξερύσαντες, ὁ δʼ ἀμφὶ γένυσσι βεβρυχώς,\nεἴ που ἔτʼ ἐν ξυλόχοισιν ἴδοι θυμήρεα τέκνα·\nτῷ δʼ εἴ τις κύρσειε μεμηνότα θυμὸν ἔχοντι,\nαὐτοῦ οἱ βιότοιο λυγρὸν περιτέλλεται ἦμαρ·\nὥς ὅ γʼ ἀμείλιχα θῦνε, μέλαν δέ οἱ ἔζεεν ἦτορ,\nεὖτε λέβης ἀλίαστον ἐπʼ ἐσχάρῃ Ἡφαίστοιο\nῥοιβδηδὸν μαίνηται ὑπαὶ πυρὸς αἰθομένοιο,\nγάστρην ἀμφὶς ἅπασαν ὅτε ξύλα πολλὰ θέρηται,\nἐννεσίῃς δρηστῆρος ἐπειγομένου ἐνὶ θυμῷ,\nεὐτραφέος σιάλοιο περὶ τρίχας ὥς κεν ἀμέρσῃ·\nὣς τοῦ ὑπὸ στέρνοισι πελώριος ἔζεε θυμός.\nμαίνετο δʼ ἠΰτε πόντος ἀπείριτος ἠὲ θύελλα\nἤ πυρὸς ἀκαμάτοιο θοὸν μένος, εὖτʼ ἀλίαστον\nμαίνηται κατʼ ὄρεσφι βίη μεγάλου ἀνέμοιο,\nπίπτῃ δʼ αἰθομένη πυρὶ πάντοθεν ἄσπετος ὕλη·\nὣς Αἴας ὀδύνῃσι πεπαρμένος ὄβριμον ἦτορ\nμαίνετο λευγαλέως· ἄπλετος δέ οἱ ἔρρεεν ἀφρὸς\nἐκ στόματος, βρυχὴ γναθμοῖσιν ὀρώρει·\nτεύχεα δʼ ἀμφʼ ὤμοισιν ἐπέβραχε, τοὶ δʼ ὁρόωντες\nπάντες ὁμῶς ἑνὸς ἀνδρὸς ὑποτρομέεσκον ὁμοκλήν.\nκαὶ τότʼ ἀπʼ Ὠκεανοῖο κίε χρυσήνιος Ἠώς·\nΥπνος δʼ οὐρανὸν εὐρὺν ἀνήιεν εἴκελος αὔρῃ,\nἭρῃ δὲ ξύμβλητο νέον πρὸς Ὄλυμπον ἰούσῃ\nΤηθύος ἐξ ἱερῆς, ὅθι που προτέρῃ μόλεν ἠοῖ·\nἡ δέ ἑ κύσσεν ἑλοῦσʼ ὅτι οἱ πέλε γαμβρὸς ἀμύμων,\nἐξ οὗ οἱ Κρονίωνα κατεύνασεν ἐν λεχέεσσιν\nἼδης ἀμφὶ κάρηνα χολούμενον Ἀργείοισιν·\nαἶψα δʼ ἄρʼ ἡ μὲν ἔβη Ζηνὸς δόμον, ὅς δʼ ἐπὶ λέκτρα\nΠασιθέης οἴμησεν· ἀνέγρετο δʼ ἔθνεα φωτῶν.\nΑἴας δʼ ἀκαμάτῳ ἐναλίγκιος Ὠρίωνι\nφοίτα ἐνὶ στέρνοισιν ἔχων ὀλοόφρονα λύσσαν·\nἐν δʼ ἔθορεν μήλοισι, λέων ὥς ὀβριμόθυμος\nλιμῷ ὑπʼ ἀργαλέῳ δεδμημένος ἄγριον ἦτορ·\nκαὶ τὰ μὲν ἐν κονίῃσιν ἐπασσύτερʼ ἄλλοθεν ἄλλα\nκάββαλεν, ἠΰτε φύλλα μένος κρατεροῦ Βορέαο\nχεύῃ, ὅτʼ ἀνομένου θέρεος μετὰ χεῖμα τράπηται·\nὥς Αἴας μήλοισι μέγʼ ἀσχαλόων ἐνόρουσεν\nἐλπόμενος Δαναοῖσι κακὰς ἐπὶ κῆρας ἰάλλειν.\nκαὶ τότε δὴ Μενέλαος ἀδελφεῷ ἄγχι παραστὰς\nκρύβδʼ ἄλλων Δαναῶν τοῖον ποτὶ μῦθον ἔειπε·\nσήμερον ἦ τάχα πᾶσιν ὀλέθριον ἔσσεται ἦμαρ\nΑἴαντος μεγάλοιο περὶ φρεσὶ μαινομένοιο,\nὅς τάχα νῆας ἐνιπρήσει, κτανέει δὲ καὶ ἡμέας\nπάντας ἐνὶ κλισίῃσι κοτεσσάμενος περὶ τευχέων.\nὡς ὄφελον μὴ τῶνδε Θέτις πέρι δῆριν ἔθηκε,\nμηδʼ ἄρα Λαέρταο πάϊς μέγʼ ἀμείνονι φωτὶ\nἔτλη δηριάασθαι ἐναντίον ἄφρονι θυμῷ.\nνῦν δὲ μέγʼ ἀασάμεσθα, κακὸς δέ τις ἤπαφε δαίμων·\nἕρκος γὰρ πολέμοιο δεδουπότος Αἰακίδαο\nμοῦνον ἔτʼ ἦν Αἴαντος ἐΰ σθένος· ἀλλʼ ἄρα καὶ τὸν\nἡμῖν ἐξολέσουσι θεοὶ κακὰ νῶιν ἄγοντες,\nὥς κεν πάντες ἄϊστον ἀναπλήσωμεν ὄλεθρον.\nὥς φάμενον προσέειπεν ἐϋμμελίης Ἀγαμέμνων·\nμὴ νῦν, ὦ Μενέλαε, μέγʼ ἀχνύμενος περὶ θυμῷ\nσκύζεο μητιόεντι Κεφαλλήνων βασιλῆι·\nοὐ γὰρ ὅ γʼ αἴτιός ἐστιν, ἐπεὶ μάλα πολλάκις ἡμῖν\nγίνεται ἐσθλὸν ὄνειαρ, ἄχος δʼ ἄρα δυσμενέεσσιν.\nὣς οἱ μὲν Δαναῶν ἀκαχήμενοι ἠγορόωντο.\nμηλονόμοι δʼ ἀπάνευθε παρὰ Ξάνθοιο ῥεέθροις\nπτῶσσον ὑπὸ μυρίκῃσιν ἀλευάμενοι βαρὺ πῆμα·\nὡς δʼ ὅταν αἰετὸν ὠκὺν ὑποπτώσσωσι λαγωοὶ\nθάμνοις ἐν λασίοισιν, ὁ δʼ ἐγγύθεν ὀξὺ κεκληγὼς\nπωτᾶτʼ ἔνθα καὶ ἔνθα τανυσσάμενος πτερύγεσσιν·\nὣς οἵ γʼ ἄλλοθεν ἄλλος ὑπέτρεσαν ὄβριμον ἄνδρα.\nὀψὲ δʼ ὄ γʼ ἀρνειοῖο κατακταμένου σχεδὸν ἔστη,\nκαί ῥʼ ὀλοὸν γελάσας τοῖον ποτὶ μῦθον ἔειπε·\nκεῖσό νυν ἐν κονίῃσι, κυνῶν βόσις ἠδʼ οἰωνῶν·\nοὐ γάρ σʼ οὐδʼ Ἀχιλῆος ἐρύσσατο κύδιμα τεύχη,\nὧν ἕνεκ̔ ἀφραδέων μέγʼ ἀμείνονι δηριάασκες·\nκεῖσο, κύον· δὲ γὰρ οὔτι γοήσεται ἀμφιπεσοῦσα\nκουριδίη μετὰ παιδὸς ἀάσχετον ἀσχαλόωσα,\nοὐ τοκέες· τοῖς οὔτι μετέσσεαι ἐλδομένοισι\nγήραος ἐσθλὸν ὄνειαρ, ἐπεί νύ σε τήλʼ ἀπὸ πάτρης\nοἰωνοί τε κύνες τε δεδουπότα δαρδάψουσιν.\nὣς ἄρʼ ἔφη δολόεντα μετὰ κταμένοις Ὀδυσῆα\nκεῖσθαι ἰϊόμενος μεμορυγμένον αἵματι πολλῷ·\nκαὶ τότε οἱ Τριτωνὶς ἀπὸ φρενὸς ἠδὲ καὶ ὄσσων\nἐσκέδασεν Μανίην βλοσυρὴν πνείουσαν ὄλεθρον·\nἡ δὲ θοῶς ἵκανε ποτὶ Στυγὸς αἰπὰ ῥέεθρα,\nῇχι θοαὶ ναὶ ναίουσιν Ἐριννύες, αἵ τε βροτοῖσιν\nαἰὲν ὑπερφιάλοισι κακὰς ἐφιᾶσιν ἀνίας.\nΑἴας δʼ, ὡς ἴδε μῆλα κατὰ χθονὸς ἀσπαίροντα,\nθάμβεεν ἐν φρεσὶ πάμπαν· ὀΐσατο γὰρ δόλον εἶναι\nἐκ μακάρων· πάντεσσι δʼ ὑπεκλάσθη μελέεσσι\nβλήμενος ἄλγεσι θυμὸν ἀπήιον· οὐδʼ ἄρα πρόσσω\nἔσθενεν ἀσχαλόων ἐπιβήμεναι οὔτʼ ἄρʼ ὀπίσσω,\nἀλλʼ ἔστη σκοπιῇ ἐναλίγκιος, ἥ τʼ ἐν ὄρεσσι\nπασάων μάλα πολλὸν ὑπερτάτη ἐρρίζωται.\nἀλλʼ ὅτε οἱ πάλι θυμὸς ἐνὶ στήθεσσιν ἀγέρθη,\nλυγρὸν ἀνεστονάχησεν, ἔπος δʼ ὀλοφύρετο τοῖον·\nὤ μοι ἐγώ, τί νυ τόσσον ἀπέχθομαι ἀθανάτοισιν;\nοἵ με φρένας βλάψαντο, κακὴν δʼ ἐπὶ λύσσαν ἔθεντο,\nμῆλα κατακτεῖναι, τά μοι οὐκ ἔσαν αἴτια θυμοῦ.\nὡς ὄφελον τίσασθαι Ὀδυσσέος ἀργαλέον κῆρ\nχερσὶν ἐμῇς, ἐπεὶ ἦ με κακῇ περικάββαλεν ἄτῃ\nλυγρὸς ἐὼν μάλα πάγχυ· πάθοι γε μὲν ἄλγεα θυμῷ,\nὁππόσα μητιόωνται Ἐριννύες ἀνθρώποισιν\nἀργαλέοις· δοῖεν δὲ καὶ ἄλλοις Ἀργείοισιν\nὑσμίνας ὀλοὰς καὶ πένθεα δακρυόεντα,\nαὐτῷ τʼ Ἀτρείδῃ Ἀγαμέμνονι· μηδʼ ὅ γʼ ἀπήμων\nἔλθοι ἑὸν ποτὶ δῶμα λιλαιόμενός περ ἱκέσθαι.\nἀλλὰ τί μοι στυγεροῖσι μετέμμεναι ἐσθλὸν ἐόντα;\nἐρρέτω Ἀργείων ὀλοὸς στρατός· ἐρρέτω αἰὼν\nἄσχετος· οὐ γὰρ ἔτʼ ἐσθλὸς ἔχει γέρας, ἀλλὰ χερείων\nτιμήεις τε πέλει καὶ φίλτερος· ἦ γὰρ Ὀδυσσεὺς\nτίετʼ ἐν Ἀργείοισιν, ἐμεῦ δʼ ἐπὶ πάγχυ λάθοντο\nἔργων θʼ, ὁππόσʼ ἔρεξα καὶ ἔτλην εἵνεκα λαῶν.\nὣς εἰπὼν πάϊς ἐσθλὸς ἐϋσθενέος Τελαμῶνος\nἙκτόρεον ξίφος ὦσε διʼ αὐχένος· ἐκ δέ οἱ αἷμα\nἐσσύμενον κελάρυζεν. ὁ δʼ ἐν κονίῃσι τανύσθη\nΤυφὼν ὥς, τὸν Ζηνὸς ἐνεπρήσαντο κεραυνοί·\nἀμφὶ δὲ γαῖα μέλαινα μέγα στονάχησε πεσόντος.\nκαὶ τότε δὴ Δαναοὶ κίον ἀθρόοι, ὡς ἐσίδοντο\nκείμενον ἐν κονίῃσι· πάρος δέ οἱ οὔτις ἵκανεν\nἐγγύς, ἐπεὶ μάλα πάντας ἔχεν δέος εἰσορόωντας.\nαἶψα δʼ ἄρα κταμένῳ περικάππεσον· ἀμφὶ δὲ κρᾶτα\nπρηνέες ἐκχύμενοι κόνιν ἄσπετον ἀμφεχέοντο,\nκαί σφιν ὀδυρομένων γόος αἰθέρα δῖον ἵκανεν·\nὡς δʼ ὅταν εἰροπόκων ὀΐων ἄπο νήπια τέκνα\nἀνέρες ἐξελάσωσιν, ἵνα σφίσι δαῖτα κάμωνται,\nαἱ δὲ μέγα σκαίρουσι διηνεκέως μεμακυῖαι\nμητέρες ἐκ τεκέων σηκούς πέρι χηρωθέντας·\nὥς οἵ γʼ ἀμφʼ Αἴαντα μέγα στένον ἤματι κείνῳ\nπανσυδίῃ· μέγα δέ σφιν ἐπέβραχε δάσκιος Ἴδη\nκαὶ πεδίον καὶ νῆες ἀπειρεσίη τε θάλασσα.\nΤεῦκρος δʼ ἀμφʼ αὐτῷ μάλα μήδετο κῆρας ἐπισπεῖν\nἀργαλέας· τὸν δʼ ἄλλοι ἀπὸ ξίφεος μεγάλοιο\nεἶργον. ὁ δʼ ἀσχαλόων περικάππεσε τεθνειῶτι\nδάκρυα πολλὰ χέων ἀδινώτερα νηπιάχοιο,\nὅς τε παρʼ ἐσχαρεῶνι τέφρην περιειμένος ὤμοις\nκάκ κεφαλῆς μάλα πάμπαν ὀδύρεται ὀρφανὸν ἦμαρ\nμητρὸς ἀποφθιμένης, ἥ μιν τρέφε νήιδα πατρός·\nὣς ὅ γε κωκύεσκε κασιγνήτοιο δαμέντος\nἑρπύζων περὶ νεκρόν, ἔπος δʼ ὀλοφύρετο τοῖον·\nΑἶαν καρτερόθυμε, τί ἤ νύ τοι ἐβλάβετʼ ἦτορ\nοἷ αὐτῷ στονόεντα φόνον καὶ πῆμα βαλέσθαι;\nἦ ἵνα Τρώιοι υἷες ὀϊζύος ἀμπνεύσωσιν,\nἈργείους δʼ ὀλέσωσι σέθεν κταμένοιο κιόντες;\nοὐ γὰρ τοῖσδʼ ἔτι θάρσος ὅσον πάρος ὀλλυμένοισιν\nἔσσεται ἐν πολέμῳ· σὺ γὰρ ἔπλεο πήματος ἄλκαρ·\nοὐδʼ ἔτʼ ἐμοὶ νόστοιο τέλος σέο δεῦρο θανόντος\nἁνδάνει, ἀλλὰ καὶ αὐτὸς ἐέλδομαι ἐνθάδʼ ὀλέσθαι,\nὄφρα με σὺν σοὶ γαῖα φερέσβιος ἀμφικαλύπτῃ·\nοὐ γάρ μοι τοκέων τόσσον μέλει, εἴ που ἔτʼ εἰσίν,\nεἴ που ἔτʼ ἀμφινέμονται ἔτι ζωοὶ Σαλαμῖνα,\nὅσσον σεῖο θανόντος, ἐπεὶ σύ μοι ἔπλεο κῦδος.\nἦ ῥα μέγα στενάχων· ἐπὶ δʼ ἔστενε δῖα Τέκμησσα\nΑἴαντος παράκοιτις ἀμύμονος, ἥνπερ ἐοῦσαν\nληιδίην σφετέρην ἄλοχον θέτο, καί μιν ἄνασσαν\nπάντων ἔμμεν ἔτευξεν, ὅσων ἀνὰ δῶμα γυναῖκες\nἐδνωταὶ μεδέουσι παρʼ ἀνδράσι κουριδίοισιν·\nἡ δέ οἱ ἀκαμάτῃσιν ὑπʼ ἀγκοίνῃσι δαμεῖσα\nΕὐρυσάκην τέκεθʼ υἱὸν ἐοικότα πάντα τοκῆι·\nἀλλʼ ὁ μὲν οὖν ἔτι τυτθὸς ἐνὶ λεχέεσσι λέλειπτο·\nἡ δὲ μέγα στενάχουσα φίλῳ περικάππεσε νεκρῷ\nἐντυπὰς ἐν κονίῃσι καλὸν δέμας αἰσχύνουσα·\nκαί ῥʼ ὀλοφυδνὸν ἄϋσε μέγʼ ἀχνυμένη κέαρ ἔνδον·\nὤ μοι ἐγὼ δύστηνος, ἐπεὶ θάνες, οὔτι δαϊχθεὶς\nδυς μενέων παλάμῃσιν ἀνὰ μόθον, ἀλλὰ σοὶ αὐτῷ·\nτῷ μοι πένθος ἄλαστον ἐποίχεται· οὐ γὰρ ἐώλπειν\nσεῖο καταφθιμένοιο πολύστονον ἦμαρ ἰδέσθαι\nἐν Τροίῃ· τὰ δὲ πάντα κακαὶ διὰ Κῆρες ἔχευαν·\nὥς μʼ ὄφελον τὸ πάροιθε περὶ τραφερὴ χάνε γαῖα,\nπρὶν σέο πότμον ἰδέσθαι ἀμείλιχον· οὐ γὰρ ἔμοιγε\nἄλλο χερειότερόν ποτʼ ἐσήλυθεν ἐς φρένα πῆμα,\nοὐδʼ ὅτε με πρώτιστον ἐμῆς ἀποτηλόθι πάτρης\nκαὶ τοκέων εἴρυσσας ἅμʼ ἄλλῃς ληιάδεσσι\nπόλλʼ ὀλοφυρομένην, ἐπεὶ ἦ νύ με τὸ πρὶν ἄνασσαν\nαἰδοίην περ ἐοῦσαν ἐπήιε δούλιον ἦμαρ·\nἀλλά μοι οὔτε πάτρης θυμηδέος οὔτε τοκήων\nμέμβλεται οἰχομένων, ὁπόσον σέο δῃωθέντος,\nοὕνεκά μοι δειλῇ θυμήρεα πάντα μενοίνας,\nκαί ῥά μʼ ἔθηκας ἄκοιτιν ὁμόφρονα, καί ῥά μʼ ἔφησθα\nτεύξειν αὐτίκʼ ἄνασσαν ἐϋκτιμένης Σαλαμῖνος\nνοστήσας Τροίηθε· τὰ δʼ θεὸς ἄμμι τέλεσσεν·\nἀλλὰ σὺ μέν μοι ἄϊστος ἀποίχεαι, οὐδέ νύ σοί περ\nμέμβλετʼ ἐμεῦ καὶ παιδός, ὅς οὐ πατρὶ τέρψεται ἦτορ,\nοὐ σέο κοιρανίης ἐπιβήσεται, ἀλλά μιν ἄλλοι\nδμῶα λυγρόν τεύξουσιν, ἐπεὶ πατρὸς οὐκέτʼ ἐόντος\nνηπίαχοι κομέονται ὑπʼ ἄνδρεσσιν μάλα πολλὸν\nχειροτέροις· ὀλοῇ γὰρ ὑπʼ ὀρφανίῃ βαρὺς αἰὼν\nπαισὶ πέλει, καὶ πήματʼ ἐπʼ ἄλλοθεν ἄλλα χέονται·\nκαὶ δέ με δειλαίην τάχα δούλιον ἵξεται ἦμαρ\nοἰχομένου σέο πρόσθεν, ὅ μοι θεὸς ὥς ἐτέτυξο.\nὥς φ;μένην προσέειπε φίλα φρονέων Ἀγαμέμνων·\nὦ γύναι, οὔ νύ σέ τις δμωήν ποτε θήσεται ἄλλος\nΤεύκρου ἔτι ζώοντος ἀμύμονος ἠδʼ ἐμεῦ αὐτοῦ·\nἀλλά σε τίσομεν αἰέν ἀπειρεσίοις γεράεσσι,\nτίσομεν ὥστε θεήν, καὶ σὸν τέκος, ὡς ἔτʼ ἐόντος\nἀντιθέου Αἴαντος, ὅς ἔπλετο κάρτος Ἀχαιῶν.\nαἴθʼ ὄφελον μηδʼ ἄλγος Ἀχαιίδα θήκατο πάσῃ\nαὐτὸς ἐῇ ὑπὸ χειρὶ δαμείς· οὐ γάρ μιν ἀπείρων\nδυσμενέων σθένε λαός ὑπʼ Ἄρεϊ δῃώσασθαι.\nὣς ἔφατʼ ἀχνύμενος κέαρ ἔνδοθεν· ἀμφὶ δὲ λαοὶ\nοἰκτρὸν ἀνεστονάχησαν, ἐπίαχε δʼ Ἑλλήσποντος\nμυρομένων, ὀλοὴ δὲ περὶ σφίσι πέπτατʼ ἀνίη.\nκαὶ δʼ αὐτόν λάβε πένθος Ὀδυσσέα μητιόεντα\nκείνου ἀποκταμένοιο, καὶ ἀχνύμενος κατὰ θυμὸν\nτοῖον ἔπος μετέειπεν ἀκηχεμένοισιν Ἀχαιοῖς·\nὦ φίλοι, ὡς οὔπω τι κακώτερον ἄλλο χόλοιο\nγίνεται, ὅς τε βροτοῖσι κακὴν ἐπὶ δῆριν ἀέξει·\nὃς καὶ νῦν Αἴαντα πελώριον ἐξορόθυνεν\nἀμφʼ ἐμοὶ ἐν φρεσὶν ᾖσι χολούμενον· ὡς ὄφελόν μοι\nμή ποτε Τρώιοι υἷες Ἀχιλλέος εἵνεκα τευχέων\nνίκην ἀμφεβάλοντʼ ἐρικυδέα, τῆς πέρι θυμὸν\nἀχνύμενος πάϊς ἐσθλὸς ἐϋσθενέος Τελαμῶνος\nὤλετο χερσὶν ἑῇσι· χόλου δέ οἱ οὔτι ἔγωγε\nαἴτιος, ἀλλά τις Αἶσα πολύστονος, ἥ μιν ἐδάμνα·\nεἰ γάρ μοι κέαρ ἔνδον ἐνὶ στέρνοισιν ἐώλπει\nκεῖνον ἀλαστήσειν καθʼ ἑὸν νόον, οὔτʼ ἄν ἔγωγε\nἦλθον ἐριδμαίνων νίκης ὕπερ, οὔτε τινʼ ἄλλον\nἐν Δαναοῖσιν ἔασα μεμαότα δηριάασθαι,\nἀλλὰ καὶ αὐτὸς ἔγωγε θεουδέα τεύχἐ ἀείρας\nπροφρονέως ἄν ὄπασσα, καὶ εἴ τί περ ἄλλο μενοίνα.\nνῦν δέ μιν οὔτι ἔγωγε μέγʼ ἀχνύμενον χαλεπῆναι\nὠισάμην μετόπισθεν, ἐπεί ῥά οἱ οὔτε γυναικὸς\nοὔτε περὶ πτόλιος μαχόμην οὔτʼ εὐρέος ὄλβου,\nἀλλά μοι ἀμφʼ ἀρετῆς νεῖκος πέλεν, ἦς πέρι δῆρις\nτερπνὴ γίνεται αἰὲν ἐΰφροσιν ἀνθρώποισι·\nκεῖνος δʼ ἐσθλὸς ἐὼν στυγερῇ ὑπὸ δαίμονος Αἴσῃ\nἤλιτεν· οὐ γὰρ ἔοικε μέγʼ ἀσχαλάαν ἐνὶ θυμῷ·\nἀνδρὸς γὰρ πινυτοῖο καὶ ἄλγεα πόλλʼ ἐπιόντα\nτλῆναι ὑπὸ κραδίῃ στερεῇ φρενί, μηδʼ ἀκάχησθαι.\nὣς φάτο Λαέρταο κλυτὸς πάϊς ἀντιθέοιο.\nἀλλʼ ὅτε δὴ κορέσαντο γόου καὶ πένθεος αἰνοῦ·\nδὴ τότε Νηλέος υἱὸς ἔτʼ ἀχνυμένοισιν ἔειπεν·\nὦ φίλοι, ὡς ἄρα Κῆρες ἀνηλέα θυμὸν ἔχουσαι\nἡμῖν αἶψʼ ἐβάλοντο λυγρῷ ἐπὶ πένθεϊ πένθος\nΑἴαντος φθιμένοιο πολυσθενέος τʼ Ἀχιλῆος\nἄλλων τʼ Ἀργείων ἠδʼ υἱέος ἡμετέροιο\nἈντιλόχου. ἀλλʼ οὔτι θέμις κταμένους ἐνὶ χάρμῃ\nκλαίειν ἤματα πάντα καὶ ἀσχαλάαν ἐνὶ θυμῷ,\nἀλλὰ γόου λήσασθαι ἀεικέος, οὕνεκʼ ἄμεινον\nἕρδειν, ὅσσα βροτοῖσιν ἐπὶ φθιμένοισιν ἔοικε,\nπυρκαϊήν καὶ σῆμα, καὶ ὀστέα ταρχύσασθαι·\nνεκρὸς δʼ οὔτι γόοισιν ἀνέγρεται, οὐδέ τι οἶδε\nφράσσασθʼ, εὖτέ ἑ Κῆρες ἀμείλιχοι ἀμφιχάνωσιν.\nἦ ῥα παρηγορέων· περὶ δʼ ἀντίθεοι βασιλῆες\nἀθρόοι αἶψʼ ἀγέροντο μέγʼ ἀχνύμενοι κέαρ ἔνδον,\nκαί ἑ μέγαν περʼ ἐόντα θοῶς ποτὶ νῆας ἔνεικαν\nπολλοὶ ἀείραντες· κατὰ δὲ σπείροισι κάλυψαν\nαἷμʼ ἀποφαιδρύναντες, ὅ οἱ βριαροῖς μελέεσσι\nτερσόμενον περίκειτο καὶ ἔντεσι σὺν κονίῃσι·\nκαὶ τότʼ ἀπʼ Ἰδαίων ὀρέων φέρον ἄσπετον ὕλην\nαἰζηοί, πάντη δὲ νέκυν πέρι νηήσαντο·\nπολλὰ δʼ ἄρʼ ἀμφʼ αὐτῷ θῆκαν ξύλα, πολλὰ δὲ μῆλα\nφάρεά τʼ εὐποίητα βοῶν τʼ ἐρικυδέα φῦλα\nἠδὲ καὶ ὠκυτάτοισιν ἀγαλλομένους ποσὶν ἵππους\nχρυσόν τʼ αἰγλήεντα καὶ ἄσπετα τεύχεα φωτῶν,\nὅσσα πάρος κταμένων ἀποαίνυτο φαίδιμος ἀνήρ,\nἤλεκτρόν τʼ ἐπὶ τοῖσι διειδέα, τόν ῥά τέ φασιν\nἔμμεναι Ἠελίοιο πανομφαίοιο θυγατρῶν\nδάκρυ, τὸ δὴ Φαέθοντος ὑπὲρ κταμένοιο χέαντο\nμυρόμεναι μεγάλοιο παρὰ ῥόον Ἠριδανοῖο,\nκαὶ τὸ μὲν Ἠέλιος γέρας ἄφθιτον υίέϊ τεύχων\nἤλεκτρον ποίησε μέγα κτέαρ ἀνθρώποισι,\nτόν ῥα τότʼ εὐρυπέδοιο πυρῆς καθύπερθε βάλοντο\nἈργεῖοι κλυτὸν ἄνδρα δεδουπότα κυδαίνοντες\nΑἴαντʼ· ἀμφὶ δέ οἱ μέγαλα στενάχοντες ἔθεντο\nτιμήεντʼ ἐλέφαντα καὶ ἄργυρον ἱμερόεντα\nἠδὲ καὶ ἀμφιφορῆας ἀλείφατος ἄλλα τε πάντα,\nὁππόσα κυδήεντα καὶ ἀγλαὸν ὄλβον ὀφέλλει.\nἐν δʼ ἔβαλον κρατεροῖο πυρὸς μένος· ἦλθε δὲ πνοιὴ\nἐξ ἁλός, ἣν προέηκε θεὰ Θέτις, ὄφρα θέρηται\nΑἴαντος μεγάλοιο βίη· ὁ δὲ νύκτα καὶ ἠῶ\nκαίετο πὰρ νήεσσιν ἐπειγομένου ἀνέμοιο·\nοἷός που τὸ πάροιθε Διὸς στονόεντι κεραυνῷ\nἘγκέλαδος δέδμητο κατʼ ἀκαμάτοιο θαλάσσης\nΘρινακίης ὑπένερθεν, ὅλη δʼ ὑπετύφετο νῆσος·\nἢ οἷος ζώοντα μέλη πυρὶ δῶκε θέρεσθαι\nἩρακλέης Νέσσοιο δολοφροσύνῃσι χαλεφθείς,\nὁππότʼ ἔτλη μέγα ἔργον, ὅλη δʼ ἀμφέστενεν Οἴτη\nζωοῦ καιομένοιο, μίγη δέ οἱ ἠέρι θυμὸς\nἄνδρα λιπὼν ἀρίδηλον, ἐνεκρίνθη δὲ θεοῖσιν\nαὐτός, ἐπεί οἱ σῶμα πολύκμητον χάδε γαῖα·\nτοῖος ἄρʼ ἐν πυρὶ κεῖτο λελασμένος ἰωχμοῖο\nΑἴας σὺν τεύχεσσι· πολὺς δʼ ἐστείνετο λαὸς\nαἰγιαλοῖς· Τρῶες δʼ ἐγάνυντʼ, ἀκάχοντο δʼ Ἀχαιοι.\nἀλλʼ ὅτε δὴ δέμας ἠῢ κατήνυσε πῦρ ἀΐδηλον,\nδὴ τότε πυρκαϊὴν οἴνῳ σβέσαν· ὀστέα δʼ αὐτοῦ\nχηλῷ ἐνὶ χρυσέῃ θῆκαν· περὶ δέ σφισι γαῖαν\nχεῦαν ἀπειρεσίην Ῥοιτηίδος οὐχ ἑκὰς ἀκτῆς.\nαὐτίκα δʼ ἐσκίδναντο πολυσκάρθμους ἐπὶ νῆας\nθυμὸν ἀκηχέμενοι· τὀν γὰρ τίον ἶσον Ἀχιλλεῖ.\nνὺξ δʼ ἐπόρουσε μέλαινα μετʼ ἀνέρας ὕπνον ἄγουσα·\nοἱ δʼ ἄρα δαῖτʼ ἐπάσαντο καὶ Ἠριγένειαν ἔμιμνον,\nβαιὸν ἀποβρίξαντες ἀραιοῖσι βλεφάροισιν·\nαἰνῶς γὰρ φοβέοντο κατὰ φρένα, μή σφισι Τρῶες\nνυκτὸς ἐπέλθωσιν Τελαμωνιάδαο θανόντος.\nἨὼς δʼ Ὠκεανοῖο ῥόον καὶ λέκτρα λιποῦσα\nΤιθωνοῦ προσέβη μέγαν οὐρανόν, ἀμφὶ δὲ πάντη\nκίδνατο παμφανόωσα· γέλασσε δὲ γαῖα καὶ αἰθήρ·\nτοὶ δʼ εἰς ἔργα τράποντο βροτοὶ ῥεῖα φθινύθοντες·\nἄλλος δʼ ἀλλοίοισιν ἐπῴχετο· αὐτὰρ Ἀχαιοὶ\nεἰς ἀγορὴν ἐχέοντο καλεσσαμένου Μενελάου·\nκαί ῥʼ ὅτε δὴ μάλα πάντες ἀνὰ στρατὸν ἠγερέθοντο,\nδὴ τότʼ ἐνὶ μέσσοισιν ἀγειρομένοισι μετηύδα·\nκέκλυτε μῦθον ἐμεῖο, θεηγενέες βασιλῆες,\nὡς ἐρέω· μέγα γάρ μοι ἐνὶ φρεσὶ τείρεται ἦτορ\nλαῶν ὀλλυμένων, οἵ ῥʼ ἤλυθον εἵνεκʼ ἐμεῖο\nδῆριν ἐς ἀργαλέην, τοὺς οὐχ ὑποδέξεται οἶκος,\nοὐ τοκέες· πολέας γὰρ ὑπέκλασε δαίμονος Αἶσα.\nὡς ὄφελον Θανάτοιο βαρὺ σθένος ἀτλήτοιο\nαὐτῷ ἐμοὶ ἐπόρουσε πρὶν ἐνθάδε λαὸν ἀγεῖραι·\nνῦν δέ μοι ἀλλήκτους ὀδύνας ἐνεθήκατο δαίμων,\nὄφρʼ ὁρόω κακὰ πολλά· τίς ἂν φρεσὶ γηθήσειεν\nεἰσορόων ἐπὶ δηρὸν ἀμήχανα ἔργα μόθοιο;\nἀλλʼ ἄγεθʼ ὅσσοι ἔτʼ εἰμὲν ἐπʼ ὠκυπόροισι νέεσσι\nκαρπαλίμως φεύγωμεν ἑὴν ἐπὶ γαῖαν ἕκαστος,\nΑἴαντος φθιμένοιο πολυσθενέος τʼ Ἀχιλῆος,\nτῶν ἐγὼ οὐκ ὀΐω κταμένων ὑπαλύξαι ὄλεθρον\nἡμέας, ἀλλʼ ὑπὸ Τρωσὶ δαμήμεναι ἀργαλέοισιν\nεἵνεκʼ ἐμεῦ Ἑλένης τε κυνώπιδος, ἧς νύ μοι οὔτι\nμέμβλεται ὡς ὑμέων, ὁπότε κταμένους ἐσίδωμαι\nἐν πολέμῳ· κείνη δʼ ἀλαπαδνοτάτῳ σὺν ἀκοίτῃ\nἐρρέτω· ἐκ γάρ οἱ πινυτὰς φρένας εἵλετο δαίμων\nἐκ κραδίης, ὅτʼ ἐμεῖο λίπεν δόμον ἠδὲ καὶ εὐνήν.\nἀλλὰ τὰ μὲν κείνης Πριάμῳ καὶ Τρωσὶ μελήσει·\nἡμεῖς δʼ αἶψα νεώμεθʼ, ἐπεὶ πολὺ λώιόν ἐστιν\nἐκφυγέειν πολέμοιο δυσηχέος ἢ ἀπολέσθαι.\nὣς ἔφατʼ Ἀργείων πειρώμενος· ἄλλα δέ οἱ κῆρ\nἐν κραδίῃ πόρφυρε περὶ ζηλήμονι θυμῷ,\nΤρῶας ὅπως ὀλέσῃ καὶ τείχεα μακρὰ πόληος\nῥήξῃ ἐκ θεμέθλων, μάλα δʼ αἵματος ἄσῃ Ἄρηα\nδίου Ἀλεξάνδροιο μετὰ φθιμένοισι πεσόντος·\nοὐ γάρ τι ζήλοιο πέλει στυγερώτερον ἄλλο.\nκαὶ τὰ μὲν ὣς ὥρμαινεν, ἑῇ δʼ ἐπιίζανεν ἕδρῃ.\nκαὶ τότε Τυδείδης ἐγχέσπαλος ὦρτʼ ἐνὶ μέσσοις,\nκαί ῥα θοῶς νείκεσσεν ἀρηίφιλον Μενέλαον·\nἆ δείλʼ Ἀτρέος υἱέ, τί ἤ νύ σε δεῖμα κιχάνει\nἀργαλέον, καὶ τοῖα μετʼ Ἀργείοις ἀγορεύεις,\nὡς πάϊς ἠὲ γυνή, τῶνπερ σθένος ἔστʼ ἀλαπαδνόν;\nἀλλὰ σοὶ οὐ πείσονται Ἀχαιῶν φέρτατοι υἷες\nπρὶν Τροίης κρήδεμνα ποτὶ χθόνα πάντα βαλέσθαι·\nθάρσος γὰρ μερόπεσσι κλέος μέγα, φύζα δʼ ὄνειδος.\nεἰ δʼ ἄρα τις καὶ τῶνδʼ ἐπιπείσεται, ὡς ἐπιτέλλεις,\nαὐτίκα οἱ κεφαλὴν τεμέω ἰόεντι σιδήρῳ,\nῥίψω δʼ οἰωνοῖσιν ἀερσιπέτῃσιν ἐδωδήν.\nἀλλʼ ἄγεθʼ, οἷσι μέμηλεν ὀρινέμεναι μένἐ ἀνδρῶν,\nλαοὺς αὐτίκα πάντας ὀτρυνάντων κατὰ νῆας\nδούρατα θηγέμεναι, παρά τʼ ἀσπίδας ἄλλα τε πάντα\nεὖ θέσθαι, καὶ δεῖπνον ἄφαρ πάσσασθαι ἅπαντας\nἀνέρας ἠδʼ ἵππους, οἵ τʼ ἐς πόλεμον μεμάασιν·\nἐν πεδίῳ δʼ ὤκιστα διακρινέει μένος Ἄρης.\nὣς φάτο Τυδείδης· κατὰ δʼ ἕζετο, ᾗχι πάρος περ·\nτοῖσι δὲ Θέστορος υἱὸς ἔπος ποτὶ τοῖον ἔειπεν\nἀνστὰς ἐν μέσσοισιν, ὅπῃ θέμις ἔστʼ ἀγορεύειν·\nκέκλυτέ μευ, φίλα τέκνα μενεπτολέμων Ἀργείων·\nἴστε γάρ, ὡς σάφα οἶδα θεοπροπίας ἀγορεύειν.\nἤδη μὲν καὶ πρόσθʼ ἐφάμην δεκάτῳ λυκάβαντι\nπέρσειν Ἴλιον αἰπύ· τὸ δὴ νῦν ἐκτελέουσιν\nἀθάνατοι· νίκη δὲ πέλει παρὰ ποσσὶν Ἀχαιῶν.\nἀλλʼ ἄγε, Τυδέος υἷα μενεπτόλεμόν τʼ Ὀδυσῆα\nπέμψωμεν Σκῦρον δὲ θοῶς ἐν νηὶ μελαίνῃ,\nοἵ ῥα παραιπεπίθοντες Ἀχιλλέος ὄβριμον υἷα\nἄξουσιν· μέγα δʼ ἄμμι φάος πάντεσσι πελάσσει.\nὣς φάτο Θέστορος υἱὸς ἐΰφρονος· ἀμφὶ δὲ λαοὶ\nγηθόσυνοι κελάδησαν, ἐπεί σφισιν ἦτορ ἐώλπει\nΚάλχαντος φάτιν ἔμμενʼ ἐτήτυμον, ὡς ἀγόρευε·\nκαὶ τότε Λαέρταο πάϊς μετέειπεν Ἀχαιοῖς·\nὦ φίλοι, οὐκέτʼ ἔοικε μεθʼ ὑμῖν πόλλʼ ἀγορεύειν\nσήμερον· ἐν γὰρ δὴ κάματος πέλει ἀχνυμένοισιν·\nοἶδα γὰρ ὡς λαοῖσι κεκμηκόσιν οὔτʼ ἀγορητὴς\nἁνδάνει οὔτʼ ἄρʼ ἀοιδός, ὃν ἀθάνατοι φιλέουσι\nΠιερίδες· παύρων δʼ ἐπέων ἔρος ἔνθʼ ἀνθρώποις.\nνῦν δʼ, ὅπερ εὔαδε πᾶσι κατὰ στρατὸν Ἀργείοισι,\nΤυδείδαο μάλιστα συνεσπομένου τελέσαιμι·\nἄμφω γάρ κεν ἰόντε φιλοπτολέμου Ἀχιλῆος\nἄξομεν ὄβριμον υἷα παρακλίναντʼ ἐπεεσσιν,\nεἰ καί μιν μάλα πολλὰ κινυρομένη κατερύκει\nμήτηρ ἐν μεγάροισιν, ἐπεὶ κρατεροῖο τοκῆος\nἔλπομʼ ἐμὸν κατὰ θυμὸν ἀρήιον ἔμμεναι υἷα.\nὣς φάμενον προσέειπε πύκα φρονέων Μενέλαος·\nὦ Ὀδυσεῦ, μέγʼ ὄνειαρ ἐϋσθενέων Ἀργείων,\nἤνπερ Ἀχιλλῆος μεγαλόφρονος ὄβριμος υἱὸς\nσῇσι παραιφασίῃσι λιλαιομένοισιν ἀρωγὸς\nἔλθοι ἀπὸ Σκύροιο πόροι δέ τις οὐρανιώνων\nνίκην εὐχομένοισι καὶ Ἑλλάδα γαῖαν ἱκῶμαι,\nδώσω οἱ παράκοιτιν ἐμὴν ἐρικυδέα κούρην\nἙρμιόνην, καὶ πολλὰ καὶ ὄλβια δῶρα σὺν αὐτῇ\nπροφρονέως· οὐ γάρ μιν ὀΐομαι οὔτε γυναῖκα\nοὔτʼ ἄρα πενθερὸν ἐσθλὸν ὑπερφιάλως ὀνόσασθαι.\nὣς ἄρʼ ἔφη· Δαναοὶ δὲ συνευφήμησαν ἔπεσσι.\nκαὶ τότε λῦτʼ ἀγορή· τοὶ δʼ ἐσκίδναντʼ ἐπὶ νῆας\nἱέμενοι δείπνοιο, τὸ δὴ πέλει ἀνδράσιν ἀλκή·\nκαί ῥʼ ὅτε δὴ παύσαντο κορεσσάμενοι μέγʼ ἐδωδῆς,\nδὴ τόθʼ ὁμῶς Ὀδυσῆι περίφρονι Τυδέος υἱὸς\nνῆα θοὴν εἴρυσσεν ἀπειρεσίης ἁλὸς εἴσω·\nκαρπαλίμως δʼ ἤια καὶ ἄρμενα πάντα βάλοντο·\nἐν δὲ καὶ αὐτοὶ ἔβαν· μετὰ δέ σφισιν εἴκοσι φῶτες\nἴδμονες εἰρεσίης, ὁπότʼ ἀντίαι ὦσιν ἄελλαι,\nἠδʼ ὁπότʼ εὐρέα πόντον ὑποστορέῃσι γαλήνη.\nκαί ῥʼ ὅτε δὴ κληῖσιν ἐπʼ εὐτύκτοισι κάθισσαν,\nτύπτον ἁλὸς μέγα κῦμα· πολὺς δʼ ἀμφέζεεν ἀφρός·\nὑγραὶ δʼ ἀμφʼ ἐλάτῃσι διεπρήσσοντο κέλευθοι\nνηὸς ἐπεσσυμένης· τοὶ δʼ ἱδρώοντες ἔρεσσον·\nὡς δʼ ὅθʼ ὑπὸ ζεύγλῃσι βόες μέγα κεκμηῶτες\nδουρατέην ἐρύσωσι πρόσω μεμαῶτες ἀπήνην\nἄχθεϊ τετριγυῖαν ὑπʼ ἄξονι δινήεντι\nτειρόμενοι, πουλὺς δὲ κατʼ αὐχένος ἠδὲ καὶ ὤμων\nἱδρὼς ἀμφοτέροισι κατέσσυται ἄχρις ἐπʼ οὖδας·\nὣς τῆμος μογέεσκον ὑπὸ στιβαρῇς ἐλάτῃσιν\nαἰζηοί· μάλα δʼ ὦκα διήνυον εὐρέα πόντον.\nτοὺς δʼ ἄλλοι μὲν Ἀχαιοὶ ἀποσκοπίαζον ἰόντας·\nθῆγον δʼ αἰνὰ βέλεμνα καὶ ἔγχεα, τοῖσι μάχοντο.\nΤρῶες δʼ ἄστεος ἐντὸς ἀταρβέες ἐντύνοντο\nἐς πόλεμον μεμαῶτες ἰδʼ εὐχόμενοι μακάρεσσι\nλωφῆσαί τε φόνοιο καὶ ἀμπνεῦσαι καμάτοιο.\nτοῖσι δʼ ἐελδομένοισι θεοὶ μέγα πήματος ἄλκαρ\nἤγαγον Εὐρύπυλον κρατεροῦ γένος Ἡρακλῆος·\nκαί οἱ λαοὶ ἕποντο δαήμονες ἰωχμοῖο\nπολλοί, ὅσοι δολιχοῖο παρὰ προχοῇσι Καΐκου\nναίεσκον κρατερῇσι πεποιθότες ἐγχείῃσιν.\nἀμφὶ δέ οἱ κεχάροντο μέγα φρεσὶ Τρώιοι υἷες·\nὡς δʼ ὁπόθʼ ἕρκεος ἐντὸς ἐεργμένοι ἀθρήσωσιν\nἥμεροι ἀνέρα χῆνες, ὅτις σφίσιν εἴδατα βάλλῃ,\nἀμφὶ δέ μιν στομάτεσσι περισταδὸν ἰύζοντες\nσαίνουσιν, τοῦ δʼ ἦτορ ἰαίνεται εἰσορόωντος·\nὣς ἄρα Τρώιοι υἷες ἐγήθεον, εὖτʼ ἐσίδοντο\nὄβριμον Εὐρύπυλον, τοῦ δʼ ἐν φρεσὶ θαρσαλέον κῆρ\nτέρπετʼ ἀγειρομένοισιν· ἀπὸ προθύρων δὲ γυναῖκες\nθάμβεον ἀνέρα δῖον· ὁ δʼ ἔξοχος ἔσσυτο λαῶν\nἠΰτε τις θώεσσι λέων ἐν ὄρεσσι μετελθών.\nτὸν δὲ Πάρις δείδεκτο, τίεν δέ μιν Ἕκτορι ἶσον·\nτοῦ γὰρ ἀνεψιὸς ἔσκεν, ἰῆς τʼ ἐτέτυκτο γενέθλης·\nτὸν γὰρ δὴ τέκε δῖα κασιγνήτη Πριάμοιο\nἈστυόχη κρατερῇσιν ὑπʼ ἀγκοίνῃσι μιγεῖσα\nΤηλέφου, ὅν ῥα καὶ αὐτὸν ἀταρβέϊ Ἡρακλῆι\nλάθρῃ ἑοῖο τοκῆος ἐϋπλόκαμος τέκεν Αὔγη·\nκαί μιν τυτθὸν ἐόντα καὶ ἰσχανόωντα γάλακτος\nθρέψε θοή ποτε κεμμάς, ἑῷ δʼ ἴσα φίλατο νεβρῷ\nμαζὸν ὑποσχομένη βουλῇ Διός· οὐ γὰρ ἐῴκει\nἔκγονον Ἡρακλῆος ὀϊζυρῶς ἀπολέσθαι.\nτοῦ δʼ ἄρα κύδιμον υἷα Πάρις μάλα πρόφρονι θυμῷ\nἦγεν ἑὸν ποτὶ δῶμα διʼ εὐρυχόροιο πόληος\nσῆμα πάρʼ Ἀσσαράκοιο καὶ Ἕκτορος αἰπὰ μέλαθρα\nνηόν τε ζάθεον Τριτωνίδος, ἔνθα οἱ ἄγχι\nδώματʼ ἔσαν καὶ βωμὸς ἀκήρατος Ἑρκείοιο·\nκαί μιν ἀδελφειῶν πηῶν θʼ ὕπερ ἠδὲ τοκήων\nεἴρετο προφρονέως· ὁ δέ οἱ μάλα πάντʼ ἀγόρευεν·\nἄμφω δʼ ὣς ὀάριζον ἅμʼ ἀλλήλοισι κιόντες.\nἦλθον δʼ ἐς μέγα δῶμα καὶ ὄλβιον· ἔνθα δʼ ἄρʼ ἧστο\nἀντιθέη Ἑλένη Χαρίτων ἐπιειμένη εἶδος·\nκαί ῥά μιν ἀμφίπολοι πίσυρες περιποιπνύεσκον,\nἄλλαι δʼ αὖτʼ ἀπάνευθεν ἔσαν κλειτοῦ θαλάμοιο\nἔργα τιτυσκόμεναι, ὁπόσα δμωῇσιν ἔοικεν.\nΕὐρύπυλον δʼ Ἑλένη μέγʼ ἐθάμβεεν εἰσορόωσα,\nκεῖνος δʼ αὖθʼ Ἑλένην· μετὰ δʼ ἀλλήλους ἐπέεσσιν\nἄμφω δεικανόωντο δόμῳ ἐνὶ κηώεντι·\nδμῶες δʼ αὖτε θρόνους δοιὼ θέσαν ἐγγὺς ἀνάσσης·\nαἶψα δʼ Ἀλέξανδρος κατʼ ἄρʼ ἕζετο, πὰρ δʼ ἄρα τῷ γε\nΕὐρύπυλος. λαοὶ δὲ πρὸ ἄστεος αὖλιν ἔθεντο,\nᾗχι φυλακτῆρες Τρώων ἔσαν ὀβριμόθυμοι·\nαἶψα δὲ τεύχεα θῆκαν ἐπὶ χθόνα, πὰρ δὲ καὶ ἵππους\nστῆσαν ἔτι πνείοντας ὀϊζυροῖο μόγοιο·\nἐν δὲ φάτνῃσι βάλοντο, τά τʼ ὠκέες ἵπποι ἔδουσι.\nκαὶ τότε νὺξ ἐπόρουσε, μελαίνετο δʼ αἶα καὶ αἰθήρ·\nοἱ δʼ ἄρα δαῖτʼ ἐπάσαντο πρὸ τείχεος αἰπεινοῖο\nΚήτειοι Τρῶές τε· πολὺς δʼ ἐπὶ μῦθος ὀρώρει\nδαινυμένων· πάντῃ δὲ πυρὸς μένος αἰθαλόεντος\nδαίετο πὰρ κλισίῃσιν· ἐπίαχε δʼ ἠπύτα σύριγξ\nαὐλοί τε λιγυροῖσιν ἀρηράμενοι καλάμοισιν,\nἀμφὶ δὲ φορμίγγων ἰαχὴ πέλεν ἱμερόεσσα.\nἈργεῖοι δʼ ἀπάνευθεν ἐθάμβεον εἰσορόωντες\nἐν πεδίῳ πυρὰ πολλὰ καὶ ἄσπετον εἰσαΐοντες\nαὐλῶν φορμίγγων τʼ ἰαχὴν ἀνδρῶν καὶ ἵππων\nσύριγγός θʼ, ἣ δαιτὶ μεταπρέπει ἠδὲ νομεῦσι·\nτοὔνεκʼ ἄρʼ οἷσιν ἕκαστος ἐπὶ κλισίῃσι κέλευσε\nνῆας ἀμοιβαίῃσι φυλασσέμεν ἄχρις ἐς ἠῶ,\nμή σφεας Τρῶες ἀγαυοὶ ἐνιπρήσωσι κιόντες\nοἵ ῥα τότʼ αἰπεινοῖο πρὸ τείχεος εἰλαπίναζον.\nὣς δʼ αὕτως κατὰ δώματʼ Ἀλεξάνδροιο δαΐφρων\nδαίνυτο Τηλεφίδης μετʼ ἀγακλειτῶν βασιλήων·\nπολλὰ δʼ ἄρα Πρίαμός τε καὶ ἄλλοι Τρώιοι υἷες\nἑξείης ηὔχοντο μιγήμεναι Ἀργείοισιν\nαἴσῃ ἐν ἀργαλέῃ· ὁ δʼ ὑπέσχετο πάντα τελέσσειν.\nαὐτὰρ ἐπεὶ δόρπησαν, ἔβαν ποτὶ δώμαθʼ ἕκαστος·\nΕὐρύπυλος δʼ αὐτοῦ κατελέξατο βαιὸν ἄπωθεν\nἐς τέγος εὐποίητον, ὅπῃ πάρος αὐτὸς ἴαυεν\nἠῢς Ἀλέξανδρος μετʼ ἀγακλειτῆς ἀλόχοιο·\nκεῖνο γὰρ ἔκπαγλόν τε καὶ ἔξοχον ἔπλετο πάντων·\nἔνθʼ ὅ γε λέξατʼ ἰών· τοὶ δʼ ἄλλοσε κοῖτον ἕλοντο\nμέχρις ἐπʼ Ἠριγένειαν ἐΰθρονον. αὐτὰρ ἅμʼ ἠοῖ\nΤηλεφίδης ἀνόρουσε καὶ ἐς στρατὸν εὐρὺν ἵκανε\nσύν τʼ ἄλλοις βασιλεῦσιν, ὅσοι κατὰ Ἴλιον ἦσαν·\nλαοὶ δʼ αὐτίκʼ ἔδυσαν ἐν ἔντεσι μαιμώωντες,\nπάντες ἐνὶ πρώτοισι λιλαιόμενοι πονέεσθαι·\nὣς δὲ καὶ Εὐρύπυλος μεγάλοις περικάτθετο γυίοις\nτεύχεα μαρμαρέῃσιν ἐειδόμενα στεροπῇσι·\nκαί οἱ δαίδαλα πολλὰ κατʼ ἀσπίδα δῖαν ἔκειτο,\nὁππόσα πρόσθεν ἔρεξε θρασὺ σθένος Ἡρακλῆος.\nἐν μὲν ἔσαν βλοσυρῇσι γενειάσι λιχμώωντες\nδοιὼ κινυμένοισιν ἐοικότες οἶμα δράκοντες\nσμερδαλέον μεμαῶτες· ὁ δέ σφεας ἄλλοθεν ἄλλον\nνηπίαχός περ ἐὼν ὑπεδάμνατο· καί οἱ ἀταρβὴς\nἔσκε νόος καὶ θυμός, ἐπεὶ Διὶ κάρτος ἐῴκει\nἐξ ἀρχῆς· οὐ γάρ τι θεῶν γένος οὐρανιώνων\nἄπρηκτον τελέθει καὶ ἀμήχανον, ἀλλά οἱ ἀλκὴ\nἕσπετʼ ἀπειρεσίη καὶ νηδύος ἔνδον ἐόντι.\nἐν δὲ Νεμειαίοιο βίη ἐτέτυκτο λέοντος\nὀβρίμου Ἡρακλῆος ὑπὸ στιβαρῇσι χέρεσσι\nτειρόμενος κρατερῶς· βλοσυρῇς δέ οἱ ἀμφὶ γένυσσιν\nαἱματόεις ἀφρὸς ἔσκεν· ἀποπνείοντι δʼ ἐῴκει.\nἄγχι δέ οἱ πεπόνητο μένος πολυδειράδος ὕδρης\nαἰνὸν λιχμώωσα· καρήατα δʼ ἀλγινόεντα\nἄλλα μὲν ἄρ δέδμητο κατὰ χθονός, ἄλλα δʼ ἄεξεν\nἐξ ὀλίγων μάλα πολλά· πόνος δʼ ἔχεν Ἡρακλῆα\nθαρσαλέον τʼ Ἰόλαον, ἐπεὶ κρατερὰ φρονέοντε\nἄμφω, ὁ μὲν τέμνεσκε καρήατα μαιμώωντα\nἅρπῃ ὑπʼ ἀγκυλόδοντι θοῶς, ὁ δὲ καῖε σιδήρῳ\nαἰθομένῳ· κρατερὴ δὲ κατήνυτο θηρὸς ὁμοκλή.\nἑξείης δʼ ἐτέτυκτο βίη συὸς ἀκαμάτοιο\nἀφριόων γενύεσσι· φέρεν δέ μιν, ὡς, ἐτεόν περ,\nζωὸν ἐς Εὐρυσθῆα μέγα σθένος Ἀλκείδαο.\nΚεμμὰς δʼ εὖ ἤσκητο θοὴ πόδας, ἥ τʼ ἀλεγεινῶν\nἀμφὶ περικτιόνων μέγʼ ἐσίνετο πᾶσαν ἀλωήν·\nκαὶ τὴν μὲν χρυσέοιο κεράατος ὄβριμος ἥρως\nἄμφεχεν οὐλομένοιο πυρὸς πνείουσαν ἀϋτμήν.\nἀμφὶ δʼ ἄρα στυγεραὶ Στυμφηλίδεσ̔ αἱ μὲν ὀϊστοῖς\nβλήμεναι ἐν κονίῃσιν ἀπέπνεον, αἱ δʼ ἔτι φύζης\nμνωόμεναι πολιοῖο διʼ ἠέρος ἐσσεύοντο·\nτῇσι δʼ ἔφʼ Ἡρακλέης κεχολωμένος ἄλλον ἐπʼ ἄλλῳ\nἰὸν ἀεὶ προΐαλλε μάλα σπεύδοντι ἐοικώς.\nἐν δὲ καὶ Αὐγείαο μέγας σταθμὸς ἀντιθέοιο\nτεχνήεις ἤσκητο κατʼ ἀκαμάτοιο βοείης·\nτῷ δʼ ἄρα θεσπεσίοιο βαθὺν ῥόον Ἀλφειοῖο\nὄβριμος Ἡρακλέης ἐπαγίνεεν· ἀμφὶ δὲ Νύμφαι\nθάμβεον ἄσπετον ἔργον. ἀπόπροθι δʼ ἔπλετο ταῦρος\nπύρπνοος, ὅν ῥα καὶ αὐτὸν ἀμαιμάκετόν περ ἐόντα\nγνάμπτε βίῃ κρατεροῖο κεράατος· οἱ δέ οἱ ἄμφω\nἀκάματοι μυῶνες ἐρειδομένοιο τέταντο·\nκαί ῥʼ ὁ μέν ὡς μυκηθμὸν ἱεὶς πέλεν. ἄγχι δʼ ἄρʼ αὐτοῦ\nἀμφὶ σάκος πεπόνητο θεῶν ἐπιειμένη εἶδος\nἹππολύτη· καὶ τὴν μὲν ὑπὸ κρατερῇσι χέρεσσι\nδαιδαλέου ζωστῆρος ἀμερσέμεναι μενεαίνων\nεἶλε κόμης ἵπποιο κατʼ ὠκέος· αἱ δʼ ἀπάτερθεν\nἄλλαι ὑποτρομέεσκον Ἀμαζόνες. ἀμφὶ δὲ λυγραὶ\nΘρηικίην ἀνά γαῖαν ἔσαν Διομήδεος ἵπποι\nἀνδροβόροι· καί τάς μέν ἐπὶ στυγερῇσι φάτνῃσιν\nαὐτῷ σύν βασιλῆι κακὰ φρονέοντι δάϊξεν.\nἐν δὲ καὶ ἀκαμάτοιο δέμας πέλε Γηρυονῆος\nτεθναότος παρὰ βουσί· καρήατα δʼ ἐν κονίῃσιν\nαἱματόεντα κέχυντο βίῃ ῥοπάλοιο δαμέντα·\nπρόσθε δέ οἱ δέδμητο κύων ὀλοώτατος ἄλλων\nὄρθρος, ἀνιηρῷ ἐναλίγκιος ὄβριμον ἀλκὴν\nΚερβέρῳ, ὅς ῥά οἱ ἔσκεν ἀδελφεός· ἀμφὶ δʼ ἔκειτο\nβουκόλος Εὐρυτίων μεμορυγμένος αἵματι πολλῷ.\nἀμφὶ δέ χρύσεα μῆλα τετεύχατο μαρμαίροντα\nἙσπερίδων ἀνὰ πρέμνον ἀκήρατον· ἀμφὶ δʼ ἄρʼ αὐτῷ\nσμερδαλέος δέδμητο δράκων· ταὶ δʼ ἄλλοθεν ἄλλαι\nπτώσσουσαι θρασύν υἷα Διός μεγάλοιο φέβοντο.\nἐν δʼ ἄρʼ ἔην μέγα δεῖμα καὶ ἀθανάτοισιν ἰδέσθαι\nΚέρβερος, ὅν ῥʼ ἀκάμαντι Τυφωέϊ γείνατʼ Ἔχιδνα\nἄντρῳ ὑπʼ ὀκρυόεντι μελαίνης ἀγχόθι νυκτὸς\nἀργαλέης· ὁ δʼ ἄρʼ ἦεν ἀεικέλιόν τι πέλωρον\nἀμφʼ ὀλοῇσι πύλῃσι πολυκλαύτου Ἀΐδαο\nεἴργων νεκρὸν ὅμιλον ὑπʼ ἠερόεντι βερέθρῳ·\nῥεῖα δέ μιν Διός υἱὸς ὑπὸ πληγῇσι δαμάσσας\nἦγε καρηβαρέοντα παρὰ Στυγὸς αἰπὰ ῥέεθρα,\nἕλκων οὐκ ἐθέλοντα βίῃ πρὸς ἀήθεα χῶρον\nθαρσαλέως. ἐτέτυκτο δʼ ἀπόπροθεν ἄγκεα μακρὰ\nΚαυκάσου· ἀμφὶ δὲ δεσμὰ Προμηθέος ἄλλυδις ἄλλα\nαὐτῇς σὺν πέτρῃσιν ἀναρρήξας ἀραρυίαις\nλῦε μέγαν Τιτῆνα· λυγρὸς δέ οἱ ἀγχόθι κεῖτο\nαἰετὸς ἀλγινόεντι δέμας βεβλημένος ἰῷ.\nΚενταύρων δʼ ἐτέτυκτο πολυσθενέων μέγα κάρτος\nἀμφὶ Φόλοιο μέλαθρον· ἔρις δʼ ὀρόθυνε καὶ οἶνος\nἀντίον Ἡρακλῆι τεράατα κεῖνα μάχεσθαι·\nκαὶ ῥʼ οἱ μὲν πεύκῃσι περὶ δμηθέντες ἔκειντο,\nτὰς ἔχον ἐν χείρεσσι μάχης ἄκος· οἱ δʼ ἔτι μακρῇς\nδηριόωντʼ ἐλάτῃσι μεμαότες, οὐδʼ ἀπέληγον\nὑσμίνης· πάντων δὲ καρήατα δεύετο λύθρῳ\nθεινομένων ἀνὰ δῆριν ἀμείλιχον, ὡς ἐτεόν περ·\nοἴνῳ δʼ αἷμα μέμικτο, συνηλοίητο δὲ πάντα\nεἴδατα καὶ κρητῆρες ἐΰξεστοί τε τράπεζαι.\nΝέσσον δʼ αὖθʼ ἑτέρωθι παρὰ ῥόον Εὐηνοῖο\nκείνης ἐκπροφυγόντα μάχης ὑπεδάμνατʼ ὀϊστῷ\nἀμφʼ ἐρατῆς αλόχοιο χολούμενος, ἐν δʼ ἐτέτυκτο\nὀβρίμου Ἀνταίοιο μέγα σθένος, ὅν ῥα καὶ αὐτὸν\nἀμφὶ παλαισμοσύνης ἄμοτον περιδηριόωντα\nὑψοῦ ἀειράμενος κρατερῇς συνέαξε χέρεσσι.\nκεῖτο δʼ ἐπὶ προχοῇσιν ἐϋρρόου Ἑλλησπόντου\nἀργαλέον μέγα κῆτος ἀμειλίκτοισιν ὀϊστοῖς\nβλήμενον· Ἡσιόνης δέ κακούς ἀπελύετο δεσμούς.\nἄλλα δʼ ἄρʼ Ἀλκείδαο θρασύφρονος ἄσπετα ἔργα\nἄμφεχεν Εὐρυπύλοιο διοτρεφέος σάκος εὐρύ.\nφαίνετο δʼ ἶσος Ἄρηι μετὰ στίας ἀΐσσοντι·\nΤρῶες δʼ ἀμφιέποντες ἐγήθεον, εὖτʼ ἐσίδοντο\nτεύχεά τʼ ἠδέ καί ἄνδρα θεῶν ἐπιειμένον εἶδος·\nτὸν δὲ Πάρις ποτὶ δῆριν ἐποτρύνων προσέειπε·\nχαίρω σεῖο κιόντος, ἐπεί νύ μοι. ἦτορ ἔολπεν\nἈργείους μάλα πάντας ὀϊζυρῶς ἀπολέσθαι\nαὐτῇς σὺν νήεσσιν, ἐπεὶ βροτὸν οὔποτε τοῖον\nἔδρακον ἐν Τρώεσσιν ἐϋπτολέμοισί τʼ Ἀχαιοῖς.\nἀλλὰ σύ, πρὸς μεγάλοιο καὶ ὀβρίμου Ἡρακλῆος,\nτῷ μέγεθός τε βίην τε καὶ ἀγλαὸν εἶδος ἔοικας,\nκείνου μνωόμενος φρονέων τʼ ἀντάξια ἔργα\nθαρσαλέως Τρώεσσι δαϊζομένοις ἐπάμυνον,\nἤν πως ἀμπνεύσωμεν· ἐπεὶ σέγε μοῦνον όΐω\nἄστεος ὀλλυμένοιο κακὰς ἀπό κῆρας ἀλέξαι.\nἦ μέγʼ ἐποτρύνων· ὁ δέ μιν προσεφώνεε μύθῳ·\nΠριαμίδη μεγάθυμε, δέμας μακάρεσσιν ἐοικώς,\nταῦτα μὲν ἀθανάτων ἐνὶ γούνασιν ἐστήρικται,\nὅς τε θάνῃ κατὰ δῆριν ὑπέρβιον ἠὲ σαωθῇ·\nἡμεῖς δʼ, ὥσπερ ἔοικε καὶ ὡς σθένος ἐστὶ μάχεσθαι,\nστησόμεθα πρὸ πόληος· ἔπειτα δέ καὶ τόδʼ ὀμοῦμαι,\nμὴ πρὶν ὑποστρέψειν, πρὶν ἢ κτάμεν ἢ ἀπολέσθαι.\nὣς φάτο θαρσαλέως· Τρῶες δʼ ἐπὶ μακρὰ χάροντο.\nκαὶ τότʼ Ἀλέξανδρόν τε καὶ Αἰνείαν ἐρίθυμον\nΠουλυδάμαντά τʼ ἐϋμμελίην καὶ Πάμμονα δῖον\nΔηίφοβόν τʼ ἐπὶ τοῖσι καὶ Αἴθικον, ὃς περὶ πάντων\nΠαφλαγόνων ἐκέκαστο μάχῃ ἔνι τλῆναι ὅμιλον,\nτοὺς ἅμα λέξατο πάντας ἐπισταμένους πονέεσθαι,\nὅππως δυσμενέεσσιν ἐπὶ πρώτοισι μάχωνται\nἐν πολέμῳ· μάλα δʼ ὦκα κίον προπάροιθεν ὁμίλου·\nπροφρονέως δʼ οἴμησαν ἀπʼ ἄστεος· ἀμφὶ δέ λαοὶ\nπολλοὶ ἕπονθʼ, ὡς εἴ τε μελισσάων κλυτὰ φῦλα\nἡγεμόνεσσιν ἑοῖσι κατηρεφέος σίμβλοιο\nἐκχύμεναι καναχηδόν, ὅτʼ εἴαρος ἦμαρ ἵκηται·\nὥς ἄρα τοῖσιν ἕποντο βροτοὶ ποτὶ δῆριν ἰοῦσι·\nτῶν δʼ ἄρα νισσομένων πολὺς αἰθέρα δοῦπος ἵκανεν\nαὐτῶν ἠδʼ ἵππων· περὶ δʼ ἔβρεμεν ἄσπετα τεύχη.\nὡς δʼ ὁπόταν μεγάλοιο βίη ἀνέμοιο θοροῦσα\nκινήσῃ προθέλυμνον ἁλὸς βυθὸν ἀτρυγέτοιο,\nκύματα δʼ ὦκα κελαινὰ πρὸς ἠιόνας βοόωντα\nφῦκος ἀποπτύωσιν ἐρευγομένοιο κλύδωνος,\nἠχὴ δʼ ἀτρυγέτοισι παρʼ αἰγιαλοῖσιν ὄρωρεν·\nὣς τῶν ἐσσυμένων μέγʼ ὑπέβραχε γαῖα πελώρη.\nἈργεῖοι δʼ ἀπάνευθε πρὸ τείχεος ἐξεχέοντο\nἀμφʼ Ἀγαμέμνονα δῖον· ἀϋτὴ δʼ ἔπλετο λαῶν\nἀλλήλοις ἐπικεκλομένων, ὀλοοῦ πολέμοιο\nἀντιάαν καὶ μή τι καταπτώσσοντας ἐνιπὴν\nμίμνειν πὰρ νήεσσιν· ἐπειγομένων μαχέσασθαι.\nΤρωσὶ δʼ ἄρʼ ἐσσυμένοισι συνήντεον, εὖτε βόεσσι\nπόρτιες ἐκ ξυλόχοιο ποτὶ σταθμὸν ἐρχομένῃσιν\nἐκ νομοῦ εἰαρινοῖο κατʼ οὔρεος, ὁππότʼ ἄρουραι\nπυκνὸν τηλεθάουσι, βρύει δ̓ἅλις ἄνθεσι γαῖα,\nπλήθει δʼ αὖτε κύπελλα βοῶν γλάγος ἠδὲ καὶ οἰῶν,\nμυκηθμὸς δʼ ἄρα πουλὺς ὀρίνεται ἔνθα καὶ ἔνθα\nμισγομένων, γάνυται δὲ μετὰ σφίσι, βουκόλος ἀνήρ·\nὣς τῶν ἀλλήλοισι μετεσσυμένων ὀρυμαγδὸς\nὠρώρει· δεινὸν γὰρ ἀΰτεον ἀμφοτέρωθεν.\nοὺν δὲ μάχην ἐτάνυσσαν ἀπείριτον· ἐν δέ Κυδοιμὸς\nστρωφᾶτʼ ἐν μέσσοισι μετʼ ἀργαλέοιο Φόνοιο·\nσὺν δʼ ἔπεσον ῥινοί τε καἲ ἔγχεα καὶ τρυφάλειαι\nπλησίον· ἀμφὶ δὲ χαλκὸς ἴσον πυρὶ μαρμαίρεσκε·\nφρῖξε δʼ ἄρʼ ἐγχείῃσι μάχη· περὶ δʼ αἵματι πάντῃ\nδεύετο γαῖα μέλαινα δαϊζομένων ἡρώων\nἵππων τʼ ὠκυπόδων, οἵ θʼ ἅρμασιν ἀμφεκέχυντο,\nοἱ μὲν ἔτʼ ἀσπαίροντες ὑπʼ ἄξοσιν, οἱ δʼ ἐφύπερθεν\nπίπτοντες· στυγερὴ δὲ διʼ ἠέρος ἔσσυτʼ ἀϋτή·\nἐν γὰρ δὴ χάλκειος ἔρις πέσεν ἀμφοτέροισι·\nκαί ῥʼ οἱ μὲν λάεσσιν ἀταρτηροῖσι μάχοντο,\nοἱ δʼ αὖτʼ αἰγανέῃσι νεήκεσιν ἠδὲ βέλεσσιν,\nἄλλοι δʼ ἀξίνῃσι καὶ ἀμφιτόμοις πελέκεσσι\nκαὶ κρατεροῖς ξιφέεσσι καὶ ἀγχεμάχοις δοράτεσσιν,\nἄλλος δʼ ἄλλο χέρεσσι μάχης ἀλκτήριον εἶχε.\nπρῶτοι δʼ Ἀργεῖοι Τρώων ὤσαντο φάλαγγας\nβαιὸν ἀπὸ σφείων· τοὶ δʼ ἔμπαλιν ὁρμήσαντες\nαἵματι δεῦον Ἄρηα μετʼ Ἀργείοισι θορόντες·\nΕὐρύπυλος δʼ ἐν τοῖσι μελαίνῃ λαί λαίλαπι ἶσος\nλαὸν ἐπῴχετο πάντα καὶ Ἀργείους ἐνάριζε\nθαρσαλέως· μάλα γάρ οἱ ἀάσπετον ὤπασε κάρτος\nΖεὺς ἐπίηρα φέρων ἐρικυδέϊ Ἡρακλῆι.\nἔνθʼ ὅ γε καὶ Νιρῆα θεοῖς ἐναλίγκιον ἄνδρα\nμαρνάμενον Τρώεσσι βάλευ περιμήκεϊ δουρὶ\nβαιὸν ὑπὲρ πρότμησιν· ὁ δʼ ἐς πέδον ἤριπε γαίης·\nἐκ δέ οἱ αἷμʼ ἐχύθη, δεύοντο δέ οἱ κλυτὰ τεύχη,\nδεύετο δʼ ἀγλαὸν εἶδος ἄμʼ εὐθαλέεσσι κόμῃσι·\nκεῖτο δʼ ἄρʼ ἐν κονίῃσι καὶ αἵματι σὺν κταμένοισιν,\nἔρνος ὅπως ἐριθηλὲς ἐλαίης εὐκεάτοιο,\nἥν τε βίη ποταμοῖο κατὰ ῥόον ἠχήεντα\nσύν τʼ ὄχθῃς ἐλάσῃσι βόθρον διὰ πάντα κεδάσσας\nῥιζόθεν, ἡ δʼ ἄρα κεῖται ὑπʼ ἄνθεσι βεβριθυῖα·\nὣς τῆμος Νιρῆος ἐπὶ χθονὸς ἄσπετον οὖδας\nἐξεχύθη δέμας ἠῢ καὶ ἀγλαΐη ἐρατεινή·\nτῷ δʼ ἄρʼ ἔπʼ Εὐρύπυλος μεγάλʼ εὔχετο δῃωθέντι·\nκεῖσό νυν ἐν κονίῃσιν, ἐπεί νύ τοι εἶδος ἀγητὸν\nοὔτι λιλαιομένῳ περ ἐπήρκεσεν, ἀλλά σʼ ἔγωγε\nνοσφισάμην βιότοιο λιλαιόμενόν περ ἀλύξαι·\nσχέτλιος, οὐδʼ ἐνόησας ἀμείνονος ἀντίον ἐλθών·\nοὐ γὰρ κάρτεϊ κάλλος ἀνὰ κλόνον ἰσοφαρίζει.\nὣς εἰπὼν κταμένοιο περικλυτὰ τεύχἐ ἑλέσθαι\nμήδετʼ ἐπεσσύμενος· τοῦ δʼ ἀντίος ἦλθε Μαχάων\nχωόμενος Νιρῆος, ὅ οἱ σχεδὸν αἶσαν ἀνέτλη·\nδουρὶ δέ μιν στονόεντι κατʼ εὐρέος ἤλασεν ὤμου\nδεξιτεροῦ, σύτο δʼ αἷμα πολυσθενέος περ ἐόντος·\nἀλλʼ οὐδʼ ὣς ἀπόρουσεν ἀταρτηροῖο κυδοιμοῦ,\nἀλλʼ, ὥς τίς τε λέων ἢ ἄγριος οὔρεσι κάπρος\nμαίνετʼ ἐνὶ μέσσοισιν, ὅπως κʼ ἐπιόντα δαμάσσῃ,\nὅς ῥά μιν οὔτασε πρῶτος ὑποφθάμενος διʼ ὁμίλου·\nτὰ φρονέων ἐπόρουσε Μαχάονι, καί ῥά μιν ὦκα\nοὔτασεν ἐγχείῃ περιμήκεΐ τε στιβαρῇ τε\nδεξιτερὸν κατὰ γλουτόν· ὁ δʼ οὐκ ἀνεχάζετʼ ὀπίσσω,\nοὐδʼ ἐπιόντʼ ἀλέεινε, καὶ αἵματος ἐσσυμένοιο·\nἀλλʼ ἄρα καρπαλίμως περιμήκεα λᾶαν ἀείρας\nκάββαλε κὰκ κεφαλῆς μεγαθύμου Τηλεφίδαο·\nτοῦ δὲ κόρυς στονόεντα φόνον καὶ πῆμʼ ἀπάλαλκεν\nἐσσυμένως· ὁ δʼ ἔπειτα κραταιῷ χώσατο φωτὶ\nΕὐρύπυλος μᾶλλον, μέγα δʼ ἀσχαλόων ἐνὶ θυμῷ\nὠκὺ διὰ στέρνοιο Μαχάονος ἤλασεν ἔγχος.\nαἰχμὴ δʼ αἱματόεσσα μετάφρενον ἄχρις ἵκανεν·\nἤριπε δʼ ὡς ὅτε ταῦρος ὑπὸ γναθμοῖσι λέοντος·\nἀμφὶ δέ οἱ μελέεσσι μέγʼ ἔβραχεν αἰόλα τεύχη.\nΕὐρύπυλος δέ οἱ αἶψα πολύστονον εἰρύσατʼ αἰχμὴν\nἐκ χροὸς οὐταμένοιο, καὶ εὐχόμενος μέγʼ ἀΰτει·\nἆ δείλʼ, οὔ νύ τοι ἦτορ ἀρηράμενον φρεσὶ πάμπαν\nἔπλετʼ, ὃς οὐτιδανός περ ἐὼν μέγʼ ἀμείνονι φωτὶ\nἄντα κίες· τῷ καί σε κακὴ λάχε δαίμονος Αἶσα.\nἀλλὰ σοὶ ἔσσετʼ ὄνειαρ, ὅτʼ οἰωνοὶ δατέονται\nσάρκα τεὴν κταμένοιο κατὰ μόθον· ἢ ἔτʼ ἐέλπῃ\nνοστήσειν καὶ ἐμεῖο μένος καὶ χεῖρας ἀλύξειν;\nἐσσὶ μὲν ἰητήρ, μάλα δʼ ἤπια φάρμακα οἶδας,\nτοῖς πίσυνος τάχʼ ἔολπας ὑπεκφυγέειν κακὸν ἦμαρ.\nἀλλʼ οὐ μὰν οὐδʼ αὐτὸς ἀπʼ ἠνεμόεντος Ὀλύμπου\nσεῖο πατὴρ τεὸν ἦτορ ἔτʼ ἐκ θανάτοιο σαώσει,\nοὐδʼ εἴ τοι νέκταρ τε καὶ ἀμβροσίην καταχεύῃ.\nὣς φάτο· τὸν δʼ ὅ γε βαιὸν ἀναπνείων προσέειπεν·\nΕὐρύπυλʼ, οὐδʼ ἄρα σοί γε πολὺν χρόνον αἴσιμόν ἐστι\nζώειν, ἀλλὰ σοὶ ἄγχι παρίσταται οὐλομένη Κὴρ\nΤρώιον ἂμ πεδίον, τῷ καὶ νῦν αἴσυλα βάζεις.\nὣς φάμενον λίπε θυμός· ἔβη δʼ ἄφαρ Ἄϊδος εἴσω·\nτὸν δὲ καὶ οὐκέτʼ ἐόντα προσηύδα κύδιμος ἀνήρ·\nνῦν μὲν δὴ σύγε κεῖσο κατὰ χθονός· αὐτὰρ ἔγωγε\nὕστερον οὐκ ἀλέγω, εἰ καὶ πραὰ ποσσὶν ὄλεθρος\nσήμερον ἡμετέροισι πέλει λυγρός· οὔτι γὰρ ἄνδρες\nζώομεν ἤματα πάντα· πάντα· πότμος δʼ ἐπὶ πᾶσι τέτυκται.\nὣς εἰπὼν οὔταζε νέκυν· μέγα δʼ ἴαχε Τεῦκρος,\nὡς ἴδεν ἐν κονίῃσι Μαχάονα· τοῦ γὰρ ἄπωθεν\nεἰστήκει μάλα πάγχυ πονεύμενος· ἐν γὰρ ἔκειτο\nδῆρις ἐνὶ μέσσοισιν· ἐπʼ ἄλλῳ δʼ ἄλλος ὀρώρει.\nἀλλʼ οὐδʼ ὣς ἀμέλησε δεδουπότος ἀνδρὸς ἀγαυοῦ\nΝιρῆός δʼ, ὃς κεῖτο παραυτόθι· τὸν δʼ ἐνόησεν\nὕστερον ἀντιθέοιο Μαχάονος ἐν κονίῃσιν·\nαἶψα δʼ ὅ γʼ Ἀργείοισιν ἐκέκλετο μακρὰ βοήσας·\nἔσσυσθʼ, Ἀργεῖοι, μηδʼ εἴκετε δυσμενέεσσιν\nἐσσυμένοις· νῶιν γὰρ ἀάσπετον ἔσσετʼ ὄνειδος,\nαἴ κε Μαχάονα δῖον ἅμʼ ἀντιθέῳ Νιρῆι\nΤρῶες ἐρυσσάμενοι ποτὶ Ἴλιον ἀπονέωνται.\nἀλλʼ ἄγε δυσμενέεσσι μαχώμεθα πρόφρονι θυμῷ,\nὄφρα δαϊκταμένους εἰρύσσομεν ἠὲ καὶ αὐτοὶ\nκείνοις ἀμφιθάνωμεν, ἐπεὶ θέμις ἀνδράσιν αὕτη\nοἶσιν ἀμυνέμεναι, μηδʼ ἄλλοις κύρμα λιπέσθαι·\nοὐ γὰρ ἀνιδρωτί γε μετʼ ἀνδράσι κῦδος ἀέξει.\nὣς ἄρʼ ἔφη· Δαναοῖσι δʼ ἄχος γένετʼ· ἀμφὶ δʼ ἄρʼ αὐτοῖς\nπολλοὶ γαῖαν ἔρευθον ὑπʼ Ἄρεϊ δῃωθέντες\nμαρναμένων ἑκάτερθεν· ἴση δʼ ἐπὶ δῆρις ὀρώρει.\nὀψὲ δʼ ἀδελφειοῖο φόνον στονόεντα νόησε\nβλημένου ἐν κονίῃ Ποδαλείριος, οὕνεκα νηυσὶν\nἧστο παρʼ ὠκυπόροισι τετυμμένα δούρασι φωτῶν\nἕλκἐ ἀκειόμενος. περὶ δʼ ἔντεα δύσατο πάντα\nθυμὸν ἀδελφειοῖο χολούμενος· ἐν δέ οἱ ἀλκὴ\nσμερδαλέον στέρνοισιν ἀέξετο μαιμώωντι\nἐς πόλεμον στονόεντα· μέλαν δέ οἱ ἔζεεν αἷμα\nλάβρον ὑπὸ κραδίῃ· τάχα δʼ ἔνθορε δυσμενέεσσι\nχερσὶ θοῇσιν ἄκοντα τανυγλώχινα τινάσσων·\nεἶλε δʼ ἄρʼ ἐσσυμένως Ἀγαμήστορος υἱέα δῖον\nκλεῖον, ὃν ἠΰκομος Νύμφη τέκεν ἀμφὶ ῥεέθροις\nΠαρθενίου, ὅς τʼ εἶσι διὰ χθονὸς ἠΰτʼ ἔλαιον\nπόντον ἐπʼ Εὔξεινον προχέων καλλίρροον ὕδωρ.\nἄλλον δʼ ἀμφὶ κασιγνήτῳ κτάνε δήιον ἄνδρα\nΛᾶσσον, ὃν ἀντίθεος Προνόη τέκεν ἀμφὶ ῥεέθροις\nΝυμφαίου ποταμοῖο μάλα σχεδὸν εὐρέος ἄντρου,\nἄντρου θηητοῖο, τὸ δὴ φάτις ἔμμεναι αὐτῶν\nἱρὸν Νυμφάων, ὁπόσαι περὶ μακρὰ νέμονται\nοὔρεα Παφλαγόνων καὶ ὅσαι περὶ βοτρυόεσσαν\nναίουσʼ Ἡράκλειαν· ἔοικε δὲ κεῖνο θεοῖσιν\nἄντρον, ἐπεί ῥα τέτυκται ἀπειρέσιον μὲν ἰδέσθαι\nλαΐνεον, ψυχρὸν δὲ διὰ σπέος ἔρχεται ὕδωρ\nκρυστάλλῳ ἀτάλαντον, ἐνὶ μυχάτοισι δὲ πάντῃ\nλαΐνεοι κρητῆρες ἐπὶ στυφελῇσι πέτρῃσιν\nαἰζηῶν ὡς χερσὶ τετυγμένοι ἰνδάλλονται·\nἀμφʼ αὐτοῖσι δὲ Πᾶνες ὁμῶς Νύμφαι τʼ ἐρατειναί,\nἱστοί τʼ ἠλακάται τε, καὶ ἄλλʼ ὅσα τεχνήεντα\nἔργα πέλει θνητοῖσι, τὰ καὶ περὶ θαῦμα βροτοῖσιν\nεἴδεται ἐρχομένοισιν ἔσω ἱεροῖο μυχοῖο·\nτῷ ἔνι δοιαὶ ἔνεισι καταιβασίαι τʼ ἄνοδοί τε,\nἡ μὲν πρὸς βορέαο τετραμμένη ἠχήεντος\nπνοιάς, ἡ δὲ νότοιο καταντίον ὑγρὸν ἀέντος,\nτῇ θνητοὶ νίσσονται ὑπὸ σπέος εὐρὺ θεάων·\nἡ δ ἑτέρη μακάρων πέλεται ὁδός, οὐδέ μιν ἄνδρες\nῥηιδίως πατέουσιν, ἐπεὶ χάος εὐρὺ τέτυκται\nμέχρις ἐπʼ Ἀΐδονῆος ὑπερθύμοιο βέρεθρον·\nἀλλὰ τὰ μὲν μακάρεσσι πέλει θέμις εἰσοράασθαι.\nτῶνδʼ αὖτʼ ἀμφὶ Μαχάονʼ ἰδʼ Ἀγλαΐης κλυτὸν υἷα\nμαρναμένων ἑκάτερθεν ἀπέφθιτο πουλὺς ὅμιλος·\nὀψὲ δὲ δὴ Δαναοί σφεας εἴρυσαν ἀθλήσαντες\nπολλά περ· αἶψα δὲ νῆας ἐπὶ σφετέρας ἐκόμισσαν\nπαῦροι, ἐπεὶ πλεόνεσσι κακὴ περιπέπτατʼ ὀϊζὺς\nἀργαλέου πολέμοιο· πόνῳ δʼ ἐνέμιμνον ἀνάγκῃ.\nἀλλʼ ὅτε δὴ μάλα πολλοὶ ἐνεπλήσαντο κελαινὰς\nκῆρας ἀνʼ αἱματόεντα καὶ ἀλγινόεντα κυδοιμόν,\nδὴ τότʼ ἄρʼ Ἀργείων πολέες φύγον ἔνδοθι νηῶν,\nὅσσους Εὐρύπυλος μέγʼ ἐπῴχετο πῆμα κυλίνδων.\nπαῦροι δʼ ἀμφʼ Αἴαντα καὶ Ἀτρέος υἷε κραταιὼ\nμίμνον ἐν ὑσμίνῃ· καὶ τάχα πάντες ὄλοντο\nδυσμενέων παλάμῃσι περιστρωφῶντες ὁμίλῳ,\nεἰ μὴ Ὀϊλέος υἱὸς εΰφρονα Πουλυδάμαντα\nἔγχεϊ τύψε παρʼ ὦμον ἀριστερὸν ἀγχόθι μαζοῦ·\nἐκ δέ οἱ αἷμʼ ἐχύθη· ὁ δʼ ἐχάσσατο τυτθὸν ὁπίσσω.\nΔηίφοβον δʼ οὔτησε περικλειτὸς Μενέλαος\nδεξιτερὸν παρὰ μαζόν· ὁ δ̓ἔκφυγε ποσσὶ θοοῖσιν.\nἔνθʼ Ἁγαμέμνων δῖος ἐνήρατο πουλὺν ὅμιλον\nπληθύος ἐξ ὀλοῆς· μετὰ δʼ Αἴθικον ᾤχετο δῖον\nθύων ἐγχείῃσιν· ὁ δʼ εἰς ἑτάρους ἀλέεινε.\nτοὺς δʼ ὁπότʼ Εὐρύπυλος λαοσσόος εἰσενόησε\nχαζομένους ἅμα πάντας ἀπὸ στυγεροῖο κυδοιμοῦ,\nαὐτίκα κάλλιπε λαόν, ὅσον κατὰ νῆας ἔλασσε,\nκαί ῥα θοῶς οἴμησεν ἐπʼ Ἀτρέος υἷε κραταιὼ\nπαῖδά τε καρτερόθυμον Ὀϊλέος, ὃς περὶ μὲν θεῖν\nἔσκε θοός, περὶ δ αὖτε μάχῃ ἔνι φέρτατος ἦεν.\nτοῖς ἔπι κραιπνὸν ὄρουσεν ἔχων περιμήκετον ἔγχος·\nσὺν δέ οἱ ἦλθε Πάρις τε καὶ Αἰνείας ἐρίθυμος,\nὅς ῥα θοῶς Αἴαντα βάλεν περιμήκεϊ πέτρῃ\nκὰκ κόρυθα κρατερήν· ὁ δʼ ἄρʼ ἐν κονίῃσι τανυσθεὶς\nψυχὴν οὐ τι κάπυσσεν, ἐπεί νύ οἱ αἴσιμον ἦμαρ\nἐν νόστῳ ἐτέτυκτο Καφηρίσιν ἀμφὶ πέτρῃσι·\nκαί ῥά μιν ἁρπάξαντες ἀρηίφιλοι θεράποντες\nβαιὸν ἔτʼ ἀμπνείοντα φέρον ποτὶ νῆας Ἀχαιῶν.\nκαὶ τότʼ ἄρʼ οἰώθησαν ἀγακλειτοὶ βασιλῆες\nἈτρεῖδαι· περὶ δέ σφιν ὀλέθριος ἵσταθʼ ὅμιλος\nβαλλόντων ἑκάτερθεν, ὅ τι σθένε χερσὶν ἑλέσθαι·\nοἱ μὲν γὰρ στονόεντα βέλη χέον, οἱ δέ νυ λᾶας,\nἄλλοι δʼ αἰγανέας· τοὶ δʼ ἐν μέσσοισιν ἐόντες\nστρωφῶντʼ, εὖτε σύες μέσῳ ἕρκεϊ ἠὲ λέοντες\nἤματι τῷ, ὅτʼ ἄνακτες ἀολλίσσωσʼ ἀνθρώπους\nἀργαλέως τʼ εἰλέωσι κακὸν τεύχοντες ὄλεθρον\nθηρσὶν ὑπὸ κρατεροῖς, οἱ δʼ ἕρκεος ἐντὸς ἐόντες\nδμῶας δαρδάπτουσιν, ὅ τις σφίσιν ἐγγὺς ἵκηται·\nὣς οἵ γʼ ἐν μέσσοισιν ἐπεσσυμένους ἐδάϊζον.\nἀλλʼ οὐδʼ ὣς μένος εἶχον ἐελδόμενοί περ ἀλύξαι,\nεἰ μὴ Τεῦκρος ἵκανε καὶ Ἰδομενεὺς ἐρίθυμος\nΜηριόνης τε Θόας τε καὶ ἰσόθεος Θρασυμήδης,\nοἵ ῥα πάρος φοβέοντο θρασὺ σθένος Εὐρυπύλοιο,\nκαί κε φύγον κατὰ νῆας ἀλευάμενοι βαρὺ πῆμα,\nεἰ μὴ ἄρʼ Ἀτρείδῃσι περιδδείσαντες ἵκοντο\nἄντην Εὐρυπύλοιο· μάχη δʼ ἀΐδηλος ἐτύχθη.\nἔνθα τότʼ Αἰνείαο κατʼ ἀσπίδος ἔγχος ἔρεισε\nΤεῦκρος ἐϋμμελίης· τοῦ δʼ οὐ χρόα καλὸν ἴαψεν·\nἤρκεσε γάρ οἱ πῆμα σάκος μέγα τετραβόειον·\nἀλλὰ καὶ ὣς δείσας ἀνεχάσσατο τυτθὸν ὀπίσσω.\nΜηριόνης δʼ ἐπόρουσεν ἀμύμονι Λαοφόωντι\nΠαιονίδῃ, τὸν ἐγείνατʼ ἐϋπλόκαμος Κλεομήδη\nἈξιοῦ ἀμφὶ ῥέεθρα· κίεν δʼ ὅ γε Ἴλιον ἱρὴν\nΤρωσὶν ἀρηξέμεναι μετʼ ἀμύμονος Ἀστεροπαίου·\nτὸν δʼ ἄρα Μηριόνης νύξ̓ ἔγχεϊ ὀκριόεντι\nαἰδοίων ἐφύπερθε· θοῶς δέ οἱ εἴρυσεν αἰχμὴ\nἔγκατα· τοῦ δʼ ὤκιστα ποτὶ ζόφον ἔσσυτο θυμός.\nΑἴαντος δʼ ἄρʼ ἑταῖρος Ὀϊλιάδαο δαΐφρων\nἈλκιμέδης ἐς ὅμιλον ἐϋσθενέων βάλε Τρώων·\nἧκε δʼ ἐπευξάμενος δηίων ἐς φύλοπιν αἰνὴν\nσφενδόνῃ ἀλγινόεντα λίθον· διὰ δʼ ἔτρεσαν ἄνδρες\nῥοῖζον ὁμῶς καὶ λᾶα περιδδείσαντες ἰόντα.\nτὸν δʼ ὀλοὴ φέρε Μοῖρα ποτὶ θρασὺν ἡνιοχῆα\nΠάμμονος Ἱππασίδην· τὸν δʼ ἡνία χερσὶν ἔχοντα\nπλῆξε κατὰ κροτάφοιο· θοῶς δέ μιν ἔκβαλε δίφρου\nπρόσθεν ἑοῖο τροχοῖο· θοὸν δέ οἱ ἅρμα πεσόντος\nλυγρὸν ἐπισσώτροισι δέμας διελίσσετʼ ὀπίσσω\nἵππων ἱεμένων· θάνατος δέ μιν αἰνὸς ἐδάμνα\nἐσσυμένως μάστιγα καὶ ἡνία νόσφι λιπόντα·\nΠάμμονι δʼ ἔμπεσε πένθος· ἄφαρ δέ ἑ θῆκεν ἀνάγκη\nἄμφω καὶ βασιλῆα καὶ ἡνιοχεῖν θοὸν ἅρμα·\nκαί νύ κεν αὐτοῦ κῆρα καὶ ὕστατον ἦμαρ ἀνέτλη,\nεἰ μή οἱ Τρώων τις ἀνὰ κλόνον αἱματόεντα\nἡνία δέξατο χερσὶ καὶ ἐξεσάωσεν ἄνακτα\nἤδη τειρόμενον δηίων ὀλοῇσι χέρεσσιν.\nἀντίθεον δʼ Ἀκάμαντα καταντίον ἀΐσσοντα\nΝέστορος ὄβριμος υἱὸς ὑπὲρ γόνυ δούρατι τύψεν·\nἕλκεϊ δʼ οὐλομένῳ στυγερὰς ὑπεδύσατʼ ἀνίας·\nχάσσατο δʼ ἐκ πολέμοιο· λίπεν δʼ ἑτάροισι κυδοιμὸν\nδακρυόεντʼ· οὐ γάρ οἱ ἔτι πτολέμοιο μεμήλει.\nκαὶ τότε δὴ θεράπων ἐρικυδέος Εὐρυπύλοιο\nτύψε Θόαντος ἑταῖρον Ἐχέμμονα δηϊοτῆτι\nὤμου τυτθὸν ἔνερθε· περὶ κραδίην δέ οἱ ἔγχος\nἷξεν ἀνιηρόν· σὺν δʼ αἵματι κήκιεν ἱδρὼς\nψυχρὸς ἀπὸ μελέων· καί μιν στρεφθέντα φέρεσθαι\nεἰσοπίσω κατέμαρψε μέγα σθένος Εὐρυπύλοιο·\nκόψε δέ οἱ θοὰ νεῦρα· πόδες δʼ ἀέκοντες ἔμιμνον\nαὐτοῦ, ὅπῃ μιν τύψε· λίπεν δέ μιν ἄμβροτος αἰών.\nἐσσυμένως δὲ Θόας νύξεν Πάριν ὀξέϊ δουρὶ\nδεξιτερὸν κατὰ μηρόν· ὁ δʼ ᾤχετο τυτθὸν ὀπίσσω\nοἰσόμενος θοὰ τόξα, τά οἱ μετόπισθε λέλειπτο.\nἸδομενεὺς δʼ ἄρα λᾶαν, ὅσον σθένε, χερσὶν ἀείρας\nκάββαλεν Εὐρυπύλοιο βραχίονα· τοῦ δὲ χαμᾶζε\nκάππεσε λοίγιον ἔγχος· ἄφαρ δʼ ἀνεχάσσατʼ ὀπίσσω\nοἰσέμεν ἐγχείην· τὴν γάρ τʼ ἔχεν ἔκβαλε χειρός.\nἈτρεῖδαι δ̓ἄρα τυτθὸν ἀνέπνευσαν πολέμοιο.\nτῷ δὲ θοῶς θεράποντες ἔβαν σχεδόν, οἵ οἱ ἔνεγκαν\nἀαγὲς δόρυ μακρόν, ὃ πολλῶν γούνατʼ ἔλυσε·\nδεξάμενος δʼ ὅ γε λαὸν ἐπῴχετο κάρτεϊ θύων,\nκτείνων ὅν κε κίχῃσι, πολὺν δʼ ὑπεδάμναθʼ ὅμιλον.\nἜνθʼ οὔτʼ Ἀτρεῖδαι μένον ἔμπεδον οὔτε τις ἄλλος\nἀγχεμάχων Δαναῶν· μάλα γὰρ δέος ἔλλαβε πάντας\nἀργαλέον· πᾶσιν γὰρ ἐπέσσυτο πῆμα κορύσσων\nΕὐρύπυλος· μετόπισθε δʼ ἐπισπόμενος κεράϊζε.\nκέκλετο δʼ αὖ Τρώεσσιν ἰδʼ ἱπποδάμοις ἑτάροισιν·\nὦ φίλοι, εἰ δʼ ἄγε θυμὸν ἐνὶ στέρνοισι λαβόντες\nτεύξωμεν Δαναοῖσι φόνον καὶ κῆρʼ ἀΐδηλον,\nοἳ δὴ νῦν μήλοισιν ἐοικότες ἀπονέονται\nνῆας ἐπὶ σφετέρας· ἀλλὰ μνησώμεθα πάντες\nὑσμίνης ὀλοῆς, ἧς παιδόθεν ἴδμονές εἰμεν.\nὣς φάτο· τοὶ δʼ ἐπόρουσαν ἀολλέες Ἀργείοισιν·\nοἱ δὲ μέγα τρομέοντες ἀπʼ ἀργαλέοιο κυδοιμοῦ\nφεῦγον· τοὶ δʼ ἐφέποντο κύνες ὣς ἀργιόδοντες\nκεμμάσιν ἀγροτέρῃσιν ἀνʼ ἄγκεα μακρὰ καὶ ὕλην.\nπολλοὺς δʼ ἐν κονίῃσι βάλον μάλα περ μεμαῶτας\nἐκφυγέειν ὀλοοῖο φόνου στονόεσσαν ὁμοκλήν.\nΕὐρύπυλος μὲν ἔπεφνεν ἀμύμονα Βουκολίωνα\nνῆσόν τε Χρόμιόν τε καὶ Ἄντιφον· οἱ δὲ Μυκήνην\nᾤκεον εὐκτέανον, τοὶ δʼ ἐν Λακεδαίμονι ναῖον·\nτοὺς ἄρʼ ὅ γʼ ἐξενάριξεν ἀριγνώτους περ ἐόντας.\nἐκ δʼ ἄρα πληθύος εἷλεν ἀάσπετα φῦλʼ ἀνθρώπων\nὅσσα μοι οὐ σθένος ἐστὶ λιλαιομένῳ περ ἀεῖσαι,\nοὐδʼ εἴ μοι στέρνοισι σιδήρεον ἦτορ ἐνείη.\nΑἰνείας δὲ Φέρητα καὶ Ἀντίμαχον κατέπεφνεν\nἀμφοτέρους Κρήτηθεν ἅμʼ Ἰδομενῆι κιόντας.\nαὐτὰρ Ἀγήνωρ δῖος ἀμύμονα Μῶλον ἔπεφνεν,\nὅς περ ἀπʼ Ἄργεος ἦλθεν ὑπὸ Σθενέλῳ βασιλῆι·\nτὸν βάλεν αἰγανέῃ νεοθηγέϊ πολλὸν ὀπίσσω\nφεύγοντʼ ἐκ πολέμοιο τυχὼν ὑπὸ νείατα κνήμης\nδεξιτερῆς· αἰχμὴ δέ διὰ πλατὺ νεῦρον ἔκερσεν\nἄντικρυς ἱεμένη· παρὰ δʼ ἔθρισεν ὀστέα φωτὸς\nἀργαλέως· ὀδύνῃ δὲ μίγη μόρος, ἔφθιτο δʼ ἀνήρ.\nἔνθα Πάρις Μόσυνόν τʼ ἔβαλεν καὶ ἀγήνορα Φόρκυν\nἄμφω ἀδελφειούς, οἵ τʼ ἐκ Σαλαμῖνος ἵκοντο\nΑἴαντος νήεσσι, καὶ οὐκέτι νόστον ἴδοντο.\nτοῖσι δʼ ἔπι Κλεόλαον εῢν θεράποντα Μέγητος\nεἷλε βαλὼν κατὰ μαζὸν ἀριστερόν· ἀμφὶ δέ μιν νὺξ\nμάρψε κακή, καὶ θυμὸς ἀπέπτατο· τοῦ δὲ δαμέντος\nἔνδον ὑπὸ στέρνοισιν ἔτι κραδίη ἀλεγεινὴ\nταρφέα παλλομένη πτερόεν πελέμιξε βέλεμνον.\nἄλλον δʼ ἰὸν ἀφῆκεν ἐπὶ θρασὺν Ἠετίωνα\nἐσσυμένως· τοῦ δʼ αἶψα διὰ γναθμοῖο πέρησε\nχαλκός· ὁ δʼ ἐστονάχησε· μίγη δέ οἱ αἵματι δάκρυ.\nἄλλος δʼ ἄλλον ἔπεφνε· πολὺς δʼ ἐστείνετο χῶρος\nἈργείων ἰληδὸν ἐπʼ ἀλλήλοισι πεσόντων.\nκαί νύ κε δὴ τότε Τρῶες ἐνέπρησαν πυρὶ νῆας,\nεἰ μὴ νὺξ ἐπόρουσε βαθύσκιον ἠέρʼ ἄγουσα.\nχάσσατο δʼ Εὐρύπυλος, σὺν δʼ ἄλλοι Τρώιοι υἷες\nνηῶν βαιὸν ἄπωθε ποτὶ προχοὰς Σιμόεντος\nᾗχί περ αὖλιν ἔθεντο γεγηθοτες. οἱ δʼ ἐνὶ νηυσὶν\nἈργεῖοι γοάασκον ἐπὶ ψαμάθοισι πεσόντες\nπολλὰ μάλʼ ἀχνύμενοι κταμένων ὕπερ, οὕνεκʼ ἄρʼ αὐτῶν\nπολλοὺς ἐν κονίῃσι μέλας ἐκιχήσατο πότμος.\nἦμος δʼ οὐρανὸς ἄστρα κατέκρυφεν, ἔγρετο δʼ Ἠὼς\nλαμπρὸν παμφανόωσα, κνέφας δʼ ἀνεχάσσατο νυκτός,\nδὴ τότʼ ἀρήιοι υἷες ἐϋσθενέων Ἀργείων,\nοἱ μὲν ἔβαν προπάροιθε νεῶν κρατερὴν ἐπὶ δῆριν\nἀντίον Εὐρυπύλοιο μεμαότες, οἱ δʼ ἀπάτερθεν\nαὐτοῦ πὰρ νήεσσι Μαχάονα ταρχύσαντο\nΝιρέα θʼ, ὃς μακάρεσσιν ἀειγενέεσσιν ἐῴκει\nκάλλεΐ τʼ ἀγλαΐῃ τε· βίῃ δʼ οὐκ ἄλκιμος ἦεν·\nοὐ γὰρ ἅμʼ ἀνθρώποισι θεοὶ τελέουσιν ἅπαντα·\nἀλλʼ ἐσθλῷ κακὸν ἄγχι παρίσταται ἔκ τινος αἴσης·\nὣς Νιρῆι ἄνακτι παρʼ ἀγλαΐῃ ἐρατεινῇ\nκεῖτʼ ἀλαπαδνοσύνη· Δαναοὶ δέ οἱ οὐκ ἀμέλησαν,\nἀλλά ἑ ταρχύσαντο καὶ ὠδύραντʼ ἐπὶ τύμβῳ,\nὅσσα Μαχάονα δῖον, ὃν ἀθανάτοισι θεοῖσιν\nἶσον ἀεὶ τίεσκον, ἐπεὶ πυκνὰ μήδεα ᾔδη\nαἶψα δʼ ἀρʼ ἀμφοτέροις αὐτὸν περὶ σῆμα βάλοντο.\nκαὶ τότʼ ἄρʼ ἐν πεδίῳ ἔτι μαίνετο λοίγιος Ἄρης·\nὦρτο δʼ ἄρʼ ἀμφοτέρωθε μέγας κόναβος καὶ ἀϋτὴ\nῥηγνυμένων λάεσσι καὶ ἐγχείῃσι βοειῶν·\nκαί ῥʼ οἱ μὲν πονέοντο πολυκμήτῳ ὑπʼ Ἄρηι·\nνωλεμέως δʼ ἄρʼ ἄπαστος ἐδητύος ἐν κονίῃσι\nκεῖτο μέγα στενάχων Ποδαλείριος· οὐδʼ ὅ γε σῆμα\nλεῖπε κασιγνήτοιο· νόος δέ οἱ ὁρμαίνεσκε\nχερσὶν ὑπὸ σφετέρῃσιν ἀνηλεγέως ἀπολέσθαι.\nκαί ῥʼ ὁτὲ μὲν βάλε χεῖρας ἐπὶ ξίφος, ἄλλοτε δʼ αὖτε\nδίζετο φάρμακον αἰνόν· ἑοὶ δέ μιν εἶργον ἑταῖροι\nπολλὰ παρηγορέοντες· ὁ δʼ οὐκ ἀπέληγεν ἀνίης.\nκαί νύ κε θυμόν ἑῇσιν ὑπαὶ παλάμῃσιν ὄλεσσεν\nἐσθλοῦ ἀδελφειοῖο νεοκμήτῳ ἐπὶ τύμβῳ,\nεἰ μὴ Νηλέος υἱὸς ἐπέκλυεν, οὐδʼ ἀμέλησεν\nαἰνῶς τειρομένοιο· κίχεν δέ μιν ἄλλοτε μέν που\nἐκχύμενον περὶ σῆμα πολύστονον, ἄλλοτε δʼ αὖτε\nἀμφὶ κάρη χεύοντα κόνιν καὶ στήθεα χερσὶ\nθεινόμενον κρατερῇσι καὶ οὔνομα κικλήσκοντα\nοἷο κασιγνήτοιο· περιστενάχοντο δʼ ἄνακτα\nδμῶες ὁμῶς ἑτάροισι· κακὴ δʼ ἔχε πάντας ὀϊζύς.\nκαί ῥʼ ὅγε μειλιχίοισι μέγʼ ἀχνύμενον προσέειπεν·\nἴσχεο λευγαλέοιο γόου καὶ πένθεος αἰνοῦ,\nὦ τέκος· οὐ γὰρ ἔοικε περίφρονα φῶτα γεγῶτα\nμύρεσθʼ οἷα γυναῖκα παρʼ οὐκέτʼ ἐόντι πεσόντα·\nοὐ γὰρ ἀναστήσεις μιν ἔτʼ ἐς φάος, οὕνεκʼ ἄϊστος\nψυχή οἱ πεπότηται ἐς ἠέρα, σῶμα δʼ ἄνευθεν\nπῦρ ὀλοὸν κατέδαψε καὶ ὀστέα δέξατο γαῖα·\nαὕτως δʼ, ὡς ἀνέθηλε, καὶ ἔφθιτο. τέτλαθι δʼ ἄλγος\nἄσπετον, ὥς περ ἔγωγε Μαχάονος οὔτι χερείω\nπαῖδʼ ὀλέσας δηίοισιν ὑπʼ ἀνδράσιν εὖ μὲν ἄκοντι\nεὖ δὲ σαοφροσύνῃσι κεκασμένον. οὐδέ τις ἄλλος\nαἰζηῶν φιλέεσκεν ἑὸν πατέρʼ ὡς ἐμὲ κεῖνος,\nκάτθανε δʼ εἵνεκʼ ἐμεῖο σαωσέμεναι μενεαίνων\nὃν πατέρʼ· ἀλλά οἱ εἶθαρ ἀποκταμένοιο πάσασθαι\nσῖτον ἔτλην καὶ ζωὸς ἔτʼ Ἠριγένειαν ἰδέσθαι,\nεὖ εἰδώς, ὅτι πάντες ὁμὴν Ἀΐδαο κέλευθον\nνισσόμεθʼ ἄνθρωποι, πᾶσίν τʼ ἐπὶ τέρματα κεῖται\nλυγρὰ μόρου στονόεντος. ἔοίκε δὲ θνητὸν ἐόντα\nπάντα φέρειν, ὁπόσʼ ἐσθλὰ διδοῖ θεὸς ἠδʼ ἀλεγεινά.\nὣς φάθʼ· ὁ δʼ ἀχνύμενός μιν ἀμείβετο· τοῦ δʼ ἀλεγεινὸν\nἔρρεεν εἰσέτι δάκρυ καὶ ἀγλαὰ δεῦε γένεια·\nὦ πάτερ, ἄσχετον ἄλγος ἐμὸν καταδάμναται ἦτορ\nἀμφὶ κασιγνήτοιο περίφρονος, ὅς μʼ ἀτίταλλεν\nοἰχομένοιο τοκῆος ἐς οὐρανὸν ὡς ἑὸν υἷα\nσφῇσιν ἐν ἀγκοίνῃσι καὶ ἰητήρια νούσων\nἐκ θυμοῖο δίδαξε· μιῇ δʼ ἐνὶ δαιτὶ καὶ εὐνῇ\nτερπόμεθα ξυνοῖσιν ἰαινόμενοι κτεάτεσσι·\nτῷ μοι πένθος ἄλαστον ἐποίχεται· οὐδʼ ἔτι κείνου\nτεθναότος φάος ἐσθλὸν ἐέλδομαι εἰσοράασθαι.\nὣς φάτο· τὸν δʼ ὁ γεραιὸς ἀκηχέμενον προσέειπε.\nπᾶσι μὲν ἀνθρώποισιν ἴσον κακὸν ὤπασε δαίμων\nὀρφανίην, πάντας δὲ καὶ ἡμέας αἶα καλύψει,\nοὐ μὲν ἄρʼ ἐκτελέσαντας ὁμὴν βιότοιο κέλευθον,\nοὐδʼ οἵην τις ἕκαστος ἐέλδεται, οὕνεχʼ ὕπερθεν\nἐσθλά τε καὶ τὰ χέρεια θεῶν ἐν γούνασι κεῖται\nμυρία, εἰς ἓν πάντα μεμιγμένα· καὶ τὰ μὲν οὔτις\nδέρκεται ἀθανάτων, ἀλλʼ ἀπροτίοπτα τέτυκται\nἀχλύϊ θεσπεσίῃ κεκαλυμμένα· τοῖς δʼ ἐπὶ χεῖρας\nοἴη Μοῖρα τίθησι καὶ οὐχ ὁρόωσʼ ἀπʼ Ὀλύμπου\nἐς γαῖαν προΐησι· τὰ δʼ ἄλλυδις ἄλλα φέρονται\nπνοιῇς ὡς ἀνέμοιο· καὶ ἀνέρι πολλάκις ἐσθλῷ\nἀμφεχύθη μέγα πῆμα, λυγρῷ δʼ ἐπικάππεσεν ὄλβος\nοὐκ εἰκώς. ἀλαὸς δὲ πέλει βίος ἀνθρώποιο·\nτοὔνεκʼ ἄρʼ ἀσφαλέως οὐ νίσσεται, ἀλλὰ πόδεσσι\nπυκνὰ ποτιπταίει· τρέπεται δέ οἱ αἰόλος οἶμος\nἄλλοτε μὲν ποτὶ πῆμα πολύστονον, ἄλλοτε δʼ αὖτε\nεἰς ἀγαθόν· μερόπων δὲ πανόλβιος οὔτις ἐτύχθη\nἐς τέλος ἐξ ἀρχῆς· ἑτέρῳ δʼ ἕτερʼ ἀντιόωσι.\nπαῦρον δὲ ζώοντας ἐν ἄλγεσιν οὔτι ἔοικε\nζωέμεν. ἔλπεο δʼ αἰὲν ἀρείονα, μηδʼ ἐπὶ λυγρῷ\nθυμὸν ἔχειν· καὶ γάρ ῥα πέλει φάτις ἀνθρώποισιν\nἐσθλὼν μὲν νίσσεσθαι ἐς οὐρανὸν ἄφθιτον αἰεὶ\nψυχάς, ἀργαλέων δὲ ποτὶ ζόφον· ἔπλετο δʼ ἄμφω\nσεῖο κασιγνήτῳ· καὶ μείλιχος ἔσκε βροτοῖσι,\nκαὶ πάϊς ἀθανάτοιο· θεῶν δʼ ἐς φῦλον ὀΐω\nκεῖνον ἀνελθέμεναι σφετέρου πατρὸς ἐννεσίῃσιν.\nὣς εἰπών μιν ἔγειρεν ἀπὸ χθονὸς οὐκ ἐθέλοντα\nπαρφάμενος μύθοισιν, ἄγεν δʼ ἀπὸ σήματος αἰνοῦ\nἐντροπαλιζόμενον καὶ ἔτʼ ἀργαλέα στενάχοντα·\nἐς δʼ ἄρα νῆας ἵκοντο· πόνον δʼ ἔχον ἄλλοι Ἀχαιοὶ\nἀργαλέον καὶ Τρῶες ὀρινομένου πολέμοιο.\nΕὐρύπυλος δʼ ἀτάλαντος ἀτειρέα θυμὸν Ἄρηι\nχερσὶν ὑπʼ ἀκαμάτῃσι καὶ ἔγχεϊ μαιμώωντι\nδάμνατο δήϊα φῦλα· νεκρῶν δʼ ἐστείνετο γαῖα\nκτεινομένων ἑκάτερθεν. ὁ δʼ ἐν νεκύεσσι βεβηκὼς\nμάρνατο θαρσαλέως πεπαλαγμένος αἵματι χεῖρας\nκαὶ πόδας· οὐδʼ ἀπέληγεν ἀταρτηροῖο κυδοιμοῦ·\nἀλλʼ ὅ γε Πηνέλεων κρατερόφρονα δουρὶ δάμασσεν\nἀντιόωντʼ ἀνὰ δῆριν ἀμείλιχον· ἀμφὶ δὲ πολλοὺς\nἔκτανεν· οὐδʼ ὅ γε χεῖρας ἀπέτρεπε δηϊοτῆτος,\nἀλλʼ ἕπετʼ Ἀργείοισι χολούμενος, εὖτε πάροιθεν\nὄβριμος Ἡρακλέης Φολόης ἀνὰ μακρὰ κάρηνα\nΚενταύροις ἐπόρουσεν ἑῷ μέγα κάρτεϊ θύων,\nτοὺς ἅμα πάντας ἔπεφνε καὶ ὠκυτάτους περ ἐόντας\nκαὶ κρατεροὺς ὀλοοῦ τε δαήμονας ἰωχμοῖο·\nὣς ὅ γʼ ἐπασσύτερον Δαναῶν στρατὸν αἰχμητάων\nδάμνατʼ ἐπεσσύμενος· τοὶ δʼ ἰλαδὸν ἄλλοθεν ἄλλος\nἀθρόοι ἐν κονίῃσι δεδουπότες ἐξεχέοντο.\nὣς δʼ ὅτʼ ἐπιβρίσαντος ἀπειρεσίου ποταμοῖο\nὄχθαι ἀποτμήγονται ἐπὶ ψαμαθώδεϊ χώρῳ\nμυρίαι ἀμφροτέρωθεν, ὁ δʼ εἰς ἁλὸς ἔσσυται οἶδμα\nπαφλάζων ἀλεγεινὸν ἀνὰ ῥόον, ἀμφὶ δὲ πάντῃ\nκρημνοὶ ἐπικτυπέουσι, βρέμει δʼ ἄρα μακρὰ ῥέεθρα\nαἰὲν ἐρειπομένων, εἴκει δέ οἱ ἕρκεα πάντα·\nὥς ἄρα κύδιμοι υἷες ἑϋπτολέμων Ἀργείων\nπολλοὶ ὑπʼ Εὐρυπύλοιο κατήριπον ἐν κονίῃσι,\nτοὺς κίχεν αἱματόεντα κατὰ μόθον· οἱ δʼ ὑπάλυξαν,\nὅσσους ἐξεσάωσε ποδῶν μένος· ἀλλʼ ἄρα καὶ ὥς\nΠηνέλεων ἐρύσαντο δυσηχέος ἐξ ὁμάδοιο\nνῆας ἐπὶ σφετέρας, καίπερ ποσὶ καρπαλίμοισι\nκῆρας ἀλευόμενοι στυγερὰς καὶ ἀνηλέα πότμον.\nπανσυδίῃ ἔντοσθε νεῶν φύγον· οὐδέ τι θυμῷ\nἔσθενον Εὐρυπύλοιο καταντία δηριάασθαι,\nοὕνεκʼ ἄρα σφίσι φύζαν ὀϊζυρὴν ἐφέηκεν\nἩρακλέης υἱωνὸν ἀτειρέα πάμπαν ἀέξων.\nοἱ δʼ ἄρα τείχεος ἐντὸς ὑποπτώσσοντες ἔμιμνον,\nαἶγες ὅπως ὑπὸ πρῶνα φοβεύμεναι αὶνὸν ἀήτην,\nὅς τε φέρει νιφετόν τε πολὺν κρυερήν τε χάλαζαν\nψυχρὸς ἐπαΐσσων, ταὶ δʼ ἐς νομὸν ἐσσύμεναί περ\nῥιπῆς οὔτι κατιθὺς ὑπερκύπτουσι κολώνης,\nἀλλʼ ἄρα χεῖμα μένουσιν ὑπὸ σκέπας ἠδὲ φάραγγας\nἀγρόμεναι, θάμνοισι δʼ ὑπὸ σκιεροῖσι νέμονται\nἰλαδόν, ὄφρʼ ἀνέμοιο κακαὶ λήξωσιν ἄελλαι·\nὣς Δαναοὶ πύργοισιν ὑπὸ σφετέροισιν ἔμιμνον\nΤηλέφου ὄβριμον υἷα μετεσσύμενον τρομέοντες.\nαὐτὰρ ὁ νῆας ἔμελλε θοὰς καὶ λαὸν ὀλέσσειν,\nεἰ μὴ Τριτογένεια θράσος βάλεν Ἀργείοισιν\nὀψέ περ· οἱ δʼ ἄλληκτον ἀφʼ ἕρκεος αἰπεινοῖο\nδυσμενέας βάλλοντες ἀνιηροῖς βελέεσσι\nκτεῖνον ἐπασσυτέρους· δεύοντο δὲ τείχεα λύθρῳ\nλευγαλέῳ· στοναχὴ δὲ δαϊκταμένων πέλε φωτῶν.\nαὕτως δʼ αὖ νύκτας τε καὶ ἤματα δηριόωντο\nΚήτειοι Τρῶές τε καὶ Ἀργεῖοι μενεχάρμαι,\nἄλλοτε μὲν προπάροιθε νεῶν, ὁτὲ δʼ ἀμφὶ μακεδνὸν\nτεῖχος, ἐπεὶ πέλε μῶλος ἀάσχετος· ἀλλʼ ἄρα καὶ ὥς\nἤματα δοιὰ φόνοιο καὶ ἀργαλέης ὑσμίνης\nπαύσανθʼ, οὕνεχʼ ἵκανεν ἐς Εὐρύπυλον βασιλῆα\nἀγγελίη Δαναῶν, ὥς κεν πολέμοιο μεθέντες\nπυρκαϊῇ δώωσι δαϊκταμένους ἐνὶ χάρμῃ·\nαὐτὰρ ὅ γʼ αἶψʼ ἐπίθησε, καὶ ἀργαλέοιο κυδοιμοῦ\nπαυσάμενοι ἑκάτερθε νεκροὺς περιταρχύσαντο\nἐν κονίῃς ἐριπόντας· Ἀχαιοὶ δʼ ἔξοχα πάντων\nΠηνέλεων μύροντο· βάλον δʼ ἐπὶ σῆμα θανόντι\nεὐρὺ μάλʼ ὑψηλόν τε καὶ ἐσσομένοις ἀρίδηλον·\nπληθὺν δʼ αὖτʼ ἀπάνευθε δαϊκταμένων ἡρώων\nθάψαν ἀκηχέμενοι μεγάλῳ περὶ πένθεϊ θυμὸν\nπυρκαϊὴν ἅμα πᾶσι μίαν περινηήσαντες\nκαὶ τάφον. ὣς δὲ καὶ αὐτοὶ ἀπόπροθι Τρώιοι υἷες\nτάρχυσαν κταμένους. ὀλοὴ δʼ Ἔρις οὐκ ἀπέληγεν,\nἀλλʼ ἔτʼ ἐποτρύνεσκε θρασὺ σθένος Εὐρυπύλοιο\nἀντιάαν δηίοισιν· ὁ δʼ οὔπω χάζετο νηῶν,\nἀλλʼ ἔμενεν Δαναοῖσι κακὴν ἐπὶ δῆριν ἀέξων.\nτοὶ δʼ ἐς Σκῦρον ἵκοντο μελαίνῃ νηὶ θέοντες·\nεὗρον δʼ υἱ̓͂ Ἀχιλῆος ἑοῦ προπάροιθε δόμοιο,\nἄλλοτε μὲν βελέεσσι καὶ ἐγχείῃσιν ἱέντα,\nἄλλοτε δʼ αὖθʼ ἵπποισι πονεύμενον ὠκυπόδεσσι·\nγήθησαν δʼ ἐσιδόντες ἀταρτηροῦ πολέμοιο\nἔργα μετοιχόμενον, καίπερ μέγα τειρόμενον κῆρ\nἀμφὶ πατρὸς κταμένοιο· τὸ γὰρ τὸ πάροιθε πέπυστο.\nαἶψα δέ κίον ἄντα τεθηπότες, οὕνεχʼ ὁρῶντο\nθαρσαλέῳ Ἀχιλῆι δέμας περικαλλὲς ὁμοῖον·\nτοὺς δʼ ἄρʼ ὑποφθάμενος τοῖον ποτὶ μῦθον ἔειπεν·\nὦ ξεῖνοι, μέγα χαίρετʼ ἐμὸν ποτὶ δῶμα κιόντες·\nεἴπατε δʼ ὁππόθεν ἐστὲ καὶ οἵτινες, ἠδʼ ὅ τι χρειὼ\nἤλθετʼ ἔχοντες ἐμεῖο διʼ οἴδματος ἀτρυγέτοιο.\nὣς ἔφατʼ εἰρόμενος· ὁ δʼ ἀμείβετο δῖος Ὀδυσσεύς·\nἡμεῖς τοι φίλοι εἰμὲν ἐϋπτολέμου Ἀχιλῆος,\nτῷ νύ σέ φασι τεκέσθαι εΰφρονα Δηιδάμειαν·\nκαὶ δʼ αὐτοὶ τεὸν εἶδος ἐΐσκομεν ἀνέρι κείνῳ\nπάμπαν· ὁ δ ἀθανάτοισι πολυσθενέεσσιν ἐῴκει.\nεἰμὶ δʼ ἐγὼν Ἰθάκηθεν, ὁ δʼ Ἄργεος ἱπποβότοιο,\nεἴ ποτε Τυδείδαο δαΐφρονος οὔνομʼ ἄκουσας,\nἢ καὶ Ὀδυσσῆος πυκιμήδεος, ὅς νύ τοι ἄγχι\nαὐτὸς ἐγὼν ἕστηκα θεοπροπίης ἕνεκʼ ἐλθών·\nἀλλʼ ἐλέαιρε τάχιστα καὶ Ἀργείοις ἐπάμυνον\nἐλθὼν ἐς Τροίην· ὣς γὰρ τέλος ἔσσετʼ Ἄρηι.\nκαί τοι δῶρʼ ὀπάσουσιν ἀάσπετα δῖοι Ἀχαιοί·\nτεύχεα δʼ αὐτὸς ἔγωγε τεοῦ πατρὸς ἀντιθέοιο\nδώσω, ἅπερ φορέων μέγα τέρψεαι· οὐ γὰρ ἔοικε\nθνητῶν τεύχεσι κεῖνα, θεοῦ δέ που Ἄρεος ὅπλοις\nἶσα πέλει· πουλὺς δὲ περί σφισι πάμπαν ἄρηρε\nχρυσὸς δαιδαλέοισι κεκασμένος, οἷσι κοὶ αὐτὸς\nΗφαιστος μέγα θυμὸν ἐν ἀθανάτοισιν ἰάνθη\nτεύχων ἄμβροτα κεῖνα, τά σοι μέγα θαῦμα ἰδόντι\nἔσσεται, οὕνεκα γαῖα καὶ οὐρανὸς ἠδὲ θάλασσα\nἀμφὶ σάκος πεπόνηται ἀπειρεσίῳ τʼ ἐνὶ κύκλῳ\nζῷα πέριξ ἤσκηνται ἐοικότα κινυμένοισι,\nθαῦμα καὶ ἀθανάτοισι· βροτῶν δʼ οὐπώποτε τοῖα\nοὔτε τις ἔδρακε πρόσθεν ἐν ἀνδράσιν οὔτʼ ἐφόρησεν,\nεἰ μὴ σός γε πατήρ, τὸν ἴσον Διὶ τῖον Ἀχαιοὶ\nπάντες, ἐγὼ δὲ μάλιστα φάλα φρονέων ἀγάπαζον·\nκαί οἱ ἀποκταμένοιο νέκυν ποτὶ νῆας ἔνεικα\nπολλοῖς δυσμενέεσσιν ἀνηλέα πότμον ὀπάσσας·\nτοὔνεκά μοι κείνοιο περικλυτὰ τεύχεα δῶκε\nδῖα Θέτις· τὰ δʼ ἄρʼ αὖθις ἐελδόμενός περ ἔγωγε\nδώσω προφρονέως, ὁπότʼ Ἴλιον εἰσαφίκηαι.\nκαί νύ σε καὶ Μενέλαος, ἐπὴν Πριάμοιο πόληα\nπέρσαντες νήεσσιν ἐς Ἑλλάδα νοστήσωμεν,\nαὐτίκα γαμβρὸν ἑὸν ποιήσεται, ἢν ἐθέλῃσθα,\nἀμφʼ εὐεργεσίης· δώσει δέ τοι ἄσπετʼ ἄγεσθαι\nκτήματά τε χρυσόν τε μετʼ ἠϋκόμοιο θυγατρός,\nὅσσʼ ἐπέοικεν ἕπεσθαι ἐϋκτεάνῳ βασιλῆι.\nὣς φάμενον προσέειπεν Ἀχιλλέος ὄβριμος υἱός·\nεἰ μὲν δὴ καλέουσι θεοπροπίῃσιν Ἀχαιοί,\nαὔριον αἶψα νεώμεθʼ ἐπʼ εὐρέα βένθεα πόντου,\nἤν τι φάος Δαναοῖσι λιλαιομένοισι γένωμαι·\nνῦν δʼ ἴομεν ποτὶ δώματʼ ἐΰξεινόν τε τράπεζαν,\nοἵην περ ξείνοισι θέμις παρατεκτήνασθαι·\nἀμφὶ δʼ ἐμοῖο γάμοιο θεοῖς μετόπισθε μελήσει.\nὣς εἰπὼν ἡγεῖθ· οἱ δʼ ἑσπόμενοι μέγα χαῖρον·\nκαί ῥʼ ὅτε δὴ μέγα δῶμα κίον καὶ κάλλιμον αὐλήν,\nεὗρον Δηιδάμειαν ἀκηχεμένην ἐνὶ θυμῷ\nτηκομένην δʼ , ὡσεί τε χιὼν κατατήκετʼ ὄρεσσιν\nΕὔρου ὑπὸ λιγέος καὶ ἀτειρέος ἠελίοιο·\nὣς ἥ γε φθινύθεσκε δεδουπότος ἀνδρὸς ἀγαυοῦ·\nκαί μιν ἔτʼ ἀχνυμένην περ ἀγακλειτοὶ βασιλῆες\nἠσπάζοντʼ ἐπέεσσι· πάϊς δέ οἱ ἐγγύθεν ἐλθὼν\nμυθεῖτʼ ἀτρεκέως γενεὴν καὶ οὔνομʼ ἑκάστου·\nχρειὼ δʼ, ἥντινʼ ἵκανον, ἐπέκρυφε μέχρις ἐς ἠῶ,\nὄφρα μὴ ἀχνυμένην μιν ἕλῃ πολύδακρυς ἀνίη,\nκαί μιν ἀπεσσύμενον μάλα λισσομένη κατερύκῃ.\nαἶψα δὲ δαῖτʼ ἐπάσαντο καὶ ὕπνῳ θυμὸν ἴηναν\nπάντες, ὅσοι Σκύροιο πέδον περιναιετάασκον\nεἰναλίης, τὴν μακρὰ περιβρομέουσι θαλάσσης\nκύματα ῥηγνυμένοιο πρὸς ᾐόνας Αἰγαίοιο·\nἀλλʼ οὐ Δηιδάμειαν ἐπήρατος ὕπνος ἔμαρπτεν\nοὔνομα κερδαλέου μιμνησκομένην Ὀδυσῆος\nἠδὲ καὶ ἀντιθέου Διομήδεος, οἵ ῥά μιν ἄμφω\nεὖνιν ποιήσαντο φιλοπτολέμου Ἀχιλῆος\nπαρφάμενοι κείνοιο θρασὺν νόον, ὄφρʼ ἀφίκηται\nδήϊον εἰς ἐνοπήν· τῷ δʼ ἄτροπος ἤντετο Μοῖρα,\nἥ οἱ ὑπέκλασε νόστον, ἀπειρέσιον δʼ ἄρα πένθος\nπατρὶ πόρεν Πηλῆι καὶ αὐτῇ Δηιδαμείῃ.\nτοὔνεκά μιν κατὰ θυμὸν ἀάσπετον ἄμφεχε δεῖμα\nπαιδὸς ἐπεσσυμένοιο ποτὶ πτολέμοιο κυδοιμόν,\nμή οἱ λευγαλέῳ ἐπὶ πένθεϊ πένθος ἵκηται.\nἨὼς δʼ εἰσανέβη μέγαν οὐρανόν· οἱ δʼ ἀπὸ λέκτρων\nκαρπαλίμως ὤρνυντο· νόησε δὲ Δηιδάμεια·\nαἶψα δέ οἱ στέρνοισι περὶ πλατέεσσι χυθεῖσα\nἀργαλέως γοάασκεν ἐς αἰθέρα μακρὰ βοῶσα·\nἠΰτε βοῦς ἐν ὄρεσσιν ἀπειρέσιον μεμακυῖα\nπόρτιν ἑὴν δίζηται ἐν ἄγκεσιν, ἀμφὶ δὲ μακραὶ\nοὔρεος αἰπεινοῖο περιβρομέουσι κολῶναι·\nὣς ἄρα μυρομένης ἀμφίαχεν αἰπὺ μέλαθρον\nπάντοθεν ἐκ μυχάτων, μέγα δʼ ἀσχαλόωσʼ ἀγόρευε·\nτέκνον, ποῖ δὴ νῦν σοὶ ἐῢς νόος ἐκπεπότηται\nἼλιον ἐς πολύδακρυ μετὰ ξείνοισιν ἕπεσθαι,\nᾗχι πολεῖς ὀλέκονται ὑπʼ ἀργαλέης ὑσμίνης,\nκαίπερ ἐπιστάμενοι πόλεμον καὶ ἀεικέα χάρμην;\nνῦν δὲ σὺ μὲν νέος ἐσσὶ καὶ οὔπω δήϊα ἔργα\nοἶδας, ἅ τʼ ἀνθρώποισιν ἀλάλκουσιν κακὸν ἦμαρ·\nἀλλὰ σὺ μέν μευ ἄκουσον, ἑοῖς δʼ ἐνὶ μίμνε δόμοισι,\nμὴ δή μοι Τροίηθε κακὴ φάτις οὔαθʼ ἵκηται\nσεῖο καταφθιμένοιο κατὰ μόθον· οὐ γὰρ ὀΐω\nἐλθέμεναί σʼ ἔτι δεῦρο μετάτροπον ἐξ ὁμάδοιο·\nοὐδὲ γὰρ οὐδὲ πατὴρ τεὸς ἔκφυγε κῆρʼ ἀΐδηλον,\nἀλλʼ ἐδάμη κατὰ δῆριν, ὅ περ καὶ σεῖο καὶ ἄλλων\nἡρώων προφέρεσκε, θεὰ δέ οἱ ἔπλετο μήτηρ,\nτῶνδε δολοφροσύνῃ καὶ μήδεσιν, οἵ σε καὶ αὐτὸν\nδῆριν ἐπὶ στονόεσσαν ἐποτρύνουσι νέεσθαι·\nτοὔνεκʼ ἐγὼ δείδοικα περὶ κραδίῃ τρομέουσα,\nμή μοι καὶ σέο, τέκνον, ἀποφθιμένοιο πέληται\nεὖνιν καλλειφθεῖσαν ἀεικέα πήματα πάσχειν·\nοὐ γάρ πώ τι γυναικὶ κακώτερον ἄλγος ἔπεισιν,\nἢ ὅτε παῖδες ὄλωνται ἀποφθιμένοιο καὶ ἀνδρός,\nχηρωθῇ δὲ μέλαθρον ὑπʼ ἀργαλέου θανάτοιο·\nαὐτίκα γὰρ περὶ φῶτες ἀποτμήγουσιν ἀρούρας,\nκείρουσιν δέ τε πάντα καὶ οὐκ ἀλέγουσι θέμιστας·\nτοὔνεκʼ ἄρʼ οὔ τι τέτυκται ὀϊζυρώτερον ἄλλο\nχήρης ἐν μεγάροισιν ἀκιδνότερόν τε γυναικός.\nἦ μέγα κωκύουσα· πάϊς δέ μιν ἀντίον ηὔδα·\nθάρσει, μῆτερ ἐμεῖο, κακὴν δʼ ἀποπέμπεο φήμην·\nοὐ γὰρ ὑπὲρ κῆράς τις ὑπʼ ἄρεϊ δάμναται ἀνήρ·\nεἰ δέ μοι αἴσιμόν ἐστι δαμήμεναι εἵνεκʼ Ἀχαιῶν,\nτεθναίην ῥέξας τι καὶ ἄξιον Αἰακίδῃσιν.\nὣς φάτο· τῷ δʼ ἄγχιστα κίεν γεραρὸς Λυκομήδης,\nκαί ῥά μιν ἰωχμοῖο λιλαιόμενον προσέειπεν·\nὦ τέκος ὀβριμόθυμον ἑῷ πατρὶ κάρτος ἐοικώς,\nοἶδʼ ὅτι καρτερός ἐσσι καὶ ὄβριμος· ἀλλʼ ἄρα καὶ ὣς\nκαὶ πόλεμον δείδοικα πικρὸν καὶ κῦμα θαλάσσης\nλευγαλέον· ναῦτοι γὰρ ἀεὶ σχεδόν εἰσιν ὀλέθρου.\nἀλλὰ σὺ δείδιε, τέκνον, ἐπήν πλόον εἰσαφίκηαι\nὕστερον ἢ Τροίηθεν ἤ ἄλλοθεν, οἷά τε πολλὰ\nπλαζόμεθʼ ἄνθρωποι ἐπʼ ἀπείριτα νῶτα θαλάσσης\nτῆμος, ὅτʼ αἰγοκερῆι συνέρχεται ἠερόεντι\nἠέλιος μετόπισθε βαλὼν ῥυτῆρα βελέμνων\nτοξευτήν, ὅτε χεῖμα λυγρὸν κλονέουσιν ἄελλαι,\nἢ ὁπότʼ Ὠκεανοῖο κατὰ πλατὺ χεῦμα φέρονται\nἄστρα κατερχομένοιο ποτὶ κνέφας Ὠρίωνος·\nδείδιε δʼ ἐν φρεσὶ σῇσιν ἰσημερίην ἀλεγεινήν,\nᾗ ἔνι συμφορέονται ἀνʼ εὐρέα βένθεα πόντου\nἔκποθεν ἀΐσσουσαι ὑπὲρ μέγα λαῖτμα θύελλαι,\nἢ ὅτε Πληιάδων πέλεται δύσις, ἥν ῥα καὶ αὐτὴν\nδείδιθι μαιμώωσαν ἔσω ἁλὸς ἠδὲ καὶ ἄλλα\nἄστρα, τά που μογεροῖσι πέλει δέος ἀνθρώποισι\nδυόμενʼ ἢ ἀνιόντα κατὰ πλατὺ χεῦμα θαλάσσης.\nὣς εἰπὼν κύσε παῖδα καὶ οὐκ ἀνέεργε κελεύθου\nἱμείροντα μόθοιο δυσηχέος· ὃς δʼ ἐρατεινὸν\nμειδιόων ἐπὶ νῆα θοῶς ὥρμαινε νέεσθαι.\nἀλλά μιν εἰσέτι μητρὸς ἐνὶ μεγάροισιν ἔρυκε\nδακρυόεις ὀαρισμὸς ἐπισπεύδοντα πόδεσσιν.\nὡς δʼ ὅτε τις θοὸν ἵππον ἐπὶ δρόμον ἰσχανόωντα\nεἴργει ἐφεζόμενος, ὁ δʼ ἐρυκανόωντα χαλινὸν\nδάπτει ἐπιχρεμέθων, στέρνον δέ οἱ ἀφριόωντος\nδεύεται, οὐδʼ ἵστανται ἐελδόμενοι πόδες οἴμης,\nπουλὺς δʼ ἀμφʼ ἔνα χῶρον ἐλαφροτάτοις ὑπὸ ποσσὶ\nταρφέα κινυμένοιο πέλει κτύπος, ἀμφὶ δὲ χαῖται\nῥώοντʼ ἐσσυμένοιο, κάρη δʼ εἰς ὕψος ἀείρει\nφυσιόων μάλα πολλά, νόος δʼ ἐπιτέρπετʼ ἄνακτος·\nὣς ἄρα κύδιμον υἷα μενεπτολέμου Ἀχιλῆος\nμήτηρ μὲν κατέρυκε, πόδες δέ οἱ ἐγκονέεσκον·\nἡ δὲ καὶ ἀχνυμένη περ ἑῷ ἐπαγάλλετο παιδί.\nὃς δέ μιν ἀμφικύσας μάλα μυρία κάλλιπε μούνην\nμυρομένην ἀλεγεινὰ φίλου κατὰ δώματα πατρός·\nοἵη δʼ ἀμφὶ μέλαθρα μέγʼ ἀσχαλόωσα χελιδὼν\nμύρεται αἰόλα τέκνα, τά που μάλα τετριγῶτα\nαἰνὸς ὄφις κατέδαψε καὶ ἤκαχε μητέρα κεδνήν,\nἡ δʼ ὁτέ μέν χήρην περιπἐπταται ἀμφὶ καλιήν,\nἄλλοτε δʼ εὐτύκτοισι περὶ προθύροισι ποτᾶται\nαἰνὰ κινυρομένη τεκέων ὕτερ· ὣς ἄρα κείνου\nμύρετο Δηιδάμεια, καὶ υἱέος ἄλλοτε μέν που\nεὐνὴν ἀμφιχυθεῖσα μέγʼ ἴαχεν, ἄλλοτε δʼ αὖτε\nκλαῖεν ἐπὶ φλιῇσι· φίλῳ δʼ ἐγκάτθετο κόλπῳ,\nεἴ τί οἱ ἐν μεγάροισι τετυγμένον ἦεν ἄθυρμα,\nᾦ ἔπι τυτθὸς ἐὼν ἀταλὰς φρένας ἰαίνεσκεν·\nἀμφὶ δέ οἱ καὶ ἄκοντα λελειμμένον εἴ που ἴδοιτο,\nταρφέα μιν φιλέεσκε, καὶ εἴ τί περ ἄλλο γοῶσα\nἔδρακε παιδὸς ἑοῖο δαΐφρονος. οὐδʼ ὅ γε μητρὸς\nἄσπετʼ ὀδυρομένης ἔτʼ ἐπέκλυεν, ἀλλʼ ἀπάτερθε\nβαῖνε θοὴν ἐπὶ νῆα· φέρον δέ μιν ὠκέα γυῖα\nἀστέρι παμφανόωντι πανείκελον. ἀμφὶ δʼ ἄρʼ αὐτῷ\nἕσπετʼ ὁμῶς Ὀδυσῆι δαΐφρονι Τυδέος υἱός,\nἄλλοι τʼ εἴκοσι φῶτες ἀρηράμενοι φρεσὶ θυμόν,\nτοὺς ἔχε κεδνοτάτους ἐν δώμασι Δηιδάμεια,\nκαί σφας ἐῷ πόρε παιδὶ θοοὺς ἔμεναι θεράποντας.\nοἱ τότʼ Ἀχιλλέος υἷα θρασὺν περιποιπνύεσκον\nἐσσύμενον ποτὶ νῆα διʼ ἄστεος· ὅς δʼ ἐνὶ μέσσοις\nἤιε καγχαλόων· κεχάροντο δὲ Νηρηῖναι\nἀμφὶ Θέτιν· καὶ δʼ αὐτὸς ἐγήθεε Κυανοχαίτης\nεἰσορόων Ἀχιλῆος ἀμύμονος ὄβριμον υἷα,\nὡς ἤδη πολέμοιο λιλαίετο δακρυόεντος\nκαίπερ ἐὼν ἔτι παιδνός, ἔτʼ ἄχνοος· ἀλλά μιν ἀλκὴ\nκαὶ μένος ὀτρύνεσκεν· ἑῆς δʼ ἐξέσσυτο πάτρης,\nοἶος Ἄρης, ὅτε μῶλον ἐπέρχεται αἱματόεντα\nχωόμενος δηίοισι, μέμηνε δέ οἱ μέγα θυμός,\nκαί οἱ ἐπισκύνιον βλοσυρὸν πέλει, ἀμφὶ δʼ ἄρʼ αὐτῷ\nὄμματα μαρμαίρουσιν ἴσον πυρί, ταὶ δέ παρειαὶ\nκάλλος ὁμοῦ κρυόεντι φόβῳ καταειμέναι αἰεὶ\nφαίνοντʼ ἐσσυμένου, τρομέουσι δὲ καὶ θεοὶ αὐτοί·\nτοῖος ἔην Ἀχιλῆος ἐῢς πάίς· οἱ δʼ ἀνὰ ἄστυ\nεὔχοντʼ ἀθανάτοισι σαωσέμεν ἐσθλὸν ἄνακτα\nἀργαλέου παλίνορσον ἀπʼ Ἄρεος· οἱ δʼ ἐσάκουσαν\nεὐχομένων· ὁ δὲ πάντας ὑπείρεχεν, οἵ οἱ ἕποντο.\nἐλθόντες δʼ ἐπὶ θῖνα βαρυγδούποιο θαλάσσης\nεὗρον ἔπειτʼ ἐλατῆρας ἐϋξόου ἔνδοθι νηὸς\nἱστία τʼ ἐντύνοντας ἐπειγομένους τʼ ἀνὰ νῆα·\nαἶψα δʼ ἐν αὐτοὶ ἔβαν· τοὶ δʼ ἔκτοθι πείσματʼ ἔλυσαν\nεὐνάς θʼ, αἳ νήεσσι μέγα σθένος αἰὲν ἕπονται.\nτοῖσι δʼ ἄρʼ εὐπλοΐην πόσις ὤπασεν Ἀμφιτρίτης\nπροφρονέως· μάλα γάρ οἱ ἐνὶ φρεσὶ μέμβλετʼ Ἀχαιῶν\n]τειρομένων ὑπὸ Τρωσὶ καὶ Εὐρυπύλῳ μεγαθύμῳ.\nοἱ δʼ Ἀχιλήιον υἷα παρεζόμενοι ἑκάτερθε\nτέρπεσκον μύθοισιν ἑοῦ πατρὸς ἔργʼ ἐνέποντες,\nὅσσα τʼ ἀνὰ πλόον εὐρὺν ἐμήσατο καὶ ποτὶ γαίῃ\nΤηλέφου ἀγχεμάχοιο, καὶ ὁππόσα Τρῶας ἔρεξεν\nἀμφὶ πόλιν Πριάμοιο φέρων κλέος Ἀτρείδῃσι·\nτοῦ δʼ ἄρʼ ἰαίνετο θυμὸς ἐελδομένοιο καὶ αὐτοῦ\nπατρὸς ἀταρβήτοιο κλέος καὶ κῦδος ἀρέσθαι.\nἥ δέ που ἐν θαλάμοισιν ἀκηχεμένη περὶ παιδὶ\nἐσθλὴ Δηιδάμεια πολύστονα δάκρυα χεῦε,\nκαί οἱ ἐνὶ φρεσὶ θυμὸς ὑπʼ ἀργαλέῃσιν ἀνίῃς\nτήκεθʼ ὅπως ἀλαπαδνὸς ἐπʼ ἀνθρακίῃσι μόλιβδος\nἠὲ τρύφος κηροῖο· γόος δέ μιν οὔποτʼ ἔλειπε\nδερκομένην ἐπὶ πόντον ἀπείριτον· οὕνεκα μήτηρ\nἄχνυθʼ ἐῷ περὶ παιδί, καὶ ἢν ἐπὶ δαῖτʼ ἄφίκηται\nτηλόθι κεκλόμενος φίλου ἀνδρὸς ἐς ἀλλότριον δῶ.\nκαί ῥά οἱ ἱστία νηὸς ἀπόπροθι πολλὸν ἰούσης\nἤδη ἀπεκρύπτοντο καὶ ἠέρι φαίνεθʼ ὁμοῖα·\nἀλλʼ ἡ μὲν στονάχιζε πανημερίη γοόωσα.\nνηῦς δʼ ἔθεεν κατὰ πόντον ἐπισπομένου ἀνέμοιο\nτυτθὸν ἐπιψαύουσα πολυρροθίοιο θαλάσσης·\nπορφύρεον δʼ ἑκάτερθε περὶ τρόπιν ἔβραχε κῦμα·\nαἶψα δὲ νηῦς μέγα λαῖτμα διήνυσε ποντοποροῦσα.\nἀμφὶ δέ οἱ πέσε νυκτὸς ἔπι κνέφας· ἡ δʼ ὑπʼ ἀήτῃ\nπλῶε κυβερνήτῃ τε διαπρήσσουσα θαλάσσης\nβένθεα· θεσπεσίη δὲ πρὸς οὐρανὸν ἤλυθεν Ἠώς.\nτοῖσι δʼ ἄρʼ Ἰδαίων ὀρέων φαίνοντο κολῶναι\nΧρῦσά τε καὶ Σμίνθειον ἕδος καὶ Σιγιὰς ἄκρη\nτύμβος τʼ Αἰακίδαο δαΐφρονος· ἀλλά μιν οὔτι\nυἱὸς Λαέρταο πύκα φρονέων ἐνὶ θυμῷ\nδεῖξε Νεοπτολέμῳ, ἵνα οἱ μὴ πένθος ἀέξῃ\nθυμὸς ἐνὶ στήθεσσι. παρημείβοντο δὲ νήσους\nαἶψα Καλυδναίας· Τένεδος δʼ ἀπελείπετʼ ὀπίσσω·\nφαίνετο δʼ αὖτʼ Ἐλεοῦντος ἕδος, τόθι Πρωτεσιλάου\nσῆμα πέλει πτελέῃσι κατάσκιον αἰπεινῇσιν,\nαἵ ῥʼ ὁπότʼ ἀθρήσωσιν ἀνερχόμεναι δαπέδοιο\nἼλιον, αὐτίκα τῇσι θοῶς αὐαίνεται ἄκρα.\nνῆα δʼ ἐρεσσομένην ἄνεμος φέρεν ἀγχόθι Τροίης·\nἵκετο δʼ ᾗχι καὶ ἄλλαι ἔσαν παρὰ θίνεσι νῆες\nἈργείων, οἵ τῆμος ὀϊζυρῶς πονέοντο\nμαρνάμενοι περὶ τεῖχος, ὅπερ πάρος αὐτοὶ ἔδειμαν\nνηῶν ἔμμεναι ἕρκος ἐϋσθενέων θʼ ἅμα λαῶν\nἐν πολέμῳ· τὸ δʼ ἄρʼ ἤδη ὑπʼ Εὐρυπύλοιο χέρεσσι\nμέλλεν ἀμαλδύνεσθαι ἐρειπόμενον ποτὶ γαίῃ,\nεἰ μὴ ἄρʼ αἶψʼ ἐνόησε κραταιοῦ Τυδέος υἱὸς\nβαλλόμενʼ ἕρκεα μακρά· θοῆς δʼ ἄφαρ ἔκθορε νηός,\nθαρσαλέως δʼ ἐβόησεν, ὅσον χάδε οἱ κέαρ ἔνδον·\nὦ φίλοι, ἦ μέγα πῆμα κυλίνδεται Ἀργείοισι\nσήμερον· ἀλλʼ ἄγε θάσσον ἐς αἰόλα τεύχεα δύντες\nἴομεν ἐς πολέμοιο πολυκμήτοιο κυδοιμόν·\nἤδη γὰρ πύργοισιν ἐφʼ ἡμετέροισι μάχονται\nΤρῶες ἐϋπτόλεμοι, τοὶ δὴ τάχα τείχεα μακρὰ\nῥηξάμενοι πυρὶ νῆας ἐνιπρήσουσι μάλʼ αἰνῶς·\nνῶϊν δʼ οὐκέτι νόστος ἐελδομένοις ἀνὰ θυμὸν\nἔσσεται· ἀλλὰ καὶ αὐτοὶ ὑπέρ μόρον αἶψα δαμέντες\nκεισόμεθʼ ἐν Τροίῃ, τεκέων ἑκὰς ἠδὲ γυναικῶν.\nὣς φάτο· τοὶ δʼ ὤκιστα θοῆς ἐκ νηὸς ὄρουσαν\nπανσυδίῃ· πάντας γὰρ ἕλε τρόμος εἰσαΐοντας\nνόσφι Νεοπτολέμοιο δαΐφρονος, οὕνεκʼ ἐῴκει\nπατρὶ φίλῳ μέγα κάρτος· ἔρως δέ οἱ ἔμπεσε χάρμης.\nκαρπαλίμως δʼ ἵκοντο ποτὶ κλισίην Ὀδυσῆος·\nἡ γὰρ ἔην ἄγχιστα νεὼς κυανοπρώροιο·\nπολλὰ δʼ ἄρʼ ἐξημοιβὰ παραυτόθι τεύχεα κεῖτο,\nἠμὲν Ὀδυσσῆος πυκιμήδεος ἠδὲ καὶ ἄλλων\nἀντιθέων ἑτάρων, ὁπόσα κταμένων ἀφέλοντο.\nἔνθʼ ἐσθλὸς μὲν ἔδυ καλὰ τεύχεα, τοὶ δὲ χέρεια\nδῦσαν, ὅσοις ἀλαπαδνὸν ὑπὸ κραδίῃ πέλεν ἦτορ·\nαὐτὰρ Ὀδυσσεὺς δύσαθʼ ἅ οἱ Ἰθάκηθεν ἕποντο·\nδῶκε δὲ Τυδείδῃ Διομήδεϊ κάλλιμα τεύχη\nκεῖνα, τὰ δὴ Σώκοιο βίην εἴρυσσε πάροιθεν·\nυἱὸς δʼ αὖτʼ Ἀχιλῆος ἐδύσατο τεύχεα πατρός,\nκαί οἱ φαίνετο πάμπαν ἀλίγκιος· ἀμφὶ δʼ ἐλαφρὰ\nἩφαίστου παλάμῃσι περὶ μελέεσσιν ἀρήρει,\nκαίπερ ἐόνθʼ ἑτέροισι πελώρια· τῷ δʼ ἅμα πάντα\nφαίνετο τεύχεα κοῦφα· κάρη γε μὲν οὔτι βάρυνε\nπήληξ οὐ παλάμῃσιν ἐπέβρισεν δόρυ μακρὸν\nΠηλιάς, ἀλλά ἑ χερσὶ καὶ ἠλίβατόν περ ἐοῦσαν\nῥηιδίως ἀνάειρεν ἔθʼ αἵματος ἰσχανόωσαν.\nἈργείων δέ μιν ὅσσοι ἐπέδρακον, οὔτι δύναντο\nκαίπερ ἐελδόμενοι σχεδὸν ἐλθέμεν, οὕνεκʼ ἄρʼ αὐτοὺς\nπᾶν περὶ τεῖχος ἔτειρε βαρὺς πολέμοιο κυδοιμός·\nὡς δʼ ὅτʼ ἀνʼ εὐρέα πόντον ἐρημαίῃ περὶ νήσῳ\nἀνθρώπων ἀπάτερθεν ἐεργμένοι ἀσχαλόωσιν\nἀνέρες, οὕς τʼ ἀνέμοιο καταιγίδες ἀντιόωσαι\nεἴργουσιν μάλα πολλὸν ἐπὶ χρόνον, οἱ δʼ ἀλεγεινοὶ\nνηὶ περιτρωχῶσι, καταφθινύθει δʼ ἄρα πάντα\nἤια, τειρομένοισι δʼ ἐπιπνεύσῃ λιγὺς οὖρος·\nὣς ἄρʼ Ἀχαιῶν ἔθνος ἀκηχέμενον τὸ πάροιθεν\nἀμφὶ Νεοπτολέμοιο βίῃ κεχάροντο μολόντι\nἐλπόμενοι στονόεντος ἀναπνεύσειν καμάτοιο.\nὄσσε δέ οἱ μάρμαιρεν ἀναιδέος εὖτε λέοντος,\nὅς τε κατʼ οὔρεα μακρὰ μέγʼ ἀσχαλόων ἐνὶ θυμῷ\nἔσσυται ἀγρευτῇσιν ἐναντίον, οἵ τέ οἱ ἤδη\nἄντρῳ ἐπεμβαίνωσιν ἐρύσσασθαι μεμαῶτες\nσκύμνους οἰωθέντας ἑῶν ἀπὸ τῆλε τοκήων\nβήσσῃ ἐνὶ σκιερῇ, ἑ δʼ ἄρʼ ὑψόθεν ἔκ τινος ἄκρης\nἀθρήσας ὀλοοῖσιν ἐπέσσυται ἀγρευτῇσι\nσμερδαλέον βλοσυρῇσιν ὑπαὶ γενύεσσι βεβρυχώς·\nὥς ἄρα φαίδιμος υἱὸς ἀταρβέος Αἰακίδαο\nθυμὸν ἐπὶ Τρώεσσιν ἐϋπτολέμοισιν ὄρινεν·\nοἴμησεν δʼ ἄρα πρῶτον, ὅπῃ μάλα δῆρις ὀρώρει\nἄμ πεδίον· τῇ γάρ φρεσὶν ἔλπετο τεῖχος Ἀχαιῶν\nῥηίτερον δηΐοισι κατὰ κλόνον ἐσσυμένοισιν,\nοὕνεκʼ ἀκιδνοτέρῃσιν ἐπάλξεσιν ἠρήρειστο.\nσὺν δέ οἱ ἄλλοι ἔβαν μέγα μαιμώωντες Ἄρηι·\nεὗρον δʼ Εὐρύπυλον κρατερόφρονα, τῷ δʼ ἅμʼ ἑταίρους\nπύργῳ ἐπεμβεβαῶτας, ὀϊομένους περὶ θυμῷ\nῥήξειν τείχεα μακρὰ καὶ Ἀργείους ἀπολέσσειν\nπανσυδίῃ· τοῖς δʼ οὔτι θεοὶ τελέεσκον ἐέλδωρ·\nἀλλά σφεας Ὀδυσεύς τʼ ἠδὲ σθεναρὸς Διομήδης\nἰσόθεός τε Νεοπτόλεμος δῖός τε Λεοντεὺς\nἄψ ἀπὸ τείχεος ὦσαν ἀπειρεσίοις βελέεσσιν.\nὡς δʼ ὅτʼ ἀπὸ σταθμοῖο κύνες μογεροί τε νομῆες\nκάρτεϊ καὶ φωνῇ κρατεροὺς δεύουσι λέοντας\nπάντοθεν ἐσσύμενοι, τοὶ δʼ ὄμμασι γλαυκιόωντες\nστρωφῶντʼ ἔνθω καὶ ἔνθα λιλαιόμενοι μέγα θυμῷ\nπόρτιας ἠδὲ βόας μετὰ γαμφηλῇσι λαφύξαι,\nἀλλὰ καὶ ὣς εἴκουσι κυνῶν ὑπὸ καρτεροθύμων\nσευόμενοι, μάλα γάρ σφιν ἐπαΐσσουσι νομῆες·\nβαιόν, ὅσον τις ἵησι χερὸς περιμήκεα λᾶαν·\n\nοὐ γὰρ Τρῶας ἔα νηῶν ἀπονόσφι φέβεσθαι\nΕὐρύπυλος, δηίων δὲ μάλα σχεδὸν ὀτρύνεσκε\nμίμνειν, εἰσόκε νῆας ἕλῃ καὶ πάντας ὀλέσσῃ\nἈργείους· Ζεὺς γάρ οἱ ἀπειρέσιον βάλε κάρτος.\nαὐτίκα δʼ ὀκριόεσσαν ἑλὼν καὶ ἀτειρέα πέτρην\nἧκεν ἐπεσσυμένως κατὰ τείχεος ἠλιβάτοιο·\nσμερδαλέον δʼ ἄρα πάντα περιπλατάγησε θέμεθλα\nἕρκεος αἰπεινοῖο· δέος δʼ ἕλε πάντας Ἀχαιοὺς\nτείχεος ὡς ἤδη συνοχωκότος ἐν κονίῃσιν.\nἀλλʼ οὐδʼ ὣς ἀπόρουσαν ἀταρτηροῖο κυδοιμοῦ,\nἀλλʼ ἔμενον θώεσσιν ἐοικότες ἠὲ λύκοισι,\nμήλων ληιστῆρσιν ἀναιδέσιν, οὕς τʼ ἐν ὄρεσσιν\nἄντρων ἐξελάσωσιν ὁμῶς κυσὶν ἀγροιὼται\nἱέμενοι σκύμνοισι φόνον στονόεντα βαλέσθαι\nἐσσυμένως, τοὶ δʼ οὔτι βιαζόμενοι βελέεσσι\nχάζοντʼ, ἀλλὰ μένοντες ἀμύνουσιν τεκέεσσιν·\nὥς οἵ ἀμυνόμενοι νηῶν ὕπερ ἠδὲ καὶ αὐτῶν\nμίμνον ἐν ὑσμίνῃ· τοῖς δʼ Εὐρύπυλος θρασυχάρμης\nἠπείλει μέγα πᾶσι νεῶν προπάροιθε θοάων·\nἆ δειλοὶ καὶ ἄναλκιν ἐνὶ φρεσὶ θυμὸν ἔχοντες,\nοὐκ ἄν δὴ βελέεσσι νεῶν ἄπο ταρβήσαντα\nἠλάσατʼ, εἰ μὴ τεῖχος ἐμὴν ἀπέρυκεν ὁμοκλήν·\nνῦν δέ μοι εὖτε λέοντι κύνες πτώσσοντες ἐν ὕλῃ\nμάρνασθʼ ἔνδον ἐόντες ἀλευόμενοι φόνον αἰπύν·\nἤν δέ ποτʼ ἐκ νηῶν ἐς Τρώιον οὖδας ἵκησθε,\nὡς τὸ πάρος μεμαῶτες ἐπὶ μόθον, οὔ νύ τις ὑμέας\nῥύσεται ἐκ θανάτοιο δυσηχέος, ἀλλʼ ἅμα πάντες\nκείσεσθʼ ἐν κονίῃσιν ἐμεῦ ὕπο δῃωθέντες.\nὣς ἔφατʼ ἀκράαντον ἱεὶς ἔπος· οὐδέ τι ᾔδη\nὅττι ῥά οἱ μέγα πῆμα κυλίνδετο βαιὸν ἄπωθεν\nχερσὶ Νεοπτολέμοιο θρασύφρονος, ὅς μιν ἔμελλε\nδάμνασθʼ οὐ μετὰ δηρὸν ὑπʼ ἔγχεϊ μαιμώωντι\nοὐδὲ μὲν οὐδὲ τότʼ ἔσκεν ἄτερ κρατεροῖο πόνοιο,\nἀλλʼ ἄρα Τρῶας ἔναιρεν ἀφʼ ἕρκεος· οἱ δʼ ἐφέβοντο\nβαλλόμενοι καθύπερθε· περικλονέοντο δʼ ἀνάγκῃ\nΕὐρυπύλῳ· πάντας γὰρ ἀνιηρὸν δέος ᾕρει·\nὡς δʼ ὅτε νηπίαχοι περὶ γούνασι πατρὸς ἑοῖο\nπτώσσουσι βροντὴν μεγάλου Διὸς ἀμφὶ νέφεσσι\nῥηγνυμένην, ὅτε δεινὸν ἐπιστοναχίζεται αἰθήρ·\nὣς ἄρα Τρώιοι υἷες ἐν ἀνδράσι Κητείοισιν\nἀμφὶ μέγαν βασιλῆα Νεοπτόλεμον φοβέοντο\nπᾶν θʼ ὅ τι χερσὶν ἕηκεν· ἐς ἰθὺ γὰρ ἔπτατο πῆμα,\nδυσμενέων κεφαλῇσι φέρον πολύδακρυν Ἅρηα.\nοἱ δʼ ἄρʼ ἀμηχανὶῃ βεβολημένοι ἔνδοθεν ἦτορ\nΤρῶες ἔφαντʼ Ἀχιλῆα πελώριον εἰσοράασθαι\nαὐτὸν ὁμῶς τεύχεσσι· καὶ ἀμφασίην ἀλεγεινὴν\nκεῦθον ὑπὸ κραδίῃ, ἵνα μὴ δέος αἰνὸν ἵκηται\nἐς φρένα Κητείων μηδʼ Εὐρυπύλοιο ἄνακτος·\nαὐτοῦ δʼ ἄλλοθεν ἄλλος ἀπειρέσιον τρομέοντες\nμεσσηγὺς κακότητος ἔσαν κρυεροῦ τε φόβοιο·\nαἰδὼς γὰρ κατέρυκεν ὁμῶς καὶ δεῖμʼ ἀλεγεινόν.\nὡς δʼ ὅτε παιπαλόεσσαν ὁδὸν κάτα ποσσὶν ἰόντες\nἀνέρες ἀθρήσωσιν ἀπʼ οὔρεος ἀΐσσοντα\nχείμαρρον, καναχὴ δὲ περιβρομέει περὶ πέτῃ,\nοὐδʼ ἔτι οἱ μεμάασιν ἀνὰ ῥόον ἠχὴεντα\nδύμεναι ἐγκονέοντες, ἐπεὶ παρὰ ποσσὶν ὄλεθρον\nδερκόμενοι τρομέουσι καὶ οὐκ ἀλέγουσι κελεύθου·\nὣς ἅρα Τρῶες ἔμιμνον ἐελδόμενοί περ ἀλύξαι\n\nτεῖχος ὔπʼ Ἀργείων· τοὺς δʼ Εὐρύπυλος θεοειδὴς\nαἰὲν ἐποτρύνεσκε ποτὶ κλόνον· ἦ γὰρ ἐώλπει\nπολλοὺς δηϊόωντα πελώριον ἐν δαῒ φῶτα\nχεῖρα καμεῖν καὶ κάρτος· ὁ δʼ οὐκ ἀπέληγε μόθοιο.\nτῶν δʼ ἄρʼ Ἀθηναίη κρατερὸν πόνον εἰσορόωσα\nκάλλιπεν Οὐλύμποιο θυωδέος αἰπὰ μέλαθρα·\nβῆ δʼ ἄρʼ ὑπὲρ κορυφὰς ὀρέων· οὐδʼ ἴχνεσι γαίης\nψαῦε μέγʼ ἐγκονέουσα· φέρεν δέ μιν ἱερὸς ἀὴρ\nεἰδομένην νεφέεσσιν, ἐλαφροτέρην δʼ ἀνέμοιο.\nΤροίην δʼ αἶψʼ ἀφίκανε, πόδας δʼ ἐπέθηκε κολώνῃ\nΣιγέου ἠνεμόεντος· ἐδέρκετο δʼ ἔνθεν ἀϋτὴν\nἀγχεμάχων ἀνδρῶν, κύδαινε δὲ πολλὸν Ἀχαιούς.\nυἱὸς δʼ αὖτʼ Ἀχιλῆος ἔχεν πολὺ φέρτατον ἄλλων\nθάρσος ὁμοῦ καὶ κάρτος, ἅ τʼ ἀνδράσιν εἰς ἕν ἰόντα\nτεύχουσιν μέγα κῦδος· ὁ δʼ ἀμφοτέροισι κέκαστο,\nοὕνεκʼ ἔην Διὸς αἷμα, φίλῳ δʼ ἤικτο τοκῆι·\nτῷ καὶ ἄτρεστος ἐὼν πολέας κτάνεν ἀγχόθι πύργων.\nὡς δʼ ἁλιεὺς κατὰ πόντον ἀνὴρ λελιημένος ἄγρης\nτεύχων ἰχθύσι πῆμα φέρει μένος Ἡφαίστοιο\nνηὸς ἑῆς ἔντοσθε, διεγρομένῃ δʼ ὑπʼ ἀϋτμῇ\nμαρμαίρει περὶ νῆα πυρὸς σέλας, οἱ δὲ κελαίνης\nἐξ ἁλὸς ἀΐσσουσι μεμαότες ὕστατον αἴγλην\nεἰσιδέειν, τοὺς γάρ ῥα τανυγλώχινι τριαίνῃ\nκτείνει ἑπεσσυμένους, γάνυται δέ οἱ ἦτορ ἐπʼ ἄγρῃ·\nὣς ἄρα κύδιμος υἱὸς ἐϋπτολέμου Ἀχιλῆος\nλαΐνεον περὶ τεῖχος ἐδάμνατο δήϊα φῦλα\nἀντἲ ἐπεσσυμένων· πονέοντο δὲ πάντες Ἀχαιοὶ\nἄλλοι ὁμῶς ἄλλῃσιν ἐπάλξεσιν· ἔβραχε δʼ εὐρὺς\nαἰγιαλὸς καὶ νῆες, ἐπεστενάχοντο δὲ μακρὰ\nτείχεα βαλλομένων. κάματος δʼ ὑπεδάμνατο λαοὺς\nἄσπετος ἀμφοτέρωθε, λύοντο δὲ γυῖα καὶ ἀλκὴ\nαἰζηῶν· ἀλλʼ οὔτι μενεπτολέμου Ἀχιλῆος\nἄμφεχεν υἱέα δῖον, ἐπεὶ δέ οἱ ὄβριμον ἦτορ\nπάμπαν ἔην ἄτρυτον, ἀνιηρὸν δέος οὔτι\nἥψατο μαρναμένοιο· μένος δʼ ἀκάμαντι ἐῴκει\nἀενάῳ ποταμῷ, τὸν ἀπειρεσίη πυρὸς ὁρμὴ\nοὔποτʼ ἰοῦσʼ ἐφόβησε, καὶ εἰ μέγα μαίνετʼ ἀήτης\nἩφαίστου κλονέων ἱερὸν μένος, ἤν γὰρ ἵκηται\nἐγγὺς ἐπὶ προχοῇσι μαραίνεται, οὐδέ οἱ ἀλκὴ\nἅψασθʼ ἀργαλέη σθένει ὕδατος ἀκαμάτοιο·\nὥς ἄρα Πηλείδαο δαΐφρονος υἱέος ἐσθλοῦ\nοὔτε μόγος στονόεις οὔτʼ ἄρ δέος ἥψατο γούνων\nαἰὲν ἐρειδομένοιο καὶ ὀτρύνοντος ἑταίρους.\nοὐ μὴν οὐδὲ βέλος κείνου χρόα καλὸν ἵκανε\nπολλῶν βαλλομένων· ἀλλʼ ὡς νιφάδες περὶ πέτρην\nπολλάκις ἠίχθησαν ἐτώσια· πάντα γὰρ εὐρὺ\nεἶργε σάκος βριαρή τε κόρυς, κλυτὰ δῶρα θεοῖο·\nτοῖς ἐπικαγχαλόων κρατερὸς πάϊς Αἰακίδαο\nφοίτα μακρὰ βοῶν περὶ τείχεϊ πολλὰ κελεύων\nἐς μόθον Ἀργείοισιν ἀταρβέσιν, οὕνεκα πάντων\nπολλὸν ἔην ὄχʼ ἄριστος, ἔχεν δʼ ἔτι θυμὸν ὁμοκλῆς\nλευγαλέης ἀκόρητον, ἑοῦ δʼ ἄρα μήδετο πατρὸς\nτίσεσθʼ ἀλγινόεντα φόνον· κεχάροντο δʼ ἄνακτι\nΜυρμιδόνες· στυγερὴ δὲ πέλεν περὶ τεῖχος ἀϋτή.\nἝνθα δύω κτάνε παῖδε πολυχρύσοιο Μέγητος,\nὅς γόνος ἔσκε Δύμαντος, ἔχεν δʼ ἐρικυδέας υἷας,\nεἰδότας εἶ μὲν ἄκοντα βαλεῖν, εὖ δʼ ἵππον ἐλάσσαι\nἐν πολέμῳ καὶ μακρὸν ἐπισταμένως δόρυ πῆλαι,\nτοὺς τέκε οἱ Περίβοια μιῇ ὠδῖνι παρʼ ὄχθῃς\nΣαγγαρίου, Κέλτον τε καὶ Εὔβιον· οὐδʼ ἀπόναντο\nὄλβου ἀπειρεσίοιο πολὺν χρόνον, οὕνεκα Μοῖραι\nπαῦρον ἐπὶ σφίσι πάγχυ τέλος βιότοιο βάλοντο·\nἄμφω δʼ ὡς ἴδον ἦμαρ ὁμῶς, ὥς κάτθανον ἄμφω\nχερσὶ Νεοπτολέμοιο θρασύφρονος, ὃς μὲν ἄκοντι\nβλήμενος ἐς κραδίην, ὁ δὲ χερμαδίῳ ἀλεγεινῷ\nκὰκ κεφαλῆς· βριαρὴ δὲ περιθραυσθεῖσα καρήνῳ,\nἐθλάσθη τρυφάλεια καὶ ἐγκέφαλον συνέχευεν.\nἀμφὶ δʼ ἄρα σφίσι φῦλα περικτείνοντο καὶ ἄλλων\nμυρία δυσμενέων· μέγα δʼ Ἄρεος ἔργον ὀρώρει,\nμέσφʼ ὅτε δὴ βουλυτὸς ἐπήλυθεν, ἤνυτο δʼ ἠὼς\nἀμβροσίη, καὶ λαὸς ἀταρβέος Εὐρυπύλοιο\nχάσσατο τυτθὸν ἄπωθε νεῶν· οἱ δʼ ἀγχόθι πύργων\nβαιὸν ἀνέπνευσαν· καὶ δʼ αὐτοὶ Τρώιοι υἷες\nἀμπαύοντο μόθοιο δυσηχέος, οὕνεκʼ ἐτύχθη\nφύλοπις ἀργαλέη περὶ τείχεϊ. καί νύ χʼ ἅπαντες\nἈργεῖοι τότε νηυσὶν ἐπὶ σφετέρῃσιν ὄλοντο,\nεἰ μὴ Ἀχιλλῆος κρατερὸς πάϊς ἤματι κείνῳ\nδυσμενέων ἀπάλαλκε πολὺν στρατὸν ἠδὲ καὶ αὐτὸν\nΕὐρύπυλον. τῷ δʼ αἶψα γέρων σχεδὸν ἤλυθε Φοῖνιξ,\nκαί μιν ἰδὼν θάμβησεν ἐοικότα Πηλείωνι·\nἀμφὶ δέ οἱ μέγα χάρμα καὶ ἄσπετον ἄλγος ἵκανεν,\nἄλγος μὲν μνησθέντι ποδώκεος ἀμφʼ Ἀχιλῆος,\nχάρμα δʼ ἄρʼ, οὕνεκά οἱ κρατερὸν παῖδʼ εἰσενόησε·\nκλαῖε δʼ ὅ γʼ ἀσπασίως, ἐπεὶ οὔποτε φῦλʼ ἀνθρώπων\nνόσφι γόου ζώουσι, καὶ εἴ ποτε χάρμα φέρονται.\nἀμφεχύθη δέ οἱ, εὖτε πατὴρ περὶ παιδὶ χυθείη,\nὅς τε θεῶν ἰότητι πολὺν χρόνον ἄλγἐ ἀνατλὰς\nἔλθῃ ἑὸν ποτὶ δῶμα φίλῳ μέγα χάρμα τοκῆι·\nὣς ὁ Νεοπτολέμοιο κάρη καὶ στήθεα κύσσεν\nἀμφιχυθείς, καὶ τοῖον ἀγασσάμενος φάτο μῦθον·\nχαῖρέ μοι, ὦ τέκος ἐσθλὸν Ἀχιλλέος, ὅν ποτʼ ἔγωγε\nτυτθὸν ἐόντʼ ἀτίταλλον ἐν ἀγκοίνῃσιν ἐμῇσι\nπροφρονέως· ὁ δʼ ἄρʼ ὦκα θεῶν ἐρικυδέϊ βουλῇ\nἔρνος ὅπως ἐριθηλὲς ἀέξετο· καί οἱ ἔγωγε\nγήθεον εἰσορόων ἠμὲν δέμας ἠδὲ καὶ ἀλκήν·\nἔσκε δέ μοι μέγʼ ὄνειαρ· ἴσον δέ ἑ παιδὶ τίεσκον\nτηλυγέτῳ· ὁ δʼ ἄρʼ ἶσον ἑῷ πατρὶ τῖεν ἐμὸν κῆρ·\nκείνῳ μὲν γὰρ ἔγωγε πατήρ, ὁ δʼ ἄρʼ υἱὸς ἔμοιγε\nἔσκε νόῳ· φαίης κεν ἰδὼν ἑνὸς αἵματος εἶναι\nεἵνεχʼ ὁμοφροσύνης· ἀρετῇ δʼ ὅ γε φέρτερος ἦεν\nπολλόν, ἐπεὶ μακάρεσσι δέμας καὶ κάρτος ἐῴκει.\nτῷ σύγε πάμπαν ἔοικας· ἐγὼ δʼ ἄρα κεῖνον ὀΐω\nζωὸν ἔτʼ Ἀργείοισι μετέμμεναι· οὗ μʼ ἄχος ὀξὺ\nἀμφέχει ἤματα πάντα, λυγρῷ δʼ ἐπὶ γήραϊ θυμὸν\nτείρομαι· ὡς ὄφελόν με χυτὴ κατὰ γαῖα κεκεύθει\nκείνου ἔτι ζώοντος· ὁ καὶ πέλει ἀνέρι κῦδος\nκηδεμονῆος ἑοῦ ὑπὸ χείρεσι ταρχυθῆναι.\nἀλλά, τέκος, κείνου μὲν ἐγὼν οὐ λήσομαι ἦτορ\nἀχνύμενος· σὺ δὲ μήτι χαλέπτεο πένθεϊ θυμόν·\nἀλλʼ ἄγε Μυρμιδόνεσσι καὶ ἱπποδάμοισιν Ἀχαιοῖς\nτειρομένοις ἐπάμυνε μέγʼ ἀμφʼ ἀγαθοῖο τοκῆος\nχωόμενος δηίοισι· κλέος δέ τοι ἔσσεται ἐσθλὸν\nΕὐρύπυλον δαμάσαντι μάχης ἀκόρητον ἐόντα·\nτοῦ γὰρ ὑπέρτερός ἐσσι καὶ ἔσσεαι, ὅσσον ἀρείων\nσεῖο πατὴρ κείνοιο πέλεν μογεροῖο τοκῆος.\nὣς φάμενον προσέειπε πάϊς ξανθοῦ Ἀχιλῆος·\nὦ γέρον, ἡμετέρην ἀρετὴν ἀνὰ δηϊοτῆτα\nαἶσα διακρινέει κρατερὴ καὶ ὑπέρβιος Ἄρης.\nὣς εἰπὼν αὐτῆμαρ ἐέλδετο τείχεος ἐκτὸς\nσεύεσθʼ ἐν τεύχεσσιν ἑοῦ πατρός· ἀλλά μιν ἔσχε\nνύξ, ἥ τʼ ἀνθρώποισι λύσιν καμάτοιο φέρουσα\nἔσσυτʼ ἀπʼ ὠκεανοῖο καλυψαμένη δέμας ὄρφνῃ.\nἈργείων δέ μιν υἷες ἴσον κρατερῷ Ἀχιλῆι\nκύδαινον παρὰ νηυσὶ γεγηθότες, οὕνεκʼ ἄρʼ αὐτοὺς\nθαρσαλέους κατέτευξεν ἰὼν ἐπὶ δῆριν ἑτοίμως·\nτοὔνεκά μιν τίεσκον ἀγακλειτοῖς γεράεσσιν\nἄσπετα δῶρα διδόντες, ἅ τʼ ἀνέρι πλοῦτον ὀφέλλει·\nοἱ μὲν γὰρ χρυσόν τε καὶ ἄργυρον, οἱ δὲ γυναῖκας\nδμωίδας, οἱ δʼ ἄρα χαλκὸν ἀάσπετον, οἱ δὲ σίδηρον,\nἄλλοι δʼ οἶνον ἐρυθρὸν ἐν ἀμφιφορεῦσιν ὄπασσαν\nἵππους τʼ ὠκύποδας καὶ ἀρήϊα τεύχεα φωτῶν\nφάρεά τʼ εὐποίητα γυναικῶν κάλλιμα ἔργα·\nτοῖς ἔπι θυμὸν ἴαινε Νεοπτολέμοιο φίλον κῆρ.\nκαί ῥʼ οἱ μὲν δόρποιο ποτὶ κλισίῃσι μέλοντο\nυἱὸν Ἀχιλλῆος θεοειδέα κυδαίνοντες\nἶσον ἐπουρανίοισιν ἀτειρέσι· τῷ δʼ Ἀγαμέμνων\nπόλλʼ ἐπικαγχαλόων τοῖον ποτὶ μῦθον ἔειπεν·\nἀτρεκέως πάϊς ἐσσὶ θρασύφρονος Αἰακίδαο,\nὦ τέκος, οὕνεκά οἱ κρατερὸν μένος ἠδὲ καὶ εἶδος\nκαὶ μέγεθος καὶ θάρσος ἰδὲ φρένα ἔνδον ἔοικας·\nτῷ σοι ἐγὼ μέγα θυμὸν ἰαίνομαι· ἦ γὰρ ἔολπα\nσῇσιν ὑπαὶ παλάμῃσι καὶ ἔγχεϊ δήϊα φῦλα\nκαὶ Πριάμοιο πόληα περικλειτὴν ἐναρίξαι,\nοὕνεκα πατρὶ ἔοικας· ἐγὼ δʼ ἄρα κεῖνον ὀΐω\nεἰσοράαν παρὰ νηυσίν, ὅτε Τρώεσσιν ὁμόκλα\nχωόμενος Πατρόκλοιο δεδουπότος· ἀλλʼ ὁ μὲν ἤδη\nἐστὶ σὺν ἀθανάτοισι· σὲ δʼ ἐκ μακάρων προέηκε\nσήμερον Ἀργείοισιν ἀπολλυμένοις ἐπαμῦναι.\nὣς φάμενον προσέειπεν Ἀχιλλέος ὄβριμος υἱός·\nεἴθε μιν, ὦ Ἀγάμεμνον, ἔτι ζώοντα κίχανον,\nὄφρα καὶ αὐτὸς ἄθρησεν ἑὸν θυμήρεα παῖδα\nοὔτι καταισχύνοντα βίην πατρός, ὥσπερ ὀΐω\nἔσσεσθʼ, ἤν με σάωσιν ἀκηδέες Οὐρανίωνες.\nὣς ἄρʼ ἔφη πινυτῇσιν ἀρηράμενος φρεσὶ θυμόν·\nλαοὶ δʼ ἀμφιέποντες ἐθάμβεον ἀνέρα δῖον.\nἀλλʼ ὅτε δὴ δόρποιο καὶ εἰλαπίνης κορέσαντο,\nδὴ τότʼ ἄρʼ Αἰακίδαο θρασύφρονος ὄβριμος υἱὸς\nἀνστὰς ἐκ δόρποιο ποτὶ κλισίην ἀφίκανε\nπατρὸς ἑοῦ. τὰ δὲ πολλὰ δαϊκταμένων ἡρώων\nἔντεά οἱ παρέκεινθʼ· αἱ δʼ ἀμφί μιν ἄλλοθεν ἄλλαι\nχήρην ληιάδες κλισίην ἐπιπορσύνεσκον\nὡς ζώοντος ἄνακτος· ὁ δʼ ὡς ἴδεν ἔντεα Τρώων\nκαὶ δμωάς, στονάχησεν· ἔρως δέ μιν εἷλε τοκῆος·\nὡς δʼ ὅτʼ ἀνὰ δρυμὰ πυκνὰ καὶ ἄγκεα ῥωπήεντα\nσμερδαλέοιο λέοντος ὑπʼ ἀγρευτῇσι δαμέντος\nσκύμνος ἐς ἄντρον ἵκηται ἐΰσκιον, ἀμφὶ δὲ πάντῃ\nταρφέα παπταίνει κενεὸν σπέος, ἀθρόα δʼ αὐτοῦ\nὀστέα δερκόμενος κταμένων πάρος οὐκ ὀλίγων περ\nἵππων ἠδὲ βοῶν μεγάλʼ ἄχνυται ἀμφὶ τοκῆος·\nὣς ἄρα θαρσαλέοιο πάϊς τότε Πηλείδαο\nθυμὸν ἐπαχνώθη· δμωαὶ δέ μιν ἀμφαγάσαντο·\nκαὶ δʼ αὐτὴ Βρισηίς, ὅτʼ ἔδρακεν υἱ̓͂ Ἀχιλῆος,\nἄλλοτε μὲν θυμῷ μέγʼ ἐγήθεεν, ἄλλοτε δʼ αὖτε\nἄχνυτʼ Ἀχιλλῆος μεμνημένη· ἐν δέ οἱ ἦτορ\nἀμφασίῃ βεβόλητο κατὰ φρένας, ὡς ἐτεόν περ\nαὐτοῦ ἔτι ζώοντος ἀταρβέος Αἰακίδαο.\nΤρῶες δʼ αὖτʼ ἀπάνευθε γεγηθότες ὄβριμον ἄνδρα\nΕὐρύπυλον κύδαινον ἐνὶ κλισίῃσι καὶ αὐτοί,\nὁππόσον Ἕκτορα δῖον, ὅτʼ Ἀργείους ἐδάϊζε\nῥυόμενος πτολίεθρον ἑὸν καὶ κτῆσιν ἅπασαν.\nἀλλʼ ὅτε δὴ μερόπεσσιν ἐπὶ γλυκὺς ἤλυθεν ὕπνος,\nδὴ τότε Τρώιοι υἷες ἰδʼ Ἀργεῖοι μενεχάρμαι\nνόσφι φυλακτήρων εὗδον βεβαρηότες ὕπνῳ.\nἦμος δʼ ἠελίοιο φάος περικίδνατο γαῖαν\nἐκ περάτων ἀνιόντος, ὅθι σπέος Ἠριγενείης,\nδὴ τότε που Τρῶες καὶ Ἀχαιῶν ὄβριμοι υἷες\nθωρήσσονθʼ ἑκάτερθεν ἐπειγόμενοι ποτὶ δῆριν·\nκαὶ τοὺς μὲν πάϊς ἐσθλὸς Ἀχιλλέος ὀτρύνεσκεν\nἀντιάαν Τρώεσσιν ἀταρβέα θυμὸν ἔχοντας,\nτοὺς δʼ ἄρα Τηλεφίδαο μέγα σθένος· ἦ γὰρ ἐώλπει\nτεῖχος μὲν χαμάδις βαλέειν νῆάς τʼ ἀμαθῦναι\nἐν πυρὶ λευγαλέῳ, λαοὺς δʼ ὑπὸ χερσὶ δαΐξαι.\nἀλλά οἱ ἐλπωρὴ μὲν ἔην ἐναλίγκιος αὔρῃ\nμαψιδίῃ· κῆρες δὲ μάλα σχεδὸν ἑστηυῖαι\nπολλὸν καγχαλάσκον ἐτώσια μητιόωντι.\nκαὶ τότε Μυρμιδόνεσσιν Ἀχιλλέος ἄτρομος υἱὸς\nθαρσαλέον φάτο μῦθον ἐποτρύνων πονέεσθαι·\nκέκλυτέ μευ, θεράποντες, ἀρήϊον ἐν φρεσὶ θυμὸν\nθέντες, ἵνʼ Ἀργείοισιν ἄκος πολέμου ἀλεγεινοῦ\nδυσμενέεσσι δὲ πῆμα γενώμεθα· μηδέ τις ἡμέων\nταρβείτω· κρατερὴ γὰρ ἄδην ἐκ θάρσεος ἀλκὴ\nγίνεται ἀνθρώποισι· δέος δὲ βίην ἀμαθύνει\nκαὶ νόον· ἀλλʼ ἄγε πάντες ἐς Ἄρεα καρτύνασθε,\nὄφρα μὴ ἀμπνεύσῃ Τρώων στρατός, ἀλλʼ Ἀχιλῆα\nφαίη ἔτι ζώοντα μετέμμεναι Ἀργείοισιν.\nὣς εἰπὼν ὤμοισι πατρώια δύσατο τεύχη\nπάντοθε μαρμαίροντα· Θέτις δʼ ἠγάλλετο θυμῷ\nἐξ ἁλὸς εἰσορόωσα μέγα σθένος υἱωνοῖο.\nκαί ῥα θοῶς οἴμησε πρὸ τείχεος αἰπεινοῖο\nἐμβεβαὼς ἵπποισιν ἑοῦ πατρὸς ἀθανάτοισιν·\nοἷος δʼ ἐκ περάτων ἀναφαίνεται ὠκεανοῖο\nἠέλιος θηητὸν ἐπὶ χθόνα πῦρ ἀμαρύσσων,\nπῦρ, ὅτε οἱ πώλοισι καὶ ἅρματι συμφέρετʼ ἀστὴρ\nΣείριος, ὅς τε βροτοῖσι φέρει πολυκηδέα νοῦσον·\nτοῖος ἐπὶ Τρώων στρατὸν ἤιεν ὄβριμος ἥρως\nυἱὸς Ἀχιλλῆος· φόρεον δέ μιν ἄμβροτοι ἵπποι,\nτούς οἱ ἐελδομένῳ νηῶν ἄπο λαὸν ἐλάσσαι\nὤπασεν Αὐτομέδων· ὃς γάρ σφεας ἡνιόχευεν·\nἵπποι δʼ αὖτʼ ἐχάρησαν ἑὸν φορέοντες ἄνακτα\nεἴκελον Αἰακίδῃ· τῶν δʼ ἄφθιτον ἦτορ ἐώλπει\nἔμμεναι ἀνέρα κεῖνον Ἀχιλλέος οὔτι χερείω.\nὣς δὲ καὶ Ἀργεῖοι μέγα καγχαλόωντες ἄγερθεν\nἀμφὶ Νεοπτολέμοιο βίην ἄμοτον μεμαῶτες\nλευγαλέοις σφήκεσσιν ἐοικότες, οὕς τε κλονήσῃ\n\nχηραμοῦ ἐκποτέονται, ἐελδόμενοι χρόα θεῖναι\nἀνδρόμεον, πάντες δὲ περὶ στέγος ὁρμαίνοντες\nτεύχουσιν μέγα πῆμα παρεσσυμένοισι βροτοῖσιν\nὣς οἵ γʼ ἐκ νηῶν καὶ τείχεος ἐξεχέοντο\nμαιμώωντες Ἄρηι· πολὺς δʼ ἐστείνετο χῶρος.\nπᾶν πεδίον δʼ ἀπάνευθεν ἐλάμπετο τεύχεσι φωτῶν\nἠελίου καθύπερθεν ἀπείριτα μαρμαίροντος·\nοἷον δὲ νέφος εἶσι διʼ ἠέρος ἀπλήτοιο\nπνοιῇσιν μεγάλῃσιν ἐλαυνόμενον Βορέαο,\nἦμος δὴ νιφετός τε πέλει καὶ χείματος ὥρη\nἀργαλέη, πάντῃ δὲ περιστέφει οὐρανὸν ὄρφνη·\nὣς τῶν πλήθετο γαῖα συνερχομένων ἑκάτερθε\nνηῶν βαιὸν ἄπωθε· κόνις δʼ εἰς οὐρανὸν εὐρὺν\nπέπτατʼ ἀειρομένη· κανάχιζε δὲ τεύχεα φωτῶν,\nσὺν δὲ καὶ ἅρματα πολλά· διεσσύμενοι δʼ ἐπὶ μῶλον\nἵπποι ἐπεχρεμέτιζον· ἐὴ δʼ ἐκέλευεν ἔκαοτον\nἀλκὴ ἀνιηρὴν ἐς φύλοπιν ὀτρύνουσα.\nὡς δʼ ὅτε κύματα μακρὰ δύο κλονέουσιν ἀῆται\nσμερδαλέον βρομέοντες ἀνὰ πλατὺ χεῦμα θαλάσσης\nἔκποθεν ἀλλήλοισι περιρρηγνύντες ἀέλλας,\nὁππότε χεῖμʼ ἀλεγεινὸν ἀλεγεινὸν ἀν̔ εὐρέα βένθεα πόντου\nμαίνετʼ, ἀμαιμακέτη δὲ περιστένει Ἀμφιτρίτη\nκύμασι λευγαλέοισι, τὰ δʼ ἄλλοθεν ἄλλα φέρονται\nοὔρεσιν ἠλιβάτοισιν ἐοικότα, τῶν δʼ ἀλεγεινὴ\nὀρνυμένων ἑκάτερθε πέλει κατὰ πόντον ἰωή·\nὣς οἳ γʼ ἀμφοτέρωθεν ἐπʼ Ἄρεα συμφορέοντο\nσμερδαλέον μεμαῶτες· ἔρις δʼ ὀρόθυνε καὶ ἀλκὴ.\nσὺν δʼ ἔβαλον βροντῇσιν ἐοικότες ἤ στεροπῇσιν,\nαἵ τε μέτα κτυπέουσι διʼ ἠέρος, ὁππότʼ ἀῆται\nλάβροι ἐριδμαίνωσι, καὶ ὁππότε λάβρον ἀέντες\nσὺν νέφεα ῥήξωσι Διὸς μέγα χωομένοιο\nἀνδράσιν, οἵ τʼ ἐρίτιμον ὑπὲρ Θέμιν ἔργα κάμωνται·\nὣς οἵ γʼ ἀλλήλοισιν ἐπέχραον· ἔγχεϊ δʼ ἔγχος\nσυμφέρετʼ, ἀσπίδι δʼ ἀσπίς, ἐπʼ ἀνέρα δʼ ἤιεν ἀνὴρ.\nπρῶτος δʼ ὄβριμος υἱὸς ἐϋπτολέμου Ἀχιλῆος\nδάμνατʼ ἐῢν Μελανῆα καὶ ἀγλαὸν Ἀλκιδάμαντα\nυἷας Ἀλεξινόμοιο δαΐφρονος, ὅς τʼ ἐνὶ κοίλῃ\nΚαύνῳ ναιετάασκε διειδέος ἀγχόθι λίμνης\nἼμβρῳ ὑπὸ νιφόεντι παραὶ ποσὶ Ταρβήλοιο.\nκτεῖνε δὲ Κασσάνδροιο θοὸν ποσὶ παῖδα Μένητα,\nὃν τέκε δῖα Κρέουσα παρὰ προχοῇς ποταμοῖο\nΛίνδου ἐϋρρείταο, μενεπτολέμων ὅθι Καρῶν\nπείρατα καὶ Λυκίης ἐρικύδεος ἄκρα πέλονται.\nεἷλε δʼ ἄρʼ αἰχμητῆρα Μόρυν Φρυγίηθε μολόντα·\nτῷ δʼ ἄρʼ ὁμῶς Πόλυβόν τε καὶ Ἱππομέδοντα κατέκτα,\nτὸν μὲν ὑπὸ κραδίην, τὸν δʼ ἐς κληῖδα τυχήσας·\nδάμνατο δʼ ἄλλοθεν ἄλλον· ἐπέστενε δʼ αἶα νέκυσσι\nΤρώων· οἱ δʼ ὑπόεικον ἐοικότες αὐαλέοισι\nθάμνοις, οὓς ὀλοοῖο πυρὸς κατεδάμνατʼ ἀϋτμὴ\nῥηιδίως ἐπιόντος ὀπωρινοῦ Βορέαο·\nὣς τοῦ ἐπεσσυμένοιο κατηρείποντο φάλαγγες.\nΑἰνείας δʼ ἐδάμασσεν Ἀριστόλοχον μενεχάρμην\nπλήξας χερμαδίῳ κατὰ κράατος· ἐν δʼ ἄρʼ ἔθλασσεν\nὀστέα σὺν πήληκι· λίπεν δʼ ἄφαρ ὀστέα θυμός.\nΤυδείδης δʼ Εὔμαιον ἕλεν θοόν, ὅς ῥά τʼ ἔναιε\nΔάρδανον αἰπήεσσαν, ἵνʼ Ἀγχίσαο πέλονται\nεὐναί, ὅπου Κυθέρειαν ἐν ἀγκοίνῃσι δάμασσεν.\nἔνθʼ Ἀγαμέμνων κτεῖνεν ἐῢν Στράτον· οὐδʼ ὅ γε Θρῄκην\nἵκετʼ ἀπὸ πτολέμοιο, φίλης δʼ ἑκὰς ἔφθιτο πάτρης.\nΜηριόνης δʼ ἐδάμασσε Χλέμον Πεισήνορος υἷα\nἀντιθέου Γλαύκοιο φίλον καὶ πιστὸν ἑταῖρον\nὅς ῥά τε ναιετάασκε παρὰ προχοῇς Λιμυροῖο,\nκαί ῥά μιν ὡς βασιλῆα περικτίονες τίον ἄνδρες\nΓλαύκου ἀποκταμένοιο καὶ οὐκέτι κοιρανέοντος,\nπάντες, ὅσοι Φοίνικος ἕδος περὶ πάγχυ νέμοντο\nαἰπύ τε Μασσικύτοιο ῥίον ῥωχμόν τε Χιμαίρης.\nἄλλος δʼ ἄλλον ἔπεφνε κατὰ μόθον· ἐν δʼ ἄρα τοῖσιν\nΕὐρύπυλος πολέεσσι κακὰς ἐπὶ κῆρας ἴαλλε\nδυσμενέσιν· πρῶτον δὲ μενεπτόλεμον κατέπεφνεν\nΕὔρυτον, αὐτάρ ἔπειτα Μενοίτιον αἰολομίτρην,\nἀντιθέους ἑτάρους Ἐλεφήνορος· ἀμφὶ δʼ ἄρα σφὶν\nἍρπαλον, ὅς ῥʼ Ὀδυσῆος ἐΰφρονος ἔσκεν ἑταῖρος·\nἀλλʼ ὁ μὲν οὖν ἀπάτερθεν ἔχεν πόνον, οὐδʼ ἐπαμύνειν\nἔσθενεν ᾧ θεράποντι δεδουπότι· τοῦ δʼ ἄρʼ ἐταῖρος\nἌντιφος ὀβριμόθυμος ἀποκταμένοιο χολώθη,\nκαὶ βάλεν Εὐρυπύλοιο καταντίον· ἀλλά μιν οὔτι\nοὔτασεν, οὕνεκά οἱ κρατερόν δόρυ τυτθὸν\nἔμπεσε Μελανίωνι δαΐφρονι, τόν ποτε μήτηρ\nγείνατο πὰρ προχοῇσιν ἐϋρρείταο Καΐκου\nΚλείτη καλλιπάρῃος ὑποδμηθεῖσʼ Ἐρυλάῳ.\nΕὐρύπυλος δʼ ἑτάροιο χολωσάμενος κταμένοιο\nἈντίφῳ αἷψʼ ἐπόρουσεν· ὁ δʼ ἔκφυγε ποσσὶ θοοῖσιν\nἐς πληθὺν ἑτάρων· κρατερὸν δέ μιν οὔτι δάμασσεν\nἔγχος Τηλεφίδαο δαΐφρονος, οὕνεκʼ ἔμελλεν\nἀργαλέως ὀλέεσθαι ὑπʼ ἀνδροφόνοιο Κύκλωπος\nὕστερον· ὣς γάρ που στυγερῇ ἐπιήνδανε Μοίρῃ.\nΕὐρύπυλος δʼ ἑτέρωθεν ἐπῴχετο· τοῦ δʼ ὑπὸ δουρὶ\nαἰὲν ἐπεσσυμένοιο κατήριπε πουλὺς ὅμιλος·\nἠΰτε δένδρεα μακρὰ βίῃ δμηθέντα σιδήρου\nοὔρεσιν ἐν λασίοισιν ἀναπλήσωσι φάραγγας\nκεκλιμένʼ ἄλλοθεν ἄλλα κατὰ χθονός· ὣς ἄρʼ Ἀχαιοὶ\nδάμναντʼ Εὐρυπύλοιο δαΐφρονος ἐγχείῃσι,\nμέσφʼ ὅτε οἱ κίεν ἄντα μέγα φρονέων ἐνὶ θυμῷ\nυἱὸς Ἀχιλλῆος. τώ δʼ ἄμφω δούρατα μακρὰ\nἐν παλάμῃσι τίνασσον ἐπί σφισι μαιμώωντες·\nΕὐρύπυλος δέ ἑ πρῶτος ἀνειρόμενος προσέειπε·\nτίς πόθεν εἰλήλουθας ἐναντίον ἄμμι μάχεσθαι;\nἦ σε πρὸς Ἄϊδα Κῆρες ἀμείλικτοι φορέουσιν·\nοὐ γάρ τίς μʼ ὑπάλυξεν ἐν ἀργαλέῃ ὑσμίνῃ·\nἀλλά μοι ὅσσοι .ἔναντα λιλαιόμενοι μαχέσασθαι\nδεῦρο κίον, πάντεσσι φάνον στονόεντʼ ἐφέηκα\nἀργαλέως, πάντων δὲ παρὰ Ξάνθοιο ῥέεθρα\nὀστέα τε σάρκας τε κύνες διὰ πάντʼ ἐδάσαντο.\nἀλλά μοι εἰπέ, τίς ἐσσι, τίνος δʼ ἐπαγάλλεαι ἵπποις;\nὣς φάμενον προσέειπεν Ἀχιλλέος ὄβριμος υἱός·\nτίπτε μʼ ἐπισπεύσοντα ποτὶ κλόνον αἱματόεντα\nἐχθρὸς ἐὼν ὡς εἴ τε φίλα φρονέων ἐρεείνεις\nεἰπέμεναι γενεήν, ἥνπερ μάλα πολλοὶ ἴσασιν;\nυἱὸς Ἀχιλλῆος κρατερόφρονος, ὅς τε τοκῆα\nσεῖο πάροιθʼ ἐφόβησε βαλὼν περιμήκεϊ δουρί·\nκαί νύ κέ μιν θανάτοιο κακαὶ περὶ Κῆρες ἔμαρψαν,\nεἰ μή οἱ στονόεντα θοῶς ἰήσατʼ ὄλεθρον.\nἵπποι δʼ , οἳ φορέουσιν, ἐμοῦ πατρὸς ἀντιθέοιο,\nοὓς τέκεθʼ Ἅρπυια Ζεφύρῳ πάρος εὐνηθεῖσα,\nοἵ τε καὶ ἀτρύγετον πέλαγος διὰ ποσσὶ θέουσιν\nἀκρονυχὶ ψαύοντες, ἴσον δʼ ἀνέμοισι φέρονται.\nνῦν δʼ ἐπεὶ οὖν γενεὴν ἐδάη ἵππων τε καὶ αὐτοῦ,\nκαὶ δόρατος πείρησαι ἀτειρέος ἡμετέροιο\nγνώμεναι ἄντα βίην· γενεὴ δέ οἱ ἐν κορυφῇσι\nΠηλίου αἰπεινοῖο τομὴν ὅθι λεῖπε καὶ ὕλην.\nἦ ῥα καὶ ἐξ ἵππων χαμάδις θόρε κύδιμος ἀνήρ\nπάλλων ἐγχείην περιμήκετον· ὃς δʼ ἑτέρωθεν\nχερσὶν ὑπὸ κρατερῇσιν ἀπειρεσίην λάβε πέτρην,\nκαί ῥα Νεοπτολέμοιο κατʼ ἀσπίδος ἧκε φέρεσθαι\nχρυσείης. τὸν δʼ οὔτι προσεσσυμένη στυφέλιξεν,\nἀλλʼ ἅτε πρὼν εἱστήκει ἀπείριτος οὔρεϊ μακρῷ,\nτόν ῥα διιπετέων ποταμῶν μένος οὐδʼ ἅμα πάντων\nἄψ ὦσαι δύναται, ὁ γὰρ ἔμπεδον ἐρρίζωται·\nὣς μένεν ἄτρομος αἰὲν Ἀχιλλέος ὄβριμος υἱός.\nἀλλʼ οὐδʼ ὣς τάρβησε θρασὺ σθένος Εὐρυπύλοιο\nἄσχετον υἱ̓͂ Ἀχελῆος, ἐπεί ῥά μιν ὀτρύνεσκε\nθάρσος ἐὸν καὶ κῆρες· ὑπὸ κραδίῃσι δὲ θυμὸς\nἔζεεν ἀμφοτέροισι· περὶ σφίσι δʼ αἰόλα τεύχη\nἔβραχεν· οἱ δʼ ἅτε θῆρες ἐπῄεσαν ἀλλήλοισι\nσμερδαλέοι, τοῖσίν τε κατʼ οὔρεα δῆρις ἀέξει,\nὁππότε λευγαλέῳ λιμῷ βεβολημένοι ἦτορ\nἢ βοὸς ἢ ἐλάφοιο περὶ κταμένου πονέωνται\nἄμφω παιφάσσοντες, ἐπικτυπέουσι δὲ βῆσσαι\nμαρναμένων· ὣς οἴ γε συνῄεσαν ἀλλήλοισι\nδῆριν συμφορέοντες ἀμείλιχον. ἀμφὶ δὲ μακραὶ\nλαῶν ἀμφοτέρωθεν ἄσην πονέοντο φάλαγγες\nἐς μόθον· ἀργαλέη δὲ περὶ σφίσι δῆρις ὀρώρει.\nοἱ δʼ ἀνέμων ῥιπῇσιν ἐοικότες αἰψηρῇσι\nσύν ῥʼ ἔβαλον μελίῃσι μεμαότες αἷμα κεδάσσαι\nἀλλήλων· τοὺς δʼ αἰὲν ἐποτρύνεσκεν Ἐνυὼ\nἐγγύθεν ἱσταμένη· τοὶ δʼ οὐκ ἀπέληγον ὀμοκλῆς,\nἀλλά σφεας ἐδάϊζον ἐς ἀσπίδας, ἄλλοτε δʼ αὖτε\nοὔταζον κνημῖδας ἰδʼ ὑψιλόφους τρυφαλείας·\nκαί τις καὶ χροὸς ἥψατʼ ἐπεὶ πόνος αἰνὸς ἔπειγε\nθαρσαλέους ἥρωας· ἔρις δʼ ἐπετέρπετο θυμῷ\nκείνους εἰσορόωσα· πολὺς δʼ ἐξέρρεεν ἱδρὼς\nἀμφοτέρων· οἱ δʼ αἰὲν ἐκαρτύνοντο μένοντες·\nἄμφω γὰρ μακάρων ἔσαν αἵματος· οἱ δʼ ἀπʼ Ὀλύμπου—\nοἱ μὲν γὰρ κύδαινον Ἀχιλλέος ὄβριμον υἷα,\nοἱ δʼ αὖτʼ Εὐρύπυλον θεοειδέα· τοὶ δʼ ἑκάτερθεν\nμάρναντʼ ἀκμήτοισιν ἐειδόμενοι σκοπέλοισιν\nἠλιβάτων ἀρέων· μέγα δʼ ἔβραχον ἀμφοτέρωθεν\nθεινόμεναι μελίῃσι θάμʼ ἀσπίδες· ὀψὲ δὲ μακρὴ\nΠηλιὰς Εὐρυπύλοιο διήλυθεν ἀνθερεῶνος\nπολλὰ πονησαμένη· τοῦ δʼ ἔκχυτο φοίνιον αἷμα\nἐσσυμένως· ψυχὴ δὲ διʼ ἕλκεος ἐξεποτήθη\nἐκ μελέων ὀλοὴ δὲ κατʼ ὀφθαλμῶν πέσεν ὄρφνη.\nἤριπε δʼ ἐν τεύχεσσι κατὰ χθονός, ἠΰτε βλωθρὴ\nἢ πίτυς ἤ ἐλάτη κρυεροῦ Βορέαο βίηφιν\nἐκ ῥιζέων ἐριποῦσα· τόσην ἐπικάππεσε γαῖαν\nΕὐρυπύλοιο δέμας· μέγα δʼ ἔβραχε Τρώιον οὖδας\nκαὶ πεδίον. Χλοερὴ δὲ θοῶς κατεχεύατο νεκρῷ\nἀχροίη καὶ καλὸν ἀπημάλδυνεν ἔρευθος.\nτῷ δʼ ἐπικαγχαλόων μεγάλʼ εὔχετο καρτερός ἥρως·\nΕὐρύπυλʼ, ἦπου ἔφης Δαναῶν νέας ἠδὲ καὶ αὐτοὺς\nδῃώσειν καὶ πάντας ἀϊζυρῶς ἀπολέσσειν\nἡμέας· ἀλλὰ σοὶ οὔτι θεοὶ τελέεσκον ἐέλδωρ,\nἀλλʼ ὑπʼ ἐμοί δʼ ἐδάμασσε καὶ ἀκάματόν περ ἐόντα\nπατρὸς ἐμοῖο μέγʼ ἔγχος, ὅπερ βροτὸς οὔτις ἀλύξει\nἡμῖν ἄντα μολὼν οὐδʼ εἰ παγχάλκεος ἦεν.\nἦ ῥα καὶ ἐκ νέκυος περιμήκετον εἴρυσεν αἰχμὴν\nἐσσυμένως· Τρῶες δὲ μέγʼ ἔτρεσαν εἰσορόωντες\nἀνέρα καρτερόθυμον· ὁ δʼ αὐτίκα τεύχἐ ἀπούρας\nδῶκε θοοῖς ἑτάροισι φέρειν ποτὶ νῆας Ἀχαιῶν·\nαὐτὸς δʼ ἐς θοὸν ἅρμα θορὼν καὶ ἀτειρέας ἵππους\nἤιεν, οἷός τʼ εἶσι διʼ αἰθέρος ἀπλήτοιο\nἐκ Διὸς ἀκαμάτοιο σὺν ἀστεροπῇσι κεραυνός,\nὅν τε περιτρομέουσι καὶ ἀθάνατοι κατιόντα\nνόσφι Διὸς μεγάλοιο, ὁ δʼ ἐσσύμενος ποτὶ γαῖαν\nδένδρεά τε ῥήγνυσι καὶ οὔρεα παιπαλόεντα·\nὣς ὁ θοῶς Τρώεσσιν ἐπέσσυτο πῆμα κορύσσων·\nδάμνατο δʼ ἄλλοθεν ἄλλος, ὅσους κίχον ἄμβροτοι ἵπποι·\nπλήθετο δὲ χθονὸς οὖδας, ἄδην δʼ ἐρυθαίνετο λύθρῳ.\nὡς δʼ ὅτε μυρία φύλλα κατʼ οὔρεος ἐν βήσσῃσι\nταρφέα πεπτηῶτα χυτὴν κατὰ γαῖαν ἐρέψῃ·\nὣς Τρώων τότε λαὸς ἀάσπετος ἐν χθονὶ κεῖτο\nχερσὶ Νεοπτολέμοιο καὶ Ἀργείων ἐριθύμων,\nὧν ἄπλετον μετὰ χερσὶν ὑπέρρεεν αἷμα κελαινὸν\nἀνδρῶν ἠδʼ ἵππων· μάλα δʼ ἄντυγες ἀμφʼ ὀχέεσσι\nκινύμεναι δεύοντο περὶ στροφάλιγξιν ἑῇσι.\nκαί νύ κε Τρώιοι υἷες ἔσω πυλέων ἀφίκοντο,\nπόρτιες εὖτε λέοντα φοβεύμεναι ἢ σύες ὄμβρον,\nεἰ μὴ Ἄρης ἀλεγεινὸς ἀρηγέμεναι μενεαίνων\nΤρωσὶ φιλοπτολέμοισι κατήλυθεν Οὐλύμποιο\nκρύβδʼ ἄλλων μακάρων· φόρεον δέ μιν ἐς μόθον ἵπποι\nαἴθων καὶ Φλόγιος, Κόναβος δʼ ἐπὶ τοῖσι Φόβος τε,\nτοὺς Βορέῃ κελάδοντι τέκε βλοσυρῶπις Ἐριννὺς\nπῦρ ὀλοὸν πνείοντας· ὑπέστενε δʼ αἰόλος αἰθὴρ\nἐσσυμένων ποτὶ δῆριν. ὁ δʼ ὀτραλέως ἀφίκανεν\nἐς Τροίην· ὑπὸ δʼ αἶα μέγʼ ἔκτυπε θεσπεσίοισιν\nἵππων ἀμφὶ πόδεσσι· μολὼν δʼ ἄγχιστα κυδοιμοῦ\nπῆλε δόρυ βριαρόν· μέγα δʼ ἴαχε Τρωσὶ κελεύων\nἀντιάαν δηίοισι κατὰ κλόνον· οἱ δʼ ἀΐοντες\nθεσπεσίην ὄπα πάντες ἐθάμβεον· οὐ γὰρ ἴδοντο\nἄμβροτον ἀθανάτοιο θεοῦ δέμας οὐδὲ μὲν ἵππους·\nἠέρι γὰρ κεκάλυπτο. νόησε δὲ θέσκελον αὐδὴν\nἔκποθεν ἀΐσσουσαν ἄδην εἰς οὔατα Τρώων\nἀντιθέου Ἑλένοιο κλυτὸς νόος· ἐν δʼ ἄρα θυμῷ\nγήθησεν καὶ λαὸν ἀπεσσύμενον μέγʼ ἀΰτει·\nἆ δειλοί, τί φέβεσθε φιλοπτολέμου Ἀχιλῆος\nυἱέα θαρσαλέον; θνητός νύ τίς ἐστι καὶ αὐτός,\nοὐδέ οἱ ἶσον Ἄρηι πέλει σθένος, ὃς μέγʼ ἀρήγει\nἧμιν ἐελδομένοισι· βοᾷ δʼ ὅ γε μακρὰ κελεύων\nμάρνασθʼ Ἀργείοισι κατὰ κλόνον· ἀλλʼ ἄγε θυμῷ\nτλῆτε φίλοι καὶ θάρσος ἐνὶ στήθεσσι βάλεσθε·\nοὐ γὰρ ἀμείνονα Τρωσὶν ὀΐομαι ἄλλον ἱκέσθαι\nἀλκτῆρα πτολέμοιο· τί γὰρ ποτὶ δῆριν Ἄρηος\nλώιον, εὖτε βροτοῖσι κορυσσομένοις ἐπαμύνει;\nὅς νῦν ἦμιν ἵκανεν ἐπίρροθος· ἀλλὰ καὶ αὐτοὶ\nμνήσασθε πτολέμοιο, δέος δʼ ἀπὸ νόσφι βάλεσθε.\nὣς φάτο· τοὶ δʼ ἵσταντο καταντίον Ἀργείοισιν·\nἠΰτʼ ἐνὶ ξυλόχοισι κύνες κατέναντα λύκοιο\nφεύγοντες τὸ πάροιθε βίην τρέψωσι μάχεσθαι\nταρφέα μηλονόμοιο παροτρύνοντος ἔπεσσιν·\nὣς ἄρα Τρώιοι υἷες ἀνὰ μόθον αἰνὸν Ἄρηος\nδείματος ἐκτὸς ἔσαν· κατὰ δʼ ἀντίον ἀνέρος ἀνὴρ\nμάρνατο θαρσαλέως· περὶ δʼ ἔκτυπεν ἔντεα φωτῶν\nθεινόμενα ξιφέεσσι καὶ ἔγχεσι καὶ βελέεσσιν·\nαἰχμαὶ δʼ ἐς χρόα δῦνον· ἐδεύετο δʼ αἵματι πολλῷ\nδεινὸς Ἄρης· ὀλέκοντο δʼ ἀνὰ μόθον ἄλλος ἐπʼ ἄλλῳ\nμαρναμένων ἑκάτερθε· μάχη δʼ ἔχεν ἶσα τάλαντα.\nὡς δʼ ὁπότʼ αἰζηοὶ μεγάλης ἀνὰ γουνὸν ἀλωῆς\nὄρχατον ἀμπελόεντα διατμήξωσι σιδήρῳ\nσπερχόμενοι, τῶν δʼ ἶσον ἀέξεται εἰς ἔριν ἔργον,\nοὕνεκʼ ἴσοι τελέθουσιν ὁμηλικίῃ τε βίῃ τε·\nὣς τῶν ἀμφοτέρωθε μάχης ἀλεγεινὰ τάλαντα\nἶσα πέλεν· Τρῶες γὰρ ὑπέρβιον ἐνθέμενοι κῆρ\nμίμνον ἀταρβήτοιο πεποιθότες Ἄρεος ἀλκῇ;\nἈργεῖοι δ ἄρα παιδὶ μενεπτολέμου Ἀχιλῆος.\nκτεῖνον δʼ ἀλλήλους· ὀλοὴ δʼ ἀνὰ μέσσον Ἐνυὼ\nστρωφᾶτʼ ἀλγινόεντι λύθρῳ πεπαλαγμένη ὤμους\nκαὶ χέρας· ἐκ δέ οἱ αἰνὸς ἀπὸ μέλεων ῥέεν ἱδρώς·\nοὐδʼ ἑτέροισιν ἄμυνεν, ἴσῃ δʼ ἐπετέρπετο χάρμῃ\nἁζομένη φρεσὶν ᾗσι Θέτιν καὶ δῖον Ἄρηα.\nἔνθα Νεοπτόλεμος τηλέκλειτον Περιμήδεα\nδάμναθʼ, ὃς οἰκίʼ ἔναιε παρὰ Σμινθήιον ἄλσος·\nτῷ δʼ ἔπι Κέστρον ἔπεφνε μενεπτόλεμόν τε Φάληρον\nκαὶ κρατερὸν Περίλαον ἐϋμμελίην τε Μενάλκην,\nὃν τέκετʼ Ἰφιάνασσα παρὰ ζάθεον πόδα Κίλλης\nτεχνήεντι Μέδοντι δαήμονι τεκτοσυνάων·\nἀλλʼ ὁ μὲν οἴκοι ἔμιμνε φίλῃ ἐνὶ πατρίδι γαίῃ·\nπαιδὸς δʼ οὐκ ἀπόνητο· δόμον δέ οἱ ἔργα τε πάντα\nχηρωσταὶ μετόπισθεν ἀποφθιμένοιο δάσαντο\nΔηίφοβος δὲ Λυκῶνα μενεπτόλεμον κατέπεφνε\nτυτθὸν ὑπὲρ βουβῶνα τυχών· περὶ δʼ ἔγχεϊ μακρῷ\nἔγκατα πάντʼ ἐχύθησαν· ὅλη δʼ ἐξέσσυτο νηδύς.\nΑἰνείας δὲ Δύμαντα κατέκτανεν, ὃς τὸ πάροιθεν\nΑὐλίδα ναιετάασκε, συνέσπετο δʼ Ἀρκεσιλάῳ\nἐς Τροίην· ἀλλʼ οὔτι φίλην πάλιν ἔδρακε γαῖαν.\nΕὐρύαλος δʼ ἐδάμασσε βαλὼν ἀλεγεινὸν ἄκοντα\nἈστραῖον· τοῦ δʼ αἶψα διὰ στέρνοιο ποτήθη\nαἰχμὴ ἀνιηρή, στομάχου δʼ ἀπέκερσε κελεύθους\nἀνέρι κῆρα φέρουσα· μίγη δέ οἱ εἴδατα λύθρῳ.\nτοῦ δʼ ἄρα βαιὸν ἄπωθεν ἕλεν μεγάθυμος Ἀγήνωρ\nἹππομένην, Τεύκροιο δαΐφρονος ἐσθλὸν ἑταῖρον,\nτύψας ἐς κληῖδα θοῶς· σὺν δʼ αἵματι θυμὸς\nἔκθορεν ἐκ μελέων· ὀλοὴ δέ μιν ἀμφεχύθη νύξ.\nΤεύκρῳ δʼ ἔμπεσε πένθος ἀποκταμένου ἑτάροιο,\nκαὶ βάλεν ὠκὺν ὀϊστὸν Ἀγήνορος ἄντα τανύσσας·\nἀλλά οἱ οὔτι τύχησεν ἀλευαμένου μάλα τυτθόν·\nἔμπεσε δʼ ἐγγὺς ἐόντι δαΐφρονι Δηιοφόντῃ\nλαιὸν ἐς ὀφθαλμόν, διὰ δʼ οὔατος ἐξεπέρησε\nδεξιτεροῦ, γλήνην δὲ διέτμαγεν, οὕνεκα Μοῖραι\nἀργαλέον βέλος ὦσαν ὅπῃ φίλον· ὃς δʼ ἔτι ποσσὶν\nὀρθὸς ἀνασκαίρεσκε· βαλὼν δʼ ὅ γε δεύτερον ἰὸν\n\nλαιμῷ ἐπερροίζησε· διέθρισε δʼ αὐχένος ἶνας\nἄντικρυς ἀΐξας· τὸν δʼ ἀργαλέη κίχε Μοῖρα.\nἄλλος δʼ ἄλλῳ τεῦχε φόνον· κεχάροντο δὲ Κῆρες\nκαὶ Μόρος, ἀλγινόεσσα δʼ Ἔρις μέγα μαιμώωσα\nἤϋσεν μάλα μακρόν, Ἄρης δέ οἱ ἀντεβόησε\nσμερδαλέον, Τρώεσσι δʼ ἐνέπνευσεν μέγα θάρσος,\nἈργείοισι δὲ φύζαν, ἄφαρ δʼ ἐλέλιξε φάλαγγας.\nἀλλʼ οὐχ υἷα φόβησεν Ἀχιλλέος· ἀλλʼ ὅ γε μίμνων\nμάρνατο θαρσαλέως, ἐπὶ δʼ ἔκτανεν ἄλλον ἐπʼ ἄλλῳ·\nὡς δʼ ὅτε τις μυίῃσι περὶ γλάγος ἐρχομένῃσι\nχεῖρα περιρρίψῃ κοῦρος νέος, αἱ δʼ ὑπὸ πληγῇ\nτυτθῇ δαμνάμεναι σχεδὸν ἄγγεος ἄλλοθεν ἄλλαι\nθυμὸν ἀποπνείουσι, πάϊς δʼ ἐπιτέρπεται ἔργῳ·\nὣς ἄρα φαίδιμος υἱὸς ἀμειλίκτου Ἀχιλῆος\nγήθεεν ἀμφὶ νέκυσσι καὶ οὐκ ἀλέγιζεν Ἄρηος\nΤρωσὶν ἐποτρύνοντος· ἐτίνυτο δʼ ἄλλοθεν ἄλλον\nλαοῦ ἐπαΐσσοντος· ὅπως δʼ ἀνέμοιο θυέλλας\nμίμνῃ ἐπεσσυμένας ὄρεος μεγάλοιο κολώνη,\nὣς ἄρα μίμνεν ἄτρεστος. Ἄρης δέ οἱ ἐμμεμαῶτι\nχώετο, καί οἱ ἔμελλεν ἐναντία δηριάασθαι\nαὐτὸς ἀπορρίψας ἱερὸν νέφος, εἰ μὴ Ἀθήνη\nἔκποθεν Οὐλύμποιο θόρεν ποτὶ δάσκιον Ἴδην·\nἔτρεμε δὲ χθὼν δῖα καὶ ἠχήεντα ῥέεθρα\nΞάνθου· τόσσον ἔσεισε· δέος δʼ ἀμφέκλασε θυμὸν\nνυμφάων, φοβέοντο δʼ ὑπὲρ Πριάμοιο πόληος·\nτεύχεσι δʼ ἀμβροσίοισι περὶ στεροπαὶ ποτέοντο·\nσμερδαλέοι δὲ δράκοντες ἀπʼ ἀσπίδος ἀκαμάτοιο\nπῦρ ἄμοτον πνείεσκον· ἄνω δʼ ἔψαυε νέφεσσι\nθεσπεσίη τρυφάλεια. θοῷ δʼ ἤμελλεν Ἄρηι\nμάρνασθʼ ἐσσυμένως, εἰ μὴ Διὸς ἠῢ νόημα\nἀμφοτέρους ἐφόβησεν ἀπʼ αἰθέρος αἰπεινεῖο\nβροντήσας ἀλεγεινόν. Ἄρης δʼ ἀπεχάζετο χάρμης·\nδὴ γάρ οἱ μεγάλοιο Διὸς διεφαίνετο θυμός·\nἵκετο δʼ ἐς Θρῄκην δυσχείμερον, οὐδʼ ἔτι Τρώων\nμέμβλετό οἱ κατὰ θυμὸν ὑπέρβιον· οὐδὲ μὲν ἐσθλὴ\nΠαλλὰς ἔτʼ ἐν πεδίῳ Τρώων μένεν, ἀλλὰ καὶ αὐτὴ\nἷξεν Ἀθηναίων ἱερὸν πέδον. οἱ δʼ ἔτι χάρμης\nμνώοντʼ οὐλομένης· δεύοντο δὲ Τρώιοι υἷες\nἀλκῆς· Ἀργεῖοι δὲ μέγʼ ἱέμενοι πολέμοιο\nχαζομένοισιν ἕποντο κατʼ ἴχνιον, ἠΰτʼ ἀῆται\nνήεσιν ἐσσυμένῃς ὑπὶ λαίφεσιν εἰς ἁλὸς οἶδμα\nὄβριμον, ἢ θάμνοισι πυρὸς μένος, ἢ κεμάδεσσιν\nὀτρηροὶ κατʼ ὄρεσφι κύνες λελιημένοι ἄγρης·\nὣς Δαναοὶ δηίοισιν ἐπήιον, οὕνεκʼ ἄρʼ αὐτοὺς\nυἱὸς Ἀχιλλῆος μεγάλῳ δορὶ θαρσύνεσκε\nκτείνων ὅν κε κίχῃσι κατὰ κλόνον· οἱ δʼ ἐπὶ φύζαν\nχασσάμενοι κατέδυσαν ἐς ὑψίπυλον πτολίεθρον.\nἈργεῖοι δʼ ἄρα τυτθὸν ἀνέπνευσαν πολέμοιο\nἔλσαντες Πριάμοιο κατὰ πτόλιν ἔθνεα Τρώων,\nἄρνας ὅπως σταθμοῖσιν ἐπʼ οἰοπόλοισι νομῆες·\nὡς δʼ ὁπότʼ ἀμπνείωσι βόες μέγα κεκμηῶτες\nἄχθος ἀνειρύσσαντες ἄνω ποτὶ δύσβατον ἄκρην\nπυκνὸν ἀνασθμαίνοντες ὑπὸ ζυγόν· ὥς ἄρʼ Ἀχαιοὶ\nἄμπνεον ἐν τεύχεσσι κεκμηκότες. ἀμφὶ δὲ πύργους\nμάρνασθαι μεμαῶτες ἐκυκλώσαντο πόληα·\nοἱ δʼ ἄρʼ ἑῇσι πύλῃσιν ἐπειρύσσαντες ὀχῆας\nἐν τείχεσσιν ἔμιμνον ἐπεσσυμένων μένος ἀνδρῶν.\nὡς δʼ ὅτε μηλοβοτῆρες ἐνὶ σταθμοῖσι μένωσι\nλαίλαπα κυανέην, ὅτε χείματος ἦμαρ ἵκηται\nλάβρον ὁμοῦ στεροπῇσι καὶ ὕδατι καὶ νιφάδεσσι\nταρφέσιν, οἱ δὲ μάλʼ οὔτι λιλαιόμενοί περ ἱκέσθαι\nἐς νομὸν ἀΐσσουσιν, ἄχρις μέγα λωφήσειε\nχεῖμα καὶ εὐρύποροι ποταμοὶ μεγάλα βρομέοντες·\nὣς οἵ γʼ ἐν τείχεσσι μένον τρομέοντες ὁμοκλὴν\nδυσμενέων· λαοὶ δὲ θοῶς ἐπέχυντο πόληι.\nὡς δʼ ὁπότε ψῆρες τανυσίπτεροι ἠὲ κολοιοὶ\nκαρπῷ ἐλαϊνέῳ θαμέες περὶ πάγχυ πέσωσι\nβρώμης ἱέμενοι θυμηδέος, οὐδʼ ἄρα τούς γε\nαἰζηοὶ βοόωντες ἀποτρωπῶσι φέβεσθαι,\nπρὶν φαγέειν, λιμὸς γὰρ ἀναιδέα θυμὸν ἀέξει·\nὣς Δαναοὶ Πριάμοιο τότʼ ἀμφεχέοντο πόληι\nὄβριμοι· ἐν δὲ πύλῃσι πέσον μεμαῶτες ἐρύσσαι\nἔργον ἀπειρέσιον κρατερόφρονος Ἐννοσιγαίου.\nΤρῶες δʼ οὐ λήθοντο μάχης μάλα περ δεδιῶτες,\nἀλλὰ καὶ ὥς πύργοισιν ἐφεσταότες πονέοντο\nνωλεμές· ἰοὶ δʼ αἰὲν ἐϋδμήτων ἀπὸ τειχέων\nθρῶσκον ὁμῶς λάεσσι καὶ αἰγανέῃσι θοῇσι\nδυσμενέων ἐς ὅμιλον, ἐπεί σφισι τλήμονα Φοῖβος\nἧκε βίην· ἔτι γάρ οἱ ἀμύνειν ἤθελε θυμὸς\nΤρωσὶν ἐϋπτολέμοισι καὶ Ἕκτορος οἰχομένοιο.\nἜνθʼ ἄρα Μηριόνης στυγερὸν προέηκε βέλεμνον\nκαὶ βάλε Φυλοδάμαντα φίλον κρατεροῖο Πολίτεω\nτυτθὸν ὑπὸ γναθμοῖο· πάγη δʼ ὑπὸ λαιμὸν ὀϊστός.\nκάππεσε δʼ αἰγυπιῷ ἐναλίγκιος, ὅν τʼ ἀπὸ πέτρης\nἰῷ ἐϋγλώχινι βαλὼν αἰζηὸς ὀλέσσῃ·\nὣς ὁ θοῶς πύργοιο κατήριπεν αἰπεινοῖο·\nγυῖα δέ οἱ λίπε θυμός· ἐπέβραχε δʼ ἔντεα νεκρῷ.\nτῷ δʼ ἐπικαγχαλόων υἱὸς κρατεροῖο Μόλοιο\nἄλλον ἀφῆκεν ὀϊστὸν ἐελδόμενος μέγα θυμῷ\nυἷα βαλεῖν Πριάμοιο πολυτλήτοιο Πολίτην·\nἀλλʼ ὁ μὲν αἶψʼ ἀλέεινε παρακλίνας ἑτέρωσε\nὅν δέμας, οὐδέ οἱ ἰὸς ἐπὶ χρόα καλὸν ἴαψεν\nὡς δʼ ὅθʼ ἁλὸς κατὰ βένθος ἐπειγομένης νεὸς οὔρῳ\nναύτης παιπαλόεσσαν ἰδὼν ἐν χεύματι πέτρην\nνῆα παρατρέψῃ λελιημένος ἐξυπαλύξαι\nχειρὶ παρακλίνας οἰήιον, ᾗχί ἑ θυμὸς\nὀτρύνει, τυτθὴ δὲ βίη μέγα πῆμʼ ἀπερύκει·\nὣς ἄρʼ ὅ γε προϊδὼν ὀλοὸν βέλος ἔκφυγε πότμον.\nοἱ δʼ αἰεὶ μάρναντο· λύθρῳ δʼ ἐρυθαίνετο τείχη\nπύργοι θʼ ὑψηλοὶ καὶ ἐπάλξιες, ᾗχί τε Τρῶες\nἰοῖσι κτείνοντο πολυσθενέων ὑπʼ Ἀχαιῶν·\nοὐδὲ μὲν οἵ γʼ ἀπάνευθε πόνων ἔσαν, ἀλλʼ ἄρα καὶ τῶν\nπολλοὶ γαῖαν ἔρευθον· ὀρώρει δʼ αἰπὺς ὄλεθρος\nβαλλομένων ἑκάτερθε· λυγρὴ δʼ ἐπετέρπετʼ Ἐνυὼ\nδῆριν ἐπικλονέουσα κασιγνήτη Πολέμοιο.\nκαί νύ κε δὴ ῥήξαντο πύλας καὶ τείχεα Τροίης\nἈργεῖοι, μάλα γάρ σφιν ἀάσπετον ἔπλετο κάρτος,\nεἰ μὴ ἄρʼ αἶψʼ ἐβόησεν ἀγακλειτὸς Γανυμήδης\nοὐρανοῦ ἐκκατιδών· μάλα γὰρ περιδείδιε πάτρης·\nΖεῦ πάτερ, εἰ ἐτεόν γε τεῆς ἔξ εἰμι γενέθλης,\nσῇσι δʼ ὑπʼ ἐννεσίῃσι λιπὼν ἐρικυδέα Τροίην\nεἰμὶ μετʼ ἀθανάτοισι, πέλει δέ μοι ἄμβροτος αἰών,\nτῷ μευ νῦν ἐσάκουσον ἀκηχεμένου μέγα θυμῷ·\nοὐ γὰρ τλήσομαι ἄστυ καταιθόμενον προσιδέσθαι\nοὐδʼ ἄρʼ ἀπολλυμένην γενεὴν ἐν δηιοτῆτι\nλευγαλέῃ, τῆς οὔ τι χερειότερον πέλει ἄλγος·\nσοὶ δὲ καὶ εἰ μέμονε κραδίη τάδε μηχανάασθαι,\nἔρξον ἐμεῦ ἄπο νόσφιν· ἐλαφρότερον δέ μοι ἄλγος\nἔσσεται, ἢν μὴ ἔγωγε μετʼ ὄμμασιν οἷσιν ἴδωμαι·\nκεῖνο γὰρ οἴκτιστον καὶ κύντατον, ὁππότε πάτρην\nδυσμενέων παλάμῃσιν ἐρειπομένην τις ἴδηται.\nἦ ῥα μέγα στενάχων Γανυμήδεος ἀγλαὸν ἦτορ.\nκαὶ τότʼ ἄρα Ζεὺς αὐτὸς ἀπειρεσίοις νεφέεσσι\nνωλεμέως ἐκάλυψε κλυτὴν Πριάμοιο πόληα·\nἠχλύνθη δὲ μάχη φθισίμβροτος· οὐδέ τις ἀνδρῶν\nἐξιδέειν ἐπὶ τεῖχος ἔτʼ ἔσθενεν, ᾗχι τέτυκτο·\nταρφέσι γὰρ νεφέεσσι διηνεκέως κεκάλυπτο·\nἀμφὶ δʼ ἄρα βρονταί τε καὶ ἀστεροπαὶ κτυπέοντο\nοὐρανόθεν. Δαναοὶ δὲ Διὸς κτύπον εἰσαΐοντες\nθάμβεον· ἐν δʼ ἄρα τοῖσι μέγʼ ἴαχε Νηλέος υἱός·\nὦ κλυτοὶ Ἀργείων σημάντορες, οὐκέτι νῶιν\nἔσσεται ἔμπεδα γυῖα Διὸς μέγα θαρσαλέοισι\nΤρωσὶν ἀμύνοντος· μάλα γὰρ μέγα πῆμα κυλίνδει\nἡμῖν· ἀλλʼ ἄγε θᾶσσον ἑὰς ἐπὶ νῆας ἰόντες\nπαυσώμεσθα πόνοιο καὶ ἀργαλέοιο κυδοιμοῦ,\nμὴ δὴ πάντας ἐνιπρήσῃ μάλα περ μενεαίνων.\nτοῦ νῦν μὲν τεράεσσι πιθώμεθα· τῷ γὰρ ἔοικε\nπάντας ἀεὶ πεπιθέσθαι, ἐπεὶ μάλα φέρτατός ἐστιν\nἰφθίμων τε θεῶν ὀλιγοσθενέων τʼ ἀνθρώπων·\nκαὶ γὰρ Τιτήνεσσιν ὑπερφιάλοισι χολωθεὶς\nοὐρανόθεν κατέχευε πυρὸς μένος· ἡ δʼ ὑπένερθε\nκαίετο πάντοθε γαῖα, καὶ ὠκεανοῦ πλατὺ χεῦμα\nἔζεεν ἐκ βυσσοῖο καὶ ἐς πέρατʼ ἄχρις ἱκέσθαι·\nκαὶ ποταμῶν τέρσοντο ῥοαὶ μάλα μακρὰ ῥεόντων·\nδάμνατο δʼ ὁππόσα φῦλα φερέσβιος ἔτρεφε γαῖα\nἠδʼ ὅσα πόντος ἔφερβεν ἀπείριτος ἠδʼ ὁπόσʼ ὕδωρ\nἀενάων ποταμῶν· ἐπὶ δέ σφισιν ἄσπετος αἰθὴρ\nτέφρῃ ὑπεκρύφθη καὶ λιγνύϊ· τείρετο δὲ χθών·\nτοὔνεκʼ ἐγῶ δείδοικα Διὸς μένος ἤματι τῷδε.\nἀλλʼ ἴομεν ποτὶ νῆας, ἐπεὶ Τρώεσσιν ἀρήγει\nσήμερον· αὐτὰρ ἔπειτα καὶ ἡμῖν κῦδος ὀρέξει·\nἄλλοτε γάρ τε φίλη πέλει ἠώς, ἄλλοτε δʼ ἐχθρή·\nκαὶ δʼ οὔπω δὴ μοῖρα διαπραθέειν κλυτὸν ἄστυ,\nεἰ ἐτεὸν Κάλχαντος ἐτήτυμος ἔπλετο μῦθος\nτόν ῥα πάρος κατέλεξεν ὁμηγερέεσσιν Ἀχαιοῖς\nδῃῶσαι Πριάμοιο πόλιν δεκάτῳ ἐνιαυτῷ.\nὣς φάτο· τοὶ δʼ ἀπάνευθε περικλυτὸν ἄστυ λιπόντες\nχάσσαντʼ ἐκ πολέμοιο Διὸς τρομέοντες ὁμοκλήν·\nἀνέρι γὰρ πεπίθοντο παλαιῶν ἴστορι μύθων.\nἀλλʼ οὐδʼ ὣς ἀμέλησαν ἀποκταμένων ἐνὶ χάρμῃ·\nἀλλά σφεας τάρχυσαν ἀπὸ πτολέμου ἐρύσαντες·\nοὐ γὰρ δὴ κείνους νέφος ἄμφεχεν, ἀλλὰ πόληα\nὑψηλὴν καὶ τεῖχος ἀνέμβατον, ᾧ πέρι πολλοὶ\nΤρώων υἷες Ἄρηι καὶ Ἀργείων ἐδάμησαν.\nἐλθόντες δʼ ἐπὶ νῆας ἀρήια τεύχεα θέντο,\nκαί ῥα κόνιν καὶ ἱδρῶτα λύθρον τʼ ἀποφαιδρύναντο\nκύμασιν ἐμβεβαῶτες ἐϋρρόου Ἑλλησπόντου.\nἩέλιος δʼ ἀκάμαντας ὑπὸ ζόφον ἤλασεν ἵππους·\nνὺξ δʼ ἐχύθη περὶ γαῖαν, ἀπέτραπε δʼ ἀνέρας ἔργων·\nἈργεῖοι δʼ Ἀχιλῆος ἐϋπτολέμου θρασὺν υἷα\nἶσα τοκῆι τίεσκον· ὁ δ̓ἐν κλισίῃσιν ἀνάκτων\nδαίνυτο καγχαλόων· κάματος δέ μιν οὔτι βάρυνεν,\nοὕνεκά οἱ στονόεντα Θέτις μελεδήματα γυίων\nἐξέλετʼ, ἀκμήτῳ δʼ ἐναλίγκιον εἰσοράασθαι\nτεῦξεν· ὁ δʼ ἐκ δόρποιο κορεσσάμενος κρατερὸν κῆρ\nἐς κλισίην ἀφίκανεν ἑοῦ πατρός, ἔνθα οἱ ὕπνος\nἀμφεχύθη· Δαναοὶ δὲ νεῶν προπάροιθεν ἴαυον\nαἰὲν ἀμειβόμενοι φυλακάς· φοβέοντο γὰρ αἰνῶς,\nΤρώων μή ποτε λαὸς ἢ ἀγχεμάχων ἐπικούρων\nνῆας ἐνιπρήσῃ, νόστου δʼ ἀπὸ πάντας ἀμέρσῃ.\nὣς δʼ αὕτως Πριάμοιο κατὰ πτόλιν ἔθνεα Τρώων\nἀμφὶ πύλας καὶ τεῖχος ἀμοιβαδὸν ὑπνώεσκον\nἈργείων στονόεσσαν ὑποτρομέοντες ὁμοκλήν.\nἦμος δʼ ἤνυτο νυκτὸς ἄπο κνέφας, ἔγρετο δʼ Ἠὼς\nἐκ περάτων, μάρμαιρε δʼ ἀπείριτον ἄσπετος αἰθήρ,\nδὴ τότʼ ἀρήιοι υἷες ἐϋσθενέων Ἀργείων\nἂμ πεδίον πάπταινον, ἴδοντο δὲ Ἰλίου ἄκρην\nἀννέφελον, χθιζὸν δὲ τέρας μέγα θαυμάζεσκον\nΤρῶες δʼ οὐκέτʼ ἔφαντο πρὸ τείχεος αἰπεινοῖο\nστήμεναι ἐν πολέμῳ· μάλα γὰρ δέος ἔλλαβε πάντας\nζώειν ἐλπομένους ἐρικυδέα Πηλείωνα·\nἈντήνωρ δʼ ἐν τοῖσι θεῶν ἠρήσατʼ ἄνακτι·\nΖεῦ, Ἴδης μεδέων ἠδʼ οὐρανοῦ αἰγλήεντος,\nκλῦθί μευ εὐχομένοιο, καὶ ὄβριμον ἄνδρα πόληος\nτρέψον ἀφʼ ἡμετέρης ὀλοὰ φρεσὶ μητιόωντα,\nεἴγʼ ὅ γʼ Ἀχιλλεύς ἐστι καὶ οὐ κίε δῶμʼ Ἀΐδαο,\nεἴτε τις ἄλλος Ἀχαιὸς ἀλίγκιος ἀνέρι κείνῳ·\nλαοὶ γὰρ κατὰ ἄστυ θεηγενέος Πριάμοιο\nπολλοὶ ἀποφθινύθουσι, κακοῦ δʼ οὐ γίνετʼ ἐρωή,\nἀλλὰ φόνος τε καὶ οἶτος ἐπὶ πλέον αἰὲν ἀέξει·\nΖεῦ πάτερ, οὐδέ νυ σοί τι δαϊζομένων ὑπʼ Ἀχαιοῖς\nμέμβλεται, ἀλλʼ ἄρα καὶ σὺ λελασμένος υἷος ἑοῖο\nΔαρδάνου ἀντιθέοιο μέγʼ Ἀργείοισιν ἀρήγεις.\nἀλλὰ σοὶ εἰ τόδε θυμὸς ἐνὶ κραδίῃ μενεαίνει,\nΤρῶας ὑπʼ Ἀργείοισιν ὀϊζυρῶς ἀπολέσσαι,\nἔρξον ἄφαρ, μηδʼ ἄμμι πολὺν χρόνον ἄλγεα τεῦχε.\nἦ ῥα μέγʼ εὐχόμενος· τοῦ δʼ ἔκλυεν οὐρανόθι Ζεύς·\nκαὶ τὸ μὲν αἶψʼ ἐτέλεσσε, τὸ δʼ οὐκ ἤμελλε τελέσσειν·\nδὴ γάρ οἱ κατένευσεν, ὅπως ἀπὸ πολλοὶ ὄλωνται\nΤρῶες ὁμῶς τεκέεσσι, δαΐφρονα δʼ υἱ̓͂ Ἀχιλῆος\nτρεψέμεν οὐ κατένευσεν ἀπʼ εὐρυχόροιο πόληος,\nἀλλά ἑ μᾶλλον ἔγειρεν, ἐπεί νύ ἑ θυμὸς ἀνώγει\nἦρα φέρειν καὶ κῦδος ἐΰφρονι Νηρηίνῃ.\nκαὶ τὰ μὲν ὣς ὥρμαινε θεῶν μέγα φέρτατος ἄλλων.\nμεσσηγὺς δὲ πόληος ἰδʼ ευρέος Ἑλλησπόντου\nἈργεῖοι καὶ Τρῶες ἀποκταμένους ἐνὶ χάρμῃ\nκαῖον ὁμῶς ἵπποισι· μάχη δʼ ἐπέπαυτο φόνοιο,\nοὕνεκα δὴ Πριάμοιο βίη κήρυκα Μενοίτην\nεἰς Ἀγαμέμνονα πέμψε καὶ ἄλλους πάντας Ἀχαιοὺς\nλισσόμενος νέκυας πυρὶ καίεμεν· οἱ δʼ ἐπίθοντο\nαἰδόμενοι κταμένους· οὐ γάρ σφισι μῆνις ὀπηδεῖ.\nἦμος δὲ φθιμένοισι πυρὰς ἐκάμοντο θαμειάς,\nδὴ τότʼ ἄρʼ Ἀργεῖοι μὲν ἐπὶ κλισίας ἀφίκοντο,\nΤρῶες δʼ ἐς Πριάμοιο πολυχρύσοιο μέλαθρα,\nἀχνύμενοι μάλα πολλὰ δεδουπότος Εὐρυπύλοιο·\nτὸν γὰρ δὴ τίεσκον ἴσον Πριάμοιο τέκεσσι·\nτοὔνεκά μιν τάρχυσαν ἀποκταμένων ἑκὰς ἄλλων\nΔαρδανίης προπάροιθε πύλης, ὅθι μακρὰ ῥέεθρα\n\nδινήεις προΐησιν ἀεξόμενος Διὸς ὄμβρῳ.\nυἱὸς δʼ αὖτʼ Ἀχιλῆος ἀταρβέος ἵκετο πατρὸς\nτύμβον ἐς εὐρώεντα· κύσεν δʼ ὅ γε δάκρυα χεύων\nστήλην εὐποίητον ἀποφθιμένοιο τοκῆος·\nκαί ῥα περιστενάχων τοῖον ποτὶ μῦθον ἔειπε·\nχαῖρε πάτερ καὶ ἔνερθε κατὰ χθονός· οὐ γὰρ ἔγωγε\nλήσομαι οἰχομένοιο σέθεν ποτὶ δῶμʼ Ἀΐδαο·\nὡς εἴθε ζωόν σε μετʼ Ἀργείοισι κίχανον·\nτῷ κε τάχʼ ἀλλήλοισι φρένας τερφθέντʼ ἐνὶ θυμῷ\nἸλίου ἐξ ἱερῆς ληισσάμεθʼ ἄσπετον ὄλβον·\nνῦν δʼ οὔτʼ ἄρ σύ γʼ ἐσεῖδες ἑὸν τέκος οὔτε σʼ ἔγωγε\nεἶδον ζωὸν ἐόντα λιλαιόμενός περ ἰδέσθαι.\nἀλλὰ καὶ ὣς σέο νόσφι καὶ ἐν φθιμένοισιν ἐόντος\nσὸν δόρυ καὶ τεὸν υἷα μέγʼ ἐν δαῒ πεφρίκασι\nδυσμενέες, Δαναοὶ γεγηθότες εἰσορόωσι\nσοὶ δέμας ἠδὲ φυὴν ἐναλίγκιον ἠδὲ καὶ ἔργα.\nὣς εἰπὼν ἀπὸ ἀπὸ θερμὸν ὀμόρξατο δάκρυ παρειῶν.\nβῆ δὲ θοῶς ἐπὶ νῆας ὑπερθύμοιο τοκῆος\nοὐκ οἶος· ἄμα γάρ οἱ ἴσαν δυοκαίδεκα φῶτες\nΜυρμιδόνων, Φοῖνιξ δʼ ὁ γέρων μετὰ τοῖσιν ὀπήδει\nλυγρὸν ἀναστενάχων περικυδέος ἀμφʼ Ἀχιλῆος.\nνὺξ δʼ ἐπὶ γαῖαν ἵκανεν, ἐπέσσυτο δʼ οὐρανὸν ἄστρα·\nοἱ δʼ ἄρα δορπήσαντες ἕλονθʼ ὕπνον· ἔγρετο δʼ Ἠώς.\nἈργεῖοι δʼ ἄρʼ ἔδυσαν ἐν ἔντεσι· τῆλε δʼ ἀπʼ αὐτῶν\nαἴγλη μαρμαίρεσκεν ἐς αἰθέρα μέχρις ἰοῦσα·\nκαί ῥα θοῶς ἔκτοσθε πυλάων ἐσσεύοντο\nπανσυδίῃ νιφάδεσσιν ἐοικότες, αἵ τε φέρονται\nταρφέες ἐκ νεφέων κρυερῇ ὑπὸ χείματος ὥρῃ·\nὣς οἵ γʼ ἐξεχέοντο πρὸ τείχεος, ὦρτο δʼ ἀϋτὴ\nσμερδαλέη· μέγα δʼ αἶα περιστεναχίζετʼ ἰόντων.\nΤρῶες δʼ εὖτʼ ἐπύθοντο βοὴν καὶ λαὸν ἴδοντο,\nθάμβησαν· πᾶσιν δὲ κατεκλάσθη κέαρ ἔνδον\nπότμον ὀϊομένων· περὶ γὰρ νέφος ὣς ἐφαάνθη\nλαὸς δυσμενέων· κανάχιζε δὲ τεύχεα φωτῶν\nκινυμένων· ἄμοτον δὲ κονίσαλος ὦρτο ποδοῖιν.\nκαὶ τότʼ ἄρʼ ἠὲ θεῶν τις ὑπὸ φρένας ἔμβαλε θάρσος\nΔηιφόβῳ καὶ θῆκε μάλʼ ἄτρομον, ἠὲ καὶ αὐτοῦ\nθυμὸς ἐποτρύνεσκε ποτὶ κλόνον, ὄφρʼ ἀπὸ πάτρης\nδυσμενέων ἀλεγεινὸν ὑπʼ ἔγχεϊ λαὸν ἐλάσσῃ·\nθαρσαλέον δʼ ἄρα μῦθον ἐνὶ Τρώεσσιν ἔειπεν·\nὦ φίλοι, εἰ δʼ ἄγε θυμὸν ἀρήιον ἐν φρεσὶ θέσθε\nμνησάμενοι, στονόεντος ὅσα πτολέμοιο τελευτὴ\nἄλγἐ ἐπʼ ἀνθρώποισι δορυκτήτοισι τίθησιν·\nοὐ γὰρ Ἀλεξάνδροιο πέλει πέρι μοῦνον ἄεθλος\nοὐδʼ Ἑλένης, ἀλλʼ ἔστι περὶ πτόλιός τε καὶ αὐτῶν\nἠδʼ ἀλόχων τεκέων τε φίλων γεραρῶν τε τοκήων\nπάσης τʼ ἀγλαΐης καὶ κτήσιος ἠδʼ ἐρατεινῆς\nγαίης, ἥ με δαμέντα κατὰ κλόνον ἀμφικαλύψοι\nμᾶλλον, ἢ ἀθρήσαιμι φίλην ὑπὸ δούρασι πάτρην\nδυσμενέων· οὐ γάρ τι κακώτερον ἔλπομαι ἄλλο\nπῆμα μετʼ ἀνθρώποισιν ὀϊζυροῖσι τετύχθαι.\nτοὔνεκʼ ἀπωσάμενοι στυγερὸν δέος ἀμφʼ ἐμὲ πάντες\nκαρτύνασθʼ ἐπὶ δῆριν ἀμείλιχον· οὐ γὰρ Ἀχιλλεὺς\nζωὸς ἔθʼ ἡμῖν ἄντα μαχήσεται, οὕνεκʼ ἄρʼ αὐτὸν\nπῦρ ὀλοὸν κατέδαψε· πέλει δέ τις ἄλλος Ἀχαιῶν,\nὃς νῦν λαὸν ἔγειρεν, ἔοικε δὲ μῆτʼ Ἀχιλῆα\nμήτε τινʼ ἄλλον Ἀχαιὸν ὑποτρομέειν περὶ πάτρης\nμαρναμένους· τῷ μή τι φεβώμεθα μῶλον Ἄρηος,\nεἰ καὶ πολλὰ πάροιθεν ἀνέτλημεν μογέοντες·\nἢ οὔπω τόδε οἴδατʼ ἀνὰ φρένας, ὡς ἀλεγεινοῖς\nἀνδράσιν ἐκ καμάτοιο πέλει θαλίη τε καὶ ὄλβος,\nἐκ δʼ ἄρα λευγαλέων ἀνέμων καὶ χείματος αἰνοῦ\nΖεὺς ἐπάγει μερόπεσσι διʼ ἠέρος εὔδιον ἦμαρ,\nἔκ τʼ ὀλοῆς νούσοιο πέλει σθένος, ἔκ τε μόθοιο\nεἰρήνη; τὰ δὲ πάντα χρόνῳ μεταμείβεται ἔργα.\nὣς φάτο· τοὶ δʼ ἐς Ἄρηα μεμαότες ἐντύναντο\nἐσσυμένως· καναχὴ δὲ κατὰ πτόλιν ἔπλετο πάντῃ\nμῶλον ἐς ἀλγινόεντα κορυσσομένων αἰζηῶν.\nἔνθʼ ἄρα τῷ μὲν ἄκοιτις ὑποτρομέουσα κυδοιμὸν\nἔντἐ ἀποιχομένῳ παρενήνεε δακρυχεούσα·\nτῷ δʼ ἄρα νήπιοι υἷες ἐπειγόμενοι περὶ πατρὶ\nτεύχεα πάντα φέρεσκον· ὁ δέ σφισιν ἄλλοτε μέν που\nἄχνυτʼ ὀδυρομένοις, ὁτὲ δʼ ἔμπαλι μειδιάασκε\nπαισὶν ἀγαλλόμενος· κραδίη δέ οἱ ἐν δαῒ μᾶλλον\nὥρμαινεν πονέεσθαι ὑπὲρ τεκέων τε καὶ αὐτοῦ·\nἄλλῷ δʼ αὖτε γεραιὸς ἐπισταμένῃς παλάμῃσιν\nἀμφετίθει μελέεσσι κακῆς ἀλκτήρια χάρμης\nπολλὰ παρηγορέων φίλον υἱέα, μηδενὶ εἴκειν\nἐν πολέμῳ, καὶ στέρνα τετυμμένα δείκνυε παιδὶ\nταρφέα σήματʼ ἔχοντα παλαιῆς δηιοτῆτος.\nἀλλʼ ὅτε δὴ μάλα πάντες ἐν ἔντεσι θωρήχθησαν,\nἄστεος ἐξεχέοντο μέγʼ ἱέμενοι πολέμοιο\nλευγαλέου· ταχέεσσι δʼ ἐφʼ ἱππήεσσιν ὄρουσαν\nἱππῆες· πεζοῖσι δʼ ἐπέχραον ἔθνεα πεζῶν·\nἅρμασι δʼ ἅρμαθʼ ἵκοντο καταντίον· ἔβραχε δὲ χθὼν\nἐς μόθον ἐσσυμένων· ἐπαΰτεε δʼ οἷσιν ἕκαστος\nκεκλόμενος· τοὶ δʼ αἶψα συνήιον· ἀμφὶ δʼ ἄρα σφι\nτεύχἐ ἐπεσμαράγησε· μίγη δʼ ἑκάτερθεν ἀϋτὴ\nλευγαλέη· τὰ δὲ πολλὰ θοῶς ποτέοντο βέλεμνα\nβαλλόμενʼ ἀμφοτέρωθεν· ὑπʼ ἔγχεσι δʼ ἀσπίδες ἀνδρῶν\nθεινόμεναι κτυπέεσκον ἀάσχετον αἱ δʼ ὑπʼ ἀκόντων\nκαὶ ξιφέων· πολέες δὲ καὶ ἀξίνῃσι θοῇσιν\nἀνέρες οὐτάζοντο· φορύνετο δʼ ἔντεα φωτῶν\nαἵματι. Τρωιάδες δʼ ἀπὸ τείχεος ἐσκοπίαζον\nαἰζηῶν στονόεντα μόθον· πάσῃσι δὲ γυῖα\nἔτρεμεν εὐχομένῃσιν ὑπὲρ τεκέων τε καὶ ἀνδρῶν\nἠδὲ κασιγνήτων· πολιοὶ δʼ ἅμα τῇσι γέροντες\nἕζοντʼ εἰσορόωντες· ἔδον δʼ ὑπὸ κήδεσι θυμὸν\nπαίδων ἀμφὶ φίλων· Ἑλένη δʼ ἐν δώμασι μίμνεν\nοἴη ἅμʼ ἀμφιπόλοισιν· ἔρυκε γὰρ ἄσπετος αἰδώς.\nοἱ δʼ ἄμοτονπονέοντο πρὸ τείχεος· ἀμφὶ δὲ Κῆρες\nγήθεον· οὐλομένη δʼ ἐπαΰτεεν ἀμφοτέροισι\nμακρὸν Ἔρις βοόωσα· κόνις δʼ ἐρυθαίνετο λύθρῳ\nκτεινομένων· ὀλέκοντο δʼ ἀνὰ κλόνον ἄλλοθεν ἄλλος.\nἜνθʼ ἄρα Δηίφοβος κρατερὸν κτάνεν ἡνιοχῆα\n[Νέστορος,] Ἱππασίδην, ὁ δʼ ἀφʼ ἅρματος αἰψηροῖο\nἤριπεν ἀμφὶ νέκυσσιν· ἄχος δέ οἱ ἔσχεν ἄνακτα·\nδείδιε γάρ, μὴ δή μιν ἐφʼ ἡνία χεῖρας ἔχοντα\nυἱὸς ἐῢς Πριάμοιο κατακτείνῃσι καὶ αὐτόν·\nἀλλά οἱ οὐκ ἀμέλησε Μελάνθιος· ἀλλʼ ἐπὶ δίφρον\nἆλτο θοῶς, ἵπποισι δʼ ἐκέκλετο μακρὰ τινάσσων\nεὔληρʼ, οὐδʼ ἔχε μάστιν, ἔλαυνε δὲ δούρατι θείνων.\nκαὶ τοὺς μὲν Πριάμοιο πάϊς λίπεν, ἵκετο δʼ ἄλλων\nἐς πληθύν· πολέεσσι δʼ ὀλέθριον ὤπασεν ἦμαρ\nἐσσυμένως· ὀλοῇ γὰρ ἀλίγκιος αἰὲν ἀέλλῃ\nθαρσαλέως δηίοισιν ἐπῴχετο· τοῦ δʼ ὑπὸ χερσὶ\nμυρίοι ἐκτείνοντο· πέδον δʼ ἐστείνετο νεκρῶν.\nὡς δʼ ὅτʼ ἀνʼ οὔρεα μακρὰ θορὼν εἰς ἄγκεα βήσσης\nδρυτόμος ἐγκονέων νεοθηλέα δάμναται ὕλην,\nἄνθρακας ὄφρα κάμῃσι κατακρύψας ὑπὸ γαῖαν\nσὺν πυρὶ δούρατα πολλά· τὰ δʼ ἄλλοθεν ἄλλα πεσόντα\nπρῶνας ὕπερθε κάλυψαν, ἀνὴρ δʼ ἐπιτέρπεται ἔργῳ·\nὣς ἄρα Δηιφόβοιο θοῇς ὑπὸ χερσὶν Ἀχαιοὶ\nἰλαδὸν ὀλλύμενοι περικάππεσον ἀλλήλοισι.\nκαί ῥʼ ὀι μὲν Τρώεσσιν ὁμίλεον, οἱ δʼ ἐφέβοντο\nεὐρὺν ἐπὶ Ξάνθοιο ῥόον· τοὺς δʼ ὕδατος εἴσω\nΔηίφοβος συνέλασσε καὶ οὐκ ἀπέληγε φόνοιο·\nὡς δʼ ὁπότʼ ἰχθυόεντος ἐπʼ ᾐόσιν Ἑλλησπόντου\nδίκτυον ἐξερύωσι πολύκμητοι ἁλιῆες\nκολπωθὲν ποτὶ γαῖαν, ἔσω δʼ ἁλὸς εἰσέτʼ ἐόντος\nἐνθόρῃ αἰζηὸς γναμπτὸν δόρυ χερσὶ μεμαρπὼς\nαἰνὸν ἐπὶ ξιφίῃσι φέρειν φόνον, ἄλλοθε δʼ ἄλλον\nδάμναται, ὅν κε κίχῃσι, φόνῳ δʼ ἐρυθαίνεται ὕδωρ·\nὣς τοῦ ὑπαὶ παλάμῃσι περὶ Ξάνθοιο ῥέεθρα\nαἵματι φοινίχθησαν, ἐνεστείνοντο δὲ νεκροί.\nοὐδὲ μὲν οὐδʼ ἄρα Τρῶες ἀναιμωτὶ πονέοντο,\nἀλλά σφεας ἐδάϊζεν Ἀχιλλέος ὄβριμος υἱὸς\nἀμφʼ ἄλλῃσι φάλαγξι· Θέτις δέ που εἰσορόωσα\nτέρπετʼ ἐφʼ υἱωνῷ, ὅσον ἄχνυτο Πηλείωνι·\nτοῦ γὰρ ὑπὸ μελίῃ πουλὺς στρατὸς ἐν κονίῃσι\nπίπτεν ὁμῶς ἵπποισιν· ὁ δʼ ἑσπόμενος κεράϊζεν.\nἔνθʼ Ἀμίδην ἐδάϊξε περικλυτόν, ὅς ῥά οἱ ἵππῳ\nἑζόμενος συνέκυρσε καὶ οὐκ ἀπόνητʼ ἐρατεινῆς\nἱππασίης· δὴ γάρ μιν ὑπʼ ἔγχεϊ τύψε φαεινῷ\nἐς νηδύν· αἰχμὴ δὲ ποτὶ ῥάχιν ἐξεπέρησεν.\nἔγκατα δʼ ἐξεχύθησαν· ἕλεν δέ μιν οὐλομένη Κὴρ\nἐσσυμένως ἵπποιο θοοῦ παρὰ ποσσὶ πεσόντα.\nεἶλε δʼ ἄρʼ Ἀσκάνιόν τε καὶ Οἴνοπα, τὸν μὲν ἐλάσσας\nδουρὶ μέγα στομάχοιο ποτὶ στόμα, τὰν δʼ ὑπὸ λαιμόν,\nκαίριος ἔνθα μάλιστα πέλει μόρος ἀνθρώποισιν.\nἄλλους δʼ ἔκτανεν αἰέν, ὅσους κίχε· τίς κεν ἐκείνους\nἀνδρῶν μυθήσαιτο, κατὰ κλόνον ὅσσοι ὄλοντο\nχερσὶ Νεοπτολέμοιο; κάμεν δέ οἱ οὔποτε μυῖα·\nὡς δʼ ὁπότʼ αἰζηῶν τις ἀγρῷ ἐνὶ τηλεθάοντι\nπᾶν ἦμαρ κρατερῇσι πονησάμενος παλάμῃσιν\nἐς γαῖαν κατέχευεν ἀπείρονα καρπὸν ἐλαίης\nῥάβδῳ ἐπισπέρχων, ἐκάλυψε δὲ χῶρον ὕπερθεν·\nὣς τοῦ ὑπαὶ παλάμῃσι κατήριπε πουλὺς ὅμιλος,\nΤυδείδης δʼ ἑτέρωθεν ἐϋμμελίης τʼ Ἀγαμέμνων\nἄλλοι τʼ ἐν Δαναοῖσιν ἀριστῆες πονέοντο\nπροφρονέως ἀνὰ δῆριν ἀμείλιχον· οὐδὲ μὲν ἐσθλοῖς\nΤρώων ἡγεμόνεσσι δέος πέλεν, ἀλλὰ καὶ αὐτοὶ\nἐκ θυμοῖο μάχοντο καὶ ἀνέρας αἰὲν ἔρυκον\nχαζομένους· πολέες γε μὲν οὐκ ἀλέγοντες ἄνακτων\nἐκ πολέμοιο φέβοντο μένος τρομέοντες Ἀχαιῶν.\nὀψὲ δʼ ἄρʼ εἰσενόησε περὶ προχοῇσι Σκαμάνδρου\nὀλλυμένους Δαναοὺς κρατερὸς πάϊς Αἰακίδαο\nαἰὲν ἐπασσυτέρους· λίπε δʼ οὓς πάρος αὐτόθʼ ἔναιρε,\nφεύγοντας ποτὶ ἄστυ, καὶ Αὐτομέδοντι κέλευε\nκεῖσʼ ἐλάαν, ὅθι πουλὺς ἐδάμνατο λαὸς Ἀχαιῶν.\nαὐτὰρ ὅ γʼ αἶψʼ ἐπίθησε καὶ ἀθανάτων μένος ἵππων\nσεύεσκεν μάστιγι ποτὶ κλόνον· δἱ δʼ ἐπέτοντο\nῥίμφα διὰ κταμένων κρατερὸν φορέοντες ἄνακτα.\nοἶος δʼ ἐς πόλεμον φθισίμβροτον ἔρχεται Ἄρης\nἐμβεβαὼς ἵπποισι, περιτρομέει δʼ ἄρα μαῖα\nἐσσυμένου, καὶ θεῖα περὶ στέρνοισι θεοῖο\nτεύχἐ ἐπιβρομέουσιν ἴσον πυρὶ μαρμαίροντα·\nτοῖος Ἀχιλλῆος κρατεροῦ πάϊς ἤιεν ἄντην\nἐσθλοῦ Δηιφόβοιο· κόνις δʼ ἐπαείρετο πολλὴ\nἵππων ἀμφὶ πόδεσσιν· ἰδὼν δέ μιν ἄλκιμος ἀνὴρ\nΑὐτομέδων ἐνόησεν, ὅτις πέλεν· αἶψα δʼ ἄνακτι\nτοῖον ἔπος κατέλεξε περικλυτὸν ἄνδρα πιφαύσκων·\nὦ ἄνα, Δηιφόβοιο πέλει στρατός, ὅς τε καὶ αὐτὸς\nσεῖο πάροιθε τοκῆος ὑπέτρεμε· νῦν δέ οἱ ἐσθλὸν\nἢ θεὸς ἢ δαίμων τις ὑπὸ κραδίην βάλε θάρσος.\nὣς ἄρʼ ἔφη· ὁ δʼ ἄρʼ οὔτι προσέννεπεν, ἀλλʼ ἔτι μᾶλλον\nἵππους ὀτρύνεσκεν ἐλαυνέμεν, ὄφρα τάχιστα\nὀλλυμένοις Δαναοῖσιν ἀεικέα πότμον ἀλάλκοι.\nἀλλʼ ὅτε δή ῥʼ ἀφίκοντο μάλα σχεδὸν ἀλλήλοισι,\nδὴ τότε Δηίφοβος μάλα περ χατέων πολέμοιο\nἔστη, ὅπως πῦρ αἰνόν, ὅθʼ ὕδατος ἐγγὺς ἵκηται·\nθάμβεε δʼ εἰσορόων κρατερόφρονος Αἰακίδαο\nἵππους ἠδὲ καὶ υἷα πελώριον, οὔτι τοκῆος\nμείονα. τοῦ δʼ ἄρα θυμὸς ὑπὸ φρεσὶν ὁρμαίνεσκεν\nἄλλοτε μὲν φεύγειν, ὁτὲ ὁτὲ δʼ ἀνέρος ἄντα μάχεσθαι·\nὡς δʼ ὅτε σῦς ἐν ὄρεσσι νεηγενέων ἀπὸ τέκνων\nθῶας ἀποσσεύῃσι, λέων δʼ ἑτέρωθι φανείη\nἔκποθεν ἐσσύμενος, τοῦ δʼ ἵσταται ἄσπετος ὁρμὴ\nοὔτε πρόσω μεμαῶτος ἔτʼ ἐλθέμεν οὔτʼ ἄρʼ ὀπίσσω,\nθήγει δʼ ἀφριόωντας ὑπὶ γναθμοῖσιν ὀδόντας·\nὣς υἱὸς Πριάμοιο σὺν ἅρμασι μίμνε καὶ ἵπποις\nπορφύρων φρεσὶ πολλὰ καὶ ἀμφαφόων δόρυ χερσί.\nτὸν δʼ υἱὸς προσέειπεν ἀμειλίκτου Ἀχιλῆος·\nΠριαμίδη, τί νυ τόσσον ἐπʼ Ἀργείοισι μέμηνας\nχειροτέροις, οἳ σεῖο περιτρομέοντες ὁμοκλὴν\nφεῦγον ἐπεσσυμένοιο, σὺ δʼ ἔλπεο πολλὸν ἄριστος\nἔμμεναι; ἀλλὰ σοὶ εἴπερ ὑπὸ κραδίῃ μένος ἐστίν,\nἡμετέρης πείρησαι ἀνὰ κλόνον ἀσχέτου αἰχμῆς.\nὣς εἰπὼν οἴμησε λέων ὡς ἄντʼ ἐλάφοιο\nἐμβεβαὼς ἵπποισι καὶ ἅρμασι πατρὸς ἑοῖο·\nκαί νύ κέ μιν τάχα δουρὶ σὺν ἡνιόχῳ κατέπεφνεν,\nεἰ μή οἱ μέλαν αἶψα νέφος κατέχευεν Ἀπόλλων\nἔκποθεν Οὐλύμποιο καὶ ἐξ ὀλοοῖο μόθοιο\nἥρπασε, καί μιν ἔθηκε ποτὶ πτόλιν, ᾗχι καὶ ἄλλοι\nΤρῶες ἴσαν φεύγοντες· ὁ δʼ ἐς κενεὴν δόρυ τύψας\nἠέρα Πηλείδαο πάϊς ποτὶ μῦθον ἔειπεν·\nὦ κύον, ἐξήλυξας ἐμὸν μένος· οὐδὲ σοὶ ἀλκὴ\nἱεμένῳ περ ἄλαλκε, θεῶν δέ τις, ὅς σʼ ἐκάλυψε\nνύκτα βαλὼν καθύπερθε, καὶ ἐκ κακότητος ἔρυσσεν.\nὣς ἄρʼ ἔφη· δνοφερὸν δὲ νέφος καθύπερθε Κρονίων\nεὖτʼ ὀμίχλην διέχευε· λύθη δʼ εἰς ἠέρα μακρήν·\nαὐτίκα δʼ ἐξεφάνη πεδίον καὶ πᾶσα περὶ χθών.\nΤρῶας δʼ εἰσενόησεν ἀπόπροθι πολλὸν ἐόντας\nΣκαιῇς ἀμφὶ πύλῃσιν· ἔβη δʼ ἄρα πατρὶ ἐοικὼς\nἀντία δυσμενέων, οἵ μιν φοβέοντο κιόντα·\nἠΰτε κῦμʼ ἀλεγεινὸν ἐπεσσύμενον τρομέουσι\nναῦται, ὅ τʼ ἐξ ἀνέμοιο διεγρόμενον φορέηται\nεὐρὺ μάλʼ ὑψηλόν τε, μέμηνε δὲ λαίλαπι πόντος·\nὣς τοῦ ἐπερχομένοιο κακὸν δέος ἄμφεχε Τρῶας.\nτοῖον δʼ ἔκφατο μῦθον ἐποτρύνων ἑτάροισι·\nκλῦτε φίλοι καῖ θάρσος ἐνὶ στήθεσσι βάλεσθε\nἄτρομον, οἷον ἔοικε φορήμεναι ἀνέρας ἐσθλοὺς\nνίκην ἱεμένους ἐρικυδέα χερσὶν ἀρέσθαι\nκαὶ κλέος ἐκ πολέμοιο δυσηχέος· ἀλλʼ ἄγε θυμὸν\nπαρθέμενοι πονεώμεθʼ ὑπὲρ μένος, εἰσόκε Τροίης\nπέρσωμεν κλυτὸν ἄστυ καὶ ἐκτελέσωμεν ἐέλδωρ·\nαἰδὼς γάρ, μάλα πολλὸν ἐπὶ χρόνον ἔνθα μένοντας\nἔμμεναι ἀπρήκτους καὶ ἀνάλκιδας, οἷα γυναῖκας·\nτεθναίην γὰρ μᾶλλον ἢ ἀπτόλεμος καλεοίμην.\nὣς φάτο· τοὶ δʼ ἔτι μᾶλλον ἐς Ἄρεος ἔργον ὄρουσαν\nθαρσαλέως, Τρώεσσι δʼ ἐπέδραμον· οἱ δὲ καὶ αὐτοὶ\nπροφρονέως μάρναντο περὶ πτόλιν, ἄλλοτε δʼ αὖτε\nἔντοσθεν πυλέων ἀπὸ τείχεος· οὐδʼ ἀπέληγε\nδεινὸς Ἄρης, Τρώων μὲν ἐελδομένων ἀπερύξαι\nδυσμενέων στρατὸν αἰνόν, ἐϋσθενέων δʼ Ἀργείων\nἄστυ διαπραθέειν· ὀλοὴ δʼ ἔχε πάντας ὀϊζύς.\nκαὶ τότε δὴ Τρώεσσιν ἀρηγέμεναι μενεαίνων\nἔκθορεν Οὐλύμποιο καλυψάμενος νεφέεσσι\nΛητοΐδης· τὸν δʼ αἶψα θοαὶ φορέεσκον ἄελλαι\nτεύχεσι χρυσείοισι κεκασμένον· ἀμφὶ δὲ μακραὶ\nμάρμαιρον κατιόντος ἴσον στεροπῇσι κέλευθοι·\nἀμφὶ δέ οἱ γωρυτὸς ἐπέκτυπεν· ἔβραχε δʼ αἰθὴρ\nθεσπέσιον καὶ γαῖα μέγʼ ἴαχεν, εὖτʼ ἀκάμαντας\nθῆκε παρὰ Ξάνθοιο ῥόον πόδας· ἐκ δʼ ἐβόησε\nσμερδαλέον, Τρωσὶν δὲ θράσος βάλε, δεῖμα δʼ Ἀχαιοῖς\nμίμνειν αἱματόεντα κατὰ κλόνον. οὐδʼ Ἐνοσίχθων\nὄβριμος ἠγνοίησε· μένος δʼ ἐνέπνευσεν Ἀχαιοῖς\nἤδη τειρομένοισι· μάχη δʼ ἀΐδηλος ἐτύχθη\nἀθανάτων βουλῇσιν· ὄλοντο δὲ μυρία φῦλα\nαἰζηῶν ἑκάτερθε. κοτεσσάμενος δʼ ἄρʼ Ἀπόλλων\nἈργείοις ὥρμαινε βαλεῖν θρασὺν υἱ̓͂ Ἀχιλῆος\nαὐτοῦ, ὅπου καὶ πρόσθεν Ἀχιλλέα· τοῦ δʼ ἄρα θυμὸν\nοἰωνοὶ κατέρυκον ἀριστερὰ κεκλήγοντες,\nἄλλα τε σήματα πολλά· χόλος δέ οἱ οὐκέτʼ ἔμελλε\nπείθεσθαι τεράεσσι· τὸ δʼ οὐ λάθε Κυανοχαίτην·\n\nἠέρι θεσπεσίῃ κεκαλυμμένος· ἀμφὶ δὲ ποσσὶ\nνισσομένοιο ἄνακτος ἐρεμνὴ κίνυτο γαῖα·\nτοῖον δʼ ἔκφατο μῦθον ἐελδόμενός μιν ἐρύξαι·\nἴσχε κότον, καὶ μήτι πελώριον υἱ̓͂ Ἀχιλῆος\nκτείνῃς· οὐδὲ γὰρ αὐτὸς Ὀλύμπιος ὀλλυμένοιο\nγηθήσει· μέγα δʼ ἄλγος ἐμοὶ καὶ πᾶσι θεοῖσιν\nἔσσεται εἰναλίοισιν, ὅπως πάρος ἀμφʼ Ἀχιλῆα·\nἀλλʼ ἀναχάζεο δῖον ἐς αἰθέρα, μή με χολώσῃς,\nαἶψα δʼ ἀναρρήξας μεγάλης χθονὸς αἰπὺ βέρεθρον\nαὐτὴν Ἴλιον εἶθαρ ἑοῖς ἅμα τείχεσι πᾶσαν\nθήσω ὑπὸ ζόφον εὐρύν· ἄχος δέ τοι ἔσσεται αὐτῷ.\nὣς φάθʼ· ὁ δʼ ἁζόμενος μέγʼ ἀδελφεὸν οἷο τοκῆος\nδείσας τʼ ἀμφὶ πόληος ἐϋσθενέων θʼ ἅμα λαῶν\nχάσσατʼ ἐς οὐρανὸν εὐρύν, ὁ δʼ εἰς ἅλα. τοὶ δʼ ἐμάχοντο\nἀλλήλους ὀλέκοντες, Ἔρις δʼ ἐπετέρπετο χάρμῃ,\nμέσφʼ ὅτε δὴ Κάλχαντος ὑπʼ ἐννεσίῃσιν Ἀχαιοὶ\nἐς νῆας χάσσαντο καὶ ἐξελάθοντο μόθοιο·\nοὐ γὰρ δὴ πέπρωτο δαμήμεναι Ἰλίου ἄστυ,\nπρίν γε Φιλοκτήταο βίην ἐς ὅμιλον Ἀχαιῶν\nἐλθέμεναι πολέμοιο δαήμονα δακρυόεντος.\nκαὶ τὸ μὲν ἢ ἀγαθοῖσιν ἐπεφράσατʼ οἰωνοῖσιν,\nἠὲ καὶ ἐν σπλάγχνοισιν ἐπέδρακεν· οὐ γὰρ ἄϊδρις\nμαντοσύνης ἐτέτυκτο· θεὸς δʼ ὣς ᾔδεε πάντα.\nτῷ πίσυνοι στονόεντος, ἀποιχόμενοι πολέμοιο\nἈτρεῖδαι προέηκαν ἐϋκτιμένην ποτὶ Λῆμνον\nΤυδέος ὄβριμον υἷα μενεπτόλεμόν τʼ Ὀδυσῆα\nνηὶ θοῇ τοὶ δʼ αἶψα ποτὶ πτόλιν Ἡφαίστοιο\nἤλυθον Αἰγαίοιο διὰ πλατὺ χεῦμα θαλάσσης,\nΛῆμνον ἐς ἀμπελόεσσαν, ὅπῃ πάρος αἰνὸν ὄλεθρον\nἀνδράσι κουριδίοισιν ἐμητίσαντο γυναῖκες\nἔκπαγλον κοτέουσαι, ἐπεί σφεας οὔτι τίεσκον,\nἀλλʼ ἄρα δμωιάδεσσι παρευνάζοντο γυναιξὶ\nΘρηικίῃς, τὰς δουρὶ καὶ ἠνορέῃ κτεάτισσαν\nπέρθοντές ποτε γαῖαν ἀρηιφίλων Θρηΐκων·\nαἱ δὲ μέγα ζήλοιο περὶ κραδίῃσι πεσόντος\nθυμὸν ἀνοιδήσαντο, φίλους δʼ ἀνὰ δώματʼ ἀκοίτας\nκτεῖνον ἀνηλεγέως, ὑπὸ χείρεσιν, οὐδʼ ἐλέησαν\nκουριδίους περ ἐόντας· ἐπεὶ μέγα μαίνεται ἦτορ\nἀνέρος ἠδὲ γυναικός, ὅτε ζηλήμονι νούσῳ\nἀμφιπέσῃ· κρατεραὶ γὰρ ἐποτρύνουσιν ἀνῖαι·\nἀλλʼ αἵ γε σφετέροισιν ἐπʼ ἀνδράσι πῆμʼ ἐβάλοντο\nνυκτὶ μιῇ, καὶ πᾶσαν ἐχηρώσαντο πόληα\nπαρθέμεναι φρεαὶ θυμὸν ἀταρβέα καὶ μέγα κάρτος.\nοἱ δʼ ὅτε δὴ Λῆμνον ζαθέην κίον ἠδὲ καὶ ἄντρον\nλαΐνεον, τόθι κεῖτο πάϊς Ποίαντος ἀγαυοῦ,\nδὴ τότʼ ἄρα σφίσι θάμβος ἐπήλυθεν, εὖτʼ ἐσίδοντο\nἀνέρα λευγαλέῃσιν ἐπιστενάχοντʼ ὀδύνῃσι\nκεκλιμένον στυφελοῖο κατʼ οὔδεος· ἀμφὶ δʼ ἄρʼ αὐτῷ\nοἰωνῶν πτερὰ πολλὰ περὶ λεχέεσσι κέχυντο·\nἄλλα δέ οἱ συνέραπτο περὶ χροΐ, χείματος ἄλκαρ\nλευγαλέου· δὴ γάρ μιν ἐπὴν ἕλε λιμὸς ἀτερπής,\nβάλλεν ἀάσχετον ἰόν, ὅπῃ νόος ἰθύνεσκε·\nκαὶ τὰ μὲν ἄρ κατέδαπτε, τὰ δὲ πτερά οἱ περίβαλλε.\nφύλλα δέ οἱ παρέκειτο, τά θʼ ἕλκεος οὐλομένοιο\nἀμφετίθει καθύπερθε μελαίνης ἄλκαρ ἀνίης.\nαὐαλέαι δέ οἱ ἀμφὶ κόμαι περὶ κρατὶ κέχυντο\nθηρὸς ὅπως ὀλοοῖο, τὸν ἀργαλέης δόλος ἄγρης\nμάρψῃ νυκτὸς ἰόντα θοοῦ ποδός, ὃς δʼ ὑπʼ ἀνάγκης\nτειρόμενος ποδὸς ἄκρον ἀταρτηροῖσιν ὀδοῦσι\nκόψας εἰς ἑὸν ἄντρον ἀφίκεται, ἀμφὶ δέ οἱ κῆρ\nτείρει ὁμοῦ λιμός τε καὶ ἀργαλέαι μελεδῶναι·\nὣς τὸν ὑπὸ σπέος εὐρὺ κακὴ περιδάμνατʼ ἀνίη·\nκαί οἱ πᾶν μεμάραντο δέμας, περὶ δʼ ὀστέα μοῦνον\nῥινὸς ἔην, ὀλοὴ δὲ παρηίδας ἀμφέχυτʼ αὐχμὴ\nλευγαλέον ῥυπόωντος· ἀνιηρὸν δέ μιν ἄλγος,\nδάμνατο· κοῖλαι δʼ ἔσκον ὑπʼ ὀφρύσιν ἀνδρὸς ὀπωπαὶ\nαἰνῶς τειρομένοιο· γόος δέ μιν οὔποτʼ ἔλειπεν,\nοὕνεκά οἱ μέλαν ἕλκος, ἐς ὀστέον ἄχρις ἱκέσθαι,\nπυθόμενον καθύπερθε λυγραὶ ὑπέρεπτον ἀνῖαι.\nὡς δʼ ὅτʼ ἐπὶ προβολῇσι πολυκλύστοιο θαλάσσης\nπέτρην παιπαλόεσσαν ἀπειρεσίης ἁλὸς ἅλμη\nδάμναθʼ ὑποτμήγουσα μάλα στερεήν περ ἐοῦσαν,\nθεινομένης δʼ ἄρα τῆς ἀνέμῳ καὶ χείματι λάβρῳ\nχηραμὰ κοιλαίνονται ὑποβρωθέντα θαλάσσῃ·\nὣς τοῦ ὑπίχνιον ἕλκος ἀέξετο πυθομένοιο\nἰοῦ ἄπο, στυφελοῖς τόν οἱ ἐνομόρξατʼ ὀδοῦσι\nλυγρὸς ὕδρος, τόν φασιν ἀναλθέα τε στυγερόν τε\nἔμμεναι, ὁππότε μιν τέρσῃ περὶ χέρσον ἰόντα\nἠελίοιο μένος· τῷ καὶ μέγα φέρτατον ἄνδρα\nτεῖρε δυσαλθήτοισιν ὑποδμηθέντʼ ὀδύνῃσιν·\nἐκ δέ οἱ ἕλκεος αἰὲν ἐπὶ χθόνα λειβομένοιο\nἰχῶρος πεπάλακτο πέδον πολυχανδέος ἄντρου\nθαῦμα μέγʼ ἀνθρώποισι καὶ ὕστερον ἐσσομένοισι.\nκαί οἱ πὰρ κλισίην φαρέτρη παρεκέκλιτο μακρὴ\nἰῶν πεπληθυῖα· πέλοντο δ̓ἄρʼ οἱ μὲν ἐπʼ ἄγρην,\nοἱ δʼ ἐς δυσμενέας, τοὺς ἄμφεχε λοίγιον ὕδρου\nφάρμακον αἰνομόροιο· πάροιθε δέ οἱ μέγα τόξον\nκεῖτο πέλας, γναμπτοῖσιν ἀρηράμενον κεράεσσι\nχερσὶν ὑπʼ ἀκαμάτῃσι τετυγμένον Ἡρακλῆος.\nτοὺς δʼ ὁπότʼ εἰσενόησε ποτὶ σπέος εὐρὺ κιόντας,\nἐσσυμένως οἴμησεν ἐπʼ ἀμφοτέροισι τανύσσαι\nἀλγινόεντα βέλεμνα χόλου μεμνημένος αἰνοῦ,\nοὕνεκά μιν τὸ πάροιθε μέγα στενάχοντα λίποντο\nμοῦνον ἐρημαίοισιν ἐπʼ αἰγιαλοῖσι θαλάσσης.\nκαί νύ κεν αἶψʼ ἐτέλεσσεν, ἅ οἱ θρασὺς ἤθελε θυμός,\nεἰ μή οἱ στονόεντα χόλον διέχευεν Ἀθήνη\nἀνέρας εἰσορόωντος ὁμήθεας· οἱ δέ οἱ ἄγχι\nἤλυθον ἀχνυμένοισιν ἐοικότε· καί ῥά μιν ἄμφω\nἄντρου ἔσω κοίλοιο παρεζόμενοι ἑκάτερθεν\nἕλκεος ἀμφʼ ὀλοοῖο καὶ ἀργαλέων ὀδυνάων\nεἴροντʼ· αὐτὰρ ὁ τοῖσιν ἑὰς διεπέφραδʼ ἀνίας.\nοἱ δέ ἑ θαρσύνεσκον· ἔφαντο δέ οἱ λυγρὸν ἕλκος\nἐξ ὀλοοῖο μόγοιο καὶ ἄλγεος ἰήσασθαι,\nἢν στρατὸν εἰσαφίκηται Ἀχαιικόν, ὅν ῥα καὶ αὐτὸν\nφάντο μέγʼ ἀσχαλάαν παρὰ νήεσιν ἠδὲ καὶ αὐτοὺς\nἈτρείδας ἅμα τοῖσι· κακῶν δέ οἱ οὔτινʼ Ἀχαιῶν\nαἴτιον ἔμμενʼ ἔφαντο κατὰ στρατόν, ἀλλʼ ἀλεγεινὰς\nμοίρας, ὧν ἑκὰς οὔτις ἀνὴρ ἐπινίσσεται αἶαν,\nἀλλʼ αἰεὶ μογεροῖσιν ἐπʼ ἀνδράσιν ἀπροτίοπτοι\nστρωφῶντʼ ἤματα πάντα, βροτῶν γένος ἄλλοτε μέν που\nβλάπτουσαι κατὰ θυμὸν ἀμείλιχον, ἄλλοτε δʼ αὖτε\nἔκποθι κυδαίνουσαι· ἐπεὶ μάλα πάντα βροτοῖσι\nκεῖναι καὶ στονόεντα καὶ ἤπια μηχανόωνται\nαὐταὶ ὅπως ἐθέλουσιν. ὁ δʼ εἰσαΐων Ὀδυσῆος\nἠδὲ καὶ ἀντιθέου Διομήδεος αὐτίκα θυμὸν\nῥηιδίως κατέπαυσεν ἀνιηροῖο χόλοιο,\nἔκπαγλον τὸ πάροιθε χολούμενος, ὅσσʼ ἐπεπόνθει.\nοἱ δέ μιν αἶψʼ ἐπὶ νῆα καὶ ἠιόνας βαρυδούπους\nκαγχαλόωντες ἔνεικαν ὁμῶς σφετέροισι βελέμνοις·\nκαί ῥά οἱ ἀμφεμάσαντο δέμας καὶ ἀμείλιχον ἕλκος\nσπόγγῳ ἐϋτρήτῳ, κατὰ δʼ ἔκλυσαν ὕδατι πολλῷ.\nἀμπνύνθη δʼ ἄρα τυτθόν· ἄφαρ δέ οἱ ἐγκονέοντες\nδόρπον ἐῢν τεύξαντο μεμαότι· σὺν δὲ καὶ αὐτοὶ\nδαίνυντʼ ἔνδοθι νηός. ἐπήλυθε δʼ ἀμβροσίη νύξ,\nτοῖσι δʼ ἐφʼ ὕπνος ὄρουσε· μένον δʼ ἄχρις Ἠριγενείης\nἀμφιάλου Λήμνοιο παρʼ ᾐόσιν· αὐτὰρ ἅμʼ ἠοῖ\nπείσμαθʼ ὁμῶς εὐνῇσιν ἐϋγνάμπτοισιν ἄειραν\nἔκτοθεν ἐγκονέοντες· ἐπιπροέηκε δʼ Ἀθήνη\nἐξόπιθεν πνείοντα τανυπρώρου νεὸς οὖρον.\nἱστία δʼ αἶψʼ ἐτάνυσσαν ὑπʼ ἀμφοτέροισι πόδεσσι,\nνῆα κατιθύνοντες ἐΰζυγον· ἡ δʼ ὑπʼ ἰωῇ\nἔσσυτʼ ἐπὶ πλατὺ χεῦμα· μέλαν δʼ ἀμφέστενε κῦμα\nῥηγνύμενον· πολιὸς δὲ περίζεε πάντοθεν ἀφπός·\nἀθφὶ δέ οἱ δελφῖνες ἀολλέες ἐσσεύοντο\nῥίμφα διαπρήσσοντες ἁλὸς πολιοῖο κέλευθα.\nοἱ δʼ ἄφαρ Ἑλλήσποντον ἐπʼ ἰχθυόεντʼ ἀφίκοντο,\nᾗχι καὶ ἄλλαι νῆες ἔσαν· κεχάροντο δʼ Ἀχαιοί,\nὡς ἴδον οὓς ποθέεσκον ἀνὰ στρατόν. οἱ δʼ ἄρα νηὸς\nἀσπασίως ἀπέβησαν· ἔχεν δʼ ἄρα χεῖρας ἀραιὰς\nΠοίαντος θρασὺς υἱὸς ἐπʼ ἀνέρας, οἵ ῥά μιν ἄμφω\nλυγρὸν ἐπισκάζοντα ποτὶ χθόνα δῖαν ἄγεσκον\nἀμφοτέρων κρατερῇσιν ἐπικλινθέντα χέρεσσιν·\nἠΰτʼ ἐνὶ ξυλόχοισιν ἐς ἥμισυ μέχρι κοπεῖσαν\nφηγὸν ὑφʼ ὑλοτόμοιο βίης ἤ πίονα πεύκην\nτυτθὸν ἔθʼ ἑστηυῖαν, ὅσον λίπε δρυτόμος ἀνὴρ.\nπρέμνον ὑποτμήγων λιπαρόν, δάος ὄφρα πέληται\nπίσσα πυρὶ δμηθεῖσα κατʼ οὔρεα, τὴν δʼ ἀλεγεινῶς\nἀχθομένην ἄνεμός τε καὶ ἀδρανίη ποτικλίνῃ\nἔρνεσιν εὐθαλέεσσι, φέρουσι δέ μιν βαρέουσαν·\nὣς ἄρʼ ὑπʼ ἀτλήτῳ βεβαρημένον ἄλγεϊ φῶτα\nθαρσαλέοι ἥρωες ἐπικλινθέντα φέρεσκον\nἈργείων ἐς ὅμιλον ἀρήιον· οἱ δʼ ἐσιδόντες\nᾤκτειραν μάλα πάντες ἑκηβόλον ἀνέρα λυγρῷ\nἕλκεϊ τειρόμενον· τὸν δὲ στερεὸν καὶ ἄνουσον\nὠκύτερον ποίησε νοήματος αἰψηροῖο\nἶσος ἐπουρανίοις Ποδαλείριος, εὖ μὲν ὕπερθε\nπάσσων φάρμακα πολλὰ καθʼ ἕλκεος, εὖ δὲ κικλήσκων\nοὔνομα πατρὸς ἑοῖο· θοῶς δʼ ἰάχησαν Ἀχαιοὶ\nπάντες κυδαίνοντες ὁμῶς Ἀσκληπιοῦ υἷα.\nκαί μιν φαιδρύναντο καὶ ἀμφί ἑ χρῖσαν ἐλαίῳ\nπροφρονέως· ὀλοὴ δὲ κατηφείη καὶ ὀϊζὺς\nἀθανάτων ἰότητι κατέφθιτο· τοὶ δʼ ἀνὰ θυμὸν\nτέρποντʼ εἰσορόωντες· ὁ δʼ ἄμπνυεν ἐκ κακότητος·\nἀχροίῃ δʼ ἄρʼ ἔρευθος ἐπήλυθεν, ἀργαλέῃ δὲ\nἀδρανίῃ μέγα κάρτος· ἀέξετο δʼ ἅψεα πάντα.\nὡς δʼ ὁπότʼ ἀλδαίνηται ἐπὶ σταχύεσσιν ἄρουρα,\nἣν τὸ πάρος φθινύθουσαν ἐπέκλυσε χείματος αἰνοῦ\nὄμβρος ἐπιβρίσας, ἡ δʼ ἀλδομένη ἀνέμοισι\nμειδιάᾳ τεθαλυῖα πολυκμήτῳ ἐν ἀλωῇ·\nὣς ἄρα τειρομένοιο Φιλοκτήταο πάροιθε\nπᾶν δέμας αἶψʼ ἀνέθηλεν· ἐϋτροχάλῳ δʼ ἐνὶ κοίλῃ\nκάλλιπε κήδεα πάντα, τά οἱ περιδάμνατο θυμόν.\nἈτρεῖδαι δʼ ὁρόωντες ἅτʼ ἐκ θανάτου ἀνιόντα\nἀνέρα θαυμάζεσκον· ἔφαντο γὰρ ἔμμεναι ἔργον\nἀθανάτων· τὸ δʼ ἄρʼ ἦεν ἐτήτυμον, ὡς ἐνόησαν·\nκαὶ γάρ οἱ μέγεθός τε καὶ ἀγλαΐην κατέχευεν\nἐσθλὴ Τριτογένεια· φάνη δʼ ἄφαρ, οἷος ἔην περ\nτὸ πρὶν ἐν Ἀργείοισι πάρος κακότητι δαμῆναι.\nκαὶ τότʼ ἄρʼ ἐς κλισίην Ἀγαμέμνονος ἀφνειοῖο\nπάντες ὁμῶς οἱ ἄριστοι ἄγον Ποιάντιον υἷα·\nκαί μιν κυδαίνοντες ἐπʼ εἰλαπίνῃσι γέραιρον.\nἀλλʼ ὅτε δὴ κορέσαντο ποτοῦ καὶ ἐδητύος ἐσθλῆς,\nδὴ τότε μιν προσέειπεν ἐϋμμελίης Ἀγαμέμνων·\nὦ φίλʼ, ἐπειδή περ σὲ θεῶν ἰότητι πάροιθε\nΔήμνῳ ἐν ἀμφιάλῳ λίπομεν, βλαφθέντε νόημα,\nμὴ δὴ νῦν χόλον αἰνὸν ἐνὶ φρεσὶ σῇσι βαλέσθαι·\nοὐ γάρ ἄνευ μακάρων τάδʼ ἐρέξαμεν, ἀλλά που αὐτοὶ\nἤθελον ἀθάνατοι νῶιν κακὰ πολλὰ βαλέσθαι\nσεῦ ἀπὸ νόσφιν ἐόντος, ἐπεὶ περίοιδας ὀϊστοῖς\nδυσμενέας δάμνασθαι, ὅτʼ ἀντία σεῖο μάχονται.\nἀνδράσι γὰρ βιότοιο πολυπλάγκτοιο κέλευθοι\nπᾶσαν ἀνʼ ἤπειρον πέλαγός τʼ ἀνὰ μακρὸν ἄϊστοι\nΜοιράων ἰότητι πολυσχιδέες τε πέλονται,\nπυκναί τε σκολιαί τε, τετραμμέναι ἄλλυδις ἄλλη·\nτῶν δὲ διʼ αἰζηοὶ φορέονθʼ ὑπὸ δαίμονος Αἴσῃ\nεἰδόμενοι φύλλοισιν ὑπὸ πνοιῇς ἀνέμοιο\nσευομένοις· ἀγαθὸς δὲ κακῇ ἐνέκυρσε κελεύθῳ\nπολλάκις, οὐκ ἐσθλὸς δʼ ἀγαθῇ· τὰς δʼ οὔτʼ ἀλέασθαι\nοὔτʼ ἄρ ἑκών τις ἑλέσθαι ἐπιχθόνιος δύνατʼ ἀνήρ·\nχρὴ δὲ σαόφρονα φῶτα, καὶ ἢν φορέηθʼ ὑπʼ ἀέλλαις\nοἴμην ἀργαλέην, στερεῇ φρενὶ τλῆναι ὀϊζύν.\nἀλλʼ ἐπεὶ ἀασάμεσθα καὶ ἠλίτομεν τόδε ἔργον,\nἐξαῦτις δώροισιν ἀρεσσόμεθʼ ἀπλήτοισι,\nΤρώων ἤν ποθʼ ἕλωμεν ἐϋκτίμενον πτολίεθρον·\nνῦν δὲ λάβʼ ἑπτὰ γυναῖκας ἐείκοσί τʼ ὠκέας ἵππους\nἀθλοφόρους τρίποδάς τε δυώδεκα, τοῖς ἐπὶ θυμὸν\nτέρψεις ἤματα πάντα· καὶ ἐν κλισίῃσιν ἐμῇσιν\nαἰεί τοι παρὰ δαιτὶ γέρας βασιλήιον ἔσται.\nὣς εἰπὼν ἥρωι πόρεν περικαλλέα δῶρα.\nτὸν δʼ ἄρα Ποίαντος προσέφη κρατερόφρονος υἱός·\nὦ φίλος, οὔ τοι ἐγὼν ἔτι χώομαι, οὐδὲ μὲν ἄλλῳ\nἈργείων, τῶν εἴ τις ἔτʼ ἤλιτεν εἵνεκʼ ἐμεῖο·\nοἶδα γάρ, ὡς στρεπτὸς νόος ἀνδράσι γίνεται ἐσθλοῖς,\nοὐδʼ αἰεὶ χαλεπὸν θέμις ἔμμεναι οὐδʼ ἀσύφηλον,\nἀλλʼ ὁτὲ μὲν σμερδνὸν τελέθειν, ὁτὲ δʼ ἤπιον εἶναι.\nνῦν δʼ ἴομεν ποτὶ κοῖτον, ἐπεὶ χατέοντι μάχεσθαι\nβέλτερον ὑπνώειν ἢ ἐπὶ πλέον εἰλαπινάζειν.\nὣς εἰπών ἀπόρουσε καὶ ἐς κλισίην ἀφίκανε\nσφῶν ἑτάρων· οἱ δʼ αἶψα φιλοπτολέμῳ βασιλῆι\nεὐνὴν ἐντύνοντο μέγα φρεσὶ καγχαλόωντες·\nαὐτὰρ ὅ γʼ ἀσπασίως κατελέξατο μέχρις ἐπʼ ἠώ.\nνὺξ δʼ ἀνεχάσσατο δῖα· φάος δʼ ἐρύθηνε κολώνας\nἠελίου, καὶ πάντα βροτοὶ περιποίπνυον ἔργα.\nἈργεῖοι δʼ ὀλοοῖο μέγʼ ἱέμενοι πολέμοιο\nοἱ μὲν δούρατα θῆγον ἐΰξοα, τοὶ δὲ βέλεμνα,\nἄλλοι δʼ αἰγανέας· ἅμα δʼ ἠοῖ δαῖτα πένοντο\nαὐτοῖς ἠδʼ ἵπποισι· πάσαντο δὲ πάντες ἐδωδήν.\nτοῖσιν δὴ Ποίαντος ἀμύμονος ὄβριμος υἱός\nτοῖον ἔπος μετέειπεν ἐποτρύνων πονέεσθαι·\nεἰ δʼ ἄγε νῦν πολέμοιο μεδώμεθα· μηδέ τις ἡμέων\nμιμνέτω ἐν νήεσσι, πάρος κλυτὰ τείχεα λῦσαι\nΤροίης εὐπύργοιο, καταπρῆσαί τε πόληα.\nὣς φάτο· τοῖσι δὲ θυμὸς ὑπὸ κραδίῃ μέγʼ ἰάνθη·\nδῦσαν δʼ ἐν τεύχεσσι καὶ ἀσπάσιν· ἐκ δʼ ἄρα νηῶν\nπανσυδίῃ μελίῃσι κεκασμένοι ἐσεύοντο\nκαὶ βοέοις σακέεσσι καὶ ἀμφιφάλοις κορύθεσσιν·\nἄλλος δʼ ἄλλον ἔρειδε κατὰ στίχας· οὐδέ κε φαίης\nκείνων ἐσσυμένων ἑκὰς ἔμμεναι ἄλλον ἀπʼ ἄλλου·\nὣς ἄρʼ ἴσαν θαμινοὶ καὶ ἀρηρότες ἀλλήλοισι\nΤρῶες δʼ αὖτʼ ἔκτοσθεν ἔσαν Πριάμοιο πόληος\nπάντες σὺν τεύχεσσι καὶ ἅρμασιν ἠδέ ἵπποις\nὠκυτάτοις· καῖον γὰρ ἀποκταμένους ἐνὶ χάρμῃ\nδειδιότες, μὴ λαὸς ἐπιβρίσειεν Ἀχαιῶν.\nτοὺς δʼ ὡς οἶν ἐσίδοντο ποτὶ πτόλιν ἀΐσσοντας,\nἐσσυμένως κταμένοισι χυτὸν περὶ σῆμα βάλοντο\nσπερχόμενοι· δεινὸν γὰρ ὑποτρομέεσκον ἰδόντες\nτοῖσι δʼ ἄρʼ ἀχνυμένοισιν ὑπὸ φρεσὶ μῦθον ἔειπε\nΠουλυδάμας, ὁ γὰρ ἔσκε λίην πινυτὸς καὶ ἐχέφρων·\nὦ φίλοι, οὐκέτʼ ἀνεκτὸς ἐφʼ ἡμῖν μαίνεται Ἄρης·\nἀλλʼ ἄγε δὴ φραζώμεθʼ, ὅπως πολέμοιό τι μῆχος\nεὕρωμεν· Δαναοὶ γὰρ ἐπικρατέουσι μένοντες.\nνῦν δʼ ἄγε δὴ πύργοισιν ἐϋδμήτοις ἐπιβάντες\nμίμνωμεν νύκτας τε καὶ ἤματα δηριόωντες,\nεἰσόκε δὴ Δαναοὶ Σπάρτην ἐρίβωλον ἵκωνται,\nἢ αὐτοῦ παρὰ τεῖχος ἀκηδήσωσι μένοντες\nἀκλεὲς ἑζόμενοι· ἐπεὶ οὐ σθένος ἔσσεται αὐτοῖς\nῥῆξαι τείχεα μακρά, καὶ,καὶ εἰ μάλα πολλὰ κάμωσιν·\nοὐ γὰρ ἀβληχρὰ θεοῖσι τετεύχαται ἄφθιτα ἔργα.\nοὐδέ τί που βρώμης ἐπιδευόμεθʼ οὐδὲ ποτῆτος·\nπολλὰ γὰρ ἐν Πριάμοιο πολυχρύσοιο μελάθροις\nἔμπεδον εἴδατα κεῖται, ἅπερ πολέεσσι καὶ ἄλλοις\nπολλὸν ἐπὶ χρόνον ἔσσετʼ ἀγειρομένοισιν ἐδωδὴ\nἐς κόρον, εἰ καὶ ἔτʼ ἄλλος ἐελδομένοισιν ἵκηται\nτρὶς τόσος ἐνθάδε λαὸς ἀρηγέμεναι μενεαίνων.\nὣς φάτο· τὸν δʼ ἐνένιπε θρασὺς πάϊς Ἀγχίσαο·\nΠουλυδάμα, πῶς γάρ σε σαόφρονά φασι τετύχθαι,\nὃς κέλεαι ποτὶ δηρὸν ἀνὰ πτόλιν ἄλγεα πάσχειν;\nοὐ γὰρ ἀκηδήσουσι πολὺν χρόνον ἐνθάδʼ Ἀχαιοί,\nἀλλʼ ἄρʼ ἐπιβρίσουσιν ἀλευομένους ἐσιδόντες·\nυῶιν δʼ ἔσσεται ἄλγος ἀποφθιμένων ἐνὶ πάτρῃ,\nἤν πως ἐνθάδε πουλὺν ἐπὶ χρόνον ἀμφιμάχωνται·\nοὐ γάρ τις Θήβηθε μελίφρονα σῖτον ὀπάσσει\nἧμιν, ἐπὴν εἰρχθῶμεν ἀνὰ πτόλιν, οὐδέ τις οἴσει\nοἶνον Μαιονίηθεν· ἀνιηρῷ δʼ ὑπὸ λιμῷ\nφθισόμεθʼ ἀργαλέως, εἰ καὶ μάλα τεῖχος ἀμύνει.\nἀλλʼ εἰ μὲν θάνατόν τε κακὸν καὶ Κῆρας ἀλύξαι,\nμηδʼ ἄρʼ ὀϊζυρῶς θανέειν πολυαχθέι λιμῷ\nμέλλομεν, εἰν ἔντεσσι σὺν ἡμετέροις τεκέεσσι\nκαὶ γεραροῖς πατέρεσσι μαχώμεθα· καί ῥά ποθι Ζεὺς\nχραισμήσει· κείνου γὰρ ἀφʼ αἵματός εἰμεν ἀγαυοῦ·\nεἰ δέ κεν ἂρ καὶ κείνῳ ἀπεχθόμενοι τελέθωμεν,\nεὐκλειῶς, τάχʼ ὀλέσθαι ἀμυνομένους περὶ πάτρης\nβέλτερον, ἠὲ μένοντας ὀϊζυρῶς ἀπολέσθαι.\nὣς φάτο· τῷ δʼ ἄρα πάντες ἐπίαχον εἰσαΐοντες.\nαἶψα δὲ δὴ κορύθεσσι καὶ ἀσπίσι καὶ δοράτεσσι\nφράχθεν ἐπʼ ἀλλήλους· ἐπὶ δʼ ἀκαμάτου Διὸς ὄσσε\nδέρκετʼ ἀπʼ Οὐλύμποιο κορυσσομένους ἐς Ἄρηα\nΤρῶας ἐπʼ Ἀργείοισιν· ἔγειρε δὲ θυμὸν ἑκάστου,\nὄφρα μάχην ἀλίαστον ἐπʼ ἀμφοτέροισι τανύσσῃ\nλαοῖς· ἦ γὰρ ἔμελλεν Ἀλέξανδρος θανέεσθαι\nχερσὶ Φιλοκτήταο πονεύμενος ἀμφʼ ἀλόχοιο.\nτοὺς δʼ ἄγεν εἰς ἔνα χῶρον Ἔρις μεδέουσα κυδοιμὸν\nοὔτινι φαινομένη· περὶ γὰρ νέφος ἄμφεχεν ὤμους\nαἱματόεν· φοίτα δὲ μέγαν κλονέουσα κυδοιμὸν\nἄλλοτε μὲν Τρώων ἐς ὁμήγυριν, ἄλλοτʼ Ἀχαιῶν·\nτὴν δὲ Φόβος καὶ Δεῖμος ἀταρβέες ἀμφεπένοντο\nπατροκασιγνήτην κρατερόφρονα κυδαίνοντες·\nἡ δὲ μέγʼ ἐξ ὀλίγοιο κορύσσετο μαιμώωσα·\nτεύχεα δʼ ἐξ ἀδάμαντος ἔχεν πεπαλαγμένα λύθρῳ·\nπάλλε δὲ λοίγιον ἔγχος ἐς ἠέρα· τῆς δʼ ὑπὸ ποσσὶ\nκίνυτο γαῖα μέλαινα· πυρὸς δʼ ἄμπνειεν ἀϋτμὴν\nσμερδαλέον· μέγα δʼ αἰὲν ἀΰτεεν ὀτρύνουσα\nαἰζηούς· οἱ δʼ αἶψα συνήιον ἀρτύνοντες\nὑσμίνην· δεινὴ γὰρ ἄγεν θεὸς ἐς μέγα ἔργον.\nτῶν δʼ ὡς ἢ ἀνέμων ἰαχὴ πέλε λάβρον ἀέντων\nεἴαρος ἀρχομένου, ὅτε δένδρεα μακρὰ καὶ ὕλη\nφύλλα φύει, ἢ ὡς ὅτʼ ἀνʼ ἀζαλέην ξύλοχον πῦρ\nαἰθόμενον βρομέει, ἢ ὡς μέγα πόντος ἀπείρων\nμαίνεται ἐξ ἀνέμοιο δυσηχέος, ἀμφὶ δὲ ῥοῖβδος\nγίνετʼ ἀπειρέσιος, τρόμεει δʼ ὕπο γούνατα ναυτέων·\nὣς τῶν ἐσσυμένων μέγʼ ὑπέβραχε γαῖα πελώρη·\nἐν δέ σφιν πέσε δῆρις· ἐπʼ ἄλλῳ δʼ ἄλλος ὄρουσε.\nπρῶτος δʼ Αἰνείας Δαναῶν ἕλεν Ἁρπαλίωνα\nυἱὸν Ἀριζήλοιο, τὸν Ἀμφινόμη τέκε μήτηρ\nγῇ ἔνι Βοιωτῶν, ὁ δʼ ἅμα Προθοήνορι δίῳ\nἐς Τροίην ἵκανεν ἀμυνέμεν Ἀργείοισι·\nτόν ῥα τότʼ Αἰνείας ἁπαλὴν ὑπὸ νηδύα τύψας\nνοσφίσατ ἐκ θυμοῖο καὶ ἡδέος ἐκ βιότοιο.\nτῷ δʼ ἔπι Θερσάνδροιο δαΐφρονος υἷα δάμασσεν\nὝλλον ἐϋγλώχινι βαλὼν κατὰ λαιμὸν ἄκοντι,\nὃν τέκε δἶ Ἀρέθουσα παρʼ ὕδασι Ληθαίοιο\nΚρήτῃ ἐν ἀμφιάλῳ· μέγα δʼ ἤκαχεν Ἰδομενῆα.\nαὐτὰρ Πηλείδαο πάϊς δυοκαίδεκα φῶτας\nΤρώων αὐτίκʼ ὄλεσσεν ὑπʼ ἔγχεϊ πατρὸς ἑοῖο·\nΚέβρον μὲν πρώτιστα καὶ Ἅρμονα Πασίθεόν τε\nὙσμινόν τε καὶ Ἰμβράσιον Σχέδιόν τε Φλέγην τε\nΜνήσαιόν τʼ ἐπὶ τοῖσι καὶ Ἔννομον Ἀμφίνοόν τε\nκαὶ Φάσιν ἠδὲ Γαληνόν, ὃς οἰκία ναιετάασκε\nΓαργάρῳ αἰπεινῇ, μετὰ δʼ ἔπρεπε μαρναμένοισι\nΤρωσὶν ἐϋσθενέεσσι, κίεν δʼ ἅμʼ ἀπείρονι λαῷ\nἐς Τροίην· μάλα γάρ οἱ ὑπέσχετο πολλὰ καὶ ἐσθλὰ\nΔαρδανίδης Πρίαμος δώσειν περικαλλέα δῶρα,\nνήπιος· οὐδʼ ἄρʼ ἐφράσσαθʼ ἑὸν μόρον· ἦ γὰρ ἔμελλεν\nἐσσυμένως ὀλέεσθαι ὑπʼ ἀργαλέου πολέμοιο,\nπρὶν δόμον ἐκ Πριάμοιο περικλυτὰ δῶρα φέρεσθαι.\nκαὶ τότε Μοῖρʼ ἀΐδηλος ἐπέτραπεν Ἀργείοισιν\nΕὐρυμένην, ἕταρον κρατερόφρονος Αἰνείαο.\nὦρσε δέ οἱ μέγα θάρσος ὑπὸ φρένας, ὄφρα δαμάσσας\nπολλοὺς αἴσιμον ἦμαρ ἀναπλήσῃ ὑπʼ ὀλέθρῳ.\nδάμνατο δʼ ἄλλοθεν ἄλλον ἀνηλέϊ θηρὶ ἐοικώς·\nοἱ δέ μιν οὐχ ὑπέμειναν ἐφʼ ὑστατίῃ βιότοιο\nαἰνὸν μαιμώωντι καὶ οὐκ ἀλέγοντι μόροιο·\nκαί νύ κεν ἔργον ἔρεξεν ἀπείριτον ἐν δαῒ κείνῃ,\nεἰ μή οἱ χεῖρές τε κάμον καὶ δούρατος αἰχμὴ\nπάμπαν ἀνεγνάμφθη· ξίφεος δέ οἱ οὐκέτι κώπη\nἔσθενεν· ἀλλά μιν Αἶσα διέκλασε· τὸν δʼ ὑπʼ ἄκοντι\nτύψε κατὰ στομάχοιο Μέγης· ἀνὰ δʼ ἔβλυσεν αἷμα\nἐκ στόματος· τῷ δʼ αἶψα σὺν ἄλγεϊ Μοῖρα παρέστη.\nτοῦ δʼ ἄρʼ ἀποκταμένοιο δύω θεράποντες Ἐπειοῦ\nΔηιλέων τε καὶ Ἀμφίων ἀπὸ τεύχἐ ἑλέσθαι\nὥρμαινον· τοὺς δʼ αὖτε θρασὺ σθένος Αἰνείαο\nδάμνατο μαιμώωντας ὀϊζυρῶς περὶ νεκρῷ.\nὡς δʼ ὅτ ἐν οἰνοπέδῳ τις ἐπαΐσσοντας ὀπώρῃ\nσφῆκας τερσομένῃσι περὶ σταφυλῇσι δαμάσσῃ,\nοἱ δʼ ἄρʼ ἀποπνείουσι πάρος γεύσασθαι ὀπώρης·\nὣς τοὺς αἶψʼ ἐδάμασσε πρὶν ἔντεα ληίσσασθαι.\nΤυδείδης δὲ Μένοντα καὶ Ἀμφίνοον κατέπεφνεν\nἄμφω ἀμύμονε φῶτε· Πάρις δʼ ἕλε Δημολέοντα\nἹππασίδην, ὃς πρόσθε Λακωνίδα γαῖαν ἔναιε\nπὰρ προχοῇς ποταμοῖο βαθυρρόου Εὐρώταο,\nἤλυθε δʼ ἐς Τροίην ὑπʼ ἀρηιθόῳ Μενελάῳ·\nκαί ἑ Πάρις κατέπεφνε τυχὼν ὑπὸ μαζὸν ὀϊστῷ\nδεξιόν, ἐκ δέ οἱ ἦτορ ἀπὸ μελέων ἐκέδασσε.\nΤεῦκρος δὲ Ζέχιν εἷλε περικλυτὸν υἷα Μέδοντος,\nὅς ῥά τε ναιετάασκεν ἐνὶ Φρυγίῃ πολυμήλῳ\nἄντρον ὑπὸ ζάθεον καλλιπλοκάμων Νυμφάων,\nᾗχί ποτʼ Ἐνδυμίωνα παρυπνώοντα βόεσσιν\nὑψόθεν ἀθρήσασα κατήλυθε δῖα Σελήνη\nοὐρανόθεν· δριμὺς γὰρ ἄγεν πόθος ἠιθέοιο\nἀθανάτην περ ἐοῦσαν ἀκήρατον, ἧς ἔτι νῦν περ\nεὐνῆς σῆμα τέτυκται ὑπὸ δρυσίν· ἀμφὶ γὰρ αὐτῇ\nἐκκέχυτʼ ἐν ξυλόχοισι βοῶν γλάγος· οἱ δέ νυ φῶτες\nθηεῦντʼ εἰσέτι κεῖνο· τὸ γὰρ μάλα τηλόθι φαίης\nἔμμεναι εἰσορόων πολιὸν γάλα, κεῖνο δʼ ἵησι\nλευκὸν ὕδωρ, καὶ βαιὸν ἀπόπροθεν ὁππόθʼ ἵκηται,\nπήγνυται, ἀμφὶ ῥέεθρα, πέλει δʼ ἄρα λάϊνον οὖδας.\nἈλκαίῳ δʼ ἐπόρουσε Μέγης Φυλήιος υἱός·\nκαί ῥά μιν ἀσπαίρουσαν ὑπὸ κραδίην ἐπέρησεν\nἐγχείῃ· τοῦ δʼ ὦκα λύθη πολυήρατος αἰών·\nοὐδέ μιν ἐκ πολέμοιο πολυκλαύτοιο μολόντα\nκαίπερ ἐελδόμενοι μογεροὶ δέξαντο τοκῆες,\nΦύλλις ἐΰζωνος καὶ Μάργασος, οἵ ῥʼ ἐνέμοντο\nἉρπάσου ἀμφὶ ῥέεθρα διειδέος, ὅς τʼ ἀλεγεινῶς\nΜαιάνδρῳ κελάδοντα ῥόον καὶ ἀπείριτον οἶδμα\nσυμφέρετʼ ἤματα πάντα λάβρῳ περὶ χεύματι θύων.\nΓλαύκου δʼ ἐσθλὸν ἑταῖρον ἐϋμμελίην Σκυλακῆα\nυἱὸς Ὁϊλῆος σχεδὸν οὔτασεν ἀντιόωντα\nβαιὸν ὑπὲρ σάκεος· διὰ δὲ πλατὺν ἤλασεν ὦμον\nαἰχμὴ ἀνιηρὴ· περὶ δʼ ἔβλυσεν αἷμα βοείῃ.\nἀλλά μιν οὔτι δάμασσεν· ἐπεί ῥά ἑ μόρσιμον ἦμαρ\nδέχνυτο νοστήσαντα φίλης παρὰ τείχεσι πάτρης·\nεὖτε γὰρ Ἴλιον αἰπὺ θοοὶ διέπερσαν Ἀχαιοί,\nδὴ τότʼ ἄρʼ ἐκ πολέμοιο φυγὼν Λυκίην ἀφίκανεν\nοἶος ἄνευθʼ ἑτάρων· τὸν δʼ ἄστεος ἄγχι γυναῖκες\nἀγρόμεναι τεκέων σφετέρων ὕπερ ἠδὲ καὶ ἀνδρῶν\nεἴρονθʼ· ὃς δʼ ἄρα τῇσι μόρον κατέλεξεν ἁπάντων·\nαἱ δʼ ἄρα χερμαδίοισι περισταδὸν ἀνέρα κεῖον\nδάμναντʼ, οὐδʼ ἀπόνητο μολὼν ἐς πατρίδα νόστου,\nἀλλά ἑ λᾶες ὕπερθε μέγα στενάχοντα κάλυψαν·\nκαί ῥά οἱ ἐκ βελέων ὀλοὸς περὶ τύμβος ἐτύχθη\nπὰρ τέμενος καὶ σῆμα κραταιοῦ Βελλεροφόντου,\nτῷ ἔνι κυδαλίμης Τιτηνίδος ἀγχόθι πέτρης·\nἀλλʼ ὁ μὲν αἴσιμον ἦμαρ ἀναπλήσας ὑπʼ ὀλέθρῳ\nὕστερον ἐννεσίῃσιν ἀγαυοῦ Λητοΐδαο\nτίεται ὥς τε θεός, φθινύθει δέ οἱ οὔποτε τιμή.\nΠοίαντος δʼ ἐπὶ τοῖσι πάϊς κτάνε Δηιονῆα\nἠδʼ Ἀντήνορος υἱὸν ἐϋμμελίην Ἀκάμαντα·\nἄλλων δʼ αἰζηῶν ὑπεδάμνατο πουλὺν ὅμιλον·\nθῦνε γὰρ ἐν δηίοισιν ἀτειρέϊ ἶσος Ἄρηι\nἢ ποταμῷ κελάδοντι, ὃς ἕρκεα μακρὰ δαΐζει\nπλημμύρων, ὅτε λάβρον ὀρινόμενος περὶ πέτραις\nἐξ ὀρέων ἀλεγεινὰ μεμιγμένος ἔρχεται ὄμβρῳ,\nἀέναός περ ἐὼν καὶ ἀγάρροος, οὐδέ νυ τόν γε\nεἴργουσιν προβλῆτες ἀάσπετα παφλάζοντα·\nὣς οὔτις Ποίαντος ἀγακλειτοῦ θρασὺν υἷα\nἔσθενεν ὀφθαλμοῖσιν ἰδὼν καὶ ἄπωθε πελάσσαι·\nἐν γάρ οἱ στέρνοισι μένος περιώσιον ἦεν.\nτεύχεσι δʼ ἀμφεκέκαστο δαΐφρονος Ἡρακλῆος\nδαιδαλέοις· περὶ γάρ οἱ ἐνὶ ζωστῆρι φαεινῷ\nἄρκτοι ἔσαν βλοσυραὶ καὶ ἀναιδέες· ἀμφὶ δὲ θῶες\nσμερδαλέοι, καὶ λυγρὸν ὑπʼ ὀφρύσι μειδιόωσαι\nπορδάλιες· τῶν δʼ ἄγχι λύκοι ἔσαν ὀβριμόθυμοι\nκαὶ σύες ἀργιόδοντες ἐϋσθενέες τε λέοντες\nἐκπάγλως ζωοῖσιν ἐοικότες· ἀμφὶ δὲ πάντῃ\nὑσμῖναι ἐνέκειντο μετʼ ἀργαλέοιο φόνοιο·\nδαίδαλα μέν οἱ τόσσα περὶ ζωστῆρα τέτυκτο.\nἄλλα δέ οἱ γωρυτὸς ἀπείριτος ἀμφεκέκαστο·\nἐν μὲν ἔην Διὸς υἱὸς ἀελλοπόδης Ἑρμείης\nἸνάχου ἀμφὶ ῥέεθρα κατακτείνων μέγαν Ἄργον,\nἌργον, ὅς ὀφθαλμοῖσιν ἀμοιβαδὸν ὑπνώεσκεν·\nἐν δὲ βίη Φαέθοντος ἀνὰ ῥόον Ἠριδανοῖο\nβλήμενος ἐκ δίφροιο· καταιθομένης δʼ ἄρα γαίης\nὡς ἐτεόν περ ἄητο μέλας ἐνὶ ἠέρι καπνός·\nΠερσεὺς δʼ ἀντίθεος βλοσυρὴν ἐδάϊζε Μέδουσαν,\nἄστρων ᾗχι λοετρὰ πέλει καὶ τέρματα γαίης\nπηγαί τʼ ὠκεανοῖο βαθυρρόου, ἔνθʼ ἀκάμαντι\nἠελίῳ δύνοντι συνέρχεται ἑσπερίη νύξ·\nἐν δὲ καὶ ἀκαμάτοιο μέγας πάϊς Ἰαπετοῖο\nΚαυκάσου ἠλιβάτοιο παρῃώρητο κολώνῃ\nδεσμῷ ἐν ἀρρήκτῳ· κεῖρεν δέ οἱ αἰετὸς ἦπαρ\nαἰὲν ἀεξόμενον· ὁ δʼ ἄρα στενάχοντι ἐῴκει.\nκαὶ τὰ μὲν ἄρ τεύξαντο κλυταὶ χέρες Ἡφαίστοιο\nὀβρίμῳ Ἡρακλῆι· ὁ δʼ ὤπασε παιδὶ φορῆναι\nΠοίαντος, μάλα γάρ οἱ ὁμωρόφιος φίλος ἦεν.\nαὐτὰρ ὁ κυδιόων ἐν τεύχεσι δάμνατο λαούς.\nὀψὲ δέ οἱ ἐπόρουσε Πάρις, στονόεντας ὀϊστοὺς\nνωμῶν ἐν χείρεσσι μετὰ γναμπτοῖο βιοῖο\nθαρσαλέως· τῷ γάρ ῥα συνήιεν ὕστατον ἦμαρ.\nἥκε δʼ ἀπὸ νευρῆφι θοὸν βέλος· ἡ δʼ ἰάχησεν\nἰοῦ ἀπεσσυμένοιο· τὸ δʼ οὐχ ἅλιον φύγε χειρῶν·\nκαί ῥʼ αὐτοῦ μὲν ἅμαρτεν ἀλευαμένου μάλα τυτθόν,\nἀλλʼ ἔβαλεν Κλεόδωρον ἀγακλειτόν περ ἐόντα\nβαιὸν ὑπὲρ μαζοῖο, διήλασε δʼ ἄχρις ἐς ὦμον·\nοὐ γὰρ ἔχεν σάκος εὐρύ, τό οἱ λυγρὸν ἔσχεν ὄλεθρον·\nἀλλʼ ὅ γε γυμνὸς ἐὼν ἀνεχάζετο· τοῦ γὰρ ἀπʼ ὤμων\nΠουλυδάμας ἀπάραξε σάκος τελαμῶνα δαΐξας\nβουπλῆγι στιβαρῷ· ὁ δʼ ἐχάσσατο μαρνάμενός περ\nαἰχμῇ ἀνιηρῇ· στονόεις δέ οἱ ἔμπεσεν ἰὸς\nἄλλοθεν ἀΐξας· ὣς γάρ νύ που ἤθελε δαίμων\nθήσειν αἰνὸν ὄλεθρον ἐΰφρονος υἱέϊ Λέρνου,\nὃν τέκετʼ Ἀμφιάλη Ῥοδίων ἐν πίονι γαίῃ.\nτὸν δʼ ὡς οὖν ἐδάμασσε Πάρις στονόεντι βελέμνῳ,\nδὴ τότε που Ποίαντος ἀμύμονος ὄβριμος υἱὸς\nἐμμεμαὼς θοὰ τόξα τιταίνων οἱ μέγʼ ἀΰτει·\nὦ κύον, ὡς σοὶ ἔγωγε φόνον καὶ κῆρʼ ἀΐδηλον\nδώσω, ἐπεί νύ μοι ἄντα λιλαίεαι ἰσοφαρίζειν·\nκαί κεν ἀναπνεύσουσιν, ὅσοι σέθεν εἵνεκα λυγροῦ\nτείροντʼ ἐν πολέμῳ· τάχα γὰρ λύσις ἔσσετʼ ὀλέθρου\nἐνθάδε σεῖο θανόντος, ἐπεί σφισι πῆμα τέτυξαι.\nὣς εἰπὼν νευρὴν μὲν ἐΰστροφον ἀγχόθι μαζοῦ\nεἴρυσε, κυκλώθη δὲ κέρας, καὶ ἀμείλιχος ἰὸς\nἰθύνθη, τόξον δʼ αἰνὴ ὑπερέσχεν ἀκωκὴ\nτυτθὸν ὑπʼ αἰζηοῖο βίῃ· μέγα δʼ ἔβραχε νευρὴ\nἰοῦ ἀπεσσυμένοιο δυσηχέος· οὐδʼ ἀφάμαρτε\nδῖος ἀνήρ· τοῦ δʼ οὔτι λύθη κέαρ, ἀλλʼ ἔτι θυμῷ\nἔσθενεν· οὐ γάρ οἱ τότε καίριος ἔμπεσεν ἰός,\nἀλλὰ παρέθρισε χειρὸς ἐπιγράβδην χρόα καλόν.\nἐξαῦτις δʼ ὅ γε τόξα τιτύσκετο· τὸν δὲ παραφθὰς\nἰῷ ἐϋγλώχινι βάλεν βουβῶνος ὕπερθε\nΠοίαντος φίλος υἱός· ὁ δʼ οὐκέτι μίμνε μάχεσθαι,\nἀλλὰ θοῶς ἀπόρουσε, κύων ὥς, ὅς τε λέοντα\nταρβήσας χάσσηται ἐπεσσύμενος τὸ πάροιθεν·\nὣς ὅ γε λευγαλέῃσι πεπαρμένος ἦτορ ἀνίῃς\nχάζετʼ ἀπὸ πτολέμοιο. Συνεκλονέοντο δὲ λαοὶ\nἀλλήλους ὀλέκοντες· ἐν αἵματι δʼ ἔπλετο δῆρις\nκτεινομένων ἑκάτερθε· νεκροὶ δʼ ἐπέκειντο νέκυσσι\nπανσυδίῃ ψεκάδεσσιν ἐοικότες ἠὲ χαλάζῃ\nἢ χιόνος νιφάδεσιν, ὅτʼ οὔρεα μακρὰ καὶ ὕλην\nΖηνὸς ὑπʼ ἐννεσίῃς ζέφυρος καὶ χεῖμα παλύνει·\nὣς οἵ γʼ ἀμφοτέρωθεν ἀνηλέϊ Κηρὶ δαμέντες\nἀθρόοι ἀλλήλοισι δεδουπότες ἀμφεχέοντο.\nαἰνὰ δʼ ἀνεστενάχιζε Πάρις· περὶ δʼ ἕλκεϊ θυμὸν\nτείρετο· τὸν δʼ ἀλύοντα τάχʼ ἄμφεπον ἰητῆρες.\nΤρῶες δʼ εἰς ἑὸν ἄστυ κίον· Δαναοὶ δʼ ἐπὶ νῆας\nκυανέας ἀφίκοντο θοῶς· τοὺς γάρ ῥα κυδοιμοῦ\nνύξ ἀπέπαυσε μέλαινα, μόγον δʼ ἐξείλετο γυίων\nὕπνον ἐπὶ βλεφάροισι πόνου ἀλκτῆρα χέασα.\nἀλλʼ οὐχ ὕπνος ἔμαρπτε θοὸν Πάριν ἄχρις ἐς ἠώ·\nοὐ γάρ οἵ τις ἄλαλκε λιλαιομένων περ ἀμύνειν\nπαντοίοις ἀκέεσσιν, ἐπεί ῥά οἱ αἴσιμον ἦεν\nΟἰνώνης ὑπὸ χερσὶ μόρον καὶ κῆρας ἀλύξαι,\nἢν ἐθέλῃ· ὁ δʼ ἄρʼ αἶψα θεοπροπίῃσι πιθήσας\nἤιεν οὐκ ἐθέλων· ὀλοὴ δέ μιν ἦγεν ἀνάγκη\nκουριδίης εἰς ὦπα· λυγροί γε μὲν ἀντιόωντες\nκὰκ κορυφῆς ὄρνιθες ἀΰτεον, οἱ δʼ ἀνὰ χεῖρα\nσκαιὴν ἀΐσσοντες· ὁ δέ σφεας ἄλλοτε μέν που\nδείδιεν εἰσορόων, ὁτὲ δʼ ἀκράαντα πέτεσθαι\nἔλπετο· τοὶ δέ οἱ αἰνὸν ὑπʼ ἄλγεσι φαῖνον ὄλεθρον.\nἷξε δʼ ἐς Οἰνώνην ἐρικυδέα· τὸν δʼ ἐσιδοῦσαι\nἀμφίπολοι θάμβησαν ἀολλέες ἠλὲ δαὶ αὐτὴ\nΟἰνώνη· ὁ δʼ ἄρʼ αἶψα πέσεν παρὰ ποσσὶ γυναικὸς,\nλυγρῇ ὑπʼ ὠτειλῇ δεδμημένος, ἥ οἱ ἄεξεν\nἀμφὶ μέλαινʼ ἐφύπερθε καὶ ἔνδοθι μέχρις ἱκέσθαι\nμυελὸν ἐς λιπόωντα διʼ ὀστέου, οὕνεκα νηδὺν\nφάρμακον αἰνὸν ἔπυθε κατʼ οὐτάμενον χρόα φωτός.\nτείρετο δὲ στυγερῇ βεβολημένος ἦτορ ἀνίῃ·\nὡς δʼ ὅτε τις νούσῳ τε καὶ ἀργαλέῃ μέγα δίψῃ\nαἰθόμενος κραδίην ἀδινὸν κέαρ αὐαίνηται,\nὅν τε περιζείουσα χολὴ φλέγει, ἀμφὶ δὲ νωθὴς\nψυχή οἱ πεπότητʼ ἐπὶ χείλεσιν αὐαλέοισιν\nἀμφότερον βιότου τε καὶ ὕδατος ἱμείρουσα·\nὣς τοῦ ὑπὸ στέρνοισι καταίθετο θυμὸς ἀνίῃ·\nκαί ῥʼ ὀλιγοδρανέων τοῖον ποτὶ μῦθον ἔειπεν·\nὦ γύναι αἰδοίη, μὴ δή νύ με τειρόμενόν περ\nἐχθήρῃς, ἐπεὶ ἄρ σε πάρος λίπον ἐν μεγάροισι\nχήρην, οὐκ ἐθέλων περ· ἄγον δέ με Κῆρες ἄφυκτοι\nεἰς Ἑλένην, ἧς εἴθε πάρος λεχέεσσι μιγῆναι\nσῇσιν ἐν ἀγκοίνῃσι θανὼν ἀπὸ θυμὸν ὄλεσσα.\nἀλλʼ ἄγε, πρός τε θεῶν, οἵ τʼ οὐρανὸν ἀμφινέμονται,\nπρός τε τεῶν λεχέων καὶ κουριδίης φιλότητος,\nἤπιον ἔνθεο θυμόν, ἄχος δʼ ἀλεγεινὸν ἄλαλκε\nφάρμακʼ ἀλεξήσοντα καθʼ ἕλκεος οὐλομένοιο\nθεῖσα, τά μοι μεμόρηται ἀπωσέμεν ἄλγεα θυμοῦ,\nἢν ἐθέλῃς· σῇσιν γὰρ ἐπὶ φρεσίν, εἴτε σαῶσαι\nμήδεαι ἐκ θανάτοιο δυσηχέος, εἴτε καὶ οὐκί·\nἀλλʼ ἐλέαιρε τάχιστα καὶ ὠκυμόρων σθένος ἰῶν\nἐξάκεσʼ, ἕως μοι ἔτʼ ἀμφὶ μένος καὶ γυῖα τέθηλε·\nμηδέ τί με ζήλοιο λυγροῦ μεμνημένη ἔμπης\nκαλλείψῃς θανέεσθαι ἀμειλίκτῳ ὑπὸ πότμῳ\nπὰρ ποσὶ σοῖσι πεσόντα· λιταῖς δʼ ἀποθύμια ῥέξεις,\nαἵ ῥα καὶ αὐταὶ Ζηνὸς ἐριγδούποιο θύγατρες\nεἰσί, καὶ ἀνθρώποισιν ὑπερφιάλοις κοτέουσαι\nἐξόπιθε στονόεσσαν ἐπιθύνουσιν Ἐριννὺν\nκαὶ χόλον, ἀλλὰ σύ, πότνα, κακὰς ἀπὸ Κῆρας ἔρυκε\nἐσσυμένως, εἰ καί τι παρήλιτον ἀφραδίῃσιν.\nὣς ἄρʼ ἔφη· τῆς δʼ οὔτι φρένας παρέπεισε κελαινάς,\nἀλλά ἑ κερτομέουσα μέγʼ ἀχνύμενον προσέειπε·\nτίπτε μοι εἰλήλουθας, ἐναντίον, ἥν ῥα πάροιθεν\nκάλλιπες ἐν μεγάροισιν ἀάσπετα κωκύουσαν\nεἵνεκα Τυνδαρίδος πολυκηδέος, ᾗ παριαύων\nτέρπεο καγχαλόων, ἐπεὶ ἦ πολὺ φερτέρη ἐστὶν\nτῆς σέο κουριδίης· τὴν γὰρ φάτις ἔμμεν ἀγήρω·\nκείνην ἐσσυμένως γουνάζεο, μηδέ νύ μοί περ\nδακρυόεις ἐλεεινὰ καὶ ἀλγινόεντα παραύδα·\nαἴ γάρ μοι μέγα θηρὸς ὑπὸ κραδίῃ μένος εἴη\nδαρδάψαι δέο σάρκας, ἔπειτα δέ θʼ αἷμα λαφύξαι,\nοἷά με πήματʼ ἔοργας ἀτασθαλίῃσι πιθήσας.\nσχέτλιε, ποῦ νύ τοί ἐστιν ἐϋστέφανος Κυθέρεια;\nπῇ δὲ πέλει γαμβροῖο λελασμένος ἀκάματος Ζεύς;\nτοὺς ἔχʼ ἀοσσητῆρας· ἐμῶν δʼ ἀπὸ τῆλε μελάθρων\nχάζεο, καὶ μακάρεσσι καὶ ἀνδράσι πῆμʼ ἀλεγεινόν·\nσεῖο γὰρ εἵνεκʼ, ἀλιτρέ, καὶ ἀθανάτους ἕλε πένθος,\nτοὺς μὲν ἐφʼ υἱωνοῖς, τοὺς δʼ υἱάσιν ὀλλυμένοισιν.\nἀλλά μοι ἔρρε δόμοιο καὶ εἰς Ἑλένην ἀφίκανε,\nἧς σε χρεὼν νυκτός τε ταὶ ἤματος ἀσχαλόωντα\nτρύζειν πὰρ λεχέεσσι πεπαρμένον ἄλγεϊ λυγρῷ\nεἰσόκε σʼ ἰήνειεν ἀνιηρῶν ὀδυνάων.\nὣς φαμένη γοόωντα φίλων ἀπέπεμπε μελάθρων,\nνηπίη· οὐδʼ ἄρʼ ἐφράσσαθʼ ἑὸν μόρον· ἦ γὰρ ἔμελλον\nκείνου ἀποφθιμένοιο καὶ αὐτῇ Κῆρες ἕπεσθαι\nἐσσυμένως· ὣς γάρ οἱ ἐπέκλωσεν Διὸς Αἶσα.\nτὸν δʼ ἄρʼ ἀπεσσύμενον λασίης ὑπὲρ ἄκριας Ἴδης\nοἶμον ἐς ἐσχατιήν, ὄθι μιν μόρος αἰνὸς ἄγεσκε\nλυγρὸν ἐπισκάζοντα καὶ ἀχνύμενον μέγα θυμῷ\nἭρη τʼ εἰσενόησε καὶ ἄμβροτον ἦτορ ἰάνθη,\nἑζομένη κατʼ Ὄλυμπον, ὅπῃ Διὸς ἔπλετʼ ἀλωὴ.\nκαί ῥά οἱ ἀμφίπολοι πίσυρες σχεδὸν ἑδριόωντο,\nτάς ποτʼ ἄρʼ Ἠελίῳ χαροπὴ δμηθεῖσα Σελήνη\nγείνατʼ ἀνʼ οὐρανὸν εὐρὺν ἀτειρέας, οὐδὲν ὁμοίας\nἀλλήλαις· μορφῇ δὲ διέκριθεν ἄλλη ἀπʼ ἄλλης·\nπρώτη μὲν θέρεος καματώδεος ἔλλαχε μοῖραν,\nἡ δʼ ἑτέρη χειμῶνι καὶ αἰγοκερῆι μέμηλε·\nεἴαρι δʼ αὖ τριτάτη, τετράτη δʼ ἐπιτέρπετʼ ὀπώρῃ·\nτέτρασι γὰρ μοίρῃσι βροτῶν διαμείβεται αἰών,\nἃς κεῖναι ἐφέπουσιν ἀμοιβαδόν· ἀλλὰ τὰ μέν που\nαὐτῷ Ζηνὶ μέλοιτο κατʼ οὐρανόν· αἱ ὀάριζον\nὁππόσα λοίγιος Αἶσα περὶ φρεσὶν οὐλομένῃσι\nμήδετο, Τυνδαρίδος στυγερὸν γάμον ἐντύνουσα\nΔηιφόβῳ, καὶ μῆνιν ἀνιηρὴν Ἑλένοιο\nκαὶ χόλον ἀμφὶ γυναικός, ὅπως τέ μιν υἷες Ἀχαιῶν\nἤμελλον μάψαντες ἐν ὑψηλοῖσιν ὄρεσσι\nχωόμενον Τρώεσσι θοὰς ἐπὶ νῆας ἄγεσθαι,\nὥς τέ οἱ ἐννεσίῃσι κραταιοῦ Τυδέος υἱὸς\nἑσπομένου Ὀδυσῆος ὑπὲρ μέγα τεῖχος ὀρούσας\nἈλκαθόῳ στονόεντα φέρειν ἤμελλεν ὄλεθρον\nἁρπάξας ἐθέλουσαν ἐΰφρονα Τριτογένειαν,\nἥ τʼ ἔρυμα πτόλιός τε καὶ αὐτῶν ἔπλετο Τρώων·\nοὐδὲ γὰρ οὐδὲ θεῶν τις ἀπειρέσιον χαλεπήνας\nἔσθενεν ὄλβιον ἄστυ διαπραθέειν Πριάμοιο\nἀθανάτης ἔμπροσθεν ἀκηδέος ἐμβεβαυίης·\nοὐδέ οἱ ἄμβροτον εἶδος ἐτεκτήναντο σιδήρῳ\nἀνέρες, ἀλλά μιν αὐτὸς ἀπʼ Οὐλύμποιο Κρονίων\nκάββαλεν ἐς Πριάμοιο πολυχρύσοιο πόληα.\nκαὶ τὰ μὲν ὣς ὀάριζε Διὸς δάμαρ ἀμφιπόλοισιν,\nἄλλα τε πόλλʼ ἐπὶ τοῖσι. Πάριν δʼ ἄρα θυμὸς ἐν Ἴδῃ\nκάλλιπεν, οὐδʼ Ἑλένη μιν ἐσέδρακε νοστήσαντα·\nἀμφὶ δέ μιν Νύμφαι μέγʼ ἐκώκυον, οὕνεκʼ ἄρʼ αὐτοῦ\nεἰσέτι που μέμνηντο κατὰ φρένας, ὅσσα πάροιθεν\nἐξέτι νηπιάχοιο συναγρομένῃς ὀάριζε·\nσὺν δέ σφιν μύροντο βοῶν θοοὶ ἀγροιῶται\nἀχνύμενοι κατὰ θυμόν· ἐπεστενάχοντο δὲ βῆσσαι.\nκαὶ τότε δὴ Πριάμοιο πολυτλήτοιο γυναικὶ\nδεινὸν Ἀλεξάνδροιο μόρον φάτο βουκόλος ἀνήρ·\nτῆς δʼ ἄφαρ, ὡς ἐσάκουσε, τρόμῳ περιπάλλετο θυμός,\nγυῖα δʼ ὑπεκλάσθησαν· ἔπος δʼ ὀλοφύρατο τοῖον·\nὤλεό μοι, φίλε τέκνον, ἐμοὶ δʼ ἐπὶ πένθεϊ πένθος\nκάλλιπες αἰὲν ἄφυκτον, ἐπεὶ πολὺ φέρτατος ἄλλων\nπαίδων ἔσκες ἐμεῖο μεθʼ Ἕκτορα· τῷ νύ σε λυγρὴ\nκλαύσομαι, εἰσόκε μοι κραδίῃ ἔνι πάλλεται ἦτορ·\nοὐ γὰρ ἄνευ μακάρων τάδε πάσχομεν, ἀλλά τις Αἶσα\nμήδετο λοίγια ἔργα, τὰ μὴ ὤφειλον ὀτλῆσαι,\nἀλλʼ ἔθανον τὸ πάροιθεν ἐν εἰρήνῃ τε καὶ ὄλβῳ·\nνῦν δʼ ἐπὶ πήματι πῆμα μετʼ ὄμμασι δέρκομαι αἰεὶ\nἐλπομένη καὶ ἔτʼ ἄλλα κακώτερα θηήσασθαι,\nπαῖδας μὲν κταμένους, κεραϊζομένην δὲ πόληα\nκαὶ πυρὶ δαιομένην Δαναῶν ὑπὸ καρτεροθύμων,\nσύν τε νυοὺς θύγατράς τε μετὰ Τρωῇσι καὶ ἄλλαις\nἑλκομένας ἅμα παισὶ δορυκτήτῳ ὑπʼ ἀνάγκῃ.\nὣς φάτο κωκύουσα· πόσις δέ οἱ οὔ τι πέπυστο·\nἀλλʼ ὁ παρʼ Ἕκτορος ἧστο τάφῳ ἐπὶ δάκρυα χεύων,\nοὕνεκʼ ἄριστος ἔην καὶ ἐρύετο δούρατι πάτρην·\nτοῦ πέρι πευκαλίμας ἀχέων φρένας οὔ τι πέπυστο.\nἀλλʼ Ἑλένη μάλα πολλὰ διηνεκέως γοόωσα\nἄλλα μὲν ἐν Τρώεσσιν ὀΰτεεν, ἄλλα δέ οἱ κῆρ\nἐν κραδίῃ μενέαινε· φίλον δʼ ἀνὰ θυμὸν ἔειπεν·\nἆνερ, ἐμοὶ καὶ Τρωσὶ καὶ αὐτῷ σοὶ μέγα πῆμα,\nὤλεο λευγαλέως· ἐμὲ δʼ ἐν στυγερῇ κακότητι\nκάλλιπες ἐλπομένην ὀλοώτερα πήματʼ ἰδέσθαι.\nὡς ὄφελόν μʼ Ἅρπυιαι ἀνηρείψαντο πάροιθεν,\nὁππότε σοίγʼ ἑπόμην ὀλοῇ ὑπὸ δαίμονος Αἴσῃ·\nνῦν δʼ ἄρα καὶ σοὶ πῆμα θεοὶ δόσαν ἠδʼ ἐμοὶ αὐτῇ\nαἰνομόρῳ· πάντες δέ μʼ ἀάσπετον ἐρρίγασι,\nπάντες δʼ ἐχθαίρουσιν ἐμόν κέαρ· οὐδέ πῃ οἶδα\nἐκφυγέειν· εἰ γάρ κε φύγω Δαναῶν ἐς ὅμιλον,\nαὐτίκʼ ἀεικίσσουσιν ἐμὸν δέμας· εἰ δέ κε μίμνω,\nΤρῶες καὶ Τρωαί με περισταδὸν ἄλλοθεν ἄλλοι\nαἶψα διαρραίσουσι· νέκυν δʼ οὐ γαῖα καλύψει,\nἀλλὰ κύνες δάψουσι καὶ οἰωνῶν θοὰ φῦλα·\nὡς ὄφελόν μʼ ἕλεν Αἶσα, πάρος τάδε πήματʼ ἰδέσθαι.\nὣς ἔφατʼ, οὔτι γοῶσα πόσιν τόσον, ὁππόσον αὐτῆς\nμύρετʼ ἀλιτροσύνης μεμνημένη· ἀμφὶ δὲ Τρωαὶ\nὡς κεῖνον στενάχοντο, μετὰ φρεσὶ δʼ ἄλλα μενοίνων,\nαἱ μὲν ὑπὲρ τοκέων μεμνημέναι, αἱ δὲ καὶ ἀνδρῶν,\nαἱ δʼ ἄρʼ ὑπὲρ παίδων, αἱ δὲ γνωτῶν ἐριτίμων.\nοἴη δʼ ἐκ θυμοῖο δαΐζετο κυδαλίμοιο\nΟἰνώνη· ἀλλʼ οὔτι μετὰ Τρωῇσιν ἐοῦσα\nκώκυεν, ἀλλʼ ἀπάνευθεν ἐνὶ σφετέροισι μελάθροις\nκεῖτο βαρυστενάχουσα παλαιοῦ λέκτρῳ ἀκοίτεω.\nοἵη δʼ ἐν ξυλόχοισι περιτρέφεται κρύσταλλος\nαἰπυτάτων ὀρέων, ἥ τʼ ἄγκεα πολλὰ παλύνει\nχευαμένη ζεφύροιο καταιγίσιν· ἡ δʼ ἄρʼ ὑπʼ Εὔρῳ\nἠελίῳ τε χιὼν κατατήκεται ἀμφὶ δὲ μακραὶ\nἄκριες ὑδρηλῇσι κατειβόμεναι λιβάδεσσι\nδεύονθʼ, ἡ δὲ νάπῃσιν ἀπειρεσίη περ ἐοῦσα\nπίδακος ἐσσυμένης κρυερὸν περιτήκεται ὕδωρ·\nὣς ἥ γʼ ἀσχαλόωσα μέγα στυγερῇ ὑπʼ ἀνίῃ\nτήκετʼ ἀκηχεμένη πόσιος περὶ κουριδίοιο.\nαἰνὰ δʼ ἀναστενάχουσα φίλον προσελέξατο θυμόν·\nὤ μοι ἀτασθαλίης, ὤ μοι στυγεροῦ βιότοιο,\nἣ πόσιν ἀμφαγάπησα δυσάμμορον, ᾧ σὺν ἐώλπειν\nγήραϊ τειρομένη βιότου κλυτὸν οὐδὸν ἱκέσθαι\nαἰὲν ὁμοφρονέουσα· θεοὶ δʼ ἑτέρωσε βάλοντο·\nὥς μʼ ὄφελόν ποτε Κῆρες ἀνηρείψαντο μέλαιναι,\nὁππότε νόσφιν ἔμελλον Ἀλεξάνδροιο πέλεσθαι·\nἀλλὰ καὶ εἰ ζωός μʼ ἔλιπεν, μέγα τλήσομαι ἔργον\nἀμφʼ αὐτῷ θανέειν, ἐπεὶ οὔτι μοι εὔαδεν ἠώς.\nὣς φαμένης ἐλεεινὰ κατὰ βλεφάροιιν ἔχυντο\nδάκρυα, κουριδίοιο δʼ ἀναπλήσαντος ὄλεθρον\nμνωομένη, ἅτε κηρὸς ὑπαὶ πυρί, τήκετο λάθρῃ,\nἅζετο γὰρ πατέρα σφὸν ἰδʼ ἀμφιπόλους εὐπέπλους,\nμέχρις ἐπὶ χθόνα δῖαν ἀπʼ εὐρέος ὠκεανοῖο\nνὺξ ἐχύθη, μερόπεσσι λύσιν καμάτοιο φέρουσα.\nκαί ῥα τόθʼ ὑπνώοντος ἐνὶ μεγάροισι τοκῆος\nκαὶ δμώων, πυλεῶνας ἀναρρήξασα μελάθρων\nἔκθορεν, ἠΰτʼ ἄελλα· φέρον δέ μιν ὠκέα γυῖα·\nὡς δʼ ὅτʼ ἀνʼ οὔρεα πόρτιν ἐρασσαμένην μέγα ταύρου\nθυμὸς ἐποτρύνει ποσὶ καρπαλίμοισι φέρεσθαι\nἐσσυμένως, ἡ δʼ οὔτι λιλαιομένη φιλότητος\nταρβεῖ βουκόλον ἄνδρα, φέρει δέ μιν ἄσχετος ὁρμή,\nεἴ που ἐνὶ ξυλόχοισιν ὁμήθεα ταῦρον ἴδοιτο·\nὣς ἡ ῥίμφα θέουσα διήνυε μακρὰ κέλευθα\nδιζομένη τάχα ποσσὶ πυρῆς ἐπιβήμεναι αἰνῆς.\nοὐδέ τί οἱ κάμε γούνατʼ· ἐλαφρότεροι δʼ ἐφέροντο\nἐσσυμένης πόδες αἰέν· ἔπειγε γὰρ οὐλομένη Κὴρ\nκαὶ Κύπρις· οὐδέ τι θῆρας ἐδείδιε λαχνήεντας\nἀντομένους ὑπὸ νύκτα, πάρος μέγα πεφρικυῖα·\nπᾶσα δέ οἱ λασίων ὀρέων ἐστείβετο πέτρη\nκαὶ κρημνοί, πᾶσαι δὲ διεπρήσσοντο χαράδραι.\nτὴν δέ που εἰσορόωσα τόθʼ ὑψόθι δῖα Σελήνη\nμνησαμένη κατὰ θυμὸν ἀμύμονος Ἐνδυμίωνος\nπολλὰ μάλʼ ἐσσυμένην ὀλοφύρατο· καί οἱ ὕπερθε\nλαμπρὸν παμφανόωσα μακρὰς ἀνέφαινε κελεύθους.\nἵκετο δʼ ἐμβεβαυῖα διʼ οὔρεος, ᾗχι καὶ ἄλλαι\nνύμφαι Ἀλεξάνδροιο πυρὴν περικωκύεσκον.\nτὸν δʼ ἔτι που κρατερὸν πῦρ ἄμφεχεν, οὕνεκʼ ἄρʼ αὐτῷ\nμηλονόμοι ξυνιόντες ἀπʼ οὔρεος ἄλλοθεν ἄλλοι\nὕλην θεσπεσίην παρενήνεον, ἦρα φέροντες\nὑστατίην καὶ πένθος ὁμῶς ἑτάρῳ καὶ ἄνακτι,\nκλαίοντες μάλα πολλὰ περισταδόν· ἡ δέ μιν οὔτι,\nἀμφαδὸν ὡς ἄθρησε, γοήσατο τειρομένη περ,\nἀλλὰ καλυψαμένη περὶ φάπεϊ καλὰ πρόσωπα\nαἶψα πυρῇ ἐνέπαλτο· γόον δʼ ἄρα πουλὺν ὄρινε·\nκαίετο δʼ ἀμφὶ πόσει· νύμφαι δέ μιν ἄλλοθεν ἄλλαι\nθάμβεον, εὖτʼ ἐσίδοντο μετʼ ἀνέρι πεπτηυῖαν·\nκαί τις ἑὸν κατὰ θυμὸν ἔπος ποτὶ τοῖον ἔειπεν·\nἀτρεκέως Πάρις ἦεν ἀτάσθαλος, ὃς μάλα κεδνὴν\nκάλλιπε κουριδίην καὶ ἀνήγαγε μάργον ἄκοιτιν\nοἷ αὐτῷ καὶ Τρωσὶ καὶ ἄστεϊ λοίγιον ἄλγος,\nνήπιος· οὐδʼ ἀλόχοιο περίφρονος ἅζετο θυμὸν\nτειρομένης, ἥπερ μιν ὑπὲρ φάος ἠελίοιο\nκαίπερ ἀπεχθαίροντα καὶ οὐ φιλέοντα τίεσκεν.\nὣς ἄρʼ ἔφη Νύμφη τις ἀνὰ φρένας· οἱ δʼ ἐνὶ μέσσῃ\nπυρκαϊῇ καίοντο λελασμένοι Ἡριγενείης·\nἀμφὶ δὲ βουκόλοι ἄνδρες ἐθάμβεον, εὖτε πάροιθεν\nἈργεῖοι θάμβησαν ἀολλέες ἀθρήσαντες\nΕὐάδνην Καπανῆος ἐπεκχυμένην μελέεσσιν\nἀμφὶ πόσιν δμηθέντα Διὸς στονόεντι κεραυνῷ.\nἀλλʼ ὁπότʼ ἀμφοτέρους ὀλοὴ πυρὸς ἤνυσε ῥιπὴ\nΟἰνώνην τε Πάριν τε, μιῇ δʼ ὑποκάββαλε τέφπῃ,\nδὴ τότε πυρκαϊὴν οἴνῳ σβέσαν· ὀστέα δʼ αὐτῶν\nχρυσέῳ ἐν κρητῆρι θέσαν· περὶ δέ σφισι σῆμα\nἐσσυμένως τεύξαντο· θέσαν δʼ ἄρα δοιὼ ὕπερθε\nστήλας, αἵπερ ἔασι τετραμμέναι ἄλλυδις ἄλλη.\nζῆλον ἐπʼ ἀλλήλῃσιν ἔτι στονόεντα φέρουσαι.\nΤρωαὶ δὲ στενάχοντο κατὰ πτόλιν, οὐδʼ ἐδύναντο\nἐλθέμεναι ποτὶ τύμβον, ἐπεὶ μάλα τηλόθʼ ἔκειτο\nἄστεος αἰπεινοῖο· νέοι δʼ ἔκτοσθε πόληος\nνωλεμέως πονέοντο· μάχη δʼ οὐ λῆγε φόνοιο,\nκαίπερ Ἀλεξάνδροιο δεδουπότος, οὕνεκʼ Ἀχαιοὶ\nΤρωσὶν ἐπεσσεύοντο ποτὶ πτόλιν, οἱ δὲ καὶ αὐτοὶ\nτείχεος ἤιον ἐκτός ἐπεί σφεας ἦγεν ἀνάγκη·\nἐν γὰρ δὴ μέσσοισιν Ἔρις στονόεσσά τʼ Ἐνυὼ\nστρωφῶντʼ, ἀργαλέῃσιν Ἐριννύσιν εἴκελαι ἄντην,\nἄμφω ἀπὸ στομάτων ὀλοὸν πνείουσαι ὄλεθρον·\nἀμφʼ αὐτοῖσι δὲ Κῆρες ἀναιδέα θυμὸν ἔχουσαι\nἀργαλέως μαίνοντο· φόβος δʼ ἑτέρωθι καὶ Ἄρης\nλαοὺς ὀτρύνεσκον· ἐφέσπετο δέ σφισι Δεῖμος\nφοινήεντι λύθρῳ πεπαλαγμένος, ὄφρα ἑ φῶτες\nοἱ μὲν καρτύνωνται ὁρώμενοι, οἱ δὲ φέβωνται·\nπάντῃ δʼ αἰγανέαι τε καὶ ἔγχεα καὶ βέλἐ ἀνδρῶν,\nἄλλυδις ἄλλα χέοντο κακοῦ μεμαῶτα φόνοιο·\nἀμφὶ δʼ ἄρα σφίσι δοῦπος ἐρειδομένοισιν ὀρώρει,\nμαρναμένων ἑκάτερθε κατὰ φθισήνορα χάρμην.\nἜνθʼ ἄρα Λαοδάμαντα Νεοπτόλεμος κατέπεφνεν,\nὃς τράφη ἐν Λυκίῃ Ξάνθου παρὰ καλὰ ῥέεθρα,\nὅν ποτʼ ἐριγδούποιο Διὸς δάμαρ ἀνθρώποισι\nΛητὼ δἶ ἀνέφηνεν ἀναρρήξασα χέρεσσι\nτρηχὺ πέδον Λυκίης ἐρικυδέος, ὁππόθʼ ἑοῖο\nθεσπεσίου τοκετοῖο πολυτλήτῃσιν ἀνίῃ\nδάμναθʼ ὑπʼ ὠδίνεσσιν, ὅσην ὠδῖνες ἔγειρον.\nτῷ δʼ ἔπι Νῖρον ὄλεσσε βαλὼν ἀνὰ δηιοτῆτα\nδουρὶ διὰ γναθμοῖο· πέρησε δέ οἱ στόμα χαλκὸς\nγλῶσσάν τʼ αὐδήεσσαν· ὁ δʼ ἔγχεος ἄσχετον αἰχμὴν\nἄμφεχε βεβρυχώς· περὶ δʼ ἔρρεεν αἷμα γένυσσι\nφθεγγομένου· καὶ τὸν μὲν ὑπὸ κρατερῆς χερὸς ἀλκῇ\nἐγχείη στονόεσσα ποτὶ χθονὸς οὖδας ἔρεισε\nδευόμενον θυμοῖο. βάλεν δʼ Εὐήνορα δῖον\nτυτθὸν ὑπὲρ λαπάρην, διὰ δʼ ἤλασεν ἐς μέσον ἧπαρ\nαἰχμήν· τῷ δʼ ἀλεγεινὸς ἄφαρ συνέκυρσεν ὄλεθρος.\nεἷλε δʼ ἄρʼ Ἰφιτίωνα καὶ Ἱππομέδοντα δάμασσε\nΜαινάλου ὄβριμον υἷα, τὸν Ὡκυρόη τέκε Νύμφη\nΣαγγαρίου ποταμοῖο παρὰ ῥόον· οὐδέ νυ τόν γε\nδέξατο νοστήσαντα· κακὴ δέ ἑ Κὴρ ἀπάμερσε\nπαιδὸς ἀνιηρῶς, μέγα δʼ υἱέος ἔμβαλε πένθος.\nΑἰνείας δὲ Βρέμοντα καὶ Ἀνδρόμαχον κατέπεφνεν,\nὃς τράφη ἐν Κνωσσῷ, ὁ δʼ ἄρα ζαθέῃ ἐνὶ Λύκτῳ·\nἄμφω δʼ εἰς ἕνα χῶρον ἀπʼ ὠκυπόδων πέσον ἵππων·\nκαί ῥʼ ὁ μὲν ἀσπαίρεσκε πεπαρμένος ἔγχεϊ μακρῷ\nλαιμόν, ὁ δʼ ἀλγινόεντος ἀνὰ κροτάφοιο θέμεθλα\nχερμαδίῳ στονόεντι μάλα κρατερῆς ἀπὸ χειρὸς\nβλήμενος ἐκπνείεσκε, μέλας δέ μιν ἄμφεχε πότμος.\nἵπποι δʼ ἐπτοίηντο καὶ ἡνιόχων ἀπάνευθε\nφεύγοντες πολλοῖσιν ἐνεπλάζοντο νέκυσσι·\nκαὶ τοὺς μὲν θεράποντες ἀμύμονος Αἰνείαο\nμάρψαντες κεχάροντο φίλῃ περὶ ληίδι θυμόν.\nἔνθα Φιλοκτήτης ὀλοῷ βάλε Πείρασον ἰῷ\nφεύγοντʼ ἐκ πολέμοιο· διέθρισε δʼ ἀγκύλα νεῦρα\nγούνατος ἐξόπιθεν, κατὰ δʼ ἔκλασεν ἀνέρος ὁρμήν·\nκαὶ τὸν μὲν Δαναῶν τις ὅτʼ ἔδρακε γυιωθέντα\nἐσσυμένως ἀπάμερσε καρήατος ἄορι τύψας\nἀλγινόεντα τένοντα· κόλον δʼ ὑπεδέξατο γαῖα\nσῶμα· κάρη δʼ ἀπάτερθε κυλινδομένη πεφόρητο\nφωνῆς ἱεμένοιο· ταχὺς δʼ ἅμʼ ἀπέπτατο θυμός.\nΠουλδάμας δὲ Κλέωνα καὶ Εὐρύμαχον βάλε δουρί,\nοἱ Σύμηθεν ἵκανον ὑπὸ Νιρῆι ἄνακτι\nἄμφω ἐπιστάμενοι δόλον ἰχθύσι μητίσασθαι\nαἰνοῦ ὑπʼ ἀγκίστροιο, βαλέσθαι τʼ εἰς ἅλα δῖαν\nδίκτυα καὶ παλάμῃσι περιφραδέως ἀπὸ νηὸς\nἰθὺ καὶ αἶψα τρίαιναν ἐπʼ ἰχθύσι νωμήσασθαι·\nἀλλʼ οὔ σφιν τότε πῆμα θαλάσσια ἤρκεσεν ἔργα.\nΕὐρύπυλος δὲ μενεπτόλεμος κτάνε φαίδιμον Ἕλλον,\nτόν ῥα παρὰ λίμνῃ Γυγαίῃ γείνατο μήτηρ\nΚλειτὼ καλλιπάρῃος· ὁ δʼ ἐν κονίῃσι τανύσθη\nπρηνής· τοῦ δʼ ἀπάτερθεν ὁμῶς δόρυ κάππεσε μακρὸν\nὤμου ἀπὸ βριαροῖο κεκομμένη ἄορι λυγρῷ\nχεὶρ ἔτι μαιμώωσα ποτὶ κλόνον ἔγχος ἀεῖραι\nμαψιδίως· οὐ γάρ μιν ἀνὴρ εἰς ἔργον ἐνώμα,\nἀλλʼ αὕτως ἤσπαιρεν ἅτε βλοσυροῖο δράκοντος\nοὐρὴ ἀποτμηθεῖσʼ ἀναπάλλεται, οὐδέ οἱ ἀλκὴ\nἕσπεται ἐς πόνον αἰπύν, ἵνα χραύσαντα διώξῃ·\nὣς ἄρα δεξιτερὴ κρατερόφρονος ἀνδρὸς ἐς αἰχμὴν\nὥρμαινεν πονέεσθαι· ἀτὰρ μένος οὐκέτʼ ὀπήδει.\nαὐτὰρ Ὀδυσσεὺς Αἶνον ἐνήρατο καὶ Πολύιδον\nἄμφω Κητείους, τὸν δούρατι, τὸν δʼ ἀλεγεινῷ\nἄορι δῃώσας. Σθένελος δʼ ἕλε δῖον Ἄβαντα\nαἰγανέην προϊείς· ἡ δʼ ἀσφαράγοιο διαπρὸ\nἐσσυμένη ἀλεγεινὸν ἐς ἰνίου ἦλθε τένοντα·\nλῦσε δʼ ἄρʼ ἀνέρος ἦτορ, ὑπέκλασε δʼ ἅψεα πάντα.\nΤυδείδης δʼ ἕλε Λαόδοκον, Μέλιον δ ʼ Ἀγαμέμνων,\nΔηίφοβος δὲ Δρύαντα καὶ Ἄλκιμον· αὐτὰρ Ἀγήνωρ\nΙππασον ἐξενάριξεν ἀγακλειτόν περ ἐόντα,\nὅς ῥʼ ἀπὸ Πηνειοῦ ποταμοῦ κίεν· οὐδʼ ἐρατεινὰ\nθρέπτρα τοκεῦσιν ἔδωκεν, ἐπεί ῥά μιν ἔκλασε δαίμων.\nἔνθα Θόας ἐδάμασσε Λάλον καὶ ἀγήνορα Λύγκον,\nΜηριόνης δὲ Λυκῶνα, καὶ Ἀρχίλοχον Μενέλαος,\nὅς ῥά τε Κωρυκίην ὑπὸ δειράδα ναιετάασκε\nπέτρην θʼ Ἡφαίστοιο περίφρονος, ἥ τε βροτοῖσι\nθαῦμα πέλει· δὴ γάρ οἱ ἐναίθεται ἀκάματον πῦρ\nἄσβεστον νυκτός τε καὶ ἤματος· ἀμφὶ δʼ ἄρʼ αὐτῷ\nφοίνικες θαλέθουσι, φέρουσι δʼ ἀπείρονα καρπόν,\nῥίζης καιομένης ἅμα λάεσιν· ἀλλὰ τὸ μέν που\nἀθάνατοι τεύξαντο καὶ ἐσσομένοισιν ἰδέσθαι.\nΤεῦκρος δʼ Ἱππομέδοντος ἀμύμονος υἷα Μενοίτην\nἐσσυμένως ὥρμαινε βαλεῖν ἐπιόντα βελέμνῳ·\nκαί ῥα νόῳ καὶ χερσὶ καὶ ὄμμασιν ἰθύνεσκεν\nἰὸν ἀπὸ γναμπτοῖο κεράατος· ὃς δʼ ἀλεγεινὸν\nἆλτο θοῆς ἀπὸ χειρὸς ἐς ἀνέρα· τῷ δʼ ὕπο νευρὴ\nεἰσέτι που κανάχιζεν· ὁ δʼ ἀντίον ἀσπαίρεσκε\nβλήμενος, οὕνεκα Κῆρες ὁμῶς φορέοντο βελέμνῳ\nκαίριον ἐς κραδίην, ὅθι περ νόος ἕζεται ἀνδρῶν\nκαὶ μένος, ὀτραλέαι δὲ ποτὶ μόρον εἰσὶ κέλευθοι.\nΕὐρύαλος δʼ ἄρα πολλὸν ἀπὸ στιβαρῆς βάλε χειρὸς\nλᾶα μέγαν, Τρώων δὲ θοὰς ἐλέλιξε φάλαγγας·\nὡς δʼ ὅτε τις γεράνοισι τανυφθόγγοισι χολωθεὶς\nοὖρος ἀνὴρ πεδίοιο μέγʼ ἀσχαλόων ἐπορούσῃ,\nδινήσας περὶ κρατὶ θοῇ χερὶ νεῦρα βόεια\nλᾶα βάλῃ κατέναντα, διασκεδάσῃ δʼ ὑπὸ ῥοίζῳ\nἠέρι πεπταμένας δολιχὰς στίχας, αἱ δὲ φέβονται,\nἄλλη δʼ εἰς ἑτέρην εἰλεύμεναι ἀΐσσουσι\nκλαγγηδὸν μάλα πάγχυ, πάρος κατὰ κόσμον ἰοῦσαι·\nὣς ἄρα δυσμενέες φοβερὸν βέλος ἀμφεφόβηθεν\nὀβρίμου Εὐρυάλοιο· τὸ δʼ οὐχ ἅλιον φέρε δαίμων,\nἀλλʼ ἄρα σὺν πήληκι κάρη κρατεροῖο Μέλητος\nθλάσσε περὶ γλήνῃστ· μόρος δʼ ἐκίχανεν ἀρητός.\nἄλλος δʼ ἄλλον ἔπεφνε, περιστεναχίζετο δʼ αἶα·\nὡς δʼ ὅτʼ ἐπιβρίσαντος ἀπειρεσίου ἀνέμοιο\nλάβρον, ὑπὸ ῥιπῆς βαρυηχέος ἄλλυδις ἄλλα\nδένδρεα μακρὰ πέσῃσιν ὑπὲκ ῥιζέων ἐριπόντα\nἄλσεος εὐρυπέδοιο, βρέμει δέ τε πᾶσα περὶ χθών·\nὣς οἵ γʼ ἐν κονίῃσι πέσον, κανάχησε δὲ τεύχη\nἄσπετον, ἀμφὶ δὲ γαῖα μέγʼ ἔβραχεν· οἱ δὲ κυδοιμοῦ\nἀργαλέου μνώοντο, μετὰ σφίσι πῆμα τιθέντες.\nκαὶ τότʼ ἄρʼ Αἰνείαο μόλε σχεδὸν ἠῢς Ἀπόλλων\nἠδʼ Ἀντηνορίδαο δαΐφρονος Εὐρυμάχοιο·\nοἱ γὰρ δὴ μάρναντο πολυσθενέεσσιν Ἀχαιοῖς\nἄγχι μάλʼ ἑσταότες κατὰ φύλοπιν, εὖθʼ ὑπʼ ἀπήνῃ\nδοιοὶ ὁμηλικίη κρατεροὶ βόες, οὺδʼ ἀπέληγον\nὑσμίνης· τοὺς δʼ αἶψα θεὸς ποτὶ μῦθον ἔειπεν\nμάντεϊ εἰδόμενος Πολυμήστορι, τόν ποτε μήτηρ\nγείνατʼ ἐπὶ Ξάνθοιο ῥοαῖς θεράπονθʼ Ἑκάτοιο·\nΕὐρύμαχʼ Αἰνεία τε θεῶν γένος, οὔτι ἔοικεν\nὑμέας Ἀργείοισιν ὑπεικέμεν· οὐδὲ γὰρ αὐτὸς\nὔμμιν ὑπαντιάσας κεχαρήσεται ὄβριμος Ἄρης,\nἢν ἐθέλητε μάχεσθαι ἀνὰ κλόνον, οὕνεκα Μοῖραι\nμακρὸν ἐπʼ ἀμφοτέροισι βίου τέλος ἐκλώσαντο.\nὣς εἰπὼν ἀνέμοισι μίγη καὶ ἄϊστος ἐτύχθη·\nοἱ δὲ νόῳ φράσσαντο θεοῦ μένος· αἶψα γὰρ αὐτοῖς\nθάρσος ἀπειρέσιον κατεχεύατο· μαίνετο δέ σφι\nθυμὸς ἐνὶ στήθεσσι, καὶ ἔνθορον Ἀργείοισιν,\nἀργαλέοις σφήκεσσιν ἐοικότες, οἵ τʼ ἀλεγεινὸν\nἐκ θυμοῦ κοτέοντες ἐπιβρίσωσι μελίσσαις,\nἅς τε περὶ σταφυλῇς αὐαινομένῃς ἐν ὀπώρῃ\nἐρχομένας ἐσίδωσιν ἢ ἐκ σίμβλοιο θορούσας·\nὣς ἄρα Τρώιοι υἷες ἐϋπτολέμοισιν Ἀχαιοῖς\nἔνθορον ἐσσυμένως· κεχάροντο δὲ Κῆρες ἐρεμναὶ\nμαρναμένων· ἐγέλασσε δʼ Ἄρης· ἰάχησε δʼ Ἐνυὼ\nσμερδαλέον· μέγα δέ σφιν ἐπέβραχεν αἰόλα τεύχη.\nοἱ δʼ ἄρα δυσμενέων ἀπερείσια φῦλα δάϊζον\nχερσὶν ἀμαιμακέτῃσι· κατηρείποντο δὲ λαοὶ\nαὕτως, ἠΰτʼ ἄμαλλα θέρευς εὐθαλπέος ὥρῃ,\nἥν ῥά τʼ ἐπιστέρχωσι θοοὶ χέρας ἀμητῆρες\nδασσάμενοι κατʼ ἄρουραν ἀπείρονα μακρὰ πέλεθρα·\nὣς ἄρα τῶν ὑπὸ χερσὶ κατηρείποντο φάλαγγες\nμυρίαι· ἀμφὶ δὲ γαῖα νεκρῶν περιπεπληθυῖα\nαἵματι πλημμύρεσκεν· ἔρις δʼ ἄρʼ ἰαίνετο θυμῷ\nὀλλυμένων· οἱ δʼ οὔτι κακοῦ παύοντο μόθοιο,\nἀλλʼ ἅτε μῆλα λέοντες ἐπήιον· οἱ δʼ ἄρα φύζης\nλευγαλέης μνώοντο καὶ ἐξ ὀλοοῦ πολέμοιο\nφεῦγον, ὅσοις ἀδάϊκτον ἔτι σθένος ἐν ποσὶ κεῖτο.\nυἱὸς δʼ Ἀγχίσαο δαΐφρονος αἰὲν ὀπήδει\nδυσμενέων μετόπτσθεν ὑπʼ ἔγχεϊ νῶτα δαΐζων,\nΕὐρύμαχος δʼ ἑτέρωθεν· ἰαίνετο δʼ ἄμβροτον ἦτορ\nὑψόθεν εἰσορόωντος ἑκηβόλου Ἀπόλλωνος.\nὡς δʼ ὅτε τις σιάλοισιν ἀνὴρ ἐς λήιον αὖον\nἐρχομένοις, πρὶν ἄμαλλαν ὑπʼ ἀμητῆρσι δαμῆναι,\nἀντίʼ ἐπισσεύῃ κρατεροὺς κύνας, οἱ δʼ ὁρόωντες\nἐσσυμένους τρομέουσι, καὶ οὐκέτι μέμβλεται αὐτοῖς\nεἴδατος, ἀλλὰ τρέπονται ἀνιηρὴν ἐπὶ φύζαν\nπανσυδίῃ, τοὺς δʼ αἶψα κύνες κατὰ ποσσὶ κιχόντες\nἐξόπιθεν δάπτουσιν ἀμείλιχα, τοὶ δὲ φέβονται\nμακρὸν ἀνιύζοντες, ἄναξ δʼ ἐπιτέρπετʼ ἀρούρης·\nὣς ἄρʼ ἰαίνετο Φοῖβος, ὅτʼ ἔδρακεν ἐκ πολέμοιο\nφεύγοντʼ Ἀργείων πουλὺν στρατόν· οὐ γὰρ ἔτʼ αὐτοῖς\nἔπγʼ ἀνδρῶν μεμέλητο· πόδας δʼ εὔχοντο θεοῖσιν\nὦκα φέρειν· μούνοις γὰρ ἔτʼ ἐν ποσὶν ἔπλετο νόστου\nἐλπωρή· πάντας γὰρ ἐπήιεν ἔγχεϊ θύων\nΕὐρύμαχός τε καὶ Αἰνείας, σὺν δέ σφιν ἑταῖροι.\nἔνθα τις Ἀργείων, ἢ κάρτεϊ πάγχυ πεποιθώς,\nἢ Μοίρης ἰότητι, λιλαιομένης μιν ὀλέσσαι,\nφεύγοντʼ ἐκ πολέμοιο δυσηχέος ἵππον ἔρυκε\nγνάμψαι ἐπειγόμενος ποτὶ φύλοπιν, ὄφρα μάχηται\nἀντία δυσμενέων· τὸν δʼ ὀβριμόθυμος Ἀγήνωρ\nπαρφθάμενος μυῶνα κατʼ ἀλγινόεντα δάϊξεν\nἀμφιτόμῳ βουπλῆγι· βίῃ δʼ ὑπόειξε σιδήρου\nὀστέον οὐταμένοιο βραχίονος· ἀμφὶ δὲ νεῦρα\nῥηιδίως ἤμησε· φλέβες δʼ ὑπερέβλυσαν αἷμα·\nἀμφεχύθη δʼ ἵπποιο κατʼ αὐχένος· αἶψα δʼ ἄρʼ αὐτὸς\nκάππεσεν ἀμφὶ νέκυσσι· λίπεν δʼ ἄρα χεῖρα κραταιὴν\nστερρὸν ἔτ ἐμπεφυυῖαν ἐϋγνάμπτοιο χαλινοῦ,\nοἵη ἔτι ζώοντος ἔην· μέγα δʼ ἔπλετο θαῦμα,\nοὕνεκα δὴ ῥυτῆρος ἀπεκρέμαθʼ αἱματόεσσα\nἌρεος ἐννεσίῃσι φόβον δηίοισι φέρουσα·\nφαίης κεν χατέουσαν ἔθʼ ἱππασίης πονέεσθαι.\nσῆμα δέ μιν φέρεν ἵππος ἀποκταμένοιο ἄνακτος.\nΑἰνείας δʼ ἐδάμασσε βαλὼν ὑπὲρ ἰξύα δουρὶ\nΑἰθαλίδην· αἰχμὴ δὲ παρʼ ὀμφαλὸν ἐξεπέρησεν\nἔγκατʼ ἐφελκομένη· ὁ δʼ ἄρʼ ἐν κονίῃσι τανύσθη\nσυμμάρψας χείρεσσιν ὁμῶς χολάδεσσιν ἀκωκὴν\nδεινὰ μάλα στενάχων, γαίῃ δʼ ἐνέρεισεν ὀδόντας\nβεβρυχώς· ψυχὴ δὲ καὶ ἄλγεα κάλλιπον ἄνδρα.\nἈργεῖοι δὲ βόεσσιν ἐοικότες ἐπτοίηντο,\nοὕς τʼ ἄμοτον μεμαῶτας ὑπὸ ζεύγλῃ καὶ ἀρότρῳ\nτύψῃ ὑπὸ λαπάρην ταναοῖς ὑπὸ χείλεσιν οἶστρος\nαἵματος ἱέμενος, τοὶ δʼ ἄσπετον ἀσχαλόωντες\nἔργου ἑκὰς φεύγουσιν, ἐπὶ σφίσι δʼ ἄχνυται ἀνὴρ\nἀμφότερον πονέων τε πόνον, τρομέων τʼ ἐπὶ βουσί,\nμὴ δή που κατόπισθεν ἐπαΐσσοντος ἀρότρου\nκέρσῃ νεῦρα σίδηρος ἀμείλιχος ἐν ποσὶ κύρσας·\nὣς Δαναοὶ φοβέοντο· περὶ σφίσι δʼ ἄχνυτο θυμὸν\nυἱὸς Ἀχιλλῆος· μέγα δʼ ἴαχε λαὸν ἐέργων·\nἆ δειλοί, τί φέβεσθε ἐοικότες οὐτιδανοῖσι\nψήρεσιν, οὕς τʼ ἐφόβησεν ἰὼν κατεναντία κίρκος;\nἀλλʼ ἄγε θέσθʼ ἔνι θυμόν, ἐπεὶ πολὺ λώιόν ἐστι\nτεθνάμεν ἐν πολέμῳ ἢ ἀνάλκιδα φύζαν ἑλέσθαι.\nὣς φάτο· τοὶ δʼ ἐπίθοντο θρασὺν νόον ἐν φρεσὶ θέντες\nἐσσυμένως· ὁ δὲ Τρωσὶ μέγα φρονέων ἐνόρουσε\nπάλλων ἐν χείρεσσι θοὸν δόρυ· τῷ δʼ ἄρα λαοὶ\nΜυρμιδόνων ἐφέποντο βίην ἀτάλαντον ἀέλλῃ\nἐν στέρνοισιν ἔχοντες· ἀνέπνευσαν δὲ κυδοιμοῦ\nἈργεῖοι· ὁ δʼ ἄρʼ αἶψα φίλῳ πατρὶ θυμὸν ἐοικὼς\nἄλλον ἐπʼ ἄλλῳ ἔπεφνε κατὰ μόθον· οἱ δʼ ἀπιόντες\nχἀζοντʼ, ἠΰτε κύμαθʼ, ἅ τʼ ἐκ βορέαο θυέλλης\nπόλλʼ ἐπιπαφλάζοντα κυλίνδεται αἰγιαλοῖσιν\nὀρνύμενʼ ἐκ πόντοιο, τὰ δʼ ἔκποθεν ἄλλος ἀήτης\nἀντίον ἀΐξας μεγάλῃ περὶ λαίλαπι θύων\nὤσῃ ἀπʼ ἠιόνων Βορέω ἔτι βαιὸν ἀέντος·\nὣς Τρῶας Δαναοῖσιν ἐποιχομένους τὸ πάροιθεν\nυἱὸς Ἀχιλλῆος θεοειδέος ὦσεν ὀπίσσω\nτυτθόν, ἐπεὶ μένος ἠῢ θρασύφρονος Αἰνείαο\nφευγέμεν οὐκ εἴασκε, μένειν δʼ ἀνὰ φύλοπιν αἰνὴν\nθαρσαλέως· ἑκάτερθε ἴσην ἐτάνυσσεν Ἐνυὼ\nὑσμίνην. ἀλλʼ οὔτι καταντίον Αἰνείαο\nυἱὸς Ἀχιλλῆος πῆλεν δόρυ πατρὸς ἑοῖο,\nἀλλʼ ἄλλῃ τρέπε θυμόν, ἐπεὶ Θέτις ἀγλαόπεπλος\nἁζομένη Κυθέρειαν ἀπέτραπεν υἱωνοῖο\nθυμὸν καὶ μέγα κάρτος ἐπʼ ἄλλων ἔθνεα λαῶν.\nἐνθʼ ὁ μὲν ἂρ Τρώων πολέας κτάνεν, ὃς δʼ αρʼ Ἀχαιῶν\nδάμνατο μυρία φῦλα· δαϊκταμένων δʼ ἐνὶ χάρμῃ\nοἰωνοὶ κεχάροντο μεμαότες ἔγκατα φωτῶν\nδαρδάψαι καὶ σάρκας· ἐπεστενάχοντο δὲ Νύμφαι\nκαλλιρόου Σιμόεντος ἰδὲ Ξάνθοιο θύγατρες.\nκαί ῥʼ οἱ μὲν πονέοντο· κόνιν δʼ ἀκάμαντες ἀῆται\nὦρσαν ἀπειρεσίην· ἤχλυσε δὲ πᾶσαν ὕπερθεν\nἠέρα θεσπεσίην, ὥς τʼ ἀπροτίοπτος ὀμίχλη,\nοὐδʼ ἄρα φαίνετο γαῖα, βροτῶν δʼ ἀμάθυνεν ὀπωπάς·\nἀλλὰ καὶ ὣς μάρναντο· καὶ ἐς χέρας ὅντινʼ ἕλοντο\nκτεῖνον ἀνηλεγέως, καὶ εἰ μάλα φίλτατος ἦεν·\nοὐ γὰρ ἔην φράσσασθαι ἀνὰ κλόνον οὔτʼ ἐπιόντα\nδήιον οὔτʼ ἄρʼ ἑταῖρον· ἀμηχανίη δʼ ἔχε λαούς.\nκαί νύ κε μίγδʼ ἐγένοντο καὶ ἀργαλέως ἀπόλοντο\nπάντες ὁμῶς ὀλοοῖσι περὶ ξιφέεσσι πεσόντες\nἀλλήλων, εἰ μή σφιν ἀπʼ Οὐλύμποιο Κρονίων\nἤρκεσε τειρομένοισι, κόνιν δʼ ἀπάτερθεν ἔλασσεν\nὑσμίνης, ὀλοὰς δὲ κατεπρήϋνεν ἀέλλας.\nοἱ δʼ ἔτι δηριόωντο· πόνος δʼ ἄρα τοῖσιν ἐτύχθη\nπολλὸν ἐλαφρότερος· δέρκοντο γὰρ εἴτε δαΐξαι\nχρειὼ δήϊον ἄνδρα κατὰ κλόνον, εἴτʼ ἀλέασθαι.\nκαί ῥʼ ὁτὲ μὲν Δαναοὶ Τρώων ἀνέεργον ὅμιλον\nἄλλοτε δʼ αὖ Τρῶες Δαναῶν στίχας· ἔπλετο δʼ αἰνὴ\nὑσμίνη· νιφάδεσσι δʼ ἐοικότα πίπτε βέλεμνα\nἀμφοτέρωθεν ἰόντα· δέος δʼ ἔχε μηλοβοτῆρας\nἔκποθεν Ἰδαίων ὀρέων ὁρόωντας ἀϋτήν.\nκαί τις ἐς αἰθέρα χεῖρας ἐπουρανίοισιν ἀείρων\nεὔχετο, δυσμενέας μὲν ὑπʼ Ἄρεϊ πάντας ὀλέσθαι,\nΤρῶας δὲ στονόεντος ἀναπνεῦσαι πολέμοιο,\nἦμαρ δʼ εἰσιδέειν ποτʼ ἐλεύθερον· ἀλλά οἱ οὔτι\nἔκλυον· αἶσα γὰρ ἄλλα πολύστονος ὁρμαίνεσκεν·\nἅζετο δʼ οὔτε Ζῆνα πελώριον, οὔτε τινʼ ἄλλων\nἀθανάτων· οὐ γάρ τι μετατρέπεται νόος αἰνὸς\nκείνης, ὅντινα πότμον ἐπʼ ἀνδράσι γεινομένοισι,\nἀνδράσιν ἢ πολίεσσιν ἐπικλώσηται ἀφύκτῳ\nνήματι· τῇ δʼ ὕπο πάντα τὰ μὲν φθινύθει, τὰ δʼ ἀέξει·\nτῆς καὶ ὑπʼ ἐννεσίῃσι πόνος καὶ δῆρις ὀρώρει\nἱππομάχοις Τρώεσσι καὶ ἀγχεμάχοισιν Ἀχαιοῖς.\nτεῦχον δʼ ἀλλήλοισι φόνον καὶ ἀνηλέα πότμον\nνωλεμέως· οὐ γάρ τινʼ ἔχεν δέος, ἀλλʼ ἐμάχοντο\nπροφρονέως· θάρσος γὰρ ἐφέλκεται ἄνδρας ἐς αἰχμήν.\nἀλλʼ ὅτε δὴ πολλοὶ μὲν ἀπέφθιθεν ἐν κονίῃσι,\nδὴ τότʼ ἄρʼ Ἀργείοισιν ὑπέρτερον ὤρνυτο κάρτος\nΠαλλάδος ἐννεσίῃσι δαΐφρονος, ἥ ῥα μολοῦσα\nὑσμίνης ἄγχιστα μέγʼ Ἀργείοισιν ἄμυνεν\nἐκπέρσαι μεμαυῖα κλυτὴν Πριάμοιο πόληα.\nκαὶ τότʼ ἄρʼ Αἰνείαν ἐρικυδέα δἶ Ἀφροδίτη,\nἥ ῥα μέγα στενάχιζεν Ἀλεξάνδροιο δαμέντος,\nαὐτὴ ἀπὸ πτολέμοιο καὶ οὐλομένης ὑσμίνης\nἥρπασεν ἐσσυμένως· περὶ δʼ ἠέρα χευατο πουλύν·\nοὐ γὰρ ἔτʼ αἴσιμον ἦεν ἀνὰ μόθον ἀνέρι κείνῳ\nμάρνασθʼ Ἀργείοισι πρὸ τείχεος αἰπεινοῖο.\nτῷ καὶ ἄδην ἀλέεινε περίφρονα Τριτογένειαν\nἐκ θυμοῦ Δαναοῖσιν ἀρηγέμεναι μεμαυῖαν,\nμὴ καὶ ὑπὲρ κῆράς μιν ἕλῃ θεός· οὐδὲ γὰρ αὐτοῦ\nφείσατο πρόσθεν Ἄρηος, ὅ περ πολὺ φέρτερος ἦεν.\nΤρῶες δʼ οὐκέτʼ ἔμιμνον ἀνὰ στόμα δηιοτῆτος,\nἀλλʼ ὀπίσω χάζοντο τεθηπότα θυμὸν ἔχοντες·\nἐν γάρ σφιν θήρεσσιν ἐοικότες ὠμοβόροισιν\nἔνθορον Ἀργεῖοι μέγα μαιμώωντες Ἄρηι.\nτῶν δʼ ἄρα δαμναμένων ποταμοὶ πλήθοντο νέκυσσι\nκαὶ πεδίον· πολλοὶ γὰρ ἄδην πέσον ἐν κονίῃσιν\nἀνέρες ἠδʼ ἵπποι· μάλα δʼ ἅρματα πολλὰ κέχυντο\nβαλλομένων· πάντῃ δʼ ἀπερείσιον ἔρρεεν αἷμα\nὑετὸς ὥς· ὀλοὴ γὰρ ἐπήιεν Αἶσα κυδοιμόν.\nκαί ῥʼ οἱ μὲν ξιφέεσσι πεπαρμένοι ἢ μελίῃσι\nκεῖντο παρʼ ἀλλήλοισιν ἀλίγκιον ἐκχυμένοισι\nδούρασιν, εὖτʼ ἐπὶ θινὶ βαρυγδούποιο θαλάσσης\nἀνέρες ἄσπετα δεσμὰ πολυκμήτων ἀπὸ γόμφων\nλυσάμενοι σκεδάσωσι διὰ ξύλα μακρὰ καὶ ὕλην\nἠλιβάτου σχεδίης, πάντῃ δʼ ἀναπλήθεται εὐρὺς\nαἰγιαλός, τοῖσιν δὲ μέλαν ποτικλύζεται οἶδμα·\nὢς οἵ γʼ ἐν κονίῃσι καὶ αἵματι δῃωθέντες\nκεῖντο πολυκλαύτοιο λελασμένοι ἰωχμοῖο.\nπαῦροι δὲ προφυγόντες ἀνηλέα δηιοτῆτα\nδῦσαν ἀνὰ πτολίεθρον ἀλευάμενοι βαρὺ πῆμα·\nτῶν δʼ ἄλοχοι καὶ παῖδες ἀπὸ χροὸς αἱματόεντος\nτεύχεα πάντα δέχοντο κακῷ πεφορυγμένα λύθρῳ.\nπᾶσι δὲ θερμὰ λοετρὰ τετεύχατο· πᾶν δʼ ἀνὰ ἄστυ\nἔσσυντʼ ἰητῆρες ἐς οὐταμένων αἰζηῶν\nοἰκία ποιπνύοντες, ἵνʼ οὐταμένους ἀκέσωνται.\nτοὺς δʼ ἄλοχοι καὶ τέκνα περιστενάχοντο μολόντας\nἐκ πολέμου· πολλοὺς δὲ καὶ οὐ παρεόντας ἀΰτευν·\nκαί ῥʼ οἱ μὲν στυγερῇ βεβολημένοι ἦτορ ἀνίῃ\nκεῖντο βαρυστενάχοντες ἐπʼ ἄλγεσιν· οἱ δʼ ἐπὶ δόρπον\nἐκ καμάτοιο τρέποντο· θοοὶ δʼ ἐπαΰτεον ἵπποι\nφορβῇ ἐπιχρεμέθοντες ἄδην· ἑτέρωθι δʼ Ἀχαιοὶ\nπὰρ κλισίῃς νήεσσί θʼ ὁμοίια Τρωσὶ πένοντο.\nἦμος δʼ ὠκεανοῖο ῥοὰς ὑπερήλασεν Ἠὼς\nἵππους μαρμαίροντας, ἀνέγρετο δʼ ἔθνεα φωτῶν,\nδὴ τοτʼ ἀρήιοι υἷες ἐϋσθενέων Ἀργείων,\nοἱ μὲν ἔβαν Πριάμοιο ποτὶ πτόλιν αἰπήεσσαν,\nοἱ δʼ ἄρʼ ἐνὶ κλισίῃσιν ἅμʼ ἀνδράσιν οὐταμένοισι\nμίμνον, μή ποτε λαὸς ἐπιβρίσας ἀλεγεινὸς\nνῆας ἕλῃ Τρώεσσι φέρων χάριν· οἱ δʼ ἀπὸ πύργων\nμάρναντʼ Ἀργείοισι· μόθος δʼ ἀλεγεινὸς ὀρώρει.\nσκαιῆς μὲν προπάροιθε πύλης Καπανήιος υἱὸς\nμάρναθʼ ἅμʼ ἀντιθέῳ Διομήδεϊ· τοὺς δʼ ἄρʼ ὕπερθε\nΔηίφοβός τε μενεπτόλεμος κρατερός τε Πολίτης\nσύν τʼ ἄλλοις ἑτάροισιν ἐρητύεσκον ὀϊστοῖς\nἠδʼ ἄρα χερμαδίοισι· περικτυπέοντο δὲ φωτῶν\nβαλλόμεναι κόρυθές τε καὶ ἀσπίδες, αἵ τʼ ἀλεγεινὸν\nαἰζηῶν ῥύοντο μόρον καὶ ἀμείλιχον αἶσαν.\nἀμφὶ δʼ ἄρʼ Ἰδαίῃσιν ἐριδμαίνεσκε πύλῃσιν\nυἱὸς Ἀχιλλῆος· πονέοντο δέ οἱ πέρι πάντες\nΜυρμιδόνες κρατεροῖο δαήμονες ἰωχμοῖο·\nτοὺς δʼ ἀπὸ τείχεος εἶργον ἀπειρεσίοις βελέεσσι\nθαρσαλέως Ἕλενός τε καὶ ὀβριμόθυμος Ἀγήνωρ,\nΤρῶας ἐποτρύνοντες ἀνὰ μάθον· οἱ δὲ καὶ αὐτοὶ\nπροφρονέως μάρναντο φίλης περὶ τείχεσι πάτρης.\nἐς πεδίον δὲ πύλῃσι καὶ ὠκυπόρους ἐπὶ νῆας\nνισσομένῃς Ὀδυσεύς τε καὶ Εὐρύπυλος πονέοντο\nνωλεμέως· τοὺς δʼ ἠῢς ἀφʼ ἕρκεος ὑψηλοῖο\nΑἰνείας λάεσσι μέγα φρονέων ἀπέρυκε.\nπρὸς δὲ ῥόον Σιμόεντος ἔχεν πόνον ἀλγινόεντα\nΤεῦκρος ἐϋμμελίης· ἄλλῃ δʼ ἔχεν ἄλλος ὀϊζύν.\nκαὶ τότʼ ἄρʼ ἀμφʼ Ὀδυσῆα δαΐφρονα κύδιμοι ἄνδρες\nκείνου τεχνήεντι νόῳ ποτὶ μῶλον Ἄρηος\nἀσπίδας ἐντύναντο, βάλον δʼ ἐφύπερθε καρήνων\nθέντες ἐπʼ ἀλλήλῃσι· μιῇ δʼ ἅπαν ἥρμοσεν ἁρμῇ·\nφαίης κεν μεγάροιο κατηρεφὲς ἔμμεναι ἕρκος\nπυκνόν, ὅ τʼ οὔτʼ ἀνέμοιο διέρχεται ὑγρὸν ἀέντος\nῥιπὴ ἀπειρεσίη οὔτʼ ἐκ Διὸς ἄσπετος ὄμβρος·\nτοῖαι ἄρʼ Ἀργείων πεπυκασμέναι ἀμφὶ βοείαις\nκαρτύναντο φάλαγγες· ἔχον δʼ ἕνα θυμὸν ἐς ἀλκηι\nεἰς ἓν ἀρηράμενοι· καθύπερθε δὲ Τρώιοι υἷες\nβάλλον χερμαδίοισι· τὰ δʼ ὡς στυφελῆς ἀπὸ πέτρης\nγαῖαν ἐπὶ τραφερὴν ἐκυλίνδετο· πολλὰ δὲ δοῦρα\nκαὶ βέλεα στονόεντα καὶ ἀλγινόεντες ἄκοντες\nπήγνυντʼ ἐν σακέεσσι, τὰ δʼ ἐν χθονί, πολλὰ δʼ ἄπωθεν\nμαψιδίως φορέοντο παραγναμφθέντα βελέμνοις\nπάντοθε βαλλομένων· οἱ δὲ κτύπον οὔτι φέβοντο\nἄσπετον, οὐδʼ ὑπόεικον, ἅτε ψεκάδων ἀΐοντες\nδοῦπον· ἄνω δʼ ὑπὸ τεῖχος ὁμῶς ἴσαν· οὐδέ τις αὐτῶν\nνόσφιν ἀφειστήκει· συναρηράμενοι δʼ ἐφέποντο,\nὡς νέφος ἠερόεν, τό ῥά που περὶ χείματι μέσσῳ\nαἰθέρος ἐξ ὑπάτοιο μακρὸν διέτεινε Κρονίων.\nπουλὺς δʼ ἀμφὶ φάλαγγι βρόμος, καναχή θʼ ὑπὸ ποσσὶ\nνισσομένων ἐτέτυκτο· κόνιν δʼ ἀπάτερθεν ἀῆται\nὀρνυμένην μάλα τυτθὸν ὑπὲρ δαπέδοιο φέρεσκον\nαἰζηῶν μετόπισθε· περίαχε δʼ ἄκριτος αὐδή,\nοἷον ὑπὸ σμήνεσσι περιβρομέουσι μέλισσαι·\nἆσθμα δʼ ἀνήιε πουλὺ χύδην, περίχευε δʼ ἀϋτμὴν\nλαοῦ ἀποπνείοντος· ἀπειρέσιον δʼ ἄρα θυμῷ\nἈτρεῖδαι κεχάροντο περὶ σφίσι κυδιόωντες\nδερκόμενοι πολέμοιο δυσηχέος ἄτρομον ἕρκος·\nὥρμηναν δὲ πύλῃσι θεηγενέος Πριάμοιο\nἀθρόοι ἐγχριμφθέντες ὑπʼ ἀμφιτόμοις πελέκεσσι\nῥῆξαι τείχεα μακρά, πύλας δʼ εἰς οὖδας ἐρεῖσαι\nθαιρῶν ἐξερύσαντες· ἔχεν δʼ ἄρα μῆτις ἀγαυὴ\nἐλπωρήν· ἀλλʼ οὔ σφιν ἐπήρκεσαν οὔτε βόειαι\nοὔτε θοοὶ βουπλῆγες, ἐπεὶ μένος Αἰνείαο\nὄβριμον ἀμφοτέρῃς ἐπαρηρότα χείρεσι λᾶαν\nἐμμεμαὼς ἐφέηκε, δάμασσε δὲ τλήμονι πότμῳ\nἀνέρας, οὓς κατέμαρψεν ἐν ἀσπίσιν, εὖτʼ ἐν ὄρεσσι\nφερβομένας ὑπὸ πρῶνα βίη κρημνοῖο ῥαγέντος\nαἶγας, ὑποτρομέουσι δʼ ὅσαι σχεδὸν ἀμφινέμονται·\nὣς Δαναοὶ θάμβησαν· ὁ δʼ εἰσέτι λᾶας ὕπερθεν\nβάλλεν ἐπασσυτέρους, κλονέοντο δὲ πάγχυ φάλαγγες·\nὡς δʼ ὅτʼ ἐν οὔρεσι πρῶνας Ὀλύμπιος οὐρανόθι Ζεὐς\nἀμφὶ μιῇ κορυφῇ συναρηρότας ἄλλυδις ἄλλον\nῥήξῃ ὑπὸ βροντῇσι καὶ αἰθαλόεντι κεραυνῷ,\nἀμφὶ δὲ μῆλα τρέμουσι καὶ ἄλλυδις ἄλλα φέβονται·\nὣς ἄρʼ Ἀχαιῶν υἷες ὑπέτρεσαν, οὕνεκʼ ἄρʼ αὐτῶν\nΑἰνείας συνέχευε θοῶς ἔρυμα πτολέμοιο\nἀσπίσιν ἀκαμάτῃσι τετυγμένον, οὕνεκʼ ἄρʼ αὐτῷ\nκάρτος ἀπειρέσιον θεὸς ὤσασεν· οὐδέ τις αὐτῶν\nἔσθενέ οἱ κατὰ δῆριν ἐναντίον ὄσσε βαλέσθαι,\nοὕνεκά οἱ μάρμαιρε περὶ βριαροῖς μελέεσσι\nτεύχεα θεσπεσίῃσιν ἐειδόμενα στεροπῇσιν·\nεἱστήκει δέ οἱ ἄγχι δέμας κεκαλυμμένος ὄρφνῃ\nδεινὸς Ἄρης, καὶ πάντα κατιθύνεσκε βέλεμνα\nἢ μόρον ἢ δέος αἰνὸν ἐπʼ Ἀργείοισι φέροντα·\nμάρνατο δʼ ὡς ὁπότʼ αὐτὸς Ὀλύμπιος οὐρανόθι Ζεὺς\nἀσχαλόων ἐδάϊζεν ὑπέρβια φῦλα Γιγάντων\nσμερδαλέων, καὶ γαῖαν ἀπειρεσίην ἐτίναξε\nΤηθύν τʼ Ὠκεανόν τε καὶ οὐρανόν, ἀμφὶ δὲ πάντῃ\nγυἶ ἐλελίζετʼ Ἄτλαντος ὑπʼ ἀκαμάτου Διὸς ὁρμῆς·\nὣς ἄρʼ ὑπʼ Αἰνείαο κατηρείποντο φάλαγγες\nἈργείων ἀνὰ δῆριν· ὁ γὰρ περὶ τεῖχος ἁπάντῃ\nἔσσυτο δυσμενέεσσι χολούμενος, ἐκ δʼ ἄρα χειρῶν\nπᾶν, ὅ τί παρέκυρσεν ἐπειγομένῳ ποτὶ μῶλον,\nβάλλεν, ἐπεὶ μάλα πολλὰ κακῆς ἀλκτήρια χάρμης\nκεῖτο μενεπτολέμων ἐπὶ τείχεσι Δαρδανιώνων,\nτοῖσί περ Αἰνείας μεγάλῳ περὶ κάρτεϊ θύων\nδυσμενέων ἀπέρυκε πολὺν στρατόν· ἀμφὶ δʼ ἄρʼ αὐτῷ\nΤρῶες καρτύναντο· κακὴ δʼ ἔχε πάντας ὀϊζὺς\nἀμφὶ πόλιν· πολλοὶ δὲ κατέκταθεν ἠμὲν Ἀχαιῶν\nἠδʼ ἄρα καὶ Τρώων· μέγα δʼ ἴαχον ἀμφοτέρωθεν,\nΑἰνείας μὲν Τρωσὶ φιλοπτολέμοισι κελεύων\nμάρνασθʼ ἀμφὶ πόληος ἑῆς ἀλόχων τε καὶ αὐτῶν\nπροφρονέως· υἱὸς δὲ μενεπτολέμου Ἀχιλῆος\nΑργείους ἐκέλευε παρὰ κλυτὰ τείχεα Τροίης\nμίμνειν, ἄχρι πόληα πυρὶ πρήσαντες ἕλωσι.\nτοὺς δʼ ἄμφω στονόσσα καὶ ἄσπετος ἄμπεχʼ ἀϋτὴ\nμαρναμένους πρόπαν ἦμαρ ἀνὰ κλόνον· οὐδέ τις ἦεν\nἄμπνευσις πολέμοιο λιλαιομένων ἀνὰ θυμὸν\nτῶν μὲν ἑλεῖν πτολίεθρον ὑπʼ Ἄρεϊ, τῶν δὲ σαῶσαι.\nΑἴας δʼ αὖτʼ ἀπάτερθε θρασύφρονος Αἰνείαο\nμαρνάμενος Τρώεσσι κακὰς ἐπὶ κῆρας ἴαλλε\nσφῇσιν ἑκηβολίῃσιν, ἐπεί ῥά οἱ ἄλλοτε μέν που\nἰθὺ βέλος πεπότητο διʼ ἠέρος, ἄλλοτε δʼ αὖτε\nἀλγινόεντες ἄκοντες· ἐπʼ ἄλλῳ δʼ ἄλλον ἔπεφνεν·\nοἱ δὲ περιπτώσσοντες ἀμύμονος ἀνέρος ἀλκὴν\nἐς μόθον οὐκέτʼ ἔμιμνον· ἔλειπε δὲ τείχεα λαός.\nκαὶ τότε οἱ θεράπων πολὺ φέρτατος ἐν δαῒ Λοκρῶν\nἈλκιμέδων ἐρίθυμος, ἑῷ πίσυνος βασιλῆι\nκάρτεΐ τε σφετέρῳ καὶ θαρσαλέῃ νεότητι\nἐμμεμαὼς πολέμοιο θοοῖς ἐπεβήσατο ποσσὶ\nκλίμακος, ὄφρα κέλευθον ἐπὶ πτόλιν ἀνδράσι θείη\nλευγαλέην· σφετέρου δὲ καρήατος ἔμμεναι ἄλκαρ\nἀσπίδα θεὶς καθύπερθεν ἀνήιε λυγρὰ κέλευθα\nἄτρομον ἐνθέμενος κρακίῃ νόον· ἐν δʼ ἄρα χειρὶ\nἄλλοτε μὲν δόρυ πάλλεν ἀμείλιχον, ἄλλοτε δʼ αὖτε\nεἷρπεν ἄνω· τὸν δʼ αἶψα διηερίη φέρεν οἶμος.\nκαί νύ κε κὴ Τρώεσσιν ἄχος γένετʼ, εἰ μὴ ἄρʼ αὐτῷ\nἤδη ὑπερκύπτοντι καὶ εἰσορόωντι πόληα\nὑστάτιον καὶ πρῶτον ἀφʼ ἕρκεος ὑψηλοῖο\nΑἰνείας ἐπόρουσεν, ἐπεί ῥά μιν οὐ λάθεν ὁρμὴ\nοὐδʼ ἀπάτερθεν ἐόντα· βάλεν δέ μιν εὐρέϊ πέτρῳ\nκάκ κεφαλῆς· μεγάλη δὲ βίη κρατερόφρονος ἀνδρὸς\nκλίμακά οἱ συνέαξεν· ὁ δʼ ὑψόθεν ἠΰτʼ ὀϊστὸς\nἔσσυτʼ ἀπὸ νευρῆς· ὀλοὸς δέ οἱ ἕσπετο πότμος\nἀμφελελιξαμένῳ· στονόεις δέ οἱ ἠέρι θυμὸς\nαἶψα μίγη, πρὶν γαῖαν ἐπὶ στυφελὴν ἀφικέσθαι·\nἤριπε δʼ ἐν θώρηκι κατὰ χθονός, οὕνεκʼ ἄρʼ αὐτοῦ\nνόσφιν ἀπεπλάγχθη βριαρὸν δόρυ καὶ σάκος εὐρὺ\nκαὶ κρατερὴ τρυφάλεια· περιστονάχησε δὲ Λοκρῶν\nλαός, ὅτʼ ἔδρακον ἄνδρα κακῇ δεδμημένον ἄτῃ·\nδὴ γάρ οἱ λασίοιο καρήατος ἄλλυδις ἄλλῃ\nἐγκέφαλος πεπάλακτο· συνηλοίηντο δὲ πάντα\nὀστέα καὶ θοὰ γυῖα λυγρῷ πεπαλαγμένα λύθρῳ.\nκαὶ τότε δὴ Ποίαντος ἐῢς πάϊς ἀντιθέοιο,\nὡς ἴδεν Αἰνείαν περὶ τείχεα μαιμώωντα\nθηρὶ βίην ἀτάλαντον, ἄφαρ προέηκεν ὀϊστὸν\nἰθύνων ἐς φῶτα περικλυτόν· οὐδʼ ἀφάμαρτεν\nἀνέρος, ἀλλά οἱ οὔτι διʼ ἀσπίδος ἀκαμάτοιο\nἐς χρόα καλὸν ἵκανεν, ἀπέτραπε γὰρ Κυθέρεια\nκαὶ σάκος, ἀλλʼ ἄρα τυτθὸν ἐπέγραφε δέρμα βοείης.\nοὐδʼ ἄρα μαψιδίως χαμάδις πέσεν, ἀλλὰ Μέδοντα\nμεσσηγὺς σάκεός τε καὶ ἱπποκόμου τρυφαλείης\nτύψεν· ὁ δʼ ἐκ πύργοιο κατήριπεν, εὖτʼ ἀπὸ πέτρης\nἄγριον αἶγα βάλῃσιν ἀνὴρ στονόεντι βελέμνῳ·\nὣς ὁ πεσὼν τετάνυστο· λίπεν δέ μιν ἱερὸς αἰών.\nΑἰνείας δʼ ἑτάροιο χολωσάμενος βάλε πέτρην,\nκαί ῥα Φιλοκτήταο κατέκτανεν ἐσθλὸν ἑταῖρον\nΤοξαίχμην· θλάσσεν δὲ κάρη, συνέαξε δὲ πάντα\nὀστέα σὺν πήληκι· λύθη δέ οἱ ἀγλαὸν ἦτορ.\nτῷ δʼ ἐπὶ μακρὸν ἄϋσε πάϊς Ποίαντος ἀγαυοῦ·\nΑἰνεία, νὺν ἔολπας ἐνὶ φρεσὶ σῇσιν ἄριστος\nἔμμεναι ἐκ πύργοιο πονεύμενος, ἔνθα γυναῖκες\nδυσμενέεσσι μάχονται ἀνάλκιδες· εἰ δὲ τίς ἐσσί,\nἔρχεο τείχεος ἐκτὸς ἐν ἔντεσιν, ὄφρα δαείης\nΠοίαντος θρασὺν υἷα καὶ ἔγχεσι καὶ βελέεσσιν.\nὣς ἄρʼ ἔφη· τὸν δʼ οὔτι θρασὺς πάϊς Ἀγχίσαο\nκαίπερ ἐελδόμενος προσεφώνεεν, οὕνεκʼ ὀρώρει\nδῆρις ὀϊζυρὴ περὶ τείχεα μακρὰ καὶ ἄστυ\nνωλεμέως· οὐ γάρ τι κακοῦ παύοντο μόθοιο·\nοὐδέ σφιν μάλα δηρὸν ὑπʼ Ἄρεϊ τειρομένοισιν\nἔσκε λύσις καμάτοιο· πόνος δʼ ἄπρηκτος ὀρώρει.\nἀλλʼ ὅτε δὴ μάλα πολλὰ κάμον περὶ τείχεα Τροίης\nαἰχμηταὶ Δαναοί, πολέμου δʼ οὐ γίνετο τέκμωρ,\nδὴ τότʼ ἀριστήων ἄγυριν ποιήσατο Κάλχας\nεὖ εἰδὼς ἀνὰ θυμὸν ὑπʼ ἐννεσίῃς Ἑκάτοιο\nπτήσιας οἰωνῶν ἠδʼ ἀστέρας ἄλλα τε πάντα\nσήμαθʼ, ὅσʼ ἀνθρώποισι θεῶν ἰότητι πέλονται,\nκαί σφιν ἀγειρομένοισιν ἔπος ποτὶ τοῖον ἔειπε·\nμηκέτι πὰρ τείχεσσιν ἐφεζόμενοι πονέεσθε,\nἀλλʼ ἄλλην τινὰ μῆτιν ἐνὶ φρεσὶ μητιάασθε\nκαὶ δόλον, ὅς λαοῖσι καὶ ἡμῖν ἔσσετʼ ὄνειαρ·\nἦ γὰρ ἔγωγε χθιζὸν ἐσέδρακον ἐνθάδε σῆμα·\nἴρηξ σεῦε πέλειαν· ἐπειγομένη δʼ ἄρα κείνη\nχηραμὸν ἐς πέτρης κατεδύσατο· τῇ δʼ ὁ χολωθεὶς\nἀργαλέως μάλα πολλὸν ἐπὶ χρόνον ἀγχόθι μίμνε\nχηραμοῦ· ἡ δʼ ἀλέεινεν· ὁ δʼ ἐνθέμενος χόλον αἰνὸν\nθάμνῳ ὑπεκρύφθη· ἡ δʼ ἔκθορεν ἀφραδίῃσιν\nἔμμεναι ἐλπομένη μιν ἀπόπροθεν· ὅς δʼ ἐπαερθεὶς\nδειλαίῃ τρήρωνι φόνον στονόεντʼ ἐφέηκε·\nτῷ νῦν μήτι βίῃ πειρώμεθα Τρώιον ἄστυ\nπερσέμεν, ἀλλʼ εἴ πού τι δόλος καὶ μῆτις ἀνύσσῃ.\nὣς ἄρʼ ἔφη· τῶν δʼ οὔτις ἔφη φρεσὶ τεκμήρασθαι\nἄλκαρ ὀϊζυροῖο μόθου· δίζοντο δὲ μῆχος\nεὑρέμεναι· μοῦνος δὲ σαοφροσύνῃσι νόησεν\nυἱὸς Λαέρταο καὶ ἀντίον ἔκφατο μῦθον·\nὦ φίλʼ, ἐπουρανίοισι τετιμένε πάγχυ θεοῖσιν,\nεἰ ἐτεὸν πέπρωται ἐϋπτολέμοισιν Ἀχαιοῖς\nἐκπέρσαι Πριάμοιο δολοφροσύνῃσι πόληα,\nἵππον τεκτήναντες ἀριστέες ἐς λόχον ἄνδρες\nβησόμεθʼ ἀσπασίως· λαοὶ δʼ ἀπὸ νόσφι νέεσθαι\nἐς Τένεδον σὺν νηυσίν, ἐνιπρῆσαι δʼ ἄρα πάντες\nἃς κλισίας, ἵνα Τρῶες ἀπʼ ἄστεος ἀθρήσαντες\nἐς πεδίον προχέωνται ἀταρβέες· ἀλλά τις ἀνὴρ\nθαρσαλέος, τόν γʼ οὔτις ἐπίσταται ἐν Τρώεσσι,\nμιμνέτω ἔκτοθεν ἵππου ἀρήϊον ἐνθέμενος κῆρ,\nὅστις ὑποκρίναιτο βίην ὑπέροπλον Ἀχαιῶν\nῥέξαι ὑπὲρ νόστοιο λιλαιομένων μέγʼ ἀλύξαι,\nἵππῳ ὑποπτήξας εὐεργέϊ· ʽτὸν δʼ ἐκάμοντο\nΠαλλάδι χωομένῃ Τρώων ὕπερ αἰχμητάων·̓\nκαὶ τὰ μὲν ὣς ὲπὶ δηρὸν ἀνειρομένοισι πιφαύσκειν,\nεἰσόκε οἱ πεπίθωνται ἀταρτηροί περ ἐόντες,\nἐς δὲ πόλιν μιν ἄγωσι θοῶς ἐλεεινὸν ἐόντα,\nὄφρʼ ἡμῖν ἀλεγεινὸν ἐς Ἄρεα σῆμα πέληται,\nτοῖς μὲν ἄρʼ αἰθαλόεντα θοῶς ἀνὰ πυρσὸν ἀείρας,\nτοὺς δʼ ἄρʼ ἐποτρύνας ἐκβήμεναι εὐρέος ἵππου\nὁππότε Τρώιοι υἷες ἀκηδέες ὑπνώωσιν.\nὣς φάτο· τὸν δʼ ἄρα πάντες ἐπῄνεον· ἔξοχα δʼ ἄλλων\nΚάλχας μιν θαύμαζεν, ὅπως ὑπεθήκατʼ Ἀχαιοῖς\nμῆτιν καὶ δόλον ἐσθλόν, ὃς Ἀργείοισιν ἔμελλε\nνίκης ἔμμεναι ἄλκαρ, ἀτὰρ μέγα Τρώεσι πῆμα·\nτοὔνεκʼ ἀριστήεσσιν ἐϋπτολέμοισι μετηύδα·\nμηκέτι νῦν δόλον ἄλλον ἐνὶ φρεσὶ μητιάασθε,\nὦ φίλοι, ἀλλὰ πιθέσθαι ἐϋπτολέμῳ Ὀδυσῆι·\nοὐδέ οἱ ἔσσετʼ ἄπρηκτον ἐϋφρονέοντι νόημα·\nἤδη γὰρ Δαναοῖσι θεοὶ τελέουσιν ἐέλδωρ,\nσήματα δʼ οὐκ ἀτέλεστʼ ἀναφαίνεται ἄλλοθεν ἄλλα·\nΖηνὸς μὲν γὰρ ὕπερθε μέγα κτυπέουσι διʼ αἴθρης\nβρονταὶ ὁμῶς στεροπῇστ· παραΐσσουσι δὲ λαοὺς\nδεξιοὶ ὄρνιθες ταναῇ ὀπὶ κεκλήγοντες.\nἀλλʼ ἄγε μηκέτι πολλὸν ἐπὶ χρόνον ἀμφὶ πόληα\nμίμνωμεν· Τρωσὶν γὰρ ἐνέπνευσεν μέγʼ ἀνάγκη\nθάρσος, ὅ περ πρὸς Ἄρηα καὶ οὐτιδανόν περ ἐγείρει·\nκάρτιστοι δὲ τότʼ ἄνδρες ἐπὶ μόθον, ὁππότε θυμὸν\nπαρθέμενοι στονόεντος ἀφειδήσωσιν ὀλέθρου·\nὡς νῦν Τρώιοι υἷες ἀταρβέες ἀμφιμάχονται\nἄστυ περὶ σφέτερον· μέγα δέ σφισι μαίνεται ἦτορ.\nὣς φάμενον προσέειπεν Ἀχιλλέος ὄβριμος υἱός·\nὦ Κάλχαν, δήϊοισι καταντίον ἄλκιμοι ἄνδρες\nμάρνανται· τοὶ δʼ ἐντὸς ἀλευάμενοι ἀπὸ πύργων\nοὐτιδανοὶ πονέονται, ὅσων φρένα δεῖμα χαλέπτει·\nτῷ νῦν μήτε δόλον φραζώμεθα, μήτε τι μῆχος\nἄλλο· πόνῳ γὰρ ἔοικεν ἀριστέας ἔμμεναι ἄνδρας\nκαὶ δορί· θαρσαλέοι γὰρ ἀμείνονες ἐν δαῒ φῶτες.\nὣς φάμενον προσέειπε μένος Λαερτιάδαο·\nὦ τέκος ὀβριμόθυμον ἀταρβέος Αἰακίδαο,\nταῦτα μέν, ὡς ἐπέοικεν ἀμύμονι φωτὶ ἐσθλῷ,\nθαρσαλέως μάλα πάντα διίκεο χερσὶ πεποιθώς·\nἀλλʼ οὔτʼ ἀκαμάτοιο τεοῦ πατρὸς ἄτρομος ἀλκὴ\nἔσθενεν ὄλβιον ἄστυ διαπραθέειν Πριάμοιο\nοὔθʼ ἡμεῖς μάλα πολλὰ πονεύμενοι· ἀλλʼ ἄγε θᾶσσον\nΚάλχαντος βουλῇσι θοάς ἐπὶ νῆας ἰόντες\nἵππον τεκταίνωμεν ὑπαὶ παλάμῃσιν Ἐπειοῦ,\nὅς ῥά τε πολλὸν ἄριστος ἐν Ἀργείοισι τέτυκται\nεἵνεκα τεκτοσύνης· δέδαεν δέ μιν ἔργον Ἀθήνη.\nὣς φάτο· τῷ δʼ ἄρα πάντες ἀριστῆες πεπίθοντο\nνόσφι Νεοπτολέμοιο δαΐφρονος· οὐδὲ μὲν ἐσθλὸν\nπεῖθε Φιλοκτήταο νόον κρατερὰ φρονέοντος·\nὑσμίνης γὰρ ἔτʼ ἔσκον ὀϊζυρῆς ἀκόρητοι.\nὥρμαινον δὲ μάχεσθαι ἀνὰ κλόνον· ἀμφὶ δὲ λαοὺς\nσφωιτέρους ἐκέλευον ἀπειρέσιον περὶ τεῖχος\nπάντα φέρειν, ὅσα δῆριν ἐνὶ πτολέμοισιν ὀφέλλει,\nἐλπόμενοι πτολίεθρον ἐΰκτιτον ἐξαλαπάξαι·\nἄμφω γὰρ βουλῇσι θεῶν ἐς δῆριν ἵκοντο.\nκαί νύ κεν αἶψα τέλεσσαν, ὅσα σφίσιν ἤθελε θυμός,\nεἰ μὴ Ζεὺς νεμέσησεν ἀπʼ αἰθέρος, ἀμφὶ δὲ γαῖαν\nἈργείων ἐλέλιξεν ὑπαὶ ποσί, σὺν δʼ ἐτίναξεν\nἠέρα πᾶσαν ὕπερθε, βάλεν δʼ ἀκάμαντα κεραυνὸν\nἡρώων προπάροιθεν· ὑπεσμαράγησε δὲ πᾶσα\nΔαρδανίη· τῶν δʼ αἶψα μετετράπετʼ ἠῢ νόημα\nἐς φόβον· ἐκ δʼ ἐλάθοντο βίης καὶ κάρτεος ἐσθλοῦ,\nκαί ῥα κλυτῷ Κάλχαντι καὶ οὐκ ἐθέλοντε πίθοντο·\nἐς δʼ ἄρα νῆας ἵκοντο σὺν Ἀργείοισι καὶ ἄλλοις\nμάντιν ἀγασσάμενοι, τὸν ἄρʼ ἐκ Διὸς ἔμμεν ἔφαντο,\nἐκ Διὸς ἢ Φοίβοιο· πίθοντο δέ οἱ μάλα πάντα.\nἦμος δʼ αἰγλήεντα περιστρέφετʼ οὐρανὸν ἄστρα\nπάντοθε μαρμαίροντα, πόνου δʼ ἐπιλήθεται ἀνήρ,\nδὴ τότʼ Ἀθηναίη μακάρων ἕδος αἰπὺ λιποῦσα\nἤλυθε παρθενικῇ ἁπαλόχροϊ πάντʼ εἰκυῖα\nἐς νῆας καὶ λαόν· ἀρηιφίλου δʼ ἄρʼ Ἐπειοῦ\nἔστη ὑπὲρ κεφαλῆς ἐν ὀνείραϊ, καί μιν ἀνώγει\nτεῦξαι δούριον ἵππον· ἔφη δέ οἱ ἐγκονέοντι\nαὐτὴ συγκαμέειν, αὐτὴ δʼ ἄφαρ ἀγχόθι βῆναι\nἔργον ἐς ὀτρύνουσα. Θεῆς δʼ ὅ γε μῦθον ἀκούσας\nκαγχαλόων ἀνὰ θυμὸν ἀκηδέος ἔκθορεν ὕπνου·\nἔγνω δʼ ἀθάνατον θεὸν ἄμβροτον· οὐδέ οἱ ἦτορ\nἄλλο παρὲξ ὥρμαινε, νόον δʼ ἔχεν αἰὲν ἐπʼ ἔργῳ\nθεσπεσίῳ· πινυτὴ δὲ περὶ φρένας ἤιε τέχνη.\nἨὼς δʼ ὁππόθʼ ἵκανεν ἀπωσαμένη κνέφας ἠῢ\nεὶς ἔρεβος, χαροπὴ δὲ διʼ ἠέρος ἤιεν αἴγλη,\nδὴ τότε θεῖον ὄνειρον ἐν Ἀργείοισιν Ἐπειός,\nὡς ἴδεν, ὡς ἤκουσεν, ἐελδομένοισιν ἔειπεν·\nοἱ δέ οἱ εἰσαΐοντες ἀπειρέσιον κεχάροντο.\nκαὶ τότʼ ἄρʼ Ἀτρέος υἷες ἐς ἄγκεα τηλεθάοντα\nἼδης ὑψικόμοιο θοοὺς προέηκαν ἱκέσθαι\nἀνέρας· οἱ δʼ ἐλάτῃσιν ἐπιβρίσαντες ἀνʼ ὕλην,\nτάμνον δένδρεα μακρά· περικτυπέοντο δὲ βῆσσαι\nθεινομένων· δολιχαὶ δὲ κατʼ οὔρεα μακρὰ κολῶναι\nδεύοντʼ ἐκ ξυλόχοιο· νάπη δʼ ἀνεφαίνετο πᾶσα\nθήρεσιν οὐκέτι τόσσον ἐπήρατος, ὡς τὸ πάροιθε·\nπρέμνα δʼ ἀπαυαίνοντο βίην ποθέοντʼ ἀνέμοιο.\nκαὶ τὰ μὲν ἂρ πελέκεσσι διατμήγοντες Ἀχαιοὶ\nἐσσυμένως φορέεσκον ἐπʼ ᾐόνας Ἑλλησπόντου\nἐξ ὄρεος λασίοιο· μόγησε δὲ θυμὸς ἐπʼ ἔργῳ\nαἰζηῶν τε καὶ ἡμιόνων· πονέοντο δὲ λαοὶ\nἄσπετον ἄλλοθεν ἄλλος ὑποδρήσσοντες Ἐπειῷ·\nοἱ μὲν γὰρ τέμνεσκον ὑπʼ ὀκριόεντι σιδήρῳ\nδούρατα καὶ σανίδας διεμέτρεον· οἱ δʼ ἄρʼ ἀπʼ ὄζους\nλείαινον πελέκεσσιν ἔτʼ ἀπρίστων ἀπὸ φιτρῶν,\nἄλλος δʼ ἄλλο τι ῥέζε πονεύμενος· αὐτὰρ Ἐπειὸς\nἵππου δουρατέοιο πόδας κάμεν, αὐτὰρ ἔπειτα\nνηδύα, τῇ δʼ ἐφύπερθε συνήρμοσε νῶτα καὶ ἰξὺν\nἐξόπιθεν, δειρὴν δὲ πάρος, καθύπερθε δὲ χαίτην\nαὐχένος ὑψηλοῖο καθήρμοσεν, ὡς ἐτεόν περ\nκινυμένην, λάσιον δὲ κάρη καὶ ἐΰτριχον οὐρήν,\nοὔατά τʼ ὀφθαλμούς τε διειδέας ἄλλα τε πάντα,\nοἷς ἐπικίνυται ἵππος· ἀέξετο δʼ ἱερὸν ἔργον\nὡς ἐτεὸν ζώοντος, ἐπεὶ θεὸς ἀνέρι τέχνην\nδῶκʼ ἐρατήν· τετέλεστο δʼ ἐνὶ τρισὶν ἤμασι πάντα\nΠαλλάδος ἐννεσίῃσι· πολὺς δʼ ἐπεγήθεε λαὸς\nΑργείων· θαύμαζε δʼ ὅπως ἐπὶ δούρατι θυμὸς\nκαὶ τάχος ἐκπεπόνητο ποδῶν, χρεμέθοντί τʼ ἐῴκει.\nκαὶ τότε δῖος Ἐπειὸς ὑπὲρ μεγακήτεος ἵππου\nεὔχετʼ ἐπʼ ἀκαμάτῳ Τριτωνίδι χεῖρας ὀρέξας·\nκλῦθι, θεὰ μεγάθυμε, σάου δʼ ἐμὲ καὶ τεὸν ἵππον.\nὣς φάτο· τοῦ δʼ ἐσάκουσε θεὰ πολύμητις Ἀθήνη,\nκαί ῥά οἱ ἔργον ἔτευξεν ἐπιχθονίοισιν ἀγητὸν\nπᾶσιν, ὅσοι μιν ἴδοντο καὶ οἳ μετόπισθε πύθοντο.\nἀλλʼ ὅτε δὴ Δαναοὶ μὲν ἐγήθεον ἔργον Ἐπειοῦ\nδερκόμενοι, Τρῶες δὲ πεφυζότες ἔνδοθι πύργων\nμίμνον ἀλευάμενοι θάνατον καὶ ἀνηλέα κῆρα,\nδὴ τότʼ ἐπʼ Ὠκεανοῖο ῥοὰς καὶ Τηθύος ἄντρα\nΖηνὸς ὑπερθύμοιο θεῶν ἀπάτερθε μολόντος\nἔμπεσεν ἀθανάτοισιν ἔρις· δίχα δέ σφισι θυμὸς\nἔπλετʼ ὀρινομένων· ἀνέμων δʼ ἐπιβάντες ἀέλλαις\nοὐρανόθεν φορέοντο ποτὶ χθόνα· τοῖσι δʼ ὕπʼ αἰθὴρ\nἔβραχεν· οἱ δὲ μολόντες ἐπὶ Ξάνθοιο ῥέεθρα\nἀλλήλων ἵσταντο καταντίον, οἱ μὲν Ἀχαιῶν\nοἱ δʼ ἄρʼ ὑπὲρ Τρώων· πολέμου δʼ ἔρος ἔμπεσε θυμῷ.\nτοῖσι δʼ ὁμῶς ἀγέροντο καὶ οἳ λάχον εὐρέα πόντον.\nκαί ῥʼ οἱ μὲν δολόεντα κοτεσσάμενοι μενέαινον\nἵππον ἀμαλδῦναι σὺν νήεσιν, οἱ δʼ ἐρατεινὴν\nἼλιον· αἶσα δʼ ἔρυκε πολύτροπος, ἐς δὲ κυδοιμὸν\nτρέψε νόον μακάρεσσιν· Ἄρης δʼ ἐξῆρχε μόθοιο,\nἆλτο δʼ Ἀθηναίης κατεναντίον· ὣς δὲ καὶ ἄλλοι\nσύμπεσον ἀλλήλοισι· περί σφισι δʼ ἄμβροτα τεύχη\nχρύσεα κινυμένοισι μέγʼ ἴαχεν· ἀμφὶ δὲ πόντος\nεὐρὺς ἐπεσμαράγησε· κελαινὴ δʼ ἔτρεμε γαῖα\nἀθανάτων ὑπὸ ποσσί· μακρὸν δʼ ἅμα πάντες ἄϋσαν.\nσμερδαλέη δʼ ἐνοπὴ μέχρις οὐρανὸν εὐρὺν ἵκανε,\nμέχρις ἐπʼ Ἀϊδονῆος ὑπερθύμοιο βέρεθρον·\nΤιτῆνες δʼ ὑπένερθε μέγʼ ἔτρεσαν· ἀμφὶ δὲ μακρὴ\nἼδη ἐπέστενε πᾶσα καὶ ἠχήεντα ῥέεθρα\nἀενάων ποταμῶν, δολιχαὶ δʼ ἅμα τοῖσι χαράδραι\nνῆές τʼ Ἀργείων Πριάμοιό τε κύδιμον ἄστυ.\nἀλλʼ οὐκ ἀνθρώποισι πέλεν δέος· οὐδʼ ἐνόησαν\nαὐτῶν ἐννεσίῃσι θεῶν ἔριν· οἱ δὲ κολώνας\nχερσὶν ἀπορρήξαντες ἀπʼ οὔρεος Ἰδαίοιο\nβάλλον ἐπʼ ἀλλήλους· αἱ δὲ ψαμάθοισιν ὁμοῖαι\nῥεῖα διεσκίδναντο θεῶν ἀμφʼ ἄσχετα γυῖα\nῥηγνύμεναι διὰ τυτθά. Διὸς δʼ ἐπὶ πείρασι γαίης\nοὐ λάθον ἠῢ νόημα· λιπὼν δʼ ἄφαρ Ὠκεανοῖο\nχεύματʼ ἐς οὐρανὸν εὐρὺν ἀνήιε· τὸν δὲ φέρεσκον\nεὖρος καὶ Βορέης, Ζέφυρος δʼ ἐπὶ τοῖσι Νότος τε,\nτοὺς ὑπὸ θεσπέσιον ζυγὸν αἰόλος ἤγαγεν Ἶρις\nἅρματος αἰὲν ἐόντος, ὅ οἱ κάμεν ἄμβροτος Αἰὼν\nχερσὶν ὑπʼ ἀκαμάτῃσιν ἀτειρέος ἐξ ἀδάμαντος.\nἵκετο δʼ Οὐλύμποιο ῥίον μέγα· σὺν δʼ ἐτίναξεν\nἠέρα πᾶσαν ὕπερθε χολούμενος· ἄλλοθε δʼ ἄλλαι\nβρονταὶ ὁμῶς στεροπῇσι μέγʼ ἔκτυπον· ἐκ δὲ κεραυνοὶ\nταρφέες ἐξεχέοντο ποτὶ χθόνα· καίετο δʼ ἀὴρ\nἄσπετον· ἀθανάτοισι δʼ ὑπὸ φρένας ἔμπεσε δεῖμα·\nπάντων δʼ ἔτρεμε γυῖα καὶ ἀθανάτων περ ἐόντων.\nτῶν δὲ περιδδείσασα κλυτὴ Θέμις εὖτε νόημα\nἆλτο διὰ νεφέων· τάχα δέ σφεας εἰσαφίκανεν·\nοἴη γάρ στονόεντος ἀπόπροθι μίμνε μόθοιο·\nτοῖον δʼ ἔκφατο μῦθον ἐρυκανόωσα μάχεσθαι·\nἴσχεσθʼ ἰωχμοῖο δυσηχέος· οὐ γὰρ ἔοικε\nΖηνὸς χωομένοιο μινυνθαδίων ἕνεκʼ ἀνδρῶν\nμάρνασθʼ αἰὲν ἐόντας, ἐπεὶ τάχα πάντες ἄϊστοι\nἔσσεσθʼ· ἦ γὰρ ὕπερθεν ἐφʼ ὑμέας οὔρεα πάντα\nεἰς ἓν ἀναρρήξας οὔθʼ υἱῶν οὔτε θυγατρῶν\nφείσεται, ἀλλʼ ἄρα πάντας ὁμῶς ἐφύπερθε καλύψει\nγαίῃ ἀπειρεσίῃ· οὐδʼ ἔσσεται ὔμμιν ἄλυξις\nἐς φάος· ἀργαλέος δὲ περὶ ζόφος αἰὲν ἐρύξει.\nὣς φάτο· τοὶ δʼ ἐπίθοντο Διὸς τρομέοντες ὁμοκλήν,\nὑσμίνης δʼ ἴσχοντο, χόλον δʼ ἀπὸ νόσφι Βάλοντο\nἀργαλέον, φιηότητα δʼ ὁμήθεα ποιήσαντο·\nκαί ῥʼ οἱ μὲν νίσσοντο πρὸς οὐρανόν, οἱ δʼ ἁλὸς εἴσω,\nοἱ δʼ ἀνὰ γαῖαν ἔμιμνον. ἐϋπτολέμοιστ δʼ Ἀχαιοῖς\nυἱὸς Λαέρταο πύκα φρονέων φάτο μῦθον·\nὦ κλυτοὶ Ἀργείων σημάντορες ὀβριμόθυμοι,\nνῦν μοι ἐελδομένῳ τεκμήρατε, οἵτινές ἐστε\nἐκπάγλως κρατεροὶ καὶ ἀμύμονες· ἦ γὰρ ἱκάνει\nἔργον ἀναγκαίης· ἀλλὰ μνησώμεθʼ Ἄρηος,\nἐς δʼ ἵππον βαίνωμεν ἐΰξοον, ὄφρα κε τέκμωρ\nεὕρωμεν πολέμοιο δυσηχέος· ὣς γάρ ἄμεινον\nἔσσεται ἤν κε δόλῳ καὶ μήδεσιν ἀργαλέοισιν\nἄστυ μέγʼ ἐκπέρσωμεν, οὖ εἵνεκα δεῦρο μολόντες\nπάσχομεν ἄλγεα πολλὰ φίλης ἀπὸ τηλόθι γαίης.\nἀλλʼ ἄγε δή, μένος ἠΰ καὶ ἄλκιμον ἐν φρεσί θέντες\n\nκαὶ γάρ τις κατὰ δῆριν ἀνιηρῇ ὑπʼ ἀνάγκῃ\nθαρσήσας ἀνὰ θυμὸν ἀμείνονα φῶτα κατέκτα\nχειρότερος γεγαώς· μάλα γὰρ μέγα θυμὸν ἀέξει\nθάρσος, ὅ πέρ τε μάλιστα πέλει κλέος ἀνθ ρώποισιν.\nἀλλʼ ἄγʼ, ἀριστῆες μὲν ἐῢν λόχου ἐντύνεσθε·\nοἱ δʼ ἄλλοι Τενέδοιο πρὸς ἱερὸν ἄστυ μολόντες\nμιμνέμεν, εἰσόκεν ἄμμε ποτὶ πτόλιν εἰρύσσωσι\nδήϊοι ἐλπόμενοι Τριτωνίδι δῶρον ἄγεσθαι.\nαἰζηῶν δέ τις ἐσθλός, ὃν οὐ σάφα Τρῶες ἴσασι,\nμιμνέτω ἄγχʼ ἵπποιο σιδήρεον ἐνθέμενος κῆρ·\nκαί οἱ πάντα μέλοιτο μάλʼ ἔμπεδον, ὁππόσʼ ἔγωγε\nπρόσθʼ ἐφάμην· καὶ μή τι περὶ φρεσὶν ἄλλο νοήσῃ,\nὄφρα μὴ ἀμφαδὰ Τρωσὶν Ἀχαιῶν ἔργα πέληται.\nὣς φάτο· τὸν δὲ Σίνων ἀπαμείβετο κύδιμος ἀνὴρ\nἄλλων δειδιότων· μάλα γὰρ μέγα ἔργον ἔμελλεν\nἐκτελέειν· τῷ καί μιν ἐϋφρονέοντʼ ἀνὰ θυμὸν\nεὐρὺς ἀγάσσατο λαός· ὁ δʼ ἐν μέσσοισιν ἔειπεν·\nὦ Ὀδυσεῦ καὶ πάντες Ἀχαιῶν φέρτατοι υἷες,\nἔργον μὲν τόδʼ ἔγωγε λιλαιομένοισι τελέσσω,\nεἰ καὶ ἀεικίζωσι καὶ εἰ πυρὶ μητιόωνται\nβάλλειν ζωὸν ἐόντα· τὸ γάρ νύ μοι εὔαδε θυμῷ,\nἢ θανέειν δηΐοισιν ὑπʼ ἀνδράσιν, ἢ ὑπαλύξαι\nἈργείοις μέγα κῦδος ἐελδομένοισι φέροντα.\nὣς φάτο θαρσαλέως· μέγα δʼ Ἀργεῖοι κεχάροντο·\nκαί τις ἔφη· ὡς τῷδε θεὸς μέγα θάρσος ἔδωκε\nσήμερον· οὐ γὰρ πρόσθεν ἔην θρασύς· ἀλλά ἑ δαίμων\nὀτρύνει πάντεσσι κακὸν Τρώεσσι γενέσθαι\nἢ νῶιν· νῦν γάρ που ὀΐομαι ἐσσυμένως περ\nἀργαλέου πολέμοιο τέκμωρ ἀΐδηλον ἔσεσθαι.\nὣς ἄρʼ ἔφη κατὰ λαὸν ἀρηϊφίλων τις Ἀχατῶν·\nΝέστωρ δʼ αὖθʼ ἑτέρωθεν ἐποτρύνων μετέειπε·\nνῦν χρειώ, φίλα τέκνα , βίης καὶ θάρσεος ἐσθλοῦ·\nνῦν γὰρ τέρμα πόνοιο θεοὶ καὶ ἀμύμονα νίκην\nἧμιν ἐελδομένοισι φίλας ἐς χεῖρας ἄγουσιν·\nἀλλʼ ἄγε θαρσαλέως πολυχανδέος ἔνδοθεν ἵππου\nβαίνετʼ, ἐπεὶ μερόπεσσι κλέος μέγα θάρσος ὀπάξει·\nὡς ὄφελον μέγα κάρτος ἐμοῖς ἔτι γούνασι κεῖτο,\nοἶον ὅτʼ Αἴσονος υἱὸς ἔσω νεὸς ὠκυπόροιο\nἈργῴης καλέεσκεν ἀριστέας, ὁππότʼ ἔγωγε\nπρῶτος ἀριστήων καταβήμεναι ὁρμαίνεσκον,\nεἰ μὴ ἄρʼ ἀντίθεος Πελίης ἀέκοντά μʼ ἔρυκε·\nνῦν δέ με γῆρας ἔπεισι πολύστονον· ἀλλʼ ἄρα καὶ ὥς,\nὡς νέος ἡβώων, καταβήσομαι ἔνδοθεν ἵππου\nθαρσαλέως· θάρσος δὲ κλέος καὶ κῦδος ὁπάσσει.\nὣς φάμενον προσέειπε πάϊς ξανθοῦ Ἀχιλῆος·\nὧ Νέστορ, σὺ μέν ἐσσὶ νόῳ προφερέστατος ἀνδρῶν\nπάντων· ἀλλά σε γῆρας ἀμείλιχον ἀμφιμέμαρπεν,\nοὐδέ τοι ἔμπεδός ἐστι βίη χατέοντι πόνοιο·\nτῷ σε χρὴ Τενέδοιο πρὸς ῇόνας ἀπονέεσθαι·\nἐς δὲ λόχον νέοι ἄνδρες ἔθʼ ὑσμίνης ἀκόρητοι\nβησόμεθʼ ὡς σύ, γεραιέ, λιλαιομένοις ἐπιτέλλεις.\nὣς φάτο· τοῦ δʼ ἄγχιστα κιὼν Νηλήιος υἱὸς\nἀμφοτέρας οἱ ἔκυσσε χέρας κεφαλήν τʼ ἐφύπερθεν,\nοὕνεχʼ ὑπέσχετο πρῶτος ἐς εὐρέα δύμεναι ἵππον,\nαὐτὸν δʼ αὖτε κέλευε γεραίτερον ἔκτοθι μίμνειν\nἄλλοις σὺν Δαναοῖσιν· ἐέλδετο γὰρ πονέεσθαι·\nκαί ῥά μιν ἰωχμοῖο λιλαιόμενον προσέειπεν·\nἐσσὶ πατρὸς κείνοιο βίῃ καὶ εΰφρονι μύθῳ\nἀντιθέου Ἀχιλῆος· ἔολπα δὲ σῇσι χέρεσσιν\nἈργείους Πριάμοιο διαπραθέειν κλυτὸν ἄστυ·\nὀψὲ δʼ ἄρʼ ἐκ καμάτοιο μέγα κλέος ἔσσεται ἡμῖν\nπολλὰ πονησαμένοισι κατὰ κλόνον ἄλγεα λυγρά·\nἄλγεα μὲν παρὰ ποσσὶ θεοὶ θέσαν ἀνθρώποισιν,\nἐσθλὰ δὲ πολλὸν ἄπωθε· πόνον δʼ ἐς μέσσον ἔλασσαν·\nτούνεκα ῥηιδίη μέν ἐς ἀργαλέην κακότητα\nαἰζηοῖσι κέλευθος, ἀνιηρὴ δʼ ἐπὶ κῦδος,\nμέσφʼ ὅτε τις στονόεντα πόνον διὰ ποσσὶ περήσῃ.\nὣς φάτο· τὸν δʼ Ἀχιλῆος ἀμείβετο κύδιμος υἱός·\nὦ γέρον, ὡς σύ γʼ ἔολπας ἐνὶ φρεσί, τοῦτο πέλοιτο\nἡμῖν εὐχομένοισιν, ἐπεὶ πολὺ λώιον οὕτως·\nεἰ δʼ ἑτέρως ἐθέλουσι θεοί , καὶ τοῦτο τετύχθω·\nβουλοίμην γὰρ ὑπʼ Ἄρεϊ ἐϋκλειῶς ἀπολέσθαι,\nἠὲ φυγὼν Τροίηθεν ὀνείδεα πολλὰ φέρεσθαι.\nὣς εἰπὼν ὤμοισι κατʼ ἄμβροτα θήκατο τεύχη\nπατρὸς ἑοῦ· τοὶ δʼ αἶψα καὶ αὐτοὶ θωρήχθησαν\nἡρώων οἱ ἄριστοι, ὅσοις θρασὺς ἔπλετο θυμός.\nτούς μοι νῦν καθʼ ἕκαστον ἀνειρομένῳ σάφα Μοῦσαι\nἔσπεθʼ , ὅσοι κατέβησαν ἄσω πολυχανδέος ἵππου·\nὑμεῖς γὰρ πᾶσάν μοι ἐνὶ φρεσὶ θήκατʼ ἀοιδήν,\nπρίν μοι ἔτʼ ἀμφὶ παρειὰ κατασκίδνασθαι ἴουλον,\nσμύρνης ἐν δαπέδοισι περικλυτὰ μῆλα νέμοντι\nτρὶς τόσον Ἑρμοῦ ἄπωθεν, ὅσον βοόωντος ἀκοῦσαι,\nἈρτέμιδος περὶ νηὸν Ἐλευθερίῳ ἐνὶ κήπῳ,\nοὔρεΐ τʼ οὔτε λίην χθαμαλῷ οὔθʼ ὑψόθι πολλῷ.\nπρῶτος μὲν κατέβαινεν ἐς ἵππον κητώεντα\nυἱὸς Ἀχιλλῆος, σὺν δὲ κρατερὸς Μενέλαος\nἠδʼ Ὀδυσεὺς Σθένελός τε καὶ ἀντίθεος Διομήδης·\nβῆ δὲ Φιλοκτήτης τε καὶ Ἄντικλος ἠδὲ Μενεσθεύς,\nσὺν δὲ Θόας ἐρίθυμος ἰδὲ ξανθὸς Πολυποίτης,\nΑἴας τʼ Εὐρύπυλός τε καὶ ἰσόθεος Θρασυμήδης,\nΜηριόνης τε καὶ Ἰδομενεὺς ἀριδεικέτω ἄμφω,\nσὺν δʼ ἄρʼ ἐϋμμελίης Ποδαλείριος Εὐρύμαχός τε\nΤεῦκρός τʼ ἀντίθεος καὶ Ἰάλμενος ὀβριμόθυμος,\nΘάλπιος Ἀντίμαχός τε μενεπτόλεμός τε Λεοντεύς·\nσὺν δʼ Εὔμηλος ἔβη θεοείκελος Εὐρύαλός τε\nΔημοφόων τε καὶ Ἀμφίμαχος κρατερός τʼ Ἀγαπήνωρ,\nσὺν δʼ Ἀκάμας τε Μέγης τε κραταιοῦ Φυλέος υἱός·\nἄλλοι δʼ αὖ κατέβαινον, ὅσοι ἔσαν ἔξοχʼ ἄριστοι,\nὅσσους χάνδανεν ἵππος ἐΰξοος ἐντὸς ἐέργειν.\nἐν δέ σφιν πύματος κατεβήσατο δῖος Ἐπειός,\nὅς ῥα καὶ ἵππον ἔτευξεν· ἐπίστατο δʼ ᾦ ἐνὶ θυμῷ\nἠμὲν ἀναπτύξαι κείνου πτύχας ἠδʼ ἐπερεῖσαι·\nτοὔνεκα δὴ πάντων βῆ δεύτατος· εἴρυσε δʼ εἴσω\nκλίμακας, ᾖς ἀνέβησαν· ὁ δʼ αὖ μάλα πάντʼ ἐπερείσας\nαὐτοῦ πὰρ κληῖδι καθέζετο· τοὶ δὲ σιωπῇ\nπάντες ἔσαν μεσσηγὺς ὁμῶς νίκης καὶ ὀλέθρου.\nοἱ δʼ ἄλλοι νήεσιν ἐπέπλεον εὐρέα πόντον\nἃς κλισίας πρήσαντες, ὅπῃ πάρος αὐτοὶ ἴαυον.\nτοῖσι δὲ κοιρανέοντε δύω κρατερόφρονε φῶτε\nσήμαινον, Νέστωρ τε καὶ αἰχμητὴς Ἀγαμέμνων·\nτοὺς δὲ καἰ ἐλδομένους καταβήμεναι ἔνδοθεν ἵππου\nἈργεῖοι κατέρυξαν, ἵνʼ ἐν νήεσσι μένοντες\nλαοῖς σημαίνωσιν, ἐπεὶ πολὺ λώιον ἄνδρες\nἔργον ἐποίχονται, ὁπότʼ εἰσορόωσιν ἄνακτες·\nτοὔνεκʼ ἄρʼ ἔκτοθι μίμνον ἀριστῆές περ ἐόντες.\nοἱ δὲ θοῶς ἀφίκοντο πρὸς ἠιόνας Τενέδοιο·\nεὐνὰς δʼ ἔνθʼ ἔβαλον κατὰ βένθεος· ἐκ δʼ ἔβαν αὐτοὶ\nνηῶν ἐσσυμένως· ἀπὸ δʼ ἔκτοθι πείσματʼ ἔδησαν\nἠιόνων· αὐτοὶ δὲ παραυτόθι μίμνον ἕκηλοι\nδέγμενοι, ὁππότε πυρσὸς ἐελδομένοισι φανείη.\nοἱ δʼ ἄρʼ ἐν ἵππῳ ἔσαν δηΐων σχεδόν, ἄλλοτε μέν που\nφθεῖσθαι ὀϊόμενοι, ὁτὲ ἱερὸν ἄστυ δαΐξαι·\nκαὶ τὰ μὲν ἐλπομένοισιν ἐπήλυθεν Ἠριγένεια.\nΤρῶες εἰσενόησαν ἐπʼ ᾐόσιν Ἑλλησπόντου\nκαπνὸν ἔτʼ ἀΐσσοντα διʼ ἠέρος· οὐδʼ ἄρα νῆας\nδέρκονθʼ, αἵ σφιν ἔνεικαν ἀφʼ Ἑλλάδος αἰνὸν ὄλεθρον.\nγηθόσυνοι δʼ ἄρα πάντες ἐπέδραμον αἰγιαλοῖσι\nτεύχἐ ἐφεσσάμενοι· ἔτι γὰρ δέος ἄμφεχε θυμόν·\nἵππον δʼ εἰσενόησαν ἐΰξοον. ἀμφὶ δʼ ἄρʼ αὐτῷ\nθάμβεον ἑσταότες· μάλα γὰρ μέγα ἔργον ἐτὺχθη·\nἀγχόθι δʼ αὖτε Σίνωνα δυσάμμορον εἰσενόησαν·\nκαί μιν ἀνειρόμενοι Δαναῶν ὕπερ ἄλλοθεν ἄλλος\nμέσσον ἐκυκλώσαντο περισταδόν· ἀμφὶ δὲ μύθοις\nμειλιχίοις εἴροντο πάρος· μετέπειτα δʼ ὁμοκλῇ\nσμερδαλέῃ· καὶ πολλὰ δολόφρονα φῶτα δάϊζον\nπολλὸν ἐπὶ χρόνον αἰέν· ὁ δʼ ἔμπεδον ἠΰτε πέτρη\nμίμνεν ἀτειρέα γυἶ ἐπιειμένος· ὀψὲ δʼ ἄρʼ αὐτοῦ\nοὔαθʼ ὁμῶς καὶ ῥῖνας ἀπὸ μελέων ἐτάμοντο\nπάμπαν ἀεικίζοντες, ὅπως νημερτέα εἴπῃ,\nὅππῃ ἔβαν Δαναοὶ σὺν νήεσιν, ἢ τί καὶ ἵππος\nἔνδον ἐρητύεσκεν. ὁ δʼ ἐνθέμενος φρεσὶ κάρτος\nλώβης οὐκ ἀλέγιζεν ἀεικέος, ἀλλʼ ἐνὶ θυμῷ\nἔτλη καὶ πληγῇσι καὶ ἐν πυρὶ τειρόμενός περ\nἀργαλέως· Ἥρη γὰρ ἐνέπνευσεν μέγα κάρτος·\nτοῖα δʼ ἄρʼ ἐν μέσσοισι δολοφρονέων ἀγόρευεν·\nἈργεῖοι μέν νηυσὶν ὑπὲρ πόντοιο φέβονται\nμακρῷ ἀκηδήσαντες ἐπὶ πτολέμῳ καὶ ἀνίῃ·\nΚάλχαντος δʼ ἰότητι δαΐφρονι Τριτογενείῃ\nἵππον ἐτεκτήναντο, θεῆς χόλον ὄφρʼ ἀλέωνται\nπάγχυ κοτεσσαμένης Τρώων ὕπερ· ἀμφὶ δὲ νόστου\nἐννεσίῃς Ὀδυσῆος ἐμοὶ μενέαινον ὄλεθρον,\nὄφρα με δῃώσωσι δυσηχέος ἄγχι θαλάσσης\nδαίμοσιν εἰναλίοις. ἐμὲ δʼ οὐ λάθον, ἀλλʼ ἀλεγεινὰς\nσπονδάς τʼ οὐλοχύτας τε μάλʼ ἐσσυμένως ὑπαλύξας\nἀθανάτων βουλῇσι παραὶ ποσὶ κάππεσον ἵππου·\nοἱ δὲ καὶ οὐκ ἐθέλοντες ἀναγκαίῃ με λίποντο\nἁζόμενοι μεγάλοιο Διὸς κρατερόφρονα κούρην.\nὣς φάτο κερδοσύνῃσι καὶ οὐ κάμεν ἄλγεσι θυμόν·\nἀνδρὸς γὰρ κρατεροῖο κακὴν ὑποτλῆναι ἀνάγκην.\nτῷ δʼ οἱ μὲν πεπίθοντο κατὰ στρατόν, οἱ δʼ ἄρʼ ἔφαντο\nἔμμεναι ἠπεροπῆα πολύτροπον, οἷς ἄρα βουλὴ\nἥνδανε Λαοκόωντος· ὁ γὰρ πεπνυμένα βάζων\nφῆ δόλον ἔμμεναι αἰνὸν ὑπʼ ἐννεσίῃσιν Ἀχαιῶν,\nπάντας δʼ ὀτρύνεσκε θοῶς ἐμπρησέμεν ἵππον,\nἵππον δουράτεον καὶ γνώμεναι εἴ τι κεκεύθει.\nκαί νύ κέ οἱ πεπίθοντο καὶ ἐξήλυξαν ὄλεθρον,\nεἰ μὴ Τριτογένεια, κοτεσσαμένη περὶ θυμῷ\nαὐτῷ καὶ Τρώεσσι καὶ ἄστεϊ, γαῖαν ἔνερθεν\nθεσπεσίην ἐλέλιξεν ὑπαὶ ποσὶ Λαοκόωντος.\nτῷ δʼ ἄφαρ ἔμπεσε δεῖμα· τρόμος δʼ ἀμφέκλασε γυῖα\nἀνδρὸς ὑπερθύμοιο· μέλαινα δέ οἱ περὶ κρατὶ\nνὺξ ἐχύθη· στυγερὸν δὲ κατὰ βλεφάρων πέσεν ἄλγος,\nσὺν δʼ ἔχεεν λασίῃσιν ὑπʼ ὀφρύσιν ὄμματα φωτός·\nγλῆναι δʼ ἀργαλέῃσι πεπαρμέναι ἀμφʼ ὀδύνῃσι\nῥιζόθεν ἐκλονέοντο· περιστρωφῶντο δʼ ὀπωπαὶ\nτειρόμεναι ὑπένερθεν· ἄχος δʼ ἀλεγεινὸν ἵκανεν\nἄχρι καὶ ἐς μήνιγγας ἰδʼ ἐγκεφάλοιο θέμεθλα·\nτοῦ δʼ ὁτὲ μὲν φαίνοντο μεμιγμένοι αἵματι πολλῷ\nὀφθαλμοί, ὁτὲ δʼ αὖτε δυσαλθέα γλαυκιόωντες·\nπολλάκι δʼ ἔρρεον οἷον ὅτε στυφελῆς ἀπὸ πέτρης\nεἴβεται ἐξ ὀρέων νιφετῷ πεπαλαγμένον ὕδωρ·\nμαινομένῳ δʼ ἤικτο, καὶ ἔδρακε διπλόα πάντα\nαἰνὰ μάλα στενάχων. καὶ ἔτι Τρώεσσι κέλευεν,\nοὐδʼ ἀλέγιζε μόγοιο· φάος δέ οἱ ἐσθλὸν ἄμερσε\nδῖα θεά· λευκαὶ δʼ ἄρʼ ὑπὸ βλέφαρʼ ἔσταν ὀπωπαὶ\nαἵματος ἐξ ὀλοοῖο· περιστενάχιζε δὲ λαὸς\nοἰκτείρων φίλον ἄνδρα, καὶ ἀθανάτην Ἀγελείην\nἐρριγώς, μή τι παρήλιτεν ἀφραδίῃσιν,\nκαί σφιν ἐς αἰνὸν ὄλεθρον ἀνεγνάμφθη νόος ἔνδον,\nδειδιότων, μὴ δή σφι καὶ αὐτοῖς ἄλγος ἕπηται\nοὕνεκα λωβήσαντο δέμας μογεροῖο Σίνωνος\nἐλπόμενοι κατὰ θυμὸν ἐτήτυμα πάντʼ ἀγορεύσειν·\nτοὔνεκα προφρονέως μιν ἄγον ποτὶ Τρώιον ἄστυ\nὀψέ περ οἰκτείραντες. ἀγειρόμενοι δʼ ἅμα πάντες\nσειρὴν ἀμφεβάλοντο θοῶς περιμήκεϊ ἵππῳ\nδησάμενοι καθύπερθεν, ἐπεί ῥά οἱ ἐσθλὸς Ἐπειὸς\nποσσὶν ὑπὸ βριαροῖσιν ἐΰτροχα δούρατʼ ἔθηκεν,\nὄφρα κεν αἰζηοῖσιν ἐπὶ πτολίεθρον ἕπηται\nἑλκόμενος Τρώων ὑπὸ χείρεσιν. οἱ δʼ ἅμα πάντες\nεἷλκον ἐπιβρίσαντες ἀολλέες, ἠΰτε νῆα\nἕλκωσιν μογέοντες ἔσω ἁλὸς ἠχηέσσης\nαἰζηοί, στιβαραὶ δὲ περιστενάχουσι φάλαγγες\nτριβόμεναι, δεινὸν δὲ τρόπις περιτετριγυῖα\nἀμφὶς ὀλισθαίνουσα κατέρχεται εἰς ἁλὸς οἶδμα·\nὣς οἵ γε σφίσι πῆμα ποτὶ πτόλιν ἔργον Ἐπειοῦ\nπανσυδίῃ μογέοντες ἀνείρυον· ἀμφὶ δʼ ἄρʼ αὐτῷ\nπολλὸν ἄδην στεφέων ἐριθηλέα κόσμον ἔθεντο·\nαὐτοὶ δʼ ἐστέψαντο κάρη· μέγα δʼ ἤπυον αὐλοὶ\nἀλλήλοις ἐπικεκλομένοι· ἐγέλασσε δʼ Ἐνυὼ\nδερκομένη πολέμοιο κακὸν τέλος· ὑψόθι δʼ Ἥρη\nτέρπετʼ· Ἀθηναίη δʼ ἐπεγήθεεν· οἱ δὲ μολόντες\nἄστυ ποτὶ σφέτερον μεγάλης κρήδεμνα πόληος\nλυσάμενοι λυγρὸν ἵππον ἐσήγαγον· αἱ δʼ ὀλόλυξαν\nΤρωιάδες, πᾶσαι δὲ περισταδὸν εἰσορόωσαι\nθάμβεον ὄβριμον ἔργον· ὃ δέ σφισιν ἔκρυφε πῆμα.\nΛαοκόων δʼ ἔτʼ ἔμιμνεν ἐποτρύνων ἑτάροισιν\nἵππον ἀμαλδῦναι μαλερῷ πυρί· τοὶ δέ οἱ οὔτι\nπείθοντʼ, ἀθανάτων γὰρ ὑποτρομέεσκον ὁμοκλήν.\nτῷ δʼ ἔπι κύντερον ἄλλο θεὰ μεγάθυμος Ἀθὴνη\nδυστήνοις τεκέεσσιν ἐμήδετο Λαοκόωντος.\nδὴ γάρ που πέλεν ἄντρον ὑπὸ στυφελώδεϊ πέτρῃ\nἠερόεν, θνητοῖσιν ἀνέμβατον, ᾧ ἔνι θῆρες\nσμερδαλέοι ναίεσκον ἔτʼ οὐλομένοιο γενέθλης\nΤυφῶνος νήσοιο κατὰ πτύχας, ἥν τε Καλύδνην\nλαοὶ ἐπικλείουσιν ἔσω ἁλὸς ἀντία Τροίης.\nἔνθεν ἀναστήσασα βίην καλέεσκε δρακόντων\nἐς Τροίην· οἱ δʼ αἶψα θεῆς ὕπο κινηθέντες\nνῆσον ὅλην ἐτίναξαν· ἐπεσμαράγησε δὲ πόντος\nνισσομένων, καὶ κῦμα διΐστατο· τοὶ δʼ ἐφέροντο\nαἰνὸν λιχμώωντες· ἔφριξε δὲ κήτεα πόντου·\nἀμφὶ δʼ ἄρα στενάχοντο μέγα Ξάνθοιο θύγατρες\nνύμφαι καὶ Σιμόεντος· ἀπʼ Οὐλύμποιο δὲ Κύπρις\nἄχνυτο· τοὶ δʼ ἄφαρ ἷξον ὅπῃ θεὸς ὀτρύνεσκε,\nθήγοντες βλοσυρῇσι γενειάσι λοιγὸν ὀδόντων\nδυστήνοις ἐπὶ παισί· κακὴ δʼ ἐπενίσσετο φύζα\nΤρῶας, ὅτʼ εἰσενόησαν ἀνὰ πτόλιν αἰνὰ πέλωρα·\nοὐδέ τις αἰζηῶν οὐδʼ εἰ μένος ἄτρομος ἦεν\nμεῖναι ἔτλη· πάντας γὰρ ἀμείλιχον ἄμφεχε δεῖμα\nθῆρας ἀλευομένους, ὀδύνη δʼ ἔχεν· ἂν δὲ γυναῖκες\nοἴμωζον· καί πού τις ἑῶν ἐπελήσατο τέκνων\nαὐτὴ ἀλευομένη στυγερὸν μόρον· ἀμφὶ δὲ Τροίη\nἔστενʼ ἐπεσσυμένων· πολλοὶ δʼ ἄφαρ εἰς ἓν ἰόντες\nγυῖα περιδρύφθησαν· ἐνεστείνοντο δʼ ἀγυιαῖς\nἀμφιπεριπτώσσοντες. ἔλειπτο δὲ μοῦνος ἄπωθεν\nΛαοκόων ἅμα παισί· πέδησε γὰρ οὐλομένη Κὴρ\nκαὶ θεός. οἱ δέ οἱ υἷας ὑποτρομέοντας ὄλεθρον\nἀμφοτέρους ὀλοῇσιν ἀνηρείψαντο γένυσσι\nπατρὶ φίλῳ ὀρέγοντας ἑὰς χέρας· οὐδʼ ὅ γʼ ἀμύνειν\nἔσθενεν· ἀμφὶ δὲ Τρῶες ἀπόπροθεν εἰσορόωντες\nκλαῖον ὑπὸ κραδίῃσι τεθηπότες. οἱ δʼ ἄρʼ Ἀθήνης\nπροφρονέως τελέσαντες ἀπεχθέα Τρωσὶν ἐφετμὴν\nἄμφω ἀϊστώθησαν ὑπὸ χθόνα· τῶν δʼ ἔτι σῆμα\nφαίνεθʼ, ὅπου κατέδυσαν ἐς ἱερὸν Ἀπόλλωνος·\nΠεργάμῳ ἐν ζαθέῃ. προπάροιθε δὲ Τρώιοι υἷες\nπαίδων Λαοκόωντος ἀμείλιχα δῃωθέντων\nτεῦξαν ἅμʼ ἀγρόμενοι κενεὸν τάφον, ᾧ ἔπι δάκρυ\nχεῦε πατὴρ ἀλαοῖσιν ὑπʼ ὄμμασιν· ἀμφὶ δὲ μήτηρ\nπολλὰ κινυρομένη κενεῷ ἐπαΰτεε τύμβῳ\nἐλπομένη τι καὶ ἄλλο κακώτερον, ἔστενε δʼ ἄτην\nἀνέρος ἀφραδίῃς, μακάρων δʼ ὑπεδείδιε μῆνιν·\nὡς δʼ ὅτʼ ἐρημαίην περιμύρεται ἀμφὶ καλιὴν\nπολλὰ μάλʼ ἀχνυμένη κατὰ δάσκιον ἄγκος ἀηδών,\nἧς ἔτι νήπια τέκνα, πάρος κελαδεινὸν ἀείδειν,\nδάμναθʼ ὑπὸ γναθμοῖσι μένος βλοσυροῖο δράκοντος,\nμητέρι δʼ ἄλγεα θῆκε, καὶ ἄσπετον ἀσχαλόωσα\nμύρεται ἀμφὶ δόμον κενεὸν μάλα κεκληγυῖα·\nὣς ἥ γε στενάχιζε λυγρῷ τεκέων ἐπʼ ὀλέθρῳ\nμυρομένη κενεῷ περὶ σήματι· σὺν δέ οἱ ἄλλο\nπῆμα μάλʼ ἀργαλέον πόσιος πέλεν ἀμφʼ ἀλαοῖο.\nκαί ῥʼ ἡ μὲν φίλα τέκνα καὶ ἀνέρα κωκύεσκε\nτοὺς μὲν ἀποφθιμένους τὸν δʼ ἄμμορον ἠελίοιο·\nΤρῶες δʼ ἀθανάτοισιν ἐπεντύνοντο θυηλὰς\nλείβοντες μέθυ λαρόν, ἐπεί σφισιν ἦτορ ἐώλπει\nλευγαλέου πολέμοιο βαρὺ σθένος ἐξυπαλύξειν.\nἱερὰ δʼ οὐ καίοντο, πυρὸς δʼ ἐσβέννυτʼ ἀϋτμή,\nὄμβρου ὅπως καθύπερθε δυσηχέος ἐσσυμένοιο·\nκαπνὸς δʼ αἱματόεις ἀνεκήκιε· μηρὰ δὲ πάντα\nπῖπτε χαμαὶ τρομέοντα· κατηρείποντο δὲ βωμοί·\nσπονδαὶ δʼ αἷμα γένοντο· θεῶν δʼ ἐξέρρεε δάκρυ,\nκαὶ νηοὶ δεύοντο λύθρῳ· στοναχαὶ δʼ ἐφέροντο\nἔκποθεν ἀπροφάτοιο· περισσείοντο δὲ μακρὰ\nτείχεα καὶ πύργοι μεγάλʼ ἔκτυπον, ὡς ἀχέοντες·\nαὐτόματοι δʼ ἄρʼ ὀχῆες ἀνωίγνυντο πυλάων\nαἰνὸν κεκλήγοντες· ἐπεστενάχοντο δὲ λυγρὸν\nἐννύχιοι ὄρνιθες ἐρημαῖον βοόωντες·\nἄστρα δὲ πάντʼ ἐφύπερθε θεοδμήτοιο πόληος\nἀχλὺς ἀμφεκάλυψε καὶ ἀννεφέλου περ ἐόντος\nοὐρανοῦ αἰγλήεντος· ἀπαυαίνοντο δὲ δάφναι\nπὰρ νηῷ Φοίβοιο πάρος θαλεραί περ ἐοῦσαι·\nἐν δὲ λύκοι καὶ θῶες ἀναιδέες ὠρύσαντο\nἔντοσθεν πυλέων· μάλα μυρία δʼ ἄλλα φαάνθη\nσήματα Δαρδανίδῃσι καὶ ἄστεϊ πῆμα φέροντα.\nἀλλʼ οὐ δεῖμʼ ἀλεγεινὸν ὑπὸ Τρώων φρένας ἷξε\nδερκομένων ἀλεγεινὰ τεράατα πάντα κατʼ ἄστυ·\nκῆρες γὰρ πάντων νόον ἔκβαλον, ὄφρʼ ἐπὶ δαιτὶ\nπότμον ἀναπλήσωσιν ὑπʼ Ἀργείοισι δαμέντες.\nοἴη δʼ ἔμπεδον ἦτορ ἔχεν πινυτόν τε νόημα\nΚασσάνδρη, τῆς οὔποτʼ ἔπος γένετʼ ἀκράαντον,\nἀλλʼ ἄρʼ ἐτήτυμον ἔσκεν· ἀκούετο δʼ ἔκ τινος αἴσης\nὡς ἀνεμώλιον αἰέν, ἵνʼ ἄλγεα Τρωσὶ γένηται.\nἡ ῥʼ ὅτε σήματα λυγρὰ κατὰ πτόλιν εἰσενόησεν\nεἰς ἕν ἅμʼ ἀΐσσοντα, μέγʼ ἴαχεν, εὖτε λέαινα,\nἥν ῥά τʼ ἐνὶ ξυλόχοισιν ἀνὴρ λελιημένος ἄγρης\nοὐτάσῃ ἠὲ βάλῃ, τῆς δʼ ἐν φρεσὶ μαίνεται ἦτορ\n\nπάντῃ ἀνʼ οὔρεα μακρά, πέλει δέ οἱ ἄσχετος ἀλκή·\nὥς ἄρα μαιμώωσα θεόπροπον ἔνδοθεν ἦτορ\nἤλυθεν ἐκ μεγάροιο· κόμαι δέ οἱ ἀμφεκέχυντο\nὤμοις ἀργυφέοισι μετάφρενον ἄχρις ἰοῦσαι·\nὄσσε δέ οἱ μάρμαιρεν ἀναιδέα· τῆς ὑπὸ δειρή,\nἐξ ἀνέμων ἅτε πρέμνον, ἄδην ἐλελίζετο πάντῃ.\nκαί ῥα μέγα στονάχησε καὶ ἴαχε παρθένος ἐσθλή·\nἆ δειλοί, νῦν βῆμεν ὑπὸ ζόφον· ἀμφὶ γὰρ ἡμῖν\nἔμπλειον πυρὸς ἄστυ καὶ αἵματος ἠδὲ καὶ οἴτου\nλευγαλέου· πάντῃ δὲ τεράατα δακρυόεντα\nἀθάνατοι φαίνουσι, καὶ ἐν ποσὶ τέρματʼ ὀλέθρου.\nσχέτλιοι, οὐδέ τι ἴστε κακὸν μόρον, ἀλλʼ ἅμα πάντες\nχαίρετʼ ἄρʼ ἀφραδέοντες, οἳ ἠγάγετʼ ἐς πόλιν αὐτοὶ\nἈργείων λυγρὸν ἵππον\nὃ γὰρ μέγα πῆμα κέκευθεν.\nἀλλά μοι οὐ πείθεσθʼ, οὐδʼ εἰ μάλα πόλλʼ ἀγορεύω,\nοὕνεκʼ Ἐριννύες ἄκρα γάμου κεχολωμέναι αἰνοῦ\nἀμφʼ Ἑλένης, καὶ Κῆρες ἀμείλιχοι ἀΐσσουσι\nπάντῃ ἀνὰ πτολίεθρον· ἐπʼ εἰλαπίνῃ δʼ ἀλεγεινῇ\nδαίνυσθʼ ὕστατα δόρπα κακῷ πεφορυγμένα λύθρῳ\nἤδη ἐπιψαύοντες ὁμὴν ὁδὸν εἰδώλοισι.\nκαί τις κερτομέων ὀλοφώιον ἔκφατο μῦθον·\nὦ κούρη Πριάμοιο, τί ἤ νύ σε μάργος ἀνώγει\nγλῶσσα κακοφραδίη τʼ ἀνεμώλια πάντʼ ἀγορεύειν;\nοὐδέ σε παρθενικὴ καὶ ἀκήρατος ἀμφέχει αἰδώς,\nἀλλά σε λύσσʼ ὀλοὴ περιδέδρομε· τῷ νύ σε πάντες\nαἰὲν ἀτιμάζουσι βροτοὶ πολύμυθον ἐοῦσαν.\nἔρρε καὶ Ἀργείοισι κακὴν προτιόσσεο φήμην\nἠδʼ αὐτῇ· τάχα γάρ σε καὶ ἀργαλεώτερον ἄλγος\nμίμνει Λαοκόωντος ἀναιδέος· οὐ γὰρ ἔοικεν\nἀθανάτων φίλα δῶρα δαϊζέμεν ἀφραδέοντα.\nὣς ἄρʼ ἔφη Τρώων τις ἀνὰ πτόλιν· ὥς δὲ καὶ ἄλλοι\nκούρην μωμήσαντο καὶ οὐ φάσαν ἄρτια βάζειν,\nοὕνεκʼ ἄρα σφίσι πῆμα καὶ ἀργαλέον μένος Αἴσης\nἄγχι παρειστήκει· τοὶ δʼ οὐ νοέοντες ὄλεθρον\nκείνην κερτομέοντες ἀπέτρεπον εὐρέος ἵππου·\nἦ γάρ οἱ μενέαινε διὰ ξύλα πάντα κεδάσσαι,\nἠὲ καταπρῆσαι μαλερῷ πυρί· τοὔνεκα πεύκης\nαἰθομένης ἔτι δαλὸν ἀπʼ ἐσχαρεῶνος ἑλοῦσα\nἔσσυτο μαιμώωσʼ· ἑτέρῃ δʼ ἐν χειρὶ φέρεσκεν\nἀμφίτυπον βουπλῆγα· λυγροῦ δʼ ἐπεμαίετο ἵππου,\nὄφρα λόχον στονόεντα καὶ ἀμφαδὸν ἀθρήσωσι\nΤρῶες· τοὶ δέ οἱ αἶψα χερῶν ἀπὸ νόσφι βαλόντες\nπῦρ ὀλοόν τε σίδηρον, ἀκηδέες ἐντύνοντο\nδαῖτα λυγρήν· μάλα γάρ σφας ἐπήιεν ὑστατίη νύξ.\nἈργεῖοι δʼ ἔντοσθεν ἐγήθεον εἰσαΐοντες\nδαινυμένων ὅμαδον κατὰ Ἴλιον οὐδʼ ἀλεγόντων\nΚασσάνδρης, τήν ῥʼ αὐτοὶ ἐθάμβεον, ὡς ἐτέτυκτο\nἀτρεκέως εἰδυῖα νόον καὶ μῆτιν Ἀχαιῶν.\nἩ δʼ ἅτε πόρδαλις ἔσσυτʼ ἐν οὔρεσιν ἀσχαλόωσα,\nἥν τʼ ἀπὸ μεσσαύλοιο κύνες μογεροί τε νομῆες\nσεύοντʼ ἐσσυμένως, ἡ δʼ ἄγριον ἦτορ ἔχουσα\nἐντροπαλιζομένη ἀναχάζεται τειρομένη περ·\nὣς ἥ εὐρέος ἵππου ἀπέσσυτο τειρομένη κῆρ\nΤρώων ἀμφὶ φόνῳ· μάλα γὰρ μέγα δέχνυτο πῆμα.\nοἱ δʼ ἄρʼ ἀνὰ πτολίεθρον ἐδόρπεον· ἐν δʼ ἄρα τοῖσιν\nαὐλοὶ ὁμῶς σύριγξι μέγʼ ἤπυον· ἀμφὶ δὲ πάντῃ\nμολπὴ ἐπʼ ὀρχηθμοῖσι καὶ ἄκριτος ἔσκεν ἀϋτὴ\nδαινυμένων, οἵη τε πέλει παρὰ δαιτὶ καὶ οἴνῳ.\nὧδε δέ τις χείρεσσι λαβὼν ἔμπλειον ἄλεισον\nπῖνεν ἀκηδέστως· βαρύθοντο δέ οἱ φρένες ἔνδον\nἀμφὶ δʼ ἄρʼ ὀφθαλμοὶ στρεφεδίνεον· ἄλλο δʼ ἐπʼ ἄλλῳ\nἐκ στόματος προΐεσκεν ἔπος κεκολουμένα βάζων·\nκαί ῥά οἱ ἐν μεγάρῳ κειμήλια καὶ δόμος αὐτὸς\nφαίνετο κινυμένοισιν ἐοικότα· πάντα δʼ ἐώλπει\nἀμφιπεριστρωφᾶσθαι ἀνὰ πτόλιν· ὄσσε δʼ ἄρʼ ἀχλὺς\nἄμφεχεν· ἀκρήτῳ γὰρ ἀμαλδύνονται ὀπωπαὶ\nκαὶ νόος αἰζηῶν, ὁπότʼ ἐς φρένα χανδὸν ἵκηται·\nκαί ῥα καρηβαρέων τοῖον ποτὶ μῦθον ἔειπεν·\nἦ ῥʼ ἅλιον Δαναοὶ πουλὺν στρατὸν ἐνθάδʼ ἄγειραν,\nσχέτλιοι, οὐδʼ ἐτέλεσσαν ὅσα φρεσὶ μηχανόωντο,\nἀλλʼ αὕτως ἀπόρουσαν ἀπʼ ἄστεος ἡμετέροιο\nνηπιάχοις παίδεσσιν ἐοικότες ἠὲ γυναιξίν.\nὣς ἄρʼ ἔφη Τρώων τις ἐεργόμενος φρένας οἴνῳ,\nνήπιος· οὐδʼ ἄρʼ ἐφράσσατʼ ἐπὶ προθύροισιν ὄλεθρον.\nεὖτε γὰρ ὕπνος ἔρυκεν ἀνὰ πτόλιν ἄλλοθεν ἄλλον\nοἴνῳ ἀναπλήθοντας ἀπειρεσίῳ καὶ ἐδωδῇ,\nδὴ τότʼ ἄρʼ αἰθαλόεντα Σίνων ἀνὰ πυρσὸν ἄειρε\nδεικνὺς Ἀργείοισι πυρὸς σέλας. ἀμφὶ δέ οἱ κῆρ\nἄσπετα πορφύρεσκε κατὰ φρένα, μή μιν ἴδωνται\nΤρῶες ἐϋσθενέες, τάχα δʼ ἀμφαδὰ πάντα γένηται·\nἀλλʼ οἱ μὲν λεχέεσι πανύστατον ὕπνον ἴαυον\nπολλῷ ὑπʼ ἀκρήτῳ βεβαρηότες· οἱ δʼ ἐσιδόντες\nἐκ Τενέδου νήεσσιν ἐπὶ πλόον ἐντύνοντο.\nαὐτὸς δʼ ἄγχʼ ἵπποιο Σίνων κίεν· ἦκα δʼ ἄϋσεν,\nἦκα μάκʼ, ὡς μήπου τις ἐνὶ Τρώεσσι πύθηται,\nἀλλʼ οἶοι Δαναῶν ἡγήτορες, ὧν ἀπὸ νόσφιν\nὕπνος ἄδην πεπότητο λιλαιομένων πονέεσθαι.\nοἵ ῥά οἱ ἔνδον ἐόντες ἐπέκλυον, ἐς δʼ Ὀδυσῆα\nπάντες ἐπʼ οὔατʼ ἔνευσαν· ὁ δέ σφεας ὀτρύνεσκεν\nἦκα καὶ ἀτρεμέως ἐκβήμεναι· οἱ δʼ ἐπίθοντο\nἐς μόθον ὀτρύνοντι, καὶ ἐξ ἵπποιο χαμᾶζε\nὥρμαινον προνέεσθαι· ὁ δʼ ἰδρείῃσιν ἔρυκε\nπάντας ἅμʼ ἐσσυμένους· αὐτὸς δʼ ἄρα χερσὶ θοῇσιν\nἵππου δουρατέοιο μάλʼ ἀτρέμας ἔνθα καὶ ἔνθα\nπλευρὰ διεξώϊξεν ἐϋμμελίῃ, ὑπʼ Ἐπειῷ.\nβαιὸν δʼ ἐξανέδυ σανίδων ὕπερ, ἀμφὶ δὲ πάντῃ\nΤρῶας παπταίνεσκεν, ἐγρηγορότʼ εἴπου ἴδοιτο·\nὡς δʼ ὅταν ἀργαλέῳ λιμῷ βεβολημένος ἦτορ\nἐξ ὀρέων ἔλθῃσι λύκος χατέων μάλʼ ἐδωδῆς\nποίμνης πρὸς σταθμὸν εὐρὺν, ἀλευόμενος δʼ ἄρα φῶτας\nκαὶ κύνας, οἵ ῥά τε μῆλα φυλασσέμεναι μεμάασι,\nβαίνῃ ποσσὶν ἕκηλος ὑπὲρ ποιμνήιον ἕρκος·\nὣς Ὀδυσεὺς ἵπποιο κατήιεν· ἀμφὶ δʼ ἄρʼ αὐτῷ\nὄβριμοι ἄλλοι ἕποντο Πανελλήνων βασιλῆες\nνισσόμενοι κλίμαξι κατὰ στίχας, ἅς περ Ἐπειὸς\nτεῦξεν ἀριστήεσσιν ἐϋσθενέεσσι κέλευθα\nἵππον ἐσερχομένοισι καὶ ἐξ ἵπποιο κιοῦσιν.\nοἵ ῥα τότʼ ἀμφʼ αὐτῇσι κατήιον ἄλλοθεν ἄλλοι,\nθαρσαλέοις σφήκεσσιν ἐοικότες, οὕδ τε κλονήσῃ\nδρυτόμος, οἱ δʼ ἅμα πάντες ὀρινόμενοι περὶ θυμῷ\nὄζου ὑπεκπροχέονται, ὅτε κτύπον εἰσαΐουσιν·\nὣς οἵ ἐξ ἵπποιο μεμαότες ἐξεχέοντο\nἐς Τρώων πτολίεθρον ἐΰκτιτον· ἐν δʼ ἄρα τοῖσι\nπάλλετʼ ἐνὶ στέρνοισι κέαρ\nτάχα δʼ οἱ μὲν ἔναιρον\nδυσμενέας\nτοὶ δʼ ἔτʼ ἔρεσσον ἔσω ἁλός· αἱ δʼ ἐφέροντο\nνῆες ὑπὲρ μέγα χεῦμα χεῦμα· Θέτις δʼ ἴθυνε κέλευθα\nοὖρον ἐπιπροϊεῖσα· νόος δʼ ἄρʼ ἰαίνετʼ Ἀχαιῶν·\nκαρπαλίμως δʼ ἐλθόντες ἐπʼ ᾐόνας Ἑλλησπόντου,\nἔνθʼ αὖθις στήσαντο νέας, σὺν δʼ ἄρμενα πάντα\nεἷλον ἐπισταμένως, ὅσα νήεσιν αἰὲν ἕπονται.\nαὐτοὶ δʼ αἶψʼ ἐκβάντες ἐς Ἴλιον ἐσσεύοντο\nἄβρομοι, ἠΰτε μῆλα ποτὶ σταθμὸν ἀΐσσοντα\nἐκ νομοῦ ὑλήεντος ὀπωρινὴν ὑπὸ νύκτα·\nὣς οἵ γʼ αὐίαχοι Τρώων ποτὶ ἄστυ νέοντο\nπάντες ἀριστήεσσιν ἀρηγέμεναι μεμαῶτες.\nοἱ δʼ, ὡς σμερδνὰ λύκοὶ λιμῷ περιπαιφάσσοντες\nσταθμῷ ἐπιβρίσωσι κατʼ οὔρεα μακρὰ καὶ ὕλην\nεὕδοντος μογεροῦ σημάντορος, ἄλλα δʼ ἐπʼ ἄλλοις\nδάμνανθʼ ἕρκεος ἐντὸς ὑπὸ κνέφας, ἀμφὶ δὲ πάντῃ\n\n\n\nαἵματι καὶ νεκύεσσιν, ὀρώρει δʼ αἰνὸς ὄλεθρος,\nκαίπερ ἔτι πλεόνων Δαναῶν ἔκτοσθεν ἐόντων·\nἀλλʼ ὅτε δὴ μάλα πάντες ἔβαν ποτὶ τείχεα Τροίης,\nδὴ τότε μαιμώωντες ἀνηλεγέως ἐσέχυντο\nἐς Πριάμοιο πόληα μένος πνείοντες Ἄρηος.\nπᾶν δʼ εὗρον πτολίεθρον ἐνίπλειον πολέμοιο\nκαὶ νεκύων· πάντῃ δὲ πυρὶ στονόεντα μέλαθρα\nκαιόμενʼ ἀργαλέως· μέγα δὲ φρεσὶν ἰαίνοντο.\nἐν δὲ καὶ αὐτοὶ Τρωσὶ κακὰ φρονέοντες ὄρουσαν·\nμαίνετο δʼ ἐν μέσσοισιν Ἄρης στονόεσσα τʼ Ἐνυώ·\nπάντῃ δʼ αἷμα κελαινὸν ὑπέρρεε, δεύετο δὲ χθὼν\nΤρώων τʼ ὀλλυμένων ἠδʼ ἀλλοδαπῶν ἐπικούρων.\nτῶν οἱ μὲν θανάτῳ δεδμημένοι ὀκρυόεντι\nκεῖντο κατὰ πτολίεθρον ἐν αἵματι· τοὶ δʼ ἐφύπερθε\nπῖπτον ἀποπνείοντες ἑὸν μένος· οἱ δʼ ἄρα χερσὶ\nδράγδην ἔγκατʼ ἔχοντες ὀϊζυρῶς ἀλάληντο\nἀμφὶ δόμους· ἄλλοι δὲ ποδῶν ἑκάτερθε κοπέντων\nἀμφὶ νεκροὺς εἵρπυζον ἀάσπετα κωκύοντες·\nπολλῶν δʼ ἐν κονίῃσι μαχέσσασθαι μεμαώτων\nχεῖρες ἀπηράχθησαν ὁμῶς κεφαλῇσι καὶ αὐτῇς·\nφευγόντων δʼ ἑτέρων μελίαι διὰ νῶτα πέρησαν\nἄντικρυς ἐς μαζούς, τῶν δʼ ἰξύας ἄχρις ἱκέσθαι\nαἰδοίων ἐφύπερθε διαμπερές, ᾗχι μάλιστα\nἌρεος ἀκαμάτοιο πέλει πολυώδυνος αἰχμή.\nπάντῃ δʼ ἀμφὶ πόληα κυνῶν ἀλεγεινὸς ὀρώρει\nὠρυθμός· στοναχὴ δὲ δαϊκταμένων αἰζηῶν\nἔπλετο λευγαλέη· περὶ δʼ ἴαχε πάντα μέλαθρα\nἄσπετον· οἰμωγὴ δὲ πέλε στονόεσσα γυναικῶν\nεἰδομένων γεράνοισιν, ὅτʼ αἰετὸν ἀθρήσωσιν\nὑψόθεν ἀΐσσοντα διʼ αἰθέρος, οὐδʼ ἄρα τῇσι\nθαρσαλέον στέρνοισι πέλει μένος, ἀλλά ἑ μοῦνον\nμακρὸν ἀνατρύζουσι φοβεύμεναι ἱερὸν ὄρνιν·\nὣς ἄρα Τρωιάδες μέγα κώκυον ἄλλοθεν ἄλλαι,\nαἱ μὲν ἀνεγρόμεναι λέχεων ἄπο, ταὶ δʼ ἐπὶ γαῖαν\nθρῴσκουσαι· τῇς δʼ οὔτι μίτρης ἔτι μέμβλετο λυγρῇς,\nἀλλʼ αὕτως ἀλάληντο περὶ μελέεσσι χιτῶνα\nμοῦνον ἐφεσσάμεναι· ταὶ δʼ οὐ φθάσαν οὔτε καλύπτρην\nοὔτε βαθὺν μελέεσσιν ἑλεῖν πέπλον, ἀλλʼ ἐπιόντας\nδυσμενέας τρομέουσαι ἀμηχανίῃ πεπέδηντο\nπαλλόμεναι κραδίην, μοῦνον δʼ ἄρα χερσὶ θοῇσιν\nαἰδῶ ἀπεκρύψαντο δυσάμμοροι· αἱ δʼ ἀλεγεινῶς\nἐκ κεφαλῆς τίλλοντο κόμην καὶ στήθεα χερσὶ\nθεινόμεναι γοάασκον ἄδην· ἕτεραι δὲ κυδοιμὸν\nδυσμενέων ἔτλησαν ἐναντίον, ἐκ δʼ ἐλάθοντο\nδείματος, ὀλλυμένοισιν ἀρηγέμεναι μεμαυῖαι\nἀνδράσιν ἢ τεκέεσσιν, ἐπεὶ μέγα θάρσος ἀνάγκη\nὤπασεν. οἰμωγὴ δʼ ἀταλάφρονας ἔκβαλεν ὕπνου\nνηπιάχους, τῶν οὔπω ἐπίστατο κήδεα θυμός·\nἄλλοι δʼ ἀμφʼ ἄλλοισιν ἀπέπνεον· οἱ δʼ ἐπέχυντο\nπότμον ὁμῶς ὁρόωντες ὀνείρασιν· ἀμφὶ δὲ λυγραὶ\nκῆρες ὀϊζυρῶς ἐπεγήθεον ἀλλυμένοισιν.\nοἱ δʼ ὡς ἀφνειοῖο σύες κατὰ δώματʼ ἄνακτος\nεἰλαπίνην λαοῖσιν ἀπείριτον ἐντύνοντος\nμυρίοι ἐκτείνοντο· λυγρῷ δʼ ἀνεμίσγετο λύθρῳ\nοἶνος ἔτʼ ἐν κρητῆρσι λελειμμένος· οὐδέ τις ἦεν,\nὅς κεν ἄνευθε φόνοιο φέρε στονόεντα σίδηρον,\nοὐδʼ εἴ τις μαλʼ ἄναλκις ἔην· ὀλέκοντο δὲ Τρῶες.\nὡς δʼ ὑπὸ θώεσι μῆλα δαΐζεται ἠὲ λύκοισι\nκαύματος ἐσσυμένοιο δυσαέος ἤματι μέσσῳ\nποιμένος οὐ παρεόντος, ὅτε σκιερῷ ἐνὶ χώρῳ\nἰλαδὸν ἀλλήλοισιν ὁμῶς συναρηρότα πάντα\nμίμνωσιν, κείνοιο γλάγος ποτὶ σῶμα φέροντος,\n\nνηδύα πλησάμενοι πολυχανδέα πάντʼ ἐπιόντες\nαἷμα μέλαν πίνουσιν, ἅπαν δʼ ὀλέκουσι μένοντες\nπῶϋ, κακὴν δʼ ἄρα δαῖτα λυγρῷ τεύχουσι νομῆι·\nὣς Δαναοὶ Πριάμοιο κατὰ πτόλιν ἄλλον ἐπʼ ἄλλῳ\nκτεῖνον ἐπεσσύμενοι πυμάτην ἀνὰ δηϊοτῆτα·\nοὐδʼ ἄρʼ ἔην Τρώων τις ἀνούτατος, ἀλλʼ ἅμα πάντων\nγναμπτὰ μέλη πεπάλακτο μελαινόμενʼ αἵματι πολλῷ.\nοὐδὲ μὲν Ἀργείοισιν ἀνούτατος ἔπλετο δῆρις,\nἀλλʼ οἱ μὲν δεπάεσσι τετυμμένοι, οἱ δὲ τραπέζαις,\nοἱ δʼ ἔτι καιομένοισιν ἐπʼ ἐσχαρεῶνι τυπέντες\nδαλοῖς, οἱ δʼ ὀβελοῖσι πεπαρμένοι ἐκπνείεσκον,\nοἷς ἔτι που καὶ σπλάγχνα συῶν περὶ θερμὰ λέλειπτο\nἩφαίστου μαλεροῖο περιζείοντος ἀϋτμῇ·\nἄλλοι δʼ αὖ πελέκεσσι καὶ ἀξίνῃσι θοῇσιν\nἤσπαιρον δμηθέντες ἐν αἵματι· τῶν δʼ ἀπὸ χειρῶν\nδάκτυλοι ἐτμήθησαν, ἐπὶ ξίφος εὖτε βάλοντο\nχεῖρας ἐελδόμενοι στυγερὰς ἀπὸ Κῆρας ἀμύνειν·\nκαί πού τις βρεχμόν τε καὶ ἐγκέφαλον συνέχευε\nλᾶα βαλὼν ἑτάροιο κατὰ μόθον· οἱ δʼ ἅτε θῆρες\nοὐτάμενοι σταθμοῖς ἔνι ποιμένος ἀγραύλοιο\nἀργαλέως μαίνοντο διεγρομένοιο χόλοιο\nνύχθʼ ὑπὸ λευγαλέην· μέγα δʼ ἰσχανόωντες Ἄρηος\nἀμφὶ δόμους Πριάμοιο κυδοίμεον ἄλλοθεν ἄλλον\nσεύοντες, πολλοὶ δὲ καὶ ἐγχείῃσι δάμησαν\nἈργείων· Τρῶες γὰρ ὅσοι φθάσαν ἐν μεγάροισιν\nἢ ξίφος ἢ δόρυ μακρὸν ἑῇς ἀνὰ χερσὶν ἀεῖραι,\nδυσμενέας δάμναντο καὶ ὡς βεβαρηότες οἴνῳ.\nαἴγλη δʼ ἄσπετος ὦρτο διʼ ἄστεος, οὕνεκʼ Ἀχαιῶν\nπολλοὶ ἔχον χείρεσσι πυρὸς σέλας, ὄφρʼ ἀνὰ δῆριν\nδυσμενέας τε φίλους τε μάλʼ ἀτρεκέως ὁρόωσι.\nκαὶ τότε Τυδέος υἱὸς ἀνὰ μόθον ἀντιόωντα\nαἰχμητῆρα Κόροιβον ἀγανοῦ Μύγδονος υἷα\nἐγχείῃ κοίλοιο διὰ στομάχοιο πέρησεν,\nᾗχι θοαὶ πόσιός τε καὶ εἴδατός εἰσι κέλευθοι.\nκαὶ τὸν μὲν περὶ δουρὶ μέλας ἐκιχήσατο πότμος·\nκάππεσε δʼ ἐς μέλαν αἷμα καὶ ἄλλων ἔθνεα νεκρῶν,\nνήπιος, οὐδʼ ἀπόνητο γάμων, ὧν οὕνεχʼ ἵκανε\nχθιζὸς ὑπὸ Πριάμοιο πόλιν\nκαὶ ὑπέσχετʼ Ἀχαιοὺς\nἸλίου ἂψ ὦσαι· τῷ δʼ οὐ θεὸς ἐξετέλεσσεν\nἐλπωρήν· κῆρες γὰρ ἐπιπροέηκαν ὄλεθρον.\nσὐν δέ οἱ Εὐρυδάμαντα κατέκτανεν ἀντιόωντα\nγαμβρὸν ἐϋμμελίην Ἀντήνορος, ὅς ῥα μάλιστα\nθυμὸν ἐνὶ Τρώεσσι σαοφροσύνῃσι κέκαστο.\nἔνθα καὶ Ἰλιονῆι συνήντετο δημογέροντι,\nκαί οἱ ἔπι ξίφος αἰνὸν ἐρύσσατο· τοῦ δʼ ἄρα πάγχυ\nγηραλέου κλάσθησαν ἄδην ἐπὶ σώματι γυῖα·\nκαί ῥα περιτρομέων ἅμα χείρεσιν ἀμφοτέρῃσι\nτῇ μὲν ἄορ συνέδραξε θοόν, τῇ δʼ ἥψατο γούνων\nἀνδροφόνου ἥρωος· ὁ δʼ ἐς μόθον ἐσσύμενός περ\nἢ χόλου ἀμβολίῃ, ἢ καὶ θεοῦ ὀτρύνοντος,\nβαιὸν ἀπέσχε γέροντος ἑὸν ξίφος, ὄφρα τι εἴπῃ\nλισσόμενος θοὸν ἄνδρα καὶ ὄβριμον· ὃς δʼ ἀλεγεινὸν\nἴαχεν ἐσσυμένως· στυγερὸν δέ μιν ἄμφεχε δεῖμα·\nγουνοῦμαί σʼ, ὅτις ἐσσὶ πολυσθενέων Ἀργείων,\nαἴδεσαι ἀμφιπεσόντος ἐμὰς χέρας, ἀργαλέου τε\nλῆγε χόλου· καὶ γάρ ῥα πέλει μακρὸν ἀνέρι κῦδος\nἄνδρα νέον κτείναντι καὶ ὄβριμον· ἢν δὲ γέροντα\nκτείνῃς, οὔ νύ τοι αἶνος ἐφέψεται εἵνεκεν ἀλκῆς·\nτοὔνεκʼ ἐμεῦ ἄπο νόσφιν ἐς αἰζηοὺς τρέπε χεῖρας\nἐλπόμενός ποτε γῆρας ὁμοίιον εἰσαφικέσθαι.\nὣς φάμενον προσέειπε κραταιοῦ Τυδέος υἱός·\nὦ γέρον, ἔλπομʼ ἔγωγʼ ἐσθλόν ποτὶ γῆρας ἱκέσθαι·\nἀλλά μοι ἕως ἔτι κάρτος ἀέξεται, οὔτινʼ ἐάσω\nἐχθρὸν ἐμῆς κεφαλῆς, ἀλλʼ Ἄϊδι πάντας ἰάψω,\nοὕνεκʼ ἄρʼ ἐσθλὸς ἀνὴρ ὃς δήϊον ἄνδρʼ ἀπαμύνει.\nὣς εἰπὼν λαιμοῖο διήλασε λοίγιον ἆορ\nδεινὸς ἀνήρ· ἴθυνε δʼ ὅπῃ θνητοῖς ἐπὶ πότμον\nψυχῆς εἰσι τάχιστα καὶ αἵματος αἰνὰ κέλευθα·\nκαὶ τὸν μὲν μόρος αἰνὸς ὑπέκλασε δῃωθέντα\nΤυδείδαο χέρεσσιν. ὁ δʼ εἰσέτι Τρῶας ἐναίρων\nἔσσυτʼ ἀνὰ πτολίεθρον ἐῷ μέτα κάρτεϊ θύων·\nδάμνατο δʼ ἠῢν Ἄβαντα· βάλεν δʼ ὑπὸ δούρατι μακρῷ\nυἷα Περιμνήστοιο περικλυτὸν Εὐρυκόωντα.\nΑἴας δʼ Ἀμφιμέδοντα, Δαμαστορίδην δʼ Ἀγαμέμνων,\nἸδομενεῦς δὲ Μίμαντα, Μέγης δʼ ἕλε Δηιοπίτην.\nυἱὸς δʼ αὖτʼ Ἀχιλῆος ἀμαιμακέτῳ ὑπὸ δουρὶ\nΠάμμονα δῖον ὄλεσσε, βάλεν δʼ ἐπιόντα Πολίτην,\nἀντίφονόν τʼ ἐπὶ τοῖσι κατέκτανε, τοὺς ἅμα πάντας\nυἱῆας Πριάμοιο· καὶ ἀντιόωντʼ ἀνὰ δῆριν\nδάμνατʼ Ἀγήνορα δῖον· ἐπʼ ἄλλῳ δʼ ἄλλον ἔπεφνεν\nἡρώων· πάντῃ δὲ μέλας ἀνεφαίνετʼ ὄλεθρος\nὀλλυμένων· ὁ δὲ πατρός ἑοῦ καταειμένος ἀλκὴν\nμαιμώων ἐδάϊζεν ὅσους κίχεν. ἐν δὲ καὶ αὐτῷ\nδυσμενέων βασιλῆι κακὰ φρονέων ἐνέκυρσεν\nἑρκείου ποτὶ βωμόν· ὁ δʼ ὡς ἴδεν υἱ̓͂ Ἀχιλῆος,\nἔγνω ἄφαρ τὸν ἐόντα καὶ οὐ τρέσεν, οὕνεκʼ ἄρʼ αὐτὸς\nθυμὸν ἐέλδετο παισὶν ἐπὶ σφετέροισιν ὀλέσσαι·\nτοὔνεκά μιν προσέειπε λιλαιόμενος θανέεσθαι·\nὦ τέκος ὀβριμόθυμον ἐϋπτολέμου Ἀχιλῆος,\nκτεῖνον, μηδʼ ἐλέαιρε δυσάμμορον· οὐ γὰρ ἔγωγε\nτοῖα παθὼν καὶ τόσσα λιλαίομαι εἰσοράασθαι\nἠελίοιο φάος πανδερκέος, ἀλλά που ἤδη\nφθεῖσθαι ὁμῶς τεκέεσσι καὶ ἐκλελαθέσθαι ἀνίης\nλευγαλέης, ὁμάδου τε δυσηχέος. ὡς ὄφελόν με\nσεῖο πατὴρ κατέπεφνε, πρὶν αἰθομένην ἐσιδέσθαι\nἼλιον, ὁππότʼ ἄποινα περὶ κταμένοιο φέρεσκον\nἝκτορος, ὅν μοι ἔπεφνε πατὴρ τεός· ἀλλὰ τὸ μέν που\nκῆρες ἐπεκλώσαντο· σὺ δʼ ἡμετέροιο φόνοιο\nἄασον ὄβριμον ἦτορ, ὅπως λελάθωμʼ ὀδυνάων.\nὣς φάμενον προσέειπεν Ἀχιλλέος ὄβριμος υἱός·\nὧ γέρον, ἐμμεμαῶτα καὶ ἐσσύμενόν περ ἀνώγεις·\nοὐ γάρ σʼ ἐχθρὸν ἐόντα μετὰ ζωοῖσιν ἐάσω·\nοὐ γάρ τι ψυχῆς πέλει ἀνδράσι φίλτερον ἄλλο.\nὣς εἰπὼν· ἀπέκοψε κάρην πολιοῖο γέροντος\nῥηιδίως, ὡς εἴ τις ἀπὸ στάχυν ἀμήσηται\nληίου ἀζαλέοιο θέρευς εὐθαλπέος ὥρῃ.\nἡ δὲ μέγα μύζουσα κυλίνδετο πολλὸν ἐπʼ αἶαν\nνόσφʼ ἄλλων μελέων, ὁπόσοις ἐγκίνυται ἀνήρ·\nκεῖτο δʼ ἄρʼ ἐς μέλαν αἷμα καὶ εἰς ἑτέρων φόνον ἀνδρῶν\n\nὄλβῳ καὶ γενεῇ καὶ ἀπειρεσίοις τεκέεσσιν·\nοὐ γὰρ δὴν ἐπὶ κῦδος ἀέξεται ἀνθρώποτσιν,\nἀλλʼ ἄρα που καὶ ὄνειδος ἐπέσσυται ἀπροτίοπτον·\nκαὶ τὸν μὲν πότμος εἶλε· κακῶν δʼ ὅ γε λήσατο πάντων.\nοἱ δὲ καὶ Ἀστυάνακτα βάλου Δαναοὶ ταχύπωλοι\nπύργου ἀφʼ ὑψηλοῖο, φίλου δέ οἱ ἦτορ ὄλεσσαν\nμητρὸς ἀφαρπάξαντες ἐν ἀγκοίνῃσιν ἐόντα\nἕστορι χωόμενοι, ἐπεὶ ἦ σφισι πῆμα κόρυσσε\nζωὸς ἐών· τῷ καί οἱ ἀπηχθήραντο γενέθλην,\nκαί οἱ παῖδʼ ἐβάλοντο καθʼ ἕρκεος αἰπεινοῖο,\nνήπιον, οὔπω δῆριν ἐπιστάμενον πολέμοιο.\nἠΰτε πόρτιν ὄρεσφι λύκοι χατέοντες ἐδωδῆς\nκρημνὸν ἐς ἠχήεντα κακοφραδίῃσι βάλωνται\nμητρὸς ἀποτμήξαντες ἐϋγλαγέων ἀπὸ μαζῶν,\nἡ δὲ θέῃ γοόωσα φίλον τέκος ἔνθα καὶ ἔνθα\nμακρὰ κινυρομένη, τῇ δʼ ἐξόπιθεν κακόν ἄλλο\nἔλθῃ, ἐπεί ἑ λέοντες ἀναρπάξωσι καὶ αὐτήν·\nὣς τὴν ἀσχαλόωσαν ἄδην περὶ παιδὸς ἑοῖο\nἦγον δήϊοι ἄνδρες ἅμʼ ἄλλῃς ληιάδεσσι\nκούρην Ἠετίωνος ἀμύμονος αἰνὰ βοῶσαν.\nἡ δʼ ἄρα παιδὸς ἑοῖο καὶ ἀνέρος ἠδὲ τοκῆος\nμνησαμένη φόνον αἰνὸν ἐΰσφυρος Ἠετιώνη\nὥρμηνεν θανέεσθαι, ἐπεὶ βασιλεῦσιν ἄμεινον\nτεθνάμεν ἐν πολέμῳ ἢ χείροσιν ἀμφιπολεύειν·\nκαί ῥʼ ὀλοφυδνὸν ἄϋσε μέγʼ ἀχνυμένη κέαρ ἔνδον·\nεἰ δʼ ἄγε νῦν καὶ ἐμεῖο δέμας κατὰ τείχεος αἰνοῦ\nἢ κατὰ πετράων ἢ ἔσω πυρὸς αἶψα βάλεσθε,\nἈργεῖοι· μάλα γάρ μοι ἀάσπετα πήματʼ ἔασι·\nκαὶ γάρ μευ πατέρʼ ἐδθλὸν ἐνήρατο Πηλέος υἱὸς\nΘήβῃ ἐνὶ ζαθέῃ, Τροίῃ δʼ ἔνι φαίδιμον ἄνδρα,\nὅς μοι ἔην μάλα πάντα, τά τʼ ἔλδετο θυμὸς ἐμεῖο·\nκαί μοι κάλλιπε τυτθὸν ἐνὶ μεγάροις ἔτι παῖδα,\nᾧ ἔτι κυδιάασκον ἀπείριτον, ᾧ ἔτι πολλὰ\nἐλπομένην ἀπάφησε κακὴ καὶ ἀτάσθαλος Αἶσα.\nτῷ νύ μʼ ἀκηχεμένην πολυτειρέος ἐκ βιότοιο\nνοσφίσατʼ ἐσσυμένως, μηδʼ εἰς ἑὰ δώματʼ ἄγεσθε\nμίγδα δορυκτήτοισιν, ἐπεί νύ μοι οὐκέτι θυμῷ\nεὔαδεν ἀνθρώποισι μετέμμεναι, οὕνεκα δαίμων\nκηδεμονῆας ὄλεσσεν· ἄχος δέ με δέχνυται αἰνὸν\nἐκ Τρώων στυγεροῖσιν ἐπʼ ἄλγεσιν οἰωθεῖσαν.\nἦ ῥα λιλαιομένη χθόνα δύμεναι· οὐ γὰρ ἔοικε\nζωέμεναι κείνοισιν, ὅσων μέγα κῦδος ὄνειδος\nἀμφιχάνῃ· δεινὸν γὰρ ὑπόψιον ἔμμεναι ἄλλων.\nοἱ δὲ βίῃ ἀέκουσαν ἄγον ποτὶ δούλιον ἦμαρ.\nἄλλοι δʼ αὖτʼ ἄλλοις ἐν δώμασι θυμὸν ἔλειπον\nἀνέρες· ἐν δʼ ἄρα τοῖσι βοὴ πολύδακρυς ὀρώρει·\nἀλλʼ οὐκ ἐν μεγάροις Ἀντήνορος, οὕνεκʼ ἄρʼ αὐτοῦ\nἈργεῖοι μνήσαντο φιλοξενίης ἐρατεινῆς,\nὡς ξείνισσε πάροιθε κατὰ πτόλιν ἠδʼ ἐσάωσεν\nἰσόθεον Μενέλαον ὁμῶς Ὀδυσῆι μολόντα·\nτῷ δʼ ἐπίηρα φέροντες Ἀχαιῶν φέρτατοι υἷες\nαὐτὸν μὲν ζώοντα λίπον καὶ κτῆσιν ἔασαν\nκαὶ Θέμιν ἁζόμενοι πανδερκέα καὶ φίλον ἄνδρα.\nκαὶ τότε δὴ πάϊς ἐσθλὸς ἀμύμονος Ἀγχίσαο\nπολλὰ καμὼν περὶ ἄστυ θεηγενέος Πριάμοιο\nδουρὶ καὶ ἠνορέῃ, πολλῶν δʼ ἀπὸ θυμὸν ὀλέσσας,\nὡς ἴδε δυσμενέων ὑπὸ χείρεσι λευγαλέῃσιν\nαἰθόμενον πτολίεθρον, ἀπολλυμένους θʼ ἅμα λαοὺς\nπανσυδίῃ, καὶ κτῆσιν ἀπείριτον. ἔκ τε μελάθρων\nἑλκομένας ἀλόχους ἅμα παίδεσιν, οὐκέτʼ ἄρʼ αὐτοῦ\nἐλπωρὴν ἔχε θυμὸς ἰδεῖν εὐτειχέα πάτρην,\nἀλλά οἱ ὁρμαίνεσκε νόος μέγα πῆμʼ ὑπαλύξαι.\nὡς δʼ ὅθʼ ἁλὸς κατὰ βένθος ἀνὴρ οἰήϊα νωμῶν\nνηὸς ἐπισταμένως ἄνεμον καὶ κῦμʼ ἀλεείνων\nπάντοθεν ἐσσύμενον στυγερῇ ὑπὸ χείματος ὥρῃ\nχεῖρα κάμῃ καὶ θυμόν, ὑποβρυχίης δʼ ἄρα νηὸς\nὀλλυμένης ἀπάνευθε λιπὼν οἰήϊα μοῦνα\nτυτθόν ἐπὶ σκάφος εἶσι, μέλει δέ οἱ οὐκέτι νηὸς\nφορτίδος· ὣς πάϊς ἐσθλὸς ἐΰφρονος Ἀγχίσαο,\nἄστυ λιπὼν δηΐοισι καταιθόμενον πυρὶ πολλῷ,\nυἱέα καὶ πατέρα σφὸν ἀναρπάξας φορέεσκε,\nτὸν μέν ἐπὶ πλατὺν ὦμον ἐφεσσάμενος κρατερῇσι\nχερσὶ πολυτλήτῳ ὑπὸ γήραϊ μοχθίζοντα,\nτὸν δʼ ἁπαλῆς ἅμα χειρὸς ἐπιψαύοντα πόδεσσι\nγαίης· οὐλομένου τε φοβεύμενον ἔργα μόθοιο\nἐξῆγεν πολέμοιο δυσηχέος· ὃς δʼ ὑπʼ ἀνάγκης\nἐκρέματʼ ἐμπεφυὼς ἀταλὸς πάϊς· ἀμφὶ δέ δάκρυ·\nχεύατό οἱ ἁπαλῇσι παρηίσιν· αὐτὰρ ὁ νεκρῶν\nσώμαθʼ ὑπέρθορε πολλὰ θοοῖς ποσί, πολλὰ δʼ ἐν ὄρφνῃ\nοὐκ ἐθέλων στείβεσκε· Κύπρις δʼ ὀδόν ἡγεμόνευεν\nυἱωνὸν καὶ παῖδα καὶ ἀνέρα πήματος αἰνοῦ\nπρόφρων ῥυομένη· τοῦ δʼ ἐσσυμένου ὑπὸ ποσσὶ\nπάντῃ πῦρ ὑπόεικε· περισχίζοντο δʼ ἀϋτμαὶ\nἩφαίστου μαλεροῖο· καὶ ἔγχεα καὶ βέλἐ ἀνδρῶν\nπῖπτον ἐτώσια πάντα κατὰ χθονὸς, ὁππόσʼ Ἀχαιοὶ\nκείνῳ ἐπέρριψαν πολέμῳ ἐνὶ δακρυόεντι\nκαὶ τότε δὴ Κάλχας μεγάλʼ ἴαχε λαὸν ἐέργων·\nἴσχεσθʼ Αἰνείαο κατʼ ἰφθίμοιο καρήνου\nβάλλοντες στονόεντα βέλη καὶ λοίγια δοῦρα·\nτὸν γὰρ θέσφατόν ἐστι θεῶν ἐρικυδέϊ βουλῇ\nΘύμβριν ἐπʼ εὐρυρέεθρον ἀπὸ Ξάνθοιο μολόντα\nτευξέμεν ἱερὸν ἄστυ καὶ ἐσσομένοισιν ἀγητὸν\nἀνθρώποις, αὐτὸν δὲ πολυσπερέεσσι βροτοῖσι\nκοιρανέειν· ἐκ τοῦ δὲ γένος μετόπισθεν ἀνάξειν\nἄχρις ἐπʼ ἀντολίην τε καὶ ἀκαμάτου δύσιν ἠοῦς·\nκαὶ δʼ αὐτῷ θέμις ἐστὶ μετέμμεναι ἀθανάτοισιν,\nοὕνεκα δὴ πάϊς ἐστὶν ἐϋπολοκάμου Ἀφροδίτης,\nκαὶ δʼ ἄλλως τοῦδʼ ἀνδρὸς ἑὰς ἀπεχώμεθα χεῖρας,\nοὕνεκα καὶ χρυσοῖο καὶ ἄλλʼ ὅσα οἱ κτέατʼ ἐστίν,\nἄνδρʼ ἃ σαοῖ φεύγοντα καὶ ἀλλοδαπὴν ἐπὶ γαῖαν,\nτῶν πάντων προβέβουλεν ἑὸν πατέρʼ ἠδὲ καὶ υἷα·\nνὺξ δὲ μίʼ ἧμιν ἔφηνε καὶ υἱέα πατρὶ γέροντι\nἤπιον ἐκπάγλως καὶ ἀμεμφέα παιδὶ τοκῆα.\nὣς φάτο· τοὶ δʼ ἐπίθοντο καὶ ὡς θεὸν εἰσοράασκον\nπάντες· ὁ δʼ ἐσσυμένως ἐξ ἄστεος οἷο βεβήκει,\nᾗχί ἑ ποιπνύοντα πόδες φέρον· οἱ δʼ ἔτι Τροίης\nἈργεῖοι πτολίεθρον ἐϋκτίμενον διέπερθον.\nκαὶ τότε δὴ Μενέλαος ὑπὸ ξίφεϊ στονόεντι\nΔηίφοβον κατέπεφνε καρηβαρέοντα κιχήσας\nἀμφʼ Ἑλένης λεχέεσσι δυσάμμορον· ἡ δʼ ὑπὸ φύζῃ\nκεύθετʼ ἐνὶ μεγάροισιν· ὁ δʼ αἵματος ἐκχυμένοιο\nγήθεεν ἀμφὶ φόνῳ· τοῖον δʼ ἐπὶ μῦθον ἔειπεν·\nὦ κύον, ὥς τοι ἔγωγε φόνον στονόεντʼ ἐφέηκα\nσήμερον· οὐδέ σε δῖα κιχήσεται Ἠριγένεια\nζωὸν ἔτʼ ἐν Τρώεσσι, καὶ εἰ Διὸς εὔχεαι εἶναι\nγαμβρὸς ἐρισμαράγοιο· μέλας δέ σε δέξατʼ ὄλεθρος\nἡμετέρης ἀλόχοιο παρὰ μεγάροισι δαρέντα\nἀργαλέως· ὡς εἴθε καὶ οὐλομένοιο πάροιθε\nθυμὸν Ἀλεξάνδροιο κατὰ μόθον ἀντιόωντος\nνοσφισάμην· καί κέν μοι ἐλαφρότερον πέλεν ἄλγος·\nἀλλʼ ὁ μὲν ἤδη ἵκανεν ὑπὸ ζόφον ὀκρυόεντα\nτίσας αἴσιμα πάντα· σὲ δʼ οὐκ ἄρα μέλλεν ὀνήσειν\nἡμετέρη παράκοιτις, ἐπεὶ Θέμιν οὔποτʼ ἀλιτροὶ\nἀνέρες ἐξαλέονται ἀκήρατον, οὕνεκʼ ἄρʼ αὐτοὺς\nεἰσοράᾳ νυκτός τε καὶ ἤματος, ἀμφὶ δὲ πάντῃ\nἀνθρώπων ἐπὶ φῦλα διηερίη πεπότηται\nτινυμένη σὺν Ζηνὶ κακῶν ἐπιίστορας ἔργων.\nὣς εἰπὼν δηΐοισιν ἀνηλέα τεῦχεν ὄλεθρον·\nμαίνετο γάρ οἱ θυμὸς ὑπὸ κραδίῃ μέγʼ ἀέξων\nζηλήμων· καὶ πολλὰ περὶ φρεσὶ θαρσαλέῃσι\nΤρωσὶ κακὰ φρονέεσκε, τὰ δὴ θεὸς ἐξετέλεσσε\nπρέσβα Δίκη· κεῖνοι γὰρ ἀτάσθαλα πρῶτοι ἔρεξαν\nἀμφʼ Ἑλένης, πρῶτοι δὲ καὶ ὅρκια πημήναντο,\nσχέτλιοι, ὁππότε κεῖνο διὲκ μέλαν αἷμα καὶ ἱρὰ\nἀθανάτων πατέοντο παραιβασίῃσι νόοιο·\nτῷ καί σφιν μετόπισθεν Ἐριννύες ἄλγεα τεῦχον·\nτοὔνεκʼ ἄρʼ οἱ μὲν ὄλοντο πρὸ τείχεος, οἱ δʼ ἀνὰ ἄστυ\nτερπόμενοι παρὰ δαιτὶ καὶ ἠϋκόμοις ἀλόχοισιν.\nὀψὲ δὲ δὴ Μενέλαος ἐνὶ μυχάτοισι δόμοιο\nεὗρεν ἑὴν παράκοιτιν ὑποτρομέουσαν ὁμοκλὴν\nἀνδρὸς κουριδίοιο θρασύφρονος, ὅς μιν ἀθρήσας\nὥρμηνε κτανέειν ζηλημοσύνῃσι νόοιο,\nεἰ μή οἱ κατέρυξε βίην ἐρόεσσʼ Ἀφροδίτη,\nἥ ῥά οἱ ἐκ χειρῶν ἔβαλε ξίφος, ἔσχε δʼ ἐρωήν·\nτοῦ γὰρ ζῆλον ἐρεμνὸν ἀπώσατο, καί οἱ ἔνερθεν\nἡδὺν ὑφʼ ἵμερον ὦρσε κατὰ φρενὸς ἠδὲ ὄσσων.\nτῷ δʼ ἄρα θάμβος ἄελπτον ἐπήλυθεν· οὐδʼ ἄρʼ ἔτʼ ἔτλη\nκάλλος ἰδὼν ἀρίδηλον ἐπὶ ξίφος αὐχένι κῦρσαι,\nἀλλʼ ὥστε ξύλον αὖον ἐν οὔρεϊ ὑλήεντι\nεἱστήκει, τὸ μὲν οὔτε θοαὶ βορέαο θύελλαι\nἐσσύμεναι κλονέουσι διʼ ἠέρος οὔτε νότοιο·\nὣς ὁ ταφὼν μένε δηρόν· ὑπεκλάσθη δέ οἱ ἀλκὴ\nδερκομένου παράκοιτιν· ἄφαρ δʼ ὅ γε λήσατο πάντων,\nὅσσα οἱ ἐν λεχέεσσι παρήλιτε κουριδίοισι·\nπάντα γὰρ ἠμάλδυνε θεὴ Κύπρις, ἥ περ ἁπάντων\nἀθανάτων δάμνησι νόον θνητῶν τʼ ἀνθρώπων.\nἀλλὰ καὶ ὣς θοὸν ἆορ ἀπὸ χθονὸς αὖθις ἀείρας\nκουριδίῃ ἐπόρουσε· νόος δέ οἱ ἄλλʼ ἐνὶ θυμῷ\nὡρμᾶτʼ ἐσσυμένοιο· δόλῳ δʼ ἄρα θέλγεν Ἀχαιούς.\nκαὶ τότε μιν κατέρυξεν ἀδελφεὸς ἱέμενόν περ\nμειλιχίοις μάλα πολλὰ παραυδήσας ἐπέεσσι·\nδείδιε γὰρ μή σφιν ἐτώσια πάντα γένηται·\nἴσχεο νῦν, Μενέλαε, χολούμενος· οὐ γὰρ ἔοικε\nκουριδίην παράκοιτιν ἐναιρέμεν, ἧς πέρι πολλὰ\nἄλγἐ ἀνέτλημεν Πριάμῳ κακὰ μητιόωντες·\nοὐ γάρ τοι Ἑλένη πέλει αἰτίη, ὡς σύ γʼ ἔολπας,\nἀλλὰ Πάρις ξενίοιο Διὸς καὶ σεῖο τραπέζης\nλησάμενος· τῷ καί μιν ἐν ἄλγεσι τίσατο δαίμων.\nὣς φάθʼ· ὁ δʼ αἶψʼ ἐπίθησε. θεοὶ δʼ ἐρικυδέα Τροίην\nκυανέοις νεφέεσσι καλυψάμενοι γοάασκον,\nνόσφιν ἐϋπλοκάμου Τριτωνίδος ἠδὲ καὶ Ἥρης.\nαἳ μέγα κυδιάασκον ἀνὰ φρένας, εὖτʼ ἐσίδοντο\nπερθόμενον κλυτὸν ἄστυ θεηγενέος Πριάμοιο.\nἀλλʼ οὐ μὰν οὐδʼ αὐτὴ ἐΰφρων Τριτογένεια\nπάμπαν ἄδακρυς ἔην, ἐπεὶ ἦ ῥά οἱ ἔνδοθι νηοῦ\nΚασσάνδρην ᾔσχυνεν Ὀϊλέος ὄβριμος υἱὸς\nθυμοῦ τʼ ἠδὲ νόοιο βεβλαμμένος· ἡ δέ οἱ αἰνὸν\nεἰσοπίσω βάλε πῆμα καὶ ἀνέρα τίσατο λώβης·\nοὐδὲ μὲν ἔργον ἀεκιὲς ἐσέδρακεν, ἀλλά οἱ αἰδὼς\nκαὶ χόλος ἀμφεχύθη· βλοσυρὰς δʼ ἔτρεψεν ὀπωπὰς\nνηὸν ἐς ὑψόροφον· περὶ δʼ ἔβραχε θεῖον ἄγαλμα,\nκαὶ δάπεδον νηοῖο μέγ ἔτρεμεν· οὐδʼ ὅ γε λυγρῆς\nλῆγεν ἀτασθαλίης, ἐπεὶ ἦ φρένας ἄασε Κύπρις.\nπάντῃ δʼ ἄλλοθεν ἄλλα κατηρείποντο μέλαθρα\nὑψόθεν· ἀζαλέη δὲ κόνις συνερίσγετο καπνῷ·\nὦρτο δʼ ἄρα κτύπος αἰνός, ὑπετρομέοντο δʼ ἀγυιαί·\nκαίετο δʼ Αἰνείαο δόμος, καίοντο δὲ πάντα\nἈντιμάχοιο μέλαθρα· καταίθετο δʼ ἄσπετος ἄκρη\nΠέργαμον ἀμφʼ ἐρατὴν περί θʼ ἱερὸν Ἀπόλλωνος\nνηόν τε ζάθεον Τριτωνίδος ἀμφί τε βωμὸν\nἑρκείου· ζάθεον Τριτωνίδος ἀμφί τε ἐρατεινοὶ\nυἱωνῶν Πριάμοιο· πόλις δʼ ἀμαθύνετο πᾶσα.\nΤρῶες δʼ οἱ μὲν παισὶν ὑπʼ Ἀργείων ὀλέκοντο,\nοἱ δʼ ὑπὸ λευγαλέου τε πυρὸς σφετέρων τε μελάθρων,\nἔνθα σφιν καὶ μοῖρα κακὴ καὶ τύμβος ἐτύχθη,\nἄλλοι δὲ ξιφέεσσιν ἑὸν διὰ λαιμὸν ἔλασσαν\nπῦρ ἅμα δυσμενέεσσιν ἐπὶ προθύροισιν ἰδόντες,\nοἱ δʼ ἄρʼ ὁμῶς τεκέεσσι κατακτείναντες ἄκοιτιν\nκάππεσον ἄσχετον ἔργον ἀναπλήσαντες ἀνάγκῃ.\nκαί ῥά τις οἰόμενος δηΐων ἑκὰς ἔμμενʼ ἀϋτὴν\nἔκποθεν Ἡφαίστοιο θοῶς ἀνὰ κάλπιν ἀείρας\nὥρμηνεν πονέεσθαι ἐφʼ ὕδατι· τὸν δὲ παραφθὰς\nἈργείων τις ἔτυψεν ὑπʼ ἔγχεϊ καί οἱ ὄλεσσε\nθυμὸν ὑπʼ ἀκρὴτῳ βεβαρημένον· ἤριπε δʼ εἴσω\nδώματος· ἀμφὶ δέ οἱ κενεὴ περικάππεσε κάλπις.\nἄλλῳ δʼ αὖ φεύγοντι διὰ μεγάροιο μεσόδμη\nἔμπεσε καιομένη, ἐπὶ δʼ ἤριπεν αἰπὺς ὄλεθρος.\nπολλαὶ δʼ αὖτε γυναῖκες ἀνιηρὴν ἐπὶ φύζαν\nἐσσύμεναι μνήσαντο φίλων ὑπὸ δώματι παίδων,\nοὓς λίπον ἐν λεχέεσσιν· ἄφαρ δʼ ἀνὰ ποσσὶν ἰοῦσαι\nπαισὶν ὁμῶς ἀπόλοντο δόμων ἐφύπερθε πεσόντων.\nἵπποι δʼ αὖτε κύνες τε διʼ ἄστεος ἐπτοίηντο\nφεύγοντες στυγεροῖο πυρὸς μένος· ἀμφὶ δὲ ποσσὶ\nστεῖβον ἀποκταμένους, ζωοῖσι δὲ πῆμα φέροντες\nαἰὲν ἐνερρήγνυντο. βοὴ δʼ ἀμφίαχεν ἄστυ.\nκαί τινος αἰζηοῖο διὰ φλογὸς ἐσσυμένοιο\n\nφθεγγομένου· τοὺς δʼ ἔνδον ἀμείλιχος Αἶσα δάμασσεν·\nἄλλον δʼ ἄλλα κέλευθα φέρον στονόεντος ὀλέθρου.\nφλὸξ δʼ ἄρʼ ἐς ἠέρα δῖαν ἀνέγρετο· πέπτατο δʼ αἴγλη\nἄσπετος· ἀμφὶ δὲ φῦλα περικτιόνων ὁρόωντο\nμέχρις ἐπʼ Ἰδαίων ὀρέων ὑψηλὰ κάρηνα\nΘρηικίης τε Σάμοιο καὶ ἀγχιάλου Τενέδοιο·\nκαί τις ἁλὸς κατὰ βένθος ἔσω νεὸς ἔκφατο μῦθον·\nἤνυσαν Ἀργεῖοι κρατερόφρονες ἄσπετον ἔργον\nπολλὰ μάλʼ ἀμφʼ Ἑλένης ἑλικοβλεφάροιο καμόντες,\nπᾶσα δʼ ἄρʼ ἡ τὸ πάροιθε πανόλβιος ἐν πυρὶ Τροίη\nκαίεται· οὐδὲ θεῶν τις ἐελδομένοισιν ἄμυνε·\nπάντα γὰρ ἄσχετος Αἶσα βροτῶν ἐπιδέρκεται ἔργα·\nκαὶ τὰ μὲν ἀκλέα πολλὰ καὶ οὐκ ἀρίδηλα γεγῶτα\nκυδήεντα τίθησι, τὰ δʼ ὑψόθι μείονʼ ἔθηκε·\nπολλάκι δʼ ἐξ ἀγαθοῖο πέλει κακόν, ἐκ δὲ κακοῖο\nἐσθλὸν ἀμειβομένοιο πολυτλήτου βιότοιο.\nὣς ἂρʼ ἔφη μερόπων τις ἀπόπροθεν ἄσπετον αἴγλην\nεἰσορόων. στονόεσσα δʼ ἔτʼ ἄμφεχε Τρῶας ὀϊζύς·\nἈργεῖοι δʼ ἀνὰ ἄστυ κυδοίμεον, ἠΰτʼ ἀῆται\nλάβροι ἀπείρονα πόντον ὀρινόμενοι κλονέουσιν,\nὁππότʼ ἄρʼ ἀντιπέρηθε δυσαέος Ἀρκτούροιο\nβηλὸν ἐς ἀστερόεντα Θυτήριον ἀντέλλῃσιν\nἐς νότον ἠερόεντα τετραμμένον, ἀμφὶ δʼ ἄρʼ αὐτῷ\nπολλαὶ ὑπόβρυχα νῆες ἀμαλδύνοντʼ ἐνὶ πόντῳ\nὀρνυμένων ἀνέμων· τοῖς εἴκελοι υἷες Ἀχαιῶν\nπόρθεον Ἴλιον αἰπύ· τὸ δʼ ἐν πυρὶ καίετο πολλῷ.\nἠΰτʼ ὄρος λασίῃσιν ἄδην καταείμενον ὕλῃς\nἐσσυμένως καίηται ὑπαὶ πυρὸς ὀρνυμένοιο\nἐξ ἀνέμων, δολιχαὶ δὲ περιβρομέουσι καλῶναι,\nτῷ δʼ ἄρα λευγαλέως ἐνιτείρεται ἄγρια πάντα\nἩφαίστοιο βίῃφι περιστρεφθέντα καθʼ ὕλην·\nὣς Τρῶες κτείνοντο κατὰ πτόλιν· οὐδέ τις αὐτοὺς\nῥύετʼ ἐπουρανίων· περὶ γὰρ λίνα πάντοθε Μοῖραι\nμακρὰ περιστήσαντο, τά περ βροτὸς οὔποτʼ ἄλυξε.\nκαὶ τότε Δημοφόωντι μενεπτολέμῳ τʼ Ἀκάμαντι\nΘησῆος μεγάλοιο διʼ ἄστεος ἤντετο μήτηρ\nαἴθρη ἐελδομένη· μακάρων δέ τις ἡγεμόνευεν,\nὅς μιν ἄγεν κείνοισι καταντίον· ἡ δʼ ἀλάλυκτο\nφεύγουσʼ ἐκ πολέμοιο καὶ ἐκ πυρός· οἱ δʼ ἐσιδόντες\nαἴγλῃ ἐν Ἡφαίστοιο δέμας μέγεθός τε γυναικὸς\nαὐτὴν ἔμμεν ἔφαντο θεηγενέος Πριάμοιο\nἀντιθέην παράκοιτιν· ἄφαρ δέ οἱ ἐμμεμαῶτες\nχεῖρας ἐπερρίψαντο λιλαιόμενοί μιν ἄγεσθαι\nἐς Δαναούς· ἡ δʼ αἰνὸν ἀναστενάχουσα μετηύδα·\nμή νύ με, κύδιμα τέκνα φιλοπτολέμων Ἀργείων,\nδήϊον ὣς ἐρύοντες ἑὰς ἐπὶ νῆας ἄγεσθε·\nοὐ γὰρ Τρωιάδων γένος εὔχομαι, ἀλλά μοι ἐσθλὸν\nαἷμα πέλει Δαναῶν μάλʼ ἐϋκλεές, οὕνεκα Πιτθεὺς\nγείνατό μʼ ἐν Τροιζῆνι· γάμῳ δʼ ἑδνώσατο δῖος\nΑἰγεύς· ἐκ δʼ ἄρʼ ἐμεῖο κλυτὸς πάϊς ἔπλετο Θησεύς.\nἀλλά με, πρὸς μεγάλοιο Διός , τερπνῶν τε τοκήων,\nεἰ ἐτεὸν Θησῆος ἀμύμονος ἐνθάδʼ ἵκοντο\nυἷες ἅμʼ Ἀτρείδῃσι, φίλοις παίδεσσιν ἐκείνου\nδείξατʼ ἐελδομένοισι κατὰ στρατόν, οὕς περ ὀΐω\nὔμμιν ὁμήλικας ἔμμεν· ἀναπνεύσει δέ μευ ἦτορ,\nἢν κείνους ζώοντας ἴδω καὶ ἀριστέας ἄμφω.\nὣς φάτο· τοὶ δʼ ἀΐοντες ἑοῦ μνήσαντο τοκῆος,\nἀμφʼ Ἑλένης ὅσʼ ἔρεξε, καὶ ὡς διέπερσαν Ἀφίδνας\nκοῦροι ἐριγδούποιο Διὸς πάρος, ὁππότʼ ἄρʼ αὐτοὺς\nὑσμίνης ἀπάνευθεν ἀπεκρύψαντο τιθῆναι\nνηπιάχους ἔτʼ ἐόντας· ἀνεμνήσαντο δʼ ἀγαυῆς\nΑἴθρης, ὅσσʼ ἐμόγησε δορυκτήτῳ ὑπʼ ἀνάγκῃ,\nἄμφω ὁμῶς ἑκυρή τε καὶ ἀμφίπολος γεγαυῖα\nἀντιθέης Ἑλένης· σὺν δʼ ἀμφασίῃ κεχάροντο.\nΔημοφόων δέ μιν ἠῢς ἐελδομένην προσέειπεν·\nσοὶ μὲν δὴ τελέουσι θεοὶ θυμηδὲς ἐέλδωρ\nαὐτίκʼ, ἐπεί ῥα δέδορκας ἀμύμονος υἱέος υἷας\nἡμέας, οἵ σε φίλῃς συναειράμενοι παλάμῃσιν\nοἴσομεν ἐς νῆας, καὶ ἐς Ἑλλάδος ἱερὸν οὖδας\nἄξομεν ἀσπασίως, ὅθι περ πάρος ἐμβασίλευες.\nὣς φάμενον μεγάλοιο πατρὸς προσπτύξατο μήτηρ\nχείρεσιν ἀμφιβαλοῦσα, κύσεν δέ οἱ εὐρέας ὤμους\nκαὶ κεφαλὴν καὶ στέρνα γένειά τε λαχνήεντα·\nὣς δʼ αὕτως Ἀκάμαντα κύσεν, περὶ δέ σφισι δάκρυ\nἡδὺ κατὰ βλεφάροιϊν ἐχεύατο μυρομένοισιν·\nὡς δʼ ὁπότʼ αἰζηοῖο μετʼ ἀλλοδαποῖσιν ἐόντος\nλαοὶ φημίξωσι μόρον, τὸν δʼ ἔκποθεν υἷες\nὕστερον ἀθρήσαντες ἐς οἰκία νοστήσαντα\nκλαίουσιν μάλα τερπνόν· ὁ δʼ ἔμπαλια παισὶ καὶ αὐτὸς\nμύρεται ἐν μεγάροισιν ἐπωμαδόν, ἀμφὶ δὲ δῶμα\nἡδὺ κινυρομένων γοερὴ περιπέπτατʼ ἰωή·\nὣς τῶν πυρομένων λαρὸς γόος ἀμφιδεδήει.\nκαὶ τότε που Πριάμοιο πολυκτήτοιο θύγατρα\nΛαοδίκην ἐνέπουσιν ἐς αἰθέρα χεῖρας ὀρέξαι\nεὐχομένην μακάρεσσιν ἀτειρέσιν, ὄφρα ἑ γαῖα\nἀμφιχάνῃ, πρὶν χεῖρα βαλεῖν ἐπὶ δούλια ἔργα.\nτῆς δὲ θεῶν τις ἄκουσε καὶ αὐτίκα γαῖαν ἔνερθεν\nῥῆξεν ἀπειρεσίην· ἡ δʼ ἐννεσίῃσι θεοῖο\nκούρην δέξατο δῖαν ἔσω κοίλοιο βερέθρου,\nἸλίου ὀλλυμένης, ἧς εἵνεκά φασι καὶ αὐτὴν\nἨλέκτρην βαθύπεπλον ἑὸν δέμας ἀμφικαλύψαι\nἀχλύϊ καὶ νεφέεσσιν ἀποιχομένην χοροῦ ἄλλων\nπληιάδων, αἳ δή οἱ ἀδελφειαὶ γεγάασιν·\nἀλλʼ αἱ μὲν μογεροῖσιν ἐπόψιαι ἀνθρώποισιν\nἰλαδὸν ἀντέλλουσιν ἐς οὐρανόν· ἡ δʼ ἄρα μούνη\nκεύθεται αἰὲν ἄϊστος, ἐπεί ῥά οἱ υἱέος ἐσθλοῦ\nΔαρδάνου ἱερὸν ἄστυ κατήριπεν· οὐδέ οἱ αὐτὸς\nΖεὺς ὕπατος χραίσμησεν ἀπʼ αἰθέρος, οὕνεκα Μοίραις\nεἴκει καὶ μεγάλοιο Διὸς μένος· ἀλλὰ τὸ μέν που\nἀθανάτων τάχʼ ἔρεξεν ἐῢς νόος, ἠὲ καὶ αὐταί·\nἈργεῖοι δʼ ἔτι θυμὸν ἐπὶ Τρώεσσιν ὄρινον\nπάντῃ ἀνὰ πτολίεθρον· ἔρις δʼ ἔχε πείρατα χάρμης.\nκαὶ τότʼ ἀπʼ Ὠκεανοῖο θεὰ χρυσόθρονος Ἠὼς\nοὐρανὸν εἰσανόρουσε· χάος δʼ ὑπεδέξατο νύκτα.\nοἱ δὲ βίη Τροίην εὐερκέα δῃώσαντο\nἈργεῖοι καὶ κτῆσιν ἀπείρονα ληίσσαντο,\nχειμάρροις ποταμοῖσιν ἐοικότες, οἵ τε φέρονται\nἐξ ἐρέων καναχηδὸν ὀρινομένου ὑετοῖο,\nπολλὰ δὲ δένδρεα μακρὰ καὶ ὁππόσα φύετʼ ὄρεσφιν\nαὐτοῖς σὺν πρώνεσσιν ἔσω φορέουσι θαλάσσης·\nὣς Δαναοὶ πέρσαντες ὑπαὶ πυρὶ Τρώιον ἄστυ\nκτήματα πάντα φέρεσκον ἐϋσκάρθμους ἐπὶ νῆας.\nσὺν δʼ ἄρα Τρωιάδας καταγίνεον ἄλλοθεν ἄλλας,\nτὰς μὲν ἔτʼ ἀδμῆτας καὶ νηίδας οἷο γάμοιο,\nτίς δʼ ἄρʼ ὑπʼ αἰζηοῖσι νέον φιλότητι δαμείσας,\nἄλλας δʼ αὖ πολιοπλοκάμους, ἑτέρας δʼ ἄρʼ ἐκείνων\nὁπλοτέρας, ὧν παῖδας ἀπειρύσσαντʼ ἀπὸ μαζῶν\nὑστάτιον χείλεσσι γλάγος περιμαιμώωντας.\nτοῖσιν δὴ Μενέλαος ἐνὶ μέσσοισι καὶ αὐτὸς\nἦγεν ἑὴν παράκοιτιν ἀπʼ ἄστεος αἰθομένοιο\nἐξανύσας μέγα ἔργον· ἔχεν δέ ἑ χάρμα καὶ αἰδώς.\nΚασσάνδρην δʼ ἄγε δῖαν ἐϋμμελίης Ἀγαμέμνων·\nἈνδρομάχην δʼ Ἀχιλῆος ἐῢς πάϊς· αὐτὰρ Ὀδυσεὺς\nεἷλκε βίῃ Ἑκάβην· τῆς δʼ ἁθρόα δάκρὐ ἀπʼ ὄσσων\nπίδακος ὣς ἐχέοντο· περιτρομέεσκε δὲ γυῖα,\nκαὶ κραδίη ἀλάλυκτο φόβῳ, δεδάϊκτο δὲ χαίτας\nκράατος ἐκ πολιοῖο· τέφρη δʼ ἐπεπέπτατο πολλή,\nτήν που ἀπʼ ἐσχαρεῶνος ἄδην κατεχεύατο χερσὶν\nὀλλυμένου Πριάμοιο καὶ ἄστεος αἰθομένοιο·\nκαί ῥα μέγα στονάχιζεν, ὅτʼ ἄμφεχε δούλιον ἦμαρ\nμὰψ ἀεκαζομένην· ἕτερος δʼ ἑτέρην γοόωσαν\nἦγεν Τρωιάδων σφετέρας ἐπὶ νῆας ἀνάγκῃ·\nαἱ δʼ ἀδινὸν γοόωσαι ἀνίαχον ἄλλοθεν ἄλλαι\nνηπιάχοις ἅμα παισὶ κινυρόμεναι μάλα λυγρῶς·\nὡς δʼ ὁπότʼ ἀργιόδουσιν ὁμῶς συσὶ νήπια τέκνα\nσταθμοῦ ἀπὸ προτέροιο ποτὶ σταθμὸν ἄλλον ἄγωσιν\nἀνέρες ἐγρομένῳ ὑπὸ χείματι, τοὶ δʼ ἀλεγεινὸν\nμίγδα περιτρύζουσι διηνεκὲς ἀλλήλοισιν·\nὣς Τρῳαὶ Δαναοῖσιν ὑπʼ ἐστενάχοντο δαμεῖσαι·\nἴσην δʼ αὖ καὶ ἄνασσα φέρεν καὶ δμωὶς ἀνάγκην.\nἀλλʼ οὐ μὰν Ἑλένην γόος ἄμφεχεν· ἀλλά οἱ αἰδὼς\nὄμμασι κυανέοισιν ἐφίζανε, καί οἱ ὕπερθεν\nκαλὰς ἀμφερύθηνε παρηίδας· ἐν δέ οἱ ἦτορ\nἄσπετα πορφύρεσκε κατὰ φρένα, μή ἑ κιοῦσαν\nκυανέας ἐπὶ νῆας ἀεικίσσωνται Ἀχαιοί·\nτοὔνεχʼ ὑποτρομέουσα φίλῳ περιπάλλετο θυμῷ.\nκαί ῥα καλυψαμένη κεφαλὴν ἐφύπερθε καλύπτρῃ\nἕσπετο νισσομένοιο κατʼ ἴχνιον ἀνδρὸς ἑοῖο\nαἰδοῖ πορφύρουσα παρήιον, ἠΰτε Κύπρις,\nεὖτέ μιν Οὐρανίωνες ἐν ἀγκοίνησιν Ἄρηος\nἀμφαδὸν εἰσενόησαν ἑὸν λέχος αἰσχύνουσαν\nδεσμοῖς ἐν θαμινοῖσι δαήμονος Ἡφαίστοιο,\nτοῖς ἔνι κεῖτʼ ἀχέουσα περὶ φρεσὶν αἰδομένη τε\nἰλαδὸν ἀγρομένων μακάρων γένος ἠδὲ καὶ αὐτὸν\nἭφαιστον· δεινὸν γὰρ ἐν ὀφθαλμοῖσιν ἀκοίτεω\nἀμφαδὸν εἰσοράασθαι ἐπʼ αἴσχεϊ θηλυτέρῃοι.\nτῇ Ελένη εἰκυῖα δέμας καὶ ἀκήρατον αἰδῶ\nἤιε σὺν Τρῳῇσι δορυκτήτοισι καὶ αὐτὴ\nνῆας ἔπʼ Ἀργείων εὐήρεας· ἀμφὶ δὲ λαοὶ\nθάμβεον ἀθρήσαντες ἀμωμήτοιο γυναικὸς\nἀγλαΐην καὶ κάλλος ἐπήρατον· οὐδέ τις ἔτλη\nκείνην οὔτε κρυφηδὸν ἐπεσβολίῃσι χαλέψαι,\nοὔτʼ οὖν ἀμφαδίην, ἀλλʼ ὡς θεὸν εἰσορόωντο\nἀσπασίως· πᾶσιν γὰρ ἐελδομένοισι φαάνθη.\nὡς δʼ ὅτʼ ἀλωομένοισι διʼ ἀκαμάτοιο θαλάσσης\nπατρὶς ἑὴ μετὰ δηρὸν ἐελδομένοισι φανείη,\nοἱ δὲ καὶ ἐκ πόντοιο καὶ ἐκ θανάτοιο φυγόντες\nπάτρῃ χεῖρʼ ὀρέγουσι γεγηθότες ἄσπετα θυμῷ·\nὣς Δαναοὶ περὶ πάντες ἐγήθεον· οὐ γὰρ ἔτʼ αὐτοῖς\nμνῆστις ἔην καμάτοιο δυσαλγέος οὐδὲ κυδοιμοῦ·\nτοῖον γὰρ Κυθέρεια νόον ποιήσατο πάντων\nἦρα φέρουσʼ Ἑλένῃ ἑλικώπιδι καὶ Διὶ πατρί.\nκαὶ τότʼ ἄρʼ, ὡς ἐνόησε φίλον δεδαϊγμένον ἄστυ\nΞάνθος ἔθʼ αἱματόεντος ἀναπνείων ὀρυμαγδοῦ\nμύρετο σὺν Νύμφῃσιν, ἐπεὶ κακὸν ἔμπεσε Τροίῃ\nἔκποθε καὶ Πριάμοιο κατημάλδυνε πόληα·\nὡς δʼ ὅτε λήιον αὖον ἐπιβρίσασα χάλαζα\nτυτθὰ διατμήξῃ, στάχυας δʼ ἀπὸ πάντας ἀμέρσῃ\nῥιπῇ ὑπʼ ἀργαλέῃ, καλάμη δʼ ἄρα χεύατʼ ἔραζε\nμαψιδίη καρποῖο κατʼ οὔδεος ὀλλυμένοιο\nλευγαλέως, λυγρῷ δὲ πέλει μέγα πένθος ἄνακτι·\nὣς ἄρα καὶ Ξάνθοιο περὶ φρένας ἤλυθεν ἄλγος\nἸλίου οἰωθέντος· ἔχεν δέ μιν αἰὲν ὀϊζὺς\nἀθάνατόν περ ἐόντα· μακρὴ δʼ ἀμφέστενεν Ἴδη\nκαὶ Σιμόεις· μύροντο δʼ ἀπόπροθι πάντες ἔναυλοι\nἸδαῖοι Πριάμοιο πόλιν περικωκύοντες.\nἈργεῖοι δʼ ἐπὶ νῆας ἔβαν μέγα καγχαλόωντες\nμέλποντες νίκης ἐρικυδέος ὄβριμον ἀλκήν,\nἄλλοτε δὲ ζάθεον μακάρων γένος ἠδὲ καὶ καὶ αὐτῶν\nθυμὸν τολμήεντα καὶ ἄφθιτον ἔργον Ἐπειοῦ.\nμολπὴ δʼ οὐρανὸν ἷκε διʼ αἰθέρος, εὖτε κολοιῶν\nκλαγγὴ ἀπειρεσίη, ὁπότʼ εὔδιον ἦμαρ ἵκηται\nχείματος ἐξ ὀλοοῖο, πέλει δʼ ἄρα νήμενος αἰθήρ·\nὣς τῶν πὰρ νήεσσι μέγʼ ἔνδοθι γηθομένοων κῆρ\n\nἀθάνατοι τέρποντο κατʼ οὐρανόν, ὅσσοι ἀρωγοὶ\nἐκ θυμοῖο πέλοντο φιλοπτολέμων Ἀργείων·\nἄλλοι δʼ αὖ χαλέπαινον, ὅσοι Τρώεσσιν ἄμυνον,\nδερκόμενοι Πριάμοιο καταιθόμενον πτολίεθρον·\nἀλλʼ οὐ μὰν ὑπὲρ Αἶσαν ἐελδόμενοί περ ἀμύνειν\nἔσθενον· οὐδὲ γὰρ αὐτὸς ὑπὲρ μόρον οὐδὲ Κρονίων\nῥηιδίως δύνατʼ Αἶσαν ἀπωσέμεν, ὃς περὶ πάντων\nἀθανάτων σθένος ἐστί, Διὸς δʼ ἐκ πάντα πέλονται.\nἈργεῖοι δʼ ἄρα πολλὰ βοῶν ἐπὶ μηρία θέντες\nκαῖον ὁμῶς σχίζῃσι, καὶ ἐσσύμενοι περὶ βωμοὺς\nλείβεσκον μέθυ λαρὸν ἐπʼ αἰθομένῃσι θυηλῇς\nἦρα θεοῖσι φέροντες, ἐπεὶ μέγα ἤνυσαν ἔργον.\nπολλὰ δʼ ἐν εἰλαπίνῃ θυμηδέϊ κυδαίνεσκον\nπάντας, ὅσους ὑπέδεκτο σὺν ἔντεσι δούριος ἵππος·\nθαύμαζον δὲ Σίνωνα περικλυτόν, οὕνεχʼ ὑπέτλη\nλώβην δυσμενέων πολυκηδέα· καί ῥά ἑ πάντες\nμολπῇ καὶ γεράεσσιν ἀπειρεσίοισι τίεσκον·\nὃς δʼ ἄρʼ ἐνὶ φρεσὶν ᾗσιν ἐγήθεε τλήμονι θυμῷ\nνίκῃ ἔπʼ Ἀργείων, σφετέρῃ δʼ οὐκ ἄχνυτο λώβῃ·\nἀνέρι γὰρ πινυτῷ καὶ ἐπίφρονι πολλὸν ἄμεινον\nκῦδος καὶ χρυσοῖο καὶ εἴδεος ἠδὲ καὶ ἄλλων\nἐσθλῶν, ὁππόσα τʼ ἐστὶ καὶ ἔσσεται ἀνθρώποισιν.\nοἱ δʼ ἄρα πὰρ νήεσσιν ἀταρβέα θυμὸν ἔχοντες\nδόρπεον ἀλλήλοισι διηνεκέως ἐνέποντες·\nἠνύσαμεν πολέμοιο μακροῦ τέλος· ἠράμεθʼ εὐρὺ\nκῦδος ὁμῶς δηΐοισι μέγα πτολίεθρον ἑλόντες·\nἀλλά, Ζεῦ, καὶ νόστον ἐελδομένοις κατάνευσον.\nὣς ἔφαν· ἀλλʼ οὐ πᾶσι πατὴρ ἐπὶ νόστον ἔνευσε.\nτοῖς δέ τις ἐν μέσσοισιν ἐπιστάμενος\nοὐ γὰρ ἔτʼ αὐτοῖς\nδεῖμα πέλεν πολέμοιο δυσηχέος, ἀλλʼ ἐπὶ ἔργα\nεὐνομίης ἐτράποντο καὶ εὐφροσύνης ἐρατεινῆς.\nὃς δʼ ἤτοι πρῶτον μὲν ἐελδομένοισιν ἄειδεν,\nλαοὶ ὅπως συνάγερθεν ἐς Αὐλίδος ἱερὸν οὖδας,\nἠδʼ ὡς Πηλείδαο μέγα σθένος ἀκαμάτοιο\nδώδεκα μὲν κατὰ πόντον ἰὼν διέπερσε πόληας,\nἕνδεκα δʼ αὖ κατὰ γαῖαν ἀπείριτον, ὅσσα τʼ ἔρεξε\nΤήλεφον ἀμφὶς ἄνακτα καὶ ὄβριμον Ἠετίωνα,\nὡς δὲ Κύκνον κατέπεφνεν ὑπέρβιον, ἠδʼ ὅσʼ Ἀχαιοὶ\nμαρνάμενοι κατὰ μῆνιν Ἀχιλλέος ἔργα κάμοντο,\nἝκτορα δʼ ὡς εἴρυσσεν ἑῆς περὶ τείχεα πάτρης,\nὥς τʼ ἕλε Πενθεσίλειαν ἀνὰ μόθον, ὥς τʼ ἐδάμασσεν\nυἱέα Τιθωνοῖο, καὶ ὡς κτάνε καρτερὸς Αἴας\nΓλαῦκον ἐϋμμελίην, ἠδʼ ὡς ἐρικυδέα φῶτα\nΕὐρύπυλον κατέπεφνε θοοῦ πάϊς Αἰακίδαο,\nὡς δὲ Πάριν δαμάσαντο Φιλοκτήταο βέλεμνα,\nἠδʼ ὁπόσοι δολόεντος ἐσήλυθον ἔνδοθεν ἵππου\nἀνέρες, ὥς τε πόληα θεηγενέος Πριάμοιο\nπέρσαντες δαίνυντο κακῶν ἀπὸ νόσφι κυδοιμῶν.\nἄλλα δʼ ἄρʼ ἄλλος ἄειδεν, ὅ τι φρεσὶν ᾗσι μενοίνα.\nἀλλʼ ὅτε δαινυμένοισι μέσον περιτέλλετο νυκτός,\nδὴ τότε που δόρποιο καὶ ἀκρήτοιο πότοιο\nπαυσάμενοι πάντες λαθικηδέα κοῖτον ἕλοντο·\nχθιζὸν γὰρ καμάτοιο μένος κατεδάμνατο πάντας·\nτῷ καὶ παννύχιοι λελιημένοι εἰλαπινάζειν\nπαύσανθʼ, οὕνεκεν ὕπνος ἄδην ἀέκοντας ἔρυκεν·\nἄλλῃ δʼ ἄλλος ἴαυεν· ὁ δʼ ἐν κλισίῃσιν ἑῇσιν\nἈτρείδης ὀάριζε μετʼ ἠϋκόμοιο γυναικός·\nοὐ γάρ πω κείνοισιν ἐπʼ ὄμμασιν ὕπνος ἔπιπτεν,\nἀλλὰ Κύπρις πεπόνητο περὶ φρένας, ὄφρα παλαιοῦ\nλέκτρου ἐπιμνήσωνται, ἄχος δʼ ἀπὸ νόσφι βάλωνται.\nπρώτη δʼ αὖθʼ Ἑλένη τοῖον ποτὶ μῦθον ἔειπε·\nμή νύ μοι, ὦ Μενέλαε, χόλον ποτιβάλλεο θυμῷ·\nοὐ γὰρ ἐγὼν ἐθέλουσα λίπον σέο δῶμα καὶ εὐνήν,\nἀλλά μʼ Ἀλεξάνδροιο βίη καὶ Τρώιοι υἷες\nσεῦ ἀπὸ νόσφιν ἐόντος ἀνηρείψαντο κιόντες,\nκαί μʼ ἄμοτον μεμαυῖαν ὀϊζυρῶς ἀπολέσθαι\nἢ βρόχῳ ἀργαλέῳ ἢ καὶ ξίφεϊ στονόεντι\nεἶργον ἐνὶ μεγάροισι παρηγορέοντες ἔπεσσι\nσεῦ ἕνεκʼ ἀχνυμένην καὶ τηλυγέτοιο θυγατρός·\nτῆς νύ σε πρός τε γάμου πολυγηθέος ἠδὲ σεῦ αὐτοῦ\nλίσσομαι, ἀμφʼ ἐμέθεν στυγερῆς λελαθέσθαι ἀνίης.\nὣς φαμένην προσέειπε πύκα φρονέων Μενέλαος·\nμηκέτι νῦν μέμνησʼ, ἀλλʼ ἰσχέμεν ἄλγεα θυμῷ·\nἀλλὰ τὰ μέν που πάντα μέλας δόμος ἐντὸς ἐέργοι\nλήθης· οὐ γὰρ ἔοικε κακῶν μεμνῆσθαι ἔτʼ ἔργων.\nὣς φάτο· τὴν δʼ ἕλε χάρμα, δέος δʼ ἐξέσσυτο θυμοῦ·\nἔλπετο γὰρ παύσασθαι ἀνιηροῖο χόλοιο\nὃν πόσιν· ἀμφὶ δέ μιν βάλε πήχεε· καί σφιν ἅμʼ ἄμφω\nδάκρυ κατὰ βλεφάροιιν ἐλείβετο ἡδὺ γοώντων.\nἀσπασίως δʼ ἀρα τώ γε παρʼ ἀλλήλοισι κλιθέντε\nσφωιτέρου κατὰ θυμὸν ἀνεμνήσαντο γάμοιο·\nὡς δʼ ὅτε που κισσός τε καὶ ἡμερὶς ἀμφιβάλωνται\nἀλλήλους περὶ πρέμνα, τὰ δʼ οὔποτε ἲς ἀνέμοιο\nσφῶν ἄπο νόσφι βαλέσθαι ἐπισθένει· ὣς ἄρα τώ γε\nἀλλήλοις συνέχοντο λιλαιόμενοι φιλότητος.\nἀλλʼ ὅτε δὴ καὶ τοῖσιν ἐπήλυθεν ὕπνος ἀπήμων,\nδὴ τότʼ Ἀχιλλῆος κρατερὸν κῆρ ἰσοθέοιο\nἔστη ὑπὲρ κεφαλῆς οὗ νἱέος, οἷος ἔην περ\nζωὸς ἐών, ὅτε Τρωσὶν ἄχος πέλε, χάρμα δʼ Ἀχαιοῖς.\nκύσσε δέ οἱ δειρὴν καὶ φάεα μαρμαίροντα\nἀσπασίως· καὶ τοῖα παρηγορέων προσέειπε·\nχαῖρε, τέκος, καὶ μήτι δαΐζεο πένθεϊ θυμὸν\nεἵνεκʼ ἐμεῖο θανόντος, ἐπεὶ μακάρεσσι θεοῖσιν\nἤδη ὁμέστιός εἰμι· σὺ δʼ ἴσχεο τειρόμενος κῆρ\nἀμφʼ ἐμέθεν, καὶ κάρτος ἄδην ἐμὸν ἔνθεο θυμῷ.\nαἰεὶ δʼ Ἀργείων πρόμος ἵστασο μηδενὶ εἴκων\nἠνορέῃ· ἀγορῇ δὲ παλαιοτέροισι βροτοῖσι\nπείθεο· καὶ νύ σε πάντες ἐΰφρονα μυθήσονται.\nτῖε δʼ ἀμύμονας ἄνδρας, ὅσοις νόος ἔμπεδός ἐστιν·\nἐσθλῷ γὰρ φίλος ἐσθλὸς ἀνήρ, χαλεπῷ δ̓ἀλεγεινός.\nἢν δʼ ἀγαθὸν φρονέῃς, ἀγαθῶν καὶ τεύξεαι ἔργων·\nκεῖνος δʼ οὔποτʼ ἀνὴρ Ἀρετῆς ἐπὶ τέρμαθʼ ἵκανεν,\nᾧτινι μὴ νόος ἐστὶν ἐναίσιμος· οὕνεκʼ ἄρʼ αὐτῆς\nπρέμνον δύσβατόν ἐστι, μακρὸν δέ οἱ ἄχρις ἐπʼ αἴθρην\nὄζοι ἀνηέξηνθʼ· ὁπόσοισι δὲ κάρτος ὀπηδεῖ\nκαὶ πόνος, ἐκ καμάτου πολυγηθέα καρπὸν ἀμῶνται\nεἰς Ἀρετῆς ἀναβάντες ἐϋστεφάνου κλυτὸν ἔρνος.\nἀλλʼ ἄγε, κύδιμος ἔσσο, καὶ ἐν φρεσὶ πευκαλίμῃσι\nμήτʼ ἐπὶ πήματι πάγχυ δαΐζεο θυμὸν ἀνίῃ,\nμήτʼ ἐσθλῷ μέγα χαῖρε· νόος δέ τοι ἤπιος ἔστω\nἔς τε φίλους ἑτάρους ἔς θʼ υἱέας ἔς τε γυναῖκα\nμνωομένῳ κατὰ θυμόν, ὅτι σχεδὸν ἀνθρώποισιν\nοὐλομένοιο μόροιο πύλαι καὶ δώματα νεκρῶν·\nἀνδρῶν γὰρ γένος ἐστὶν ὁμοίιον ἄνθεσι ποίης,\nἄνθεσιν εἰαρινοῖσι· τὰ μὲν φθινύθει, τὰ δʼ ἀέξει·\nτοὔνεκα μείλιχος ἔσσο. καὶ Ἀργείοισιν ἔνισπε\nἈτρείδῃ δὲ μάλιστʼ Ἀγαμέμνονι, εἴ γέ τι θυμῷ\nμέμνηνθʼ, ὅσσʼ ἐμόγησα περὶ Πριάμοιο πόληα,\nἠδʼ ὅσα ληισάμην πρὶν Τρώιον οὖδας ἱκέσθαι,\nτῷ μοι νῦν ποτὶ τύμβον ἐελδομένῳ περ ἀγόντων\nληίδος ἐκ Πριάμοιο Πολυξείνην εὔπεπλον\n\nὄφρα θοῶς ῥέξωσιν, ἐπεί σφισι χώομαι ἔμπης\nμᾶλλον ἔτʼ ἢ τὸ πάρος Βρισηίδος· ἀμφὶ δʼ ἄρʼ οἶδμα\nκινήσω πόντοιο, βαλῶ δʼ ἐπὶ χείματι χεῖμα,\nὄφρα καταφθινύθοντες ἀτασθαλίῃσιν ἑῇσι\nμίμνωσʼ ἐνθάδε πολλὸν ἐπὶ χρόνον, εἰσόκʼ ἔμοιγε\nλοιβὰς ἀμφιχέωνται ἐελδόμενοι μέγα νόστου·\nαὐτὴν δʼ, εἴ κʼ ἐθέλωσιν, ἐπὴν ἀπὸ θυμὸν ἕλωνται,\nκούρην ταρχύσασθαι ἀπόπροθεν οὔτι μεγαίρω.\nὣς εἰπὼν ἀπόρουσε θοῇ ἐναλίγκιος αὔρῃ·\nαἶψα δʼ ἐς Ἠλύσιον πεδίον κίεν, ᾗχι τέτυκται\nοὐρανοῦ ἐξ ὑπάτοιο καταιβασίη τʼ ἄνοδός τε\nἀθανάτοις μακάρεσσιν· ὁ δʼ, ὁππότε μιν λίπεν ὕπνος,\nμνήσατο πατρὸς ἑοῖο· νόος δέ οἱ ἠῢς ἰάνθη.\nἀλλʼ ὅτʼ ἐς οὐρανὸν εὐρὺν ἀνήιεν Ἠριγένεια\nνύκτα διασκεδάσασα, φάνη δʼ ἄρα γαῖα καὶ αἰθήρ,\nδὴ τότʼ Ἀχαιῶν υἷες ἀπὲκ λεχέων ἀνόρουσαν\nἱέμενοι νόστοιο, νέας δʼ ἐς βένθεα πόντου\nεἷλκον καγχαλόωντες ἀνὰ φρένας, εἰ μὴ ἄρʼ αὐτοὺς\nἐσσυμένους κατέρυκεν Ἀχιλλέος ὄβριμος υἱός,\nεἰς ἀγορήν τʼ ἐκάλεσσε καὶ ἔκφατο πατρὸς ἐφετμήν·\nκέκλυτέ μευ, φίλα τέκνα μενεπτολέμων Ἀργείων,\nπατρὸς ἐφημοσύνην ἐρικυδέος, ἥν μοι ἔνισπε\nχθιζὸς ἐνὶ λεχέεσσι διὰ κνέφας ὑπνώοντι·\nφῆ γὰρ ἀειγενέεσσι μετέμμεναι ἀθανάτοισιν·\nἠνώγει δʼ ὑμέας τε καὶ Ἀτρείδην βασιλῆα,\nὄφρα οἱ ἐκ πολέμοιο γέρας περικαλλὲς ἄγοιτε\nτύμβον ἐπʼ εὐρώεντα Πολυξείνην εὔπεπλον·\nκαί μιν ἔφη ῥέξαντας ἀπόπροθι ταρχύσασθαι·\nεἰ δέ οἱ οὐκ ἀλέγοντες ἐπιπλώοιτε θάλασσαν,\nἠπείλει κατὰ πόντον ἐναντία κύματʼ ἀείρας\nλαὸν ὁμῶς νήεσσι πολὺν χρόνον ἐνθάδʼ ἐρύξειν.\nὣς φαμένου πείθοντο, καὶ ὡς θεῷ εὐχετόωντο·\nκαὶ γὰρ δὴ κατὰ βένθος ἀέξετο κῦμα θυέλλῃ\nεὐρύτερον καὶ μᾶλλον ἐπήτριμον, ἢ πάρος ἦεν,\nμαινομένου ἀνέμοιο· μέγας δʼ ὀροθύνετο πόντος\nχερσὶ Ποσειδάωνος· ὁ γὰρ κρατερῷ Ἀχιλῆι\nἦρα φέρεν· πᾶσαι δὲ θοῶς ἐνόρουσαν ἄελλαι\nἐς πέλαγος· Δαναοὶ δὲ μέγʼ εὐχόμενοι Ἀχιλῆι\nπάντες ὁμῶς μάλα τοῖα πρὸς ἀλλήλους ὀάριζον·\nἀτρεκέως γενεὴ μεγάλου Διὸς ἦεν Ἀχιλλεύς·\nτῷ καὶ νῦν θεός ἐστι, καὶ εἰ πάρος ἔσκε μεθʼ ἡμῖν·\nοὐ γὰρ ἀμαλδύνει μακάρων γένος ἄμβροτος αἰών.\nὣς φάμενοι ποτὶ τύμβον Ἀχιλλέος ἀπονέοντο·\nτὴν δʼ ἄγον, ἠῢτε πόρτιν ἐς ἀθανάτοιο θυηλὰς\nμητρὸς ἀπειρύσσαντες ἐνὶ ξυλόχοισι βοτῆρες,\nἡ δʼ ἄρα μακρὰ βοῶσα κινύρεται ἀχνυμένη κῆρ·\nὣς τῆμος Πριάμοιο πάϊς περικωκύεσκε\nδυσμενέων ἐν χερσίν· ἄδην δέ οἱ ἔκχυτο δάκρυ·\nὡς δʼ ὁπότε βριαρῷ ὑπὸ χέρματι καρπὸς ἐλαίης\nοὔπω χειμερίῃσι μελαινόμενος ψεκάδεσσι\nχεύῃ πολλὸν ἄλειφα, περιτρίζωσι δὲ μακρὰ\nἄρμενʼ ὑπὸ σπάρτοισι βιαζομένων αἰζηῶν·\nὣς ἄρα καὶ Πριάμοιο πολυτλήτοιο θυγατρὸς\nἑλκομένης ποτὶ τύμβον ἀμειλίκτου Ἀχιλῆος\nαἰνὸν ὁμῶς στοναχῇσι κατὰ βλεφάρων ῥέε δάκρυ·\nκαί οἱ κόλπος ἔνερθεν ἐπλήθετο· δεύετο δὲ χρὼς\nἀτρεκέως ἀτάλαντος ἐϋκτεάνῳ ἐλέφαντι.\nκαὶ τότε λευγαλέοις ἐπὶ πένθεσι κύντερον ἄλγος\nτλήμονος ἐς κραδίην Ἑκάβης πέσεν· ἐν δέ οἱ ἦτορ\nμνήσατʼ ὀϊζυροῖο καὶ ἀλγινόεντος ὀνείρου,\nτόν ῥʼ ἴδεν ὑπνώουσα παροιχομένῃ ἐνὶ νυκτί·\nἦ γὰρ ὀΐετο τύμβον ἔπʼ ἀντιθέου Ἀχιλῆος\nἑστάμεναι γοόωσα, κόμαι δέ οἱ ἄχρις ἐπʼ οὖδας\nἐκ κεφαλῆς ἐκέχυντο, καὶ ἀμφοτέρων ἀπὸ μαζῶν\nἔρρεε φοίνιον αἷμα ποτὶ χθόνα, δεῦε δὲ σῆμα·\nτοῦ πέρι δειμαίνουσα καὶ ὀσσομένη μέγα πῆμα\nοἰκτρὸν ἀνοιμώζεσκε, γόῳ δʼ ἐπὶ μακρὸν ἀΰτει·\nεὖτε κύων προπάροιθε κινυρομένη μεγάροιο\nμακρὸν ὑλαγμὸν ἵησι, νέον σπαραγεῦσα γάλακτι,\nτῆς ἄπο νήπια τέκνα πάρος φάος εἰσοράασθαι\nνόσφι βάλωσιν ἄνακτες ἕλωρ ἔμεν οἰωνοῖσιν,\nἡ δʼ ὁτὲ μέν θʼ ὑλακῇσι κινύρεται, ἄλλοτε δʼ αὖτε\nὠρυθμῷ, στυγερὴ δὲ διʼ ἠέρος ἔσσυτʼ ἀϋτή·\nὡς Ἑκάβη γοόωσα μέγʼ ἴαχεν ἀμφὶ θυγατρί·\nὤ μοι ἐγώ, τί νυ πρῶτα, τί δʼ ὕστατον ἀχνυμένη κῆρ\nκωκύσω πολέεσσι περιπλήθουσα κακοῖσιν,\nυἱέας ἢ πόσιν αἰνὰ καὶ οὐκ ἐπίελπτα παθόντας,\nἢ πόλιν ἠὲ θύγατρας ἀεικέας, ἢ ἐμὸν αὐτῆς\nἦμαρ ἀναγκαῖον καὶ δούλιον; οὕνεκα Κῆρες\nσμερδαλέαι πολέεσσί μʼ ἐνειλήσαντο κακοῖσι.\nτέκνον ἐμόν, σοὶ δʼ αἰνὰ καὶ οὐκ ἐπίελπτα καὶ αὐτῇ\nἄλγἐ ἐπεκλώσαντο· γάμου δʼ ἄπο νόσφι βάλοντο\nἐγγὺς ἐόνθʼ Ὑμεναῖον, ἐπεκρήναντο δʼ ὄλεθρον\nἄσχετον ἀργαλέον τε καὶ οὐ φατόν· ἦ γὰρ Ἀχιλλεὺς\nκαὶ νέκυς ἡμετέρῳ ἔτʼ ἰαίνεται αἵματι θυμόν·\nὥς μʼ ὄφελον μετὰ σεῖο, φίλον τέκος, ἤματι τῷδε\nγαῖα χανοῦσα κάλυψε, πάρος σέο πότμον ἰδέσθαι.\nὣς φαμένης ἄλληκτα κατὰ βλεφάροιιν ἔχυντο\nδάκρυα· λευγαλέον γὰρ ἔχεν μετὰ πένθεσι πένθος.\nοἱ δʼ ὅτʼ ἔβαν ποτὶ τύμβον Ἀχιλλῆος ζαθέοιο,\nδὴ τότε οἱ φίλος υἱὸς ἐρυσσάμενος θοὸν ἆορ\nσκαιῇ μὲν κούρην κατερήτυε, δεξιτερῇ δὲ\nτύμβῳ ἐπιψαύων τοῖον ποτὶ μῦθον ἔειπε·\nκλῦθι, πάτερ, σέο παιδὸς ἐπευχομένοιο καὶ ἄλλων\nἈργείων, μηδʼ ἧμιν ἔτʼ ἀργαλέως χαλέπαινε·\nἤδη γάρ τοι πάντα τελέσσομεν, ὅσσα μενοινᾷς\nσῇσιν ἐνὶ πραπίδεσσι· σὺ δʼ ἵλαος ἄμμι γένοιο\nτεύξας εὐχομένοισι θοῶς θυμηδέα νόστον.\nὣς εἰπὼν κούρης διὰ λοίγιον ἤλασεν ἆορ\nλευκανίης· τὴν δʼ αἶψα λίπεν πολυήρατος αἰὼν\nοἰκτρὸν ἀνοιμώξασαν ἐφʼ ὑστατίῃ βιότοιο·\nκαί ῥʼ ἡ μὲν πρηνὴς χαμάδις πέσε· τῆς δʼ ὑπὸ δειρῇ\nφοινίχθη περὶ πάντα, χιὼν ὥς, ἥ τʼ ἐν ὄρεσσιν\nἥ συὸς ἢ ἄρκτοιο κατουταμένης ὑπʼ ἄκοντι\nαἵματι πορφυρόεντι θοῶς ἐρυθαίνεθʼ ὕπερθεν.\nἈργεῖοι δέ μιν αἶψα δόσαν ποτὶ ἄστυ φέρεσθαι\nἐς δόμον ἀντιθέου Ἀντήνορος, οὕνεκʼ ἄρʼ αὐτὴν\nκεῖνος ἐνῖ Τρώεσσιν ἑῷ πάρος υἱέϊ δίῳ\nΕὐρυμάχῳ ἀτίταλλεν ἐνὶ μεγάροισιν ἄκοιτιν.\nὃς δʼ ἐπεὶ οὖν τάρχυσε κλυτὴν Πριάμοιο θύγατρα\nἐγγὺς ἑοῖο δόμοιο, παραὶ Γανυμήδεος ἱρῷ\nσήματι καὶ νηοῖο καταντίον Ἀτρυτώνης,\nδὴ τότε παύσατο κῦμα, κατευνήθη δὲ θύελλα\nσμερδαλέη, καὶ χεῦμα κατεπρήϋνε γαλήνη.\nοἱ δὲ θοῶς ἐπὶ νῆας ἔβαν μέγα καγχαλόωντες\nμέλποντες μακάρων ἱερὸν γένος ἠδʼ Ἀχιλῆα.\nαἶψα δὲ δαῖτʼ ἐπάσαντο βοῶν ἀπὸ μῆρα ταμόντες\nἀθανάτοις· ἐρατὴ δὲ θυηπολίη πέλε πάντῃ·\nοἱ δέ που ἀργυρέοισι καὶ ἐν χρυσέοισι κυπέλλοις\nπῖνον ἀφυσσάμενοι λαρὸν μέθυ· γήθεε δέ σφι\nθυμὸς ἐελδομένων σφετέρην ἐπὶ γαῖαν ἱκέσθαι.\nἀλλʼ ἄτε δὴ δόρποιο καὶ εἰλαπίνης κορέσαντο,\nδὴ τότε Νηλέος υἱὸς ἐελδομένοισιν ἔειπεν·\nκλῦτε, φίλοι, πολέμοιο μακρὴν προφυγόντες ὁμοκλήν,\nὄφρα λιλαιομένοισιν ἔπος θυμῆρες ἐνίσπω·\nἤδη γὰρ νόστοιο πέλει θυμηδέος ὥρη·\nἀλλʼ ἴομεν· δὴ γάρ που Ἀχιλλέος ὄβριμον ἦτορ\nπαύσατʼ ὀϊζυροῖο χόλου· κατέρυξε δὲ κῦμα\nὄβριμον Ἐννοσίγαιος· ἐπιπνείουσι δʼ ἀῆται\nμείλιχοι· οὐδʼ ἔτι κῦμα κορύσσεται ἀλλʼ ἄγε νῆας\nεἰς ἁλὸς οἶδμʼ ἐρύσαντες ἀναμνησώμεθα νόστου.\nὣς φάτʼ ἐελδομένοις· οἱ δʼ ἐς πλόον ἐντύνοντο.\nἔνθα τέρας θηητὸν ἐπιχθονίοισι φαάνθη,\nοὕνεκα δὴ Πριάμοιο δάμαρ πολυδακρύτοιο\nἐκ βροτοῦ ἀλγινόεσσα κύων γένετʼ· ἀμφὶ δὲ λαοὶ\nθάμβεον ἀγρόμενοι· τῆς δʼ ἅψεα λάϊνα πάντα\nθῆκε θεός, μέγα θαῦμα καὶ ἐσσομένοισι βροτοῖσι·\nκαὶ τὴν μὲν Κάλχαντος ὑπʼ ἐννεσίῃσιν Ἀχαιοὶ\nνηὸς ἐπʼ ὠκυπόροιο πέραν θέσαν Ἑλλησπόντου.\nκαρπαλίμως δʼ ἄρα νῆας ἔσω ἁλὸς εἰρύσσαντες\nκτήματα πάντʼ ἐβάλονθʼ, ὁπόσʼ Ἴλιον εἰσανιόντες\nληΐσσαντο πάροιθε περικτίονας δαμάσαντες,\nἠδʼ ὁπόσʼ ἐξ αὐτῆς ἄγον Ἰλίου, οἷσι μάλιστα\nγήθεον, οὕνεκʼ ἕσαν μάλα μυρία· τοῖς δʼ ἅμα πολλαὶ\nληιάδες συνέποντο μάλʼ ἀχνύμεναι κατὰ θυμόν·\nαὐτοὶ δʼ ἐντὸς ἵκοντο νεῶν. ἀλλʼ οὔ σφισι Κάλχας\nἕσπετʼ ἐπειγομένοισιν ἔσω ἁλός, ἀλλὰ καὶ ἄλλους\nἈργείους κατέρυκε· Καφηρίσι γὰρ περὶ πέτρῃς\nδείδιεν αἰνὸν ὄλεθρον ἐπεσσύμενον Δαναοῖσιν.\nοἱ δέ οἱ οὔτι πίθοντο· παρήπαφε γὰρ νόον ἀνδρῶν\nαἶσα κακή· μοῦνος δὲ θεοπροπίας εὖ εἰδὼς\nἈμφίλοχος, θοὸς υἱὸς ἀμύμονος Ἀμφιαράου,\nμίμνεν ὁμῶς Κάλχαντι περίφρονι· τοῖσι γὰρ ἦεν\nαἴσιμον ἀμφοτέροισιν ἑῆς ἀπὸ τηλόθι γαίης\nΠαμφύλων Κιλίκων τε ποτὶ πτολίεθρα νέεσθαι.\nἀλλὰ τὰ μὲν μετόπισθε θεοὶ θέσαν· αὐτὰρ Ἀχαιοὶ\nνηῶν πείσματʼ ἔλυσαν ἀπὸ χθονὸς ἠδὲ καὶ εὐνὰς\nἐσσυμένως ἀνάειραν· ἐπίαχε δʼ Ἑλλήσποντος\nσπερχομένων· νῆες δὲ περικλύζοντο θαλάσσῃ·\nἀμφὶ δʼ ἄρα σφίσι πολλὰ περὶ πρώρῃσιν ἔκειντο\nἔντἐ ἀποκταμένων· καθύπερθε δὲ σήματα νίκης\nμυρίʼ ἀπῃώρηντο· κατεστέψαντο δὲ νῆας\nκαὶ κεφαλὶς καὶ δοῦρα καὶ ἀσπίδας, οἷσι μάχοντο\nἀντία δυσμενέων· ἀπὸ δὲ πρώρηθεν ἄνακτες\nεἰς ἅλα κυανέην λεῖβον μέθυ πολλὰ θεοῖσιν\nεὐχόμενοι μακάρεσσιν ἀκηδέα νόστον ὀπάσσαι·\nεὐχωλαὶ δʼ ἀνέμοισι μίγεν καὶ ἀπόπροθι νηῶν\nμαψιδίως νεφέεσσι καὶ ἠέρι συμφορέοντο.\nαἱ δʼ ἄρα παπταίνεσκον ἐς Ἴλιον ἀχνύμεναι κῆρ\nληιάδες· καὶ πολλὰ κινυρόμεναι γοάασκον\nκρύβδην Ἀργείων μέγʼ ἐνὶ φρεσὶ πένθος ἔχουσαι·\nκαί ῥʼ αἱ μὲν περὶ γούνατʼ ἔχον χέρας· αἱ δὲ μέτωπα\nχερσὶν ἐπηρείδοντο δυσάμμορι· αἱ δʼ ἄρα τέκνα\nἄμφεχον ἀγκοίνῃσι· τὰ δʼ οὔπω δούλιον ἦμαρ\nἔστενον οὐδὲ πάτρης ἐπὶ πήμασιν, ἀλλʼ ἐπὶ μαζῷ\nθυμὸν ἔχον· κηδέων γὰρ ἀπόπροθι νήπιον ἦτορ.\nπάσῃσιν δʼ ἑλέλυντο κόμαι καὶ στήθεα λυγρὰ\nἀμφʼ ὀνύχεσσι δέδρυπτο· παρειῇσιν δʼ ἔπι δάκρυ\nαὐαλέον περίκειτο, κατείβετο δʼ ἄλλʼ ἐφύπερθε\nπυκνὸν ἀπὸ βλεφάρων· δέρκοντο δὲ τλήμονα πάτρην\nαἰθομένην ἔτι πάγχυ, πολὺν δʼ ἀνὰ καπνὸν ἰόντα·\nἀμφὶ δὲ Κασσάνδρην περικυδέα παπταίνουσαι\nπᾶσαί μιν θηεῦντο θεοπροπίης ἀλεγεινῆς\nμνωόμεναι· ἡ δέ σφιν ἐπεγγελάασκε γοώσαις,\nκαίπερ ἀκηχεμένη στυγεροῖς ἐπὶ πήμασι πάτρης.\nΤρώων δʼ ὅσσοι ἄλυξαν ἀνηλέος ἐκ πολέμοιο,\nἀγρόμενοι κατὰ ἄστυ περὶ νέκυας πονέοντο\nθαπτέμεναι μεμαῶτες· ἄγεν δʼ ἀλεγεινὸν ἐς ἔργον\nἈντήνωρ· αὐτὴν δὲ πυρὴν πολέεσσι τίθεντο.\nἈργεῖοι δʼ ἄλληκτον ἐνὶ φρεσὶ καγχαλόωντες\nἄλλοτε μὲν κώπῃσι διέπρησσον μέλαν ὕδωρ,\nἄλλοτε δʼ ἱστία νηυσὶ μεμαότες ἐντύνοντο\nἐσσυμένως· ὀπίσω δὲ θοῶς ἀπελείπετο πᾶσα\nΔαρδανίη καὶ τύμβος Ἀχιλλέος· οἱ δʼ ἀνὰ θυμὸν\nκαίπερ ἰαινόμενοι κταμένων μνησθέντες ἑνὰ θυμὸν\nἀργαλέως ἀκάχοντο καὶ ἀλλοδαπῶν ἐπὶ γαῖαν\nὄσσε βάλον. ἡ δέ σφιν ἐφαίνετο τηλόθι νηῶν\nχαζομένη· τοὶ δʼ αἶψα παρʼ ἀγχιάλοιο φέροντο\nῥηγμῖνας Τενέδοιο· παρημείβοντο δὲ Χρῦσαν\nκαὶ Φοίβου Σμινθῆος ἕδος ζαθέοιό τε Κίλλης·\nΛέσβος δʼ ἠνεμόεσσʼ ἀνεφαίνετο· κάμπτετο δʼ ἄκρη\nἐσσυμένως Λεκτοῖο, τόθι ῥίον ὕστατον Ἴδης.\nλαίφεα δὲ πρησθέντα περίαχεν· ἀμφὶ δὲ πρώραις\nἔβραχεν οἶδμα κελαινόν· ἐπεσκιόωντο δὲ μακρὰ\nκύματα· λευκαίνοντο δʼ ὑπὲρ πόντοιο κέλευθοι.\nκαί νύ κεν Ἀργεῖοι κίον Ἑλλάδος ἱερὸν οὖδας\nπάντες ἁλὸς κατὰ βένθος ἀκηδέες, εἰ μὴ ἄρα σφι\nκούρη ἐριγδούποιο Διὸς νεμέσησεν Ἀθήνη·\nκαί ῥʼ ὁπότʼ Εὐβοίης σχεδὸν ἤλυθον ἠνεμοέσσης,\nδὴ τότε μητιόωσα βαρὺν καὶ ἀνηλέα πότμον\nἀμφὶ Λοκρῶν βασιλῆι καὶ ἄσχετον ἀσχαλόωσα\nΖηνὶ θεῶν μεδέοντι παρισταμένη φάτο μῦθον\nἀθανάτων ἀπάνευθε· χόλον δέ οἱ οὐ χάδε θυμός·\nΖεῦ πάτερ, οὐκέτʼ ἀνεκτὰ θεοῖς ἐπιμηχανόωνται\nἀνέρες, οὐκ ἀλέγοντες ἀνὰ φρένας οὔτε σεῦ αὐτοῦ\nοὔτʼ ἄλλων μακάρων, ἐπεὶ ἦ τίσις οὐκέτʼ ὀπηδεῖ\nἀνδράσι λευγαλέοισι, κακοῦ δʼ ἄρα πλλάκις ἐσθλὸς\nσυμφέρετʼ ἄλγεσι μᾶλλον, ἔχει δʼ ἄλληκτον ὀϊζύν·\nτοὔνεκʼ ἄρʼ οὔτε δίκην τις ἔθʼ ἅζεται, οὐδέ τις αἰδὼς\nἔστι παρʼ ἀνθρώποισιν· ἔγωγε μὲν οὔτʼ ἐν Ὀλύμπῳ\nἔσσομαι, οὔτʼ ἔτι σεῖο κεκλήσομαι, εἰ μὴ Ἀχαιῶν\nτίσομʼ ἀτασθαλίην, ἐπεὶ ἦ νύ μοι ἔνδοθι νηοῦ\nυἱὸς Ὀϊλῆος μέγʼ ἐνήλιτεν, οὐδʼ ἐλέαιρε\nΚασσάνδρην ὀρέγουσαν ἀκηδέας εἰς ἐμὲ χεῖρας\nπολλάκις, οὐδʼ ὅ γʼ ἔδεισεν ἐμὸν μένος, οὐδέ τι θυμῷ\nᾐδέσατʼ ἀθανάτην, ἀλλʼ ἄσχετον ἔργον ἔρεξε.\nτῷ νύ μοι ἀμβροσίῃσι περὶ φρεσὶ μή τι μεγήρῃς\nῥέξαι, ὅπως μοι θυμὸς ἐέλδεται, ὄφρα καὶ ἄλλοι\nαἰζηοὶ τρομέωσι θεῶν ἀρίδηλον ὁμοκλήν.\nὣς φαμένην προσέειπε πατὴρ ἀγανοῖς ἐπέεσσιν·\nὦ τέκος, οὔτι ἔγωγʼ ἀνθίσταμαι εἵνεκʼ Ἀχαιῶν,\nἀλλὰ καὶ ἔντεα πάντα, τά μοι πάρος ἦρα φέροντες\nχερσὶν ὑπʼ ἀκαμάτῃσιν ἐτεκτήναντο Κύκλωπες\nδώσω ἐέλδομένῃ· σὺ δὲ σῷ κρατερόφρονι θυμῷ\nαὐτὴ χεῖμʼ ἀλεγεινὸν ἐπʼ Ἀργείοισιν ὄρινον.\nὣς εἰπὼν στεροπήν τε θοὴν ὀλοόν τε κεραυνὸν\nκαὶ βροντὴν στονόεσσαν ἀταρβέος ἀγχόθι κούρης\nθήκατο· τῆς δʼ ἄρα θυμὸς ὑπὸ κραδίῃ μέγʼ ἰάνθη.\nαὐτίκα δʼ αἰγίδα θοῦριν ἐδύσατο παμφανόωσαν,\nἄρρηκτον βριαρήν τε καὶ ἀθανάτοισιν ἀγητήν·\nἐν γάρ οἱ πεπόνητο κάρη βλοσυροῖο Μεδούσης\nσμερδαλέον· κρατεροὶ δὲ καὶ ἀκαμάτου πυρὸς ὁρμὴν\nλάβρον ἀποπνείοντες ἔσαν καθύπερθε δράκοντες·\nἔβραχε δʼ αἰγὶς ἅπασα περὶ στήθεσσιν ἀνάσσης,\nοἷον ὅτε στεροπῇσιν ἐπιβρέμει ἄσπετος αἰθήρ.\nλάζετο δʼ ἔντεα πατρός, ἅπερ θεὸς οὔτις ἀείρει\nνόσφι Διὸς μεγάλοιο· τίναξε δὲ μακρὸν Ὄλυμπον·\nσὺν δʼ ἔχεεν νεφέλας τε καὶ ἠέρα πᾶσαν ὕπερθε·\nνὺξ δʼ ἐχύθη περὶ γαῖαν, ἐπήχλυσεν δὲ θάλασσα·\nΖεὺς δὲ μέγʼ εἰσορόων ἐπετέρπετο· κίνυτο δʼ εὐρὺς\nοὐρανὸς ἀμφὶ πόδεσσι θεῆς· περὶ δʼ ἔβραχεν αἰθήρ,\nὡς Διὸς ἀκαμάτοιο ποτὶ κλόνον ἐμμεμαῶτος.\nἡ δʼ ἄφαρ ἠερόεντος ὑπὲρ πόντοιο φέρεσθαι\nοὐρανόθεν προέηκεν ἐς Αἴολον ἄμβροτον Ἶριν,\nὄφρʼ ἀνέμους ἅμα πάντας ἐπιβρίσαντας ἰάλλῃ\nἐλθέμεναι κραναοῖο Καφηρέος ἐγγύθεν ἄκρων\nνωλεμέως χριμφθέντας, ἀνοιδῆναί τε θάλασσαν,\nλευγαλέῃς ῥιπῇσι μεμηνότας. ἡ δʼ ἀΐουσα\nἐσσυμένως οἴμησε περιγναμφθεῖσα νέφεσσι·\nφαίης κεν πῦρ ἔμμεν ἅμʼ ἠέρι καὶ μέλαν ὕδωρ.\nἵκετο δʼ Αἰολίην, ἀνέμων ὅθι λάβρον ἀέντων\nἄντρα πέλει στυφελῇσιν ἀρηράμενʼ ἀμφὶ πέτρῃσι\nκοῖλα καὶ ἠχήεντα· δόμοι δʼ ἄγχιστα πέλονται\nΑἰόλου Ἱπποτάδαο. κίχεν δέ μιν ἔνδον ἐόντα\nσύν τʼ ἀλόχῳ καὶ παισὶ δυώδεκα· καί οἱ ἔειπεν,\nὁππόσʼ Ἀθηναίη Δαναῶν ἐπεμήδετο νόστῳ.\nαὐτὰρ ὅ γʼ οὐκ ἀπίθησε, μολὼν δʼ ἔκτοσθε μελάθρων\nχερσὶν ὑπʼ ἀκαμάτῃσιν ὅρος μέγα τύψε τριαίνῃ,\nἔνθʼ ἄνεμοι κελαδεινὰ δυσηχέες ηὐλίζοντο\nἐν κενεῷ κευθμῶνι· περίαχε δʼ αἰὲν ἰωὴ\nβρυχομένη ἀλεγεινά· βίῃ δʼ ἔρρηξε κολώνην.\nοἱ δʼ ἄφαρ ἐξεχέοντο· κέλευσε δὲ πάντας ἐρεμνὴν\nλαίλαπα συμφορέοντας ἀήμεναι, ὄφρʼ ἀλεγεινὸν\nὀρνυμένης ἁλὸς οἶδμα Καφηρέος ἄκρα καλύψῃ.\nοἱ δὲ θοῶς ὤρνυντο πάρος βασιλῆος ἀκοῦσαι\nπᾶν ἔπος· ἐσσυμένοισι δʼ ἐπεστενάχιζε θάλασσα\nἄσχετον· ἠλιβάτοισι δʼ ἐοικότα κύματʼ ὄρεσσιν\nἄλλοθεν ἄλλα φέροντο. κατεκλάσθη δʼ ἄρʼ Ἀχαιῶν\nθυμὸς ἐνὶ στέρνοισιν, ἐπεὶ νέας ἄλλοτε μέν που\nὑψηλὴν φέρε κῦμα διʼ ἠέρος, ἄλλοτε δʼ αὖτε\nοἷα κατὰ κρημνοῖο κυλινδομένας φορέεσκε\nβυσσόν ἐς ἠερόεντα· βίη δέ τις ἄσχετος αἰεὶ\nψάμμον ἀναβλύζεσκε διοιγομένοιο κλύδωνος.\nοἱ δʼ ἄρʼ ἀμηχανίη βεβολημένοι οὔτʼ ἐπʼ ἐρετμῷ\nχεῖρα βαλεῖν ἐδύναντο τεθηπότες οὔτʼ ἄρα λαίφη\nἔσθενον ἀμφὶ κέρα λελιημένοι εἰρύσσασθαι\nῥηγνύμενʼ ἐξ ἀνέμων, οὐδʼ ἔμπαλιν ἰθύνασθαι\nἐς πλόον· ἀργαλέαι γὰρ ἐπεκλονέοντο θύελλαι·\nοὐδὲ κυβερνήτῃσι πέλεν μένος εἰσέτι νηῶν\nχερσὶν ἐπισταμένῃσι θοῶς οἰήϊα νωμᾶν·\nπάντα γὰρ ἄλλυδις ἄλλα κακαὶ διέχευον ἄελλαι.\nοὐδέ τις ἐλπωρὴ βιότου πέλεν, οὕνεκʼ ἐρεμνὴ\nνὺξ ἅμα καὶ μέγα χεῖμα καὶ ἀθανάτων χόλος αἰνὸς\nὦρτο· Ποσειδάων γὰρ ἀνηλέα πόντον ὄρινεν\nἦρα κασιγνήτοιο φέρων ἐρικυδέϊ κούρῃ,\nἥ ῥα καὶ αὐτὴ ὕπερθεν ἀμείλιχα μαιμώωσα\nθῦνε μετʼ ἀστεροπῇσιν· ἐπέκτυπε δʼ οὐρανόθεν Ζεὺς\nκυδαίνων ἀνὰ θυμὸν ἑὸν τέκος, ἀμφὶ δὲ πᾶσαι\nνῆσοί τʼ ἤπειροί τε κατεκλύζοντο θαλάσσῃ\nΕὐβοίης οὐ πολλὸν ἀπόπροθεν, ᾗχι μάλιστα\nτεῦχεν ἀμειλίκτοισιν ἐπʼ ἄλγεσιν ἄλγεα δαίμων\nἈργείοις. στοναχὴ δὲ καὶ οἰμωγὴ κατὰ νῆας\nἔπλετʼ ἀπολλυμένων· κανάχιζε δὲ δούρατα νηῶν\nἀγνυμένων· αἱ γάρ ῥα συνωχαδὸν ἀλλήλῃσιν\nαἰὲν ἐπερρήγνυντο· πόνος δʼ ἄπρηκτος ὀρώρει·\nκαί ῥʼ οἱ μὲν κώπῃσιν ἀπωσέμεναι μεμαῶτες\nνῆας ἐπεσσυμένας αὐτοῖς ἅμα δούρασι λυγροὶ\nκάππεσον ἐς μέγα βένθος, ἀμειλίκτῳ δʼ ὑπὸ πότμῳ\nκάτθανον, οὕνεκʼ ἄρα σφιν ἐπέχραον ἄλλοθεν ἄλλα\nνηῶν δούρατα μακρά· συνηλοίηντο δὲ πάντων\nσώματα λευγαλέως· οἱ δʼ ἐν νήεσσι πεσόντες\nκεῖντο καταφθιμένοισιν ἐοικότες· οἱ δʼ ὑπʼ ἀνάγκης\nνήχοντʼ ἀμφιπεσόντες ἐϋξέστοισιν ἐρετμοῖς·\nἄλλοι δʼ αὖ σανίδεσσιν ἐπέπλεον· ἔβραχε δʼ ἅλμη\nβυσσόθεν, ὥστε θάλασσαν ἰδʼ οὐρανὸν ἠδὲ καὶ αἶαν\nφαίνεσθʼ ἀλλήλοισιν ὁμῶς συναρηρότα πάντα.\nἡ δʼ ἄρʼ Οὐλύμποιο βαρύκτυπος Ἀτρυτώνη\nοὔτι καταισχύνεσκε βίην πατρός· ἀμφὶ δʼ ἄρʼ αἰθὴρ\nἴαχεν. ἡ δʼ Αἴαντι χόλον καὶ πῆμα φέρουσα\nἔμβαλε νηὶ κεραυνόν· ἄφαρ δέ μιν ἄλλυδις ἄλλῃ\nἐσκέδασεν διὰ τυτθά· περίαχε δʼ αἶα καὶ αἰθήρ·\nἐκλύσθη δʼ ἄρα πᾶσα περίδρομος Ἀμφιτρίτη.\nοἱ δʼ ἔκτοσθε νεὸς πέσον ἀθρόοι· ἀμφὶ δʼ ἄρʼ αὐτοὺς\nκύματα μακρὰ φέροντο· περὶ στεροπῇσι δʼ ἀνάσσης\nαἴγλη μαρμαίρεσκε διὰ κνέφας ἀΐσσουσα·\nοἱ δʼ ἄποτον λάπτοντες ἁλὸς πολυηχέος ἅλμην\nθυμὸν ἀποπνείοντες ὑπὲρ πόντοιο φέροντο.\nΛηιάσιν δʼ ἄρα χάρμα καὶ ὀλλυμένῃσι τέτυκτο·\nκαί ῥʼ αἱ μὲν κατέδυσαν ἔσω ἁλὸς ἀμφιβαλοῦσαι\nχεῖρας ἑοῖς τεκέεσσι δυσάμμοροι· αἱ δʼ ἀλεγεινὰ\nδυσμενέων περὶ κρᾶτα βάλον χέρας, οἷς ἅμα λυγραὶ\nσπεῦδον ἀποφθίσασθαι ἑῆς ἀντάξια λώβης\nτινύμεναι Δαναούς· ἡ δʼ ὑψόθεν εἰσορόωσα\nτέρπεθʼ ἑὸν κατὰ θυμὸν ἀγαυὴ Τριτογένεια.\nΑἴας δʼ ἄλλοτε μὲν περινήχετο δούρατι νηός,\nἄλλοτε δʼ αὖ χείρεσσι διήνυεν ἁλμυρὰ βένθη\nἀκαμάτῳ Τιτῆνι βίην ὑπέροπλον ἐοικώς·\nσχίζετο δʼ ἁλμυρὸν οἶδμα περὶ κρατερῇσι χέρεσσιν\nἀνδρὸς ὑπερθύμοιο· θεοὶ δέ μιν εἰσορόωντες\nἠνορέην καὶ κάρτος ἐθάμβεον· ἀμφὶ δὲ κῦμα\nἄλλοτε μὲν φορέεσκε πελώριον ἠΰτʼ ἐπʼ ἄκρην\nοὔρεος ὑψηλοῖο διʼ ἠέρος, ἄλλοτε δʼ αὖτε\nὑψόθεν οἷα φάραγξιν ἐνέκρυφεν· οὐδʼ ὅ γε χεῖρας\nκάμνε πολυτλήτους· πολλοί γε μὲν ἔνθα καὶ ἔνθα\nσβεννύμενοι σμαράγιζον ἔσω πόντοιο κεραυνοί·\nοὔπω γάρ οἱ θυμὸν ἐμήδετο κηρὶ δαμάσσαι\nκούρη ἐριγδούποιο Διὸς μάλα περ κοτέουσα,\nπρὶν τλῆναι κακὰ πολλὰ καὶ ἄλγεσι πάγχυ μογῆσαι·\nτοὔνεκά μιν κατὰ βένθος ἐδάμνατο δηρὸν ὀϊζὺς\nπάντοθε τειρόμενον· περὶ γὰρ κακὰ μυρία Κῆρες\nἀνδρὶ περιστήσαντο· μένος δʼ ἐνέπνευαεν ἀνάγκη·\nφῆ δέ, καὶ εἰ μάλα πάντες Ὀλύμπιοι εἰς ἓν ἵκωνται\nχωόμενοι καὶ πᾶσαν ἀναστήσωσι θάλασσαν\nἐκφυγέειν· ἀλλʼ οὔτι θεῶν ὑπάλυξεν ὁμοκλήν·\nδὴ γάρ οἱ νεμέσησεν ὑπέρβιος Ἐννοσίγαιος,\nεὖτέ μιν εἰσενόησεν ἐφαπτόμενον χερὶ πέτρης\nΓυραίης, καί οἱ μέγʼ ἐχώσατο· σὺν δʼ ἐτίναξε\nπόντον ὁμῶς καὶ γαῖαν ἀπείριτον· ἀμφὶ δὲ πάντῃ\nκρημνοὶ ὑπεκλονέοντο Καφηρέος· αἱ δʼ ἀλεγεινὸν\nθεινόμεναι ῥηγμῖνες ἐπέβραχον οἴδματι λάβρῳ\nχωομένοιο ἄνακτος· ἀπέσχισε δʼ εἰς ἅλα πέτρον\nεὐρέα, τοῦ περ ἐκεῖνος ἑῇς ἐπεμαίετο χερσί.\nκαί ῥά οἱ ἀμφὶ πάγοισιν ἑλισσομένου μάλα δηρὸν\nχεῖρες ἀπεδρύφθησαν, ὑπέδραμε δʼ αἷμʼ ὀνύχεσσι·\nμορμῦρον δέ οἱ αἰὲν ὀρινομένου περὶ κῦμα\nἀφρὸς ἄδην λεύκαινε κάρη λάσιόν τε γένειον·\nκαὶ νύ κεν ἐξήλυξε κακὸν μόρον, εἰ μὴ ἄρʼ αὐτῷ\n\nῥήξας γαῖαν ἔνερθεν ἐπιπροέηκε κολώνην·\nεὖτε πάρος μεγάλοιο κατʼ Ἐγκελάδοιο δαΐφρων\nΠαλλὰς ἀειραμένη Σικελὴν ἐπικάββαλε νῆσον,\nἥ ῥʼ ἔτι καίεται αἰὲν ὑπʼ ἀκαμάτοιο Γίγαντος\nαἰθαλόεν πνείοντος ἔσω χθονός· ὣς ἄρα Λοκρῶν\nἀμφεκάλυψεν ἄνακτα δυσάμμορον οὔρεος ἄκρη\nὑψόθεν ἐξεριποῦσα, βάρυνε δὲ καρτερὸν ἄνδρα·\nἀμφὶ δέ μιν θανάτοιο μέλας ἐκιχήσατʼ ὄλεθρος\nγαίῃ ὁμῶς δμηθέντα καὶ ἀτρυγέτῳ ἐνὶ πόντῳ.\nὣς δὲ καὶ ἄλλοι Ἀχαιοὶ ὑπὲρ μέγα λαῖτμα φέροντο,\nοἱ μὲν ἄρʼ ἐν νήεσσι τεθηπότες, οἱ δὲ πεσόντες\nἔκτοσθεν νηῶν· ὀλοὴ δʼ ἔχε πάντας ὀϊζύς·\nαἱ μὲν γὰρ φορέοντʼ ἐπικάρσιαι εἰν ἁλὶ νῆες,\nἄλλαι δʼ ἀνστρέψασαι ἄνω τρόπιν· ὧν δέ που ἱστοὶ\nἐκ δοράτων ἐάγησαν ἐπισπέρχοντος ἀήτεω·\nτῶν δὲ διὰ ξύλα πάντα θοαὶ σκεδάσαντο θύελλαι·\nαἱ δὲ καὶ ἐς μέγα βένθος ὑποβρύχιαι κατέδυσαν\nὄμβρου ἐπιβρίσαντος ἀπείρονος, οὐδʼ ὑπέμειναν\nλάβρον ὁμῶς ἀνέμοισι θαλάσσης καὶ Διὸς ὕδωρ\nμισγόμενον. ποταμῷ γὰρ ἀλίγκιος ἔρρεεν αἰθὴρ\nσυνεχές· ἡ δʼ ὑπένερθεν ἐμαίνετο δῖα θάλασσα·\nκαί τις ἔφη· τάχα τοῖον ἐπέχραεν ἀνδράσι χεῖμα,\nὁππότε Δευκαλίωνος ἀθέσφατος ὑετὸς ἦλθε,\nποντώθη δʼ ἄρα γαῖα, βυθὸς δʼ ἐπεχεύατο πάντῃ.\nὣς ἄρʼ ἔφη Δαναῶν τις ἐνὶ φρεσὶ χεῖμα τεθηπὼς\nλευγαλέον· πολλοὶ δὲ κατέφθιθεν· ἀμφὶ δὲ νεκρῶν\nπλήθεθʼ ἁλὸς μέγα χεῦμα, περιστείνοντο δὲ πᾶσαι\nἠιόνες· πολέας γὰρ ἀπέπτυσε κῦμʼ ἐπὶ χέρσον·\nἀμφὶ δὲ νήια δοῦρα βαρύβρομον Ἀμφιτρίτην\nπᾶσαν ἄδην ἐκάλυψε· μέσον δʼ ἀνεφαίνετο κῦμα.\nἄλλοι δʼ ἄλλην κῆρα κακὴν λάχον· οἱ μὲν ἀνʼ εὐρὺν\nπόντον ὀρινομένης ἁλὸς ἄσχετον, οἱ δʼ ἐνὶ πέτρῃς·\nἄξαντες περὶ νῆας ὀϊζυρῶς ἀπόλοντο\nΝαυπλίου ἐννεσίῃσιν· ὁ γὰρ κοτέων μάλα παιδὸς\nχείματος ὀρνυμένοιο καὶ ὀλλυμένων Ἀργείων\nκαίπερ ἀκηχέμενος μέγʼ ἐγήθεεν, οὕνεκʼ ἄρʼ αὐτῷ\nδῶκε τίσιν θεὸς αἶψα καὶ ἔδρακεν ἐχθρὸν ὅμιλον\nτειρόμενον κατὰ βένθος, ἑῷ δʼ ἄρα πολλὰ τοκῆι\nεὔχεθʼ ὁμῶς νήεσσιν ὑπόβρυχα πάντας ὀλέσθαι.\nτοῦ δὲ Ποσειδάων μάλʼ ἐπέκλυεν, ἄγχι δὲ πάντας\nἄμ μέλαν οἶδμα φέρεσκεν· ὁ δʼ οὐρεὺς ὣς χερὶ πεύκην\nαἰθομένην ἀνάειρε· δόλῳ δʼ ἐπέλασσεν Ἀχαιοὺς\nἐλπομένους εὔορμον ἕδος λιμένων ἀφικέσθαι·\nαἰνῶς γὰρ πέτρῃσι περὶ στυφελῇσι δάμησαν\nαὐτῇς σὺν νήεσσι· κακῷ δʼ ἔπι κύντερον ἄλγος\nτλῆσαν ἀνιηρῇσι προσαγνύμενοι περὶ πέτρῃς\nνυκτὶ θοῇ· παῦροι δὲ φύγον μόρον, οὕς τʼ ἐσάωσεν\nἢ θεὸς ἢ δαίμων τις ἐπίρροθος· αὐτὰρ Ἀθήνη\nἄλλοτε μὲν θυμῷ μέγʼ ἐγήθεεν, ἄλλοτε δʼ αὖτε\nἄχνυτʼ Ὀδυσσῆος πινυτόφρονος, οὕνεκʼ ἔμελλε\nπάσχειν ἄλγεα πολλὰ Ποσειδάωνος ὁμοκλῇ,\nὅς ῥα τότʼ ἀκαμάτῃσι περὶ φρεσὶ πάγχυ μεγαίρων\nτείχεσι καὶ πύργοισιν ἐϋσθενέων Ἀργείων,\nοὓς ἔκαμον Τρώων στυγερῆς ἔμεν ἄλκαρ ἀϋτῆς,\nἐσσυμένως μάλα πᾶσαν ἀνεπλήμμυρε θάλασσαν,\nὅσση ἀπʼ Εὐξείνοιο κατέρχεται Ἑλλήσποντον,\nκαί μιν ἐπʼ ἠιόνας Τροίης βάλεν· ὗε δʼ ὕπερθε\nΖεὺς ἐπίηρα φέρων ἐρικυδέϊ Ἐννοσιγαίῳ·\nοὐ μὴν οὐδʼ Ἑκάεργος ἄτερ καμάτοιο τέτυκτο,\nἀλλʼ ἄρʼ ἀπʼ Ἰδαίων ὀρέων μάλα πάντα ῥέεθρα\nεἰς ἕνα χῶρον ἄγεσκε, κατέκλυσε δʼ ἔργου Ἀχαιῶν·\nἐκλύσθη δὲ θάλασσα καὶ εἰσέτʼ ἴσαν κελάδοντες\nχείμαρροι ἀλεγεινὸν ἀεξόμενοι Διὸς ὄμβρῳ,\nτοὺς μέλαν οἶδμʼ ἀνέεργε πολυστόνου Ἀμφιτρίτης\nπόντον ἐπελθέμεναι, πρὶν τείχεα πάντʼ ἀμαθῦναι\nἀργαλέως Δαναῶν· αὐτὸς δʼ ἄρα γαῖαν ἔνερθε\nῥῆξε Ποσειδάων, ἀνὰ δʼ ἔβλυσεν ἄσπετον ὕδωρ\nἰλύν τε ψάμαθόν τε· βίῃ δʼ ἐλέλιξε κραταιῇ\nΣίγεον· ἠιόνες δὲ μέγʼ ἔβραχον ἠδὲ θέμεθλα\nΔαρδανίης, καὶ ἄϊστον ὑποβρύχιόν τʼ ἐκαλύφθη\nἕρκος ἀπειρέσιον, κατεδύσατο δʼ ἔνδοθι γαίης\nμακρὰ διισταμένης· ψάμαθος δʼ ἔτι φαίνετο μούνη\nχασσαμένου πόντου, καὶ ἀπʼ ἀκτάων ἐριδούπων\nνόσφιν ἀπʼ αἰγιαλοῖο κατεκτάθη. ἀλλὰ τὰ μέν που\nἀθανάτων ἐτέλεσσε κακὸς νόος· οἱ δʼ ἐνὶ νηυσὶν\nἈργεῖοι πλώεσκον, ὅσους διὰ χεῖμα κέδασσεν·\nἄλλῃ δʼ ἄλλος ἵκανεν, ὅπῃ θεὸς ἦγεν ἕκαστον,\nὅσσοι ὑπὲρ πόντοιο λυγρὰς ὑπάλυξαν ἀέλλας.\n"};
