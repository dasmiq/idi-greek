var sequence = {"name":"Colluthus of Lycopolis. The Rape of Helen","data":"νύμφαι Τρωιάδες, ποταμοῦ Ξάνθοιο γενέθλη,\nαἳ πλοκάμων κρήδεμνα καὶ ἱερὰ παίγνια χειρῶν\nπολλάκι πατρῴῃσιν ἐπὶ ψαμάθοισι λιποῦσαι\nἐς χορὸν Ἰδαίῃσιν ἐπεντύνασθε χορείαις,\nδεῦτε, θεμιστοπόλοιο νοήματα μηλοβοτῆρος\nεἴπατέ μοι, κελάδοντος ἀπορνύμεναι ποταμοῖο,\nἐξ ὀρέων πόθεν ἦλθεν ἀήθεα πόντον ἐλαύνων\nἀγνώσσων ἁλὸς ἔργα; τί δὲ χρέος ἔπλετο νηῶν\nἀρχεκάκων, ἵνα πόντον ὁμοῦ καὶ γαῖαν ὀρίνῃ\nβουκόλος; ὠγυγίη δὲ τίς ἔπλετο νείκεος ἀρχή,\nὄφρα καὶ ἀθανάτοισι θεμιστεύσωσι νομῆες;\nτίς δὲ δικασπολίη; πόθεν ἔκλυεν οὔνομα νύμφης\nἈργείης; αὐταὶ γὰρ ἐθηήσασθε μολοῦσαι\nἸδαίης τρικάρηνον ὑπὸ πρηῶνα Φαλάκρης\nκαὶ Πάριν οἰοπόλοισιν ἐφεδριόωντα θοώκοις\nκαὶ Χαρίτων βασίλειαν ἀγαλλομένην Ἀφροδίτην.\nὣς ὁ μὲν ὑψιλόφοισιν ἐν οὔρεσιν Αἱμονιήων\nνυμφιδίων Πηλῆος ἀειδομένων ὑμεναίων\nΖηνὸς ἐφημοσύνῃσιν ἐῳνοχόει Γανυμήδης·\nπᾶσα δὲ κυδαίνουσα θεῶν ἔσπευδε γενέθλη\nαὐτοκασιγνήτην λευκώλενον Ἀμφιτρίτης,\nΖεὺς μὲν ἀπʼ Οὐλύμποιο, Ποσειδάων δὲ θαλάσσης·\nἐκ δὲ Μελισσήεντος ἀπʼ εὐόδμου Ἑλικῶνος\nΜουσάων λιγύφωνον ἄγων χορὸν ἦλθεν Ἀπόλλων·\n39 χρυσείοις δʼ ἑκάτερθε τινασσόμενος πλοκάμοισι\n40 βότρυς ἀκερσεκόμης ζεφύρῳ στυφελίζετο χαίτης.\nτὸν δὲ μεθʼ ὡμάρτησε κασιγνήτη Διὸς Ἥρη.\nοὐδʼ αὐτὴ βασίλεια καὶ ἁρμονίης Ἀφροδίτη\nἐρχομένη δήθυνεν ἐς ἄλσεα Κενταύροιο.\nκαὶ στέφος ἀσκήσασα γαμήλιον ἤλυθε Πειθώ,\nτοξευτῆρος Ἔρωτος ἐλαφρίζουσα φαρέτρην.\nκαὶ βριαρὴν τρυφάλειαν ἀπὸ κροτάφοιο μεθεῖσα\nἐς γάμον ὡμάρτησε γάμων ἀδίδακτος Ἀθήνη.\nοὐδὲ κασιγνήτη Λητωιὰς Ἀπόλλωνος\nἌρτεμις ἠτίμησε καὶ ἀγροτέρη περ ἐοῦσα.\nοἷος δʼ οὐ κυνέην, οὐ δήιον ἔγχος ἀείρων\nἐς δόμον Ἡφαίστοιο σιδήρεος ἔρχεται Ἄρης,\nτοῖος ἄτερ θώρηκος, ἄτερ θηκτοῖο σιδήρου\nμειδιόων ἐχόρευεν. ἔριν δʼ ἀγέραστον ἐάσας\nοὐ Χείρων ἀλέγιζε καὶ οὐκ ἐμπάζετο Πηλεύς.\nἡ δʼ ἅτε βησσήεντος ἀποπλαγχθεῖσα νομοῖο\nπόρτις ἐρημαίῃσιν ἐνὶ ξυλόχοισιν ἀλᾶται\nφοινήεντι μύωπι, βοῶν ἐλατῆρι, τυπεῖσα·\nτοῖα βαρυζήλοισιν Ἔρις πληγῇσι δαμεῖσα\nπλάζετο μαστεύουσα, θεῶν πῶς δαῖτας ὀρίνοι.\nπολλάκι δʼ εὐλάιγγος ἀπὸ κλισμοῖο θοροῦσα\nἵστατο καὶ παλίνορσος ἐφέζετο· χειρὶ δὲ γαίης\nοὔδεϊ κόλπον ἄραξε καὶ οὐκ ἐφράσσατο πέρην·\nἤθελεν ὀρφναίων γυάλων κληῖδας ἀνεῖσα,\nἐκ χθονίων Τιτῆνας ἀναστήσασα βερέθρων\nοὐρανὸν ὑψιμέδοντος ἀιστῶσαι Διὸς ἕδρην.\nἤθελεν ἠχήεντα πυρὸς πρηστῆρα τινάσσειν,\nἩφαίστῳ δʼ ὑπόεικεν ἀμαιμακέτη περ ἐοῦσα,\nκαὶ πυρὸς ἀσβέστοιο καὶ ὀπτευτῆρι σιδήρου.\nκαὶ σακέων βαρύδουπον ἐμήσατο κόμπον ἀράσσειν,\nεἴ ποτε δειμαίνοντες ἀναθρῴσκοιεν ἰωήν·\nἀλλά καὶ ὁπλοτέρης δολίης ἀνεχάσσατο βουλῆς\nἌρεα δειμαίνουσα, σιδήρεον ἀσπιδιώτην.\nἤδη δʼ Ἑσπερίδων χρυσέων ἐμνήσατο μήλων·\nἔνθεν Ἔρις, πολέμοιο προάγγελον ἔρνος ἑλοῦσα\nμῆλον, ἀριζήλων ἐφράσσατο δήνεα μόχθων.\nχειρὶ δὲ δινήσασα μόθου πρωτόσπορον ἀρχὴν\nἐς θαλίην ἔρριψε, χορὸν δʼ ὤρινε θεάων.\nἭρη μὲν παράκοιτις ἀγαλλομένη Διὸς εὐνῇ\nἵστατο θαμβήσασα καὶ ἤθελε ληίζεσθαι·\nπασάων δʼ ἅτε Κύπρις ἀρειοτέρη γεγαυῖα\nμῆλον ἔχειν ἐπόθησεν, ὅτι κτέρας ἐστὶν Ἐρώτων·\nἭρη δʼ οὐ μεθέηκε καὶ οὐχ ὑπόεικεν Ἀθήνη.\nΖεὺς δὲ θεῶν καὶ νεῖκος ἰδὼν καὶ παῖδα καλέσσας\nτοῖον ὑφεδρήσσοντα προσέννεπεν Ἑρμάωνα·\nεἴ τινά που Ξάνθοιο παρʼ Ἰδαίοιο ῥεέθροις\nπαῖδα Πάριν Πριάμοιο, τὸν ἀγλαὸν ἡβητῆρα,\nΤροίης βουκολέοντα κατʼ οὔρεα, τέκνον, ἀκούεις,\nκείνῳ μῆλον ὄπαζε· διακρίνειν δὲ θεάων\nκέκλεο καὶ βλεφάρων ξυνοχὴν καὶ κύκλα προσώπων.\nἡ δὲ διακρινθεῖσα φέρειν περίπυστον ὀπώρην\nκάρτος ἀρειοτέρης ἐχέτω καὶ κόσμον Ἐρώτων.\nὣς ὁ μὲν Ἑρμάωνι πατὴρ ἐπέτελλε Κρονίων·\nαὐτὰρ ὁ πατρῴῃσιν ἐφημοσύνῃσι πιθήσας\nεἰς ὁδὸν ἡγεμόνευε καὶ οὐκ ἀμέλησε θεάων.\nπᾶσα δὲ λωιτέρην καὶ ἀμείνονα δίζετο μορφήν.\nΚύπρις μὲν δολόμητις ἀναπτύξασα καλύπτρην\nλαὶ περόνην θυόεντα διαστήσασα κομάων\nχρυσῷ μὲν πλοκάμους, χρυσῷ δʼ ἐστέψατο χαίτην.\nτοῖα δὲ παῖδας Ἔρωτας ἀνηΰτησεν ἰδοῦσα·\nἐγγὺς ἀγών, φίλα τέκνα· περιπτύξασθε τιθήνην.\nσήμερον ἀγλαΐαι με διακρίνουσι προσώπων·\nδειμαίνω, τίνι μῆλον ὁ βουκόλος οὗτος ὀπάσσει.\nἭρην μὲν Χαρίτων ἱερὴν ἐνέπουσι τιθήνην,\nφασὶ δὲ κοιρανίην μεθέπειν καὶ σκῆπτρα φυλάσσειν·\nκαὶ πολέμων βασίλειαν ἀεὶ καλέουσιν Ἀθήνην·\nμούνη Κύπρις ἄναλκις ἔην θεός. οὐ βασιλήων\nκοιρανίην, οὐκ ἔγχος ἀρήιον, οὐ βέλος ἕλκω.\nἀλλὰ τί δειμαίνω περιώσιον ἀντὶ μὲν αἰχμῆς\nὡς θοὸν ἔγχος ἔχουσα μελίφρονα δεσμὸν ἐρώτων;\nκεστὸν ἔχω καἰ κέντρον ἄγω καὶ τόξον ἀείρω,\nκεστόν, ὅθεν φιλότητος ἐμῆς ἐμὸν οἶστρον ἑλοῦσαι\nπολλάκις ὠδίνουσι καὶ οὐ θνῄσκουσι γυναῖκες.\nτοῖον ἐφεσπομένη ῥοδοδάκτυλος ἔννεπε Κύπρις.\nοἱ δʼ ἄρα μητρῴης ἐρατῆς ἀίοντες ἐφετμῆς\nφοιτητῆρες Ἔρωτες ἐπερρώοντο τιθήνῃ.\nἄρτι μὲν Ἰδαίην ὑπερέδραμον οὔρεος ἄκρην,\nἔνθα λιθοκρήδεμνον ὑπὸ πρηῶνος ἐρίπνην\nκουρίζων ἐνόμευε Πάρις πατρώια μῆλα.\nποιμαίνων δʼ ἑκάτερθεν ἐπὶ προχοῇσιν ἀναύρου\nνόσφι μέν ἀγρομένων ἀγέλην πεμπάζετο ταύρων,\nνόσφι δὲ βοσκομένων διεμέτρεε πώεα μήλων·\nκαί τις ὀρεσσαύλοιο δορὴ μετόπισθε χιμαίρης\nἐκκρεμὲς ᾐώρητο καὶ αὐτῶν ἥπτετο μηρῶν,\nποιμενίη δʼ ἀπέκειτο, βοῶν ἐλάτειρα, καλαῦροψ,\nτοῖος ἐπεὶ σύριγγος, ἐς ἤθεα βαιὸν ὁδεύων,\nἀγροτέρων καλάμων λιγυρὴν ἐδίωκεν ἀοιδήν·\nπολλάκι δʼ οἰοπόλοισιν ἐνὶ σταθμοῖσιν ἀείδων\nκαὶ ταύρων ἀμέλησε καὶ οὐκ ἐμπάζετο μήλων·\nἔνθεν ἔχων σύριγγα κατʼ ἤθεα καλὰ νομήων\nΠανὶ καὶ Ἑρμάωνι φίλην ἀνεβάλλετο μολπήν·\nοὐ κύνες ὠρύοντο καὶ οὐ μυκήσατο ταῦρος,\nμούνη δʼ ἠνεμόεσσα, βοῆς ἀδίδακτος ἐοῦσα,\nἸδαίων ὀρέων ἀντίθροος ἴαχεν Ἠχώ.\nταῦροι δὲ χλοερῆς κεκορηότες ὑψόθι ποίης,\nκεκλιμένοι βαρύγουνον ἐπʼ ἰσχίον εὐνάζοντο.\nὣς ὁ μὲν ὑψορόφοιο φυτῶν ὑπένερθε καλύπτρης\nτηλόθεν Ἑρμάωνα διάκτορον εἶδε λιγαίνων.\nδειμαίνων δʼ ἀνόρουσε, θεῶν δʼ ἀλέεινεν ὀπωπήν·\nκαὶ χορὸν εὐκελάδων δονάκων ἐπὶ φηγὸν ἐρείσας\nμήπω πολλὰ καμοῦσαν ἑὴν ἀνέκοπτεν ἀοιδήν.\nτοῖα δὲ δειμαίνοντα θέσκελος Ἑρμῆς·\nγαῦλον ἀπορρίψας καὶ πώεα καλὰ μεθήσας\nδεῦρο θεμιστεύσειας ἐπουρανίῃσι δικάζων·\nδεῦρο διακρίνων προφερέστερον εἶδος ὀπωπῆς\nφαιδροτέρῃ τόδε μῆλον, ἐπήρατον ἔρνος, ὀπάσσαις.\nτοῖον ἀνηΰτησεν· ὁ δʼ ἤπιον ὄμμα τανύσσας\nἦκα διακρίνειν πειρήσατο κάλλος ἑκάστης.\nδέρκετο μὲν γλαυκῶν βλεφάρων σέλας, ἔδρακε δειρὴν\nχρυσῷ δαιδαλέην, ἐφράσσατο κόσμον ἑκάστης\nκαὶ πιέρνης μετόπισθε καὶ αὐτῶν ἴχνια ταρσῶν.\nχειρῶν μειδιόωντα δίκης προπάροιθεν ἑλοῦσα\nτοῖον Ἀλεξάνδρῳ μυθήσατο μῦθον Ἀθήνη·\nδεῦρο, τέκος Πριάμοιο, Διὸς παράκοιτιν ἐάσας\nκαὶ θαλάμων βασίλειαν ἀτιμήσας Ἀφροδίτην\nἠνορέης ἐπίκουρον ἐπαινήσειας Ἀθήνην.\nφασί σε κοιρανέειν καὶ Τρώιον ἄστυ φυλάσσειν·\nδεῦρό σε τειρομένοισι σαόπτολιν ἀνδράσι θήσω,\nμή ποτέ σοι βαρύμηνις ἐπιβρίσειεν Ἐνυώ.\nπείθεο, καὶ πολέμους τε καὶ ἠνορέην σε διδάξω.\nὣς ἡ μὲν πολύμητις ἀνηΰτησεν Ἀθήνη.\nτοῖα δʼ ὑποβλήδην λευκώλενος ἔννεπεν Ἥρη·\nεἴ με διακρίνων προφερέστερον ἔρνος ὀπάσσῃς,\nπάσης ἡμετέρης Ἀσίης ἡγήτορα θήσω.\nἔργα μόθων ἀθέριζε· τί γὰρ πολέμων βασιλῆι;\nκοίρανος ἰφθίμοισι καὶ ἀπτολέμοισι κελεύει.\nοὐκ αἰεὶ θεράποντες ἀριστεύουσιν Ἀθήνης·\nὠκύμοροι θνῄσκουσιν ὑποδρηστῆρες Ἐνυοῦς.\nτοίην κοιρανίην πρωτόθρονος ὤπασεν Ἥρη.\nἡ δʼ ἑανὸν βαθύκολπον, ἐς ἠέρα γυμνώσασα\nκόλπον, ἀνῃώρησε καὶ οὐκ ᾐδέσσατο Κύπρις.\nχειρὶ δʼ ἐλαφρίζουσα μελίφρονα δεσμὸν ἐρώτων\nστῆθος ἅπαν γύμνωσε καὶ οὐκ ἐμνήσατο μαζῶν.\nτοῖα δὲ μειδιόωσα προσέννεπε μηλοβοτῆρα·\nδέξό με καὶ πολέμων ἐπιλήθεο, δέχνυσο μορφὴν\nἡμετέρην καὶ σκῆπτρα καὶ Ἀσίδα κάλλιπε γαῖαν.\nἔργα μόθων οὐκ οἶδα· τί γὰρ σακέων Ἀφροδίτῃ;\nἀγλαΐῃ πολὺ μᾶλλον ἀριστεύουσι γυναῖκες.\nἀντὶ μὲν ἠνορέης ἐρατὴν παράκοιτιν ὀπάσσω,\nἀντὶ δὲ κοιρανίης Ἑλένης ἐπιβήσεο λέκτρων·\nνυμφίον ἀθρήσει σε μετὰ Τροίην Λακεδαίμων\nοὔπω μῦθος ἔληγεν, ὁ δʼ ἀγλαὸν ὤπασε μῆλον,\nἀγλαΐης ἀνάθημα, μέγα κτέρας Ἀφρογενείῃ,\nφυταλιὴν πολέμοιο, κακὴν πολέμοιο γενέθλην.\nχειρὶ δὲ μῆλον ἔχουσα τόσην ἀνενείκατο φωνὴν\nἭρην κερτομέουσα καὶ ἀντιάνειραν Ἀθήνην·\nεἴξατέ μοι πολέμοιο συνήθεες, εἴξατε νίκης.\nἀγλαΐην ἐφίλησα, καὶ ἀγλαΐη με διώκει.\nφασί σε, μῆτερ Ἄρηος, ὑπʼ ὠδίνεσσιν ἀέξειν\nἠυκόμων Χαρίτων ἱερὸν χορόν· ἀλλά σε πᾶσαι\nσήμερον ἠρνήσαντο, καὶ οὐ μίαν εὗρες ἀρωγόν.\nοὐ σακέων βασίλεια καὶ οὐ πυρός ἐσσι τιθήνη·\nοὔ σοι Ἄρης ἐπάρηξε, καὶ εἰ δορὶ μαίνεται Ἄρης,\nοὐ φλόγες Ἡφαίστοιο, καὶ εἰ φλογὸς ἆσθμα λοχεύει.\nοἶα δὲ κυδιάεις ἀνεμώλιος, Ἀτρυτώνη,\nἣν γάμος οὐκ ἔσπειρε καὶ οὐ μαιώσατο μήτηρ,\nἀλλὰ σιδηρείη σε τομὴ καὶ ῥίζα σιδήρου\nπατρῴων ἀλόχευτον ἀνεβλάστησε καρήνων.\nοἶα δὲ χαλκείοισι καλυψαμένη χρόα πέπλοις\nκαὶ φεύγεις φιλότητα καὶ Ἄρεος ἔργα διώκεις,\nἁρμονίης ἀδίδακτος, ὁμοφροσύνης ἀδαήμων.\nἀγνώσσεις, ὅτι μᾶλλον ἀνάλκιδές εἰσιν Ἀθῆναι\nτοῖαι, κυδαλίμοισιν ἀγαλλόμεναι πολέμοισι,\nκεκριμένων μελέων οὔτʼ ἄρσενες οὔτε γυναῖκες;\nτοῖον ἐφυβρίζουσα προσέννεπε Κύπρις Ἀθήνην,\nὣς ἡ μὲν πτολίπορθον ἀέθλιον ἔλλαχε μορφῆς\nἭρην ἐξελάσασα καὶ ἀσχαλόωσαν Ἀθήνην·\nἱμείρων δʼ ὑπʼ ἔρωτι καὶ ἣν οὐκ εἶδε διώκων,\nΔύσπαρις ἀθροίσας ἐπὶ δάσκιον ἤγαγεν ὕλην\nἀνέρας ἐργοπόνοιο δαήμονας Ἀτρυτώνης.\nἔνθα πολυπ0ρέμνοιο δαϊζόμεναι δρύες Ἴδης\nἤριπον ἀρχεκάκοιο περιφροσύνῃσι Φερέκλου,\nὅς τότε μαργαίνοντι χαριζόμενος βασιλῆι\nνῆας Ἀλεξάνδρῳ δρυτόμῳ τεκτήνατο χαλκῷ.\nαὐτῆμαρ προβέβουλε καὶ αὐτῆμαρ κάμε νῆας,\nνῆας δʼ οὐκ ἐνόησε καὶ οὐκ ἤσκησεν Ἀθήνη.\nἄρτι μὲν Ἰδαίων ὀρέων ἠλλάξατο πόντον\nκαὶ λεχέων ἐπίκουρον ἐφεσπομένην Ἀφροδίτην\nπολλάκις ἀκταίοισιν ἱλασσάμενος θυέεσσιν\nἔπλεεν Ἑλλήσποντον ἐπʼ εὐρέα νῶτα θαλάσσης,\nτῷ δὲ πολυτλήτων σημήια φαίνετο μόχθων.\nκυανέη μὲν ὕπερθεν ἀναθρώσκουσα θάλασσα\nοὐρανὸν ὀρφναίων ἑλίκων ἐζώσατο δεσμῷ\nεἶθαρ ἀμιχθαλόεντος ἀπʼ ἠέρος ὄμβρον ἱεῖσα,\nἐκλύσθη δέ τε πόντος ἐρεσσομένων ἐρετάων.\nτόφρα δὲ Δαρδανίην καὶ Τρώιον οὖδας ἀμείψας\nἸσμαρίδος μεθέηκε παραπλώων στόμα λίμνης,\nαἶψα δὲ Θρηικίοιο μετʼ οὔρεα Παγγαίοιο\nΦυλλίδος ἀντέλλοντα φιλήνορος ἔδρακε τύμβον\nκαὶ δρόμον ἐννεάκυκλον ἀλήμονος εἶδε κελεύθου,\nἔνθα διαστείχουσα κινύρεο, Φυλλίς, ἀκοίτην\nδεχνυμένη παλίνορσον ἀπήμονα Δημοφόωντα,\nὁππότε νοστήσειεν Ἀθηναίης ἀπὸ δήμων.\nτῷ δὲ βαθυκλήροιο διὰ χθονὸς Αἱμονιήων\nἐξαπίνης ἀνέτελλεν Ἀχαιίδος ἄνθεα γαίης,\nΦθίη βωτιάνειρα καὶ εὐρυάγυια Μυκήνη.\nἔνθεν ἀνερχομένοιο παρʼ εἰαμενὰς Ἐρυμάνθου\nΣπάρτην καλλιγύναικα, φίλην πόλιν Ἀτρείωνος,\nκεκλιμένην ἐνόησεν ἐπʼ Εὐρώταο ῥεέθροις.\nἄγχι δὲ ναιομένην ὑπὸ δάσκιον οὔρεος ὕλην\nγείτονα παπταίνων ἐρατὴν θηεῖτο Θεράπνην.\nοὔπω κεῖθεν ἔην δολιχὸς πλόος, οὐδέ γαλήνης\nδηρὸν ἐρεσσομένων ἠκούετο δοῦπος ἐρετμῶν,\nκαὶ χθονὸς εὐκόλποισιν ἐπʼ ἠιόνεσσι βαλόντες\nπείσματα νηὸς ἔδησαν, ὅσοις ἁλὸς ἔργα μεμήλει.\nαὐτὰρ ὁ χιονέοιο λοεσσάμενος ποταμοῖο\nᾤχετο φειδομένοισιν ἐπʼ ἴχνεσιν ἴχνος ἐρείδων,\nμὴ πόδες ἱμερόεντες ὑποχραίνοιντο κονίης,\nμὴ πλοκάμων κυνέῃσιν ἐπιβρίσαντες ἐθείρας\nὀξύτερον σπεύδοντος ἀναστέλλοιεν ἀῆται.\nἄρτι μὲν αἰπύδμητα φιλοξείνων ναετήρων\nδώματα παπταίνων καὶ γείτονας ἐγγύθι νηοὺς\nἄστεος ἀγλαΐην διεμέτρεεν, ἔνθα μὲν αὐτῆς\nχρύσεον ἐνδαπίης θηεύμενος εἶδος Ἀθήνης,\nἔνθα δὲ Καρνείοιο φίλον κτέρας Ἀπόλλωνος\nοἶκον Ἀμυκλαίοιο παραγνάμψας Ὑακίνθου,\nὅν ποτε κουρίζοντα σὺν Ἀπόλλωνι νοήσας\nδῆμος Ἀμυκλαίων ἠγάσσατο, μὴ Διὶ Λητὼ\nκυσαμένη καὶ τοῦτον ἀνήγαγεν· αὐτὰρ Ἀπόλλων\nοὐκ ἐκάη Ζεφύρῳ ζηλήμονι παῖδα φυλάσσων.\nγαῖα δὲ δακρύσαντι χαριζομένη βασιλῆι\nἄνθος ἀνηέξησε, παραίφασιν Ἀπόλλωνος,\nἄνθος ἀριζήλοιο φερώνυμον ἡβητῆρος.\nἤδη δʼ ἀγχιδόμοισιν ἐπʼ Ἀτρείδαο μελάθροις\nἵστατο θεσπεσίῃσιν ἀγαλλόμενος χαρίτεσσιν.\nοὐ Διὶ τοῖον ἔτικτεν ἐπήρατον υἷα Θυώνη·\nἱλήκοις, Διόνυσε· καὶ εἰ Διός ἐσσι γενέθλης,\nκαλὸς ἔην καὶ καὶ κεῖνος ἐπʼ ἀγλαΐῃσι προσώπων.\nἡ δὲ φιλοξείνων θαλάμων κληῖδας ἀνεῖσα\nἐξαπίνης Ἑλένη μετεκίαθε δώματος αὐλὴν\nκαὶ θαλερῶν προπάροιθεν ὀπιπεύουσα θυράων\nὡς ἴδεν, ὣς ἐκάλεσσε καὶ ἐς μυχὸν ἤγαγεν οἴκου\nκαί μιν ἐφεδρήσσειν νεοπηγέος ὑψόθεν ἕδρης\nἀργυρέης ἐπέτελλε· κόρον δʼ οὐκ εἶχεν ὀπωπῆς\nἄλλοτε δὴ χρύσειον ὀισαμένη Κυθερείης\nκοῦρον ὀπιπεύειν θαλαμηπόλον—ὀψὲ δʼ ἀνέγνω,\nὡς οὐκ ἔστιν Ἔρως· βελέων δʼ οὐκ εἶδε φαρέτρην—\nπολλάκι δʼ ἀγλαΐῃσιν ἐυγλήνοισι προσώπων\nπαπταίνειν ἐδόκευε τὸν ἡμερίδων βασιλῆα·\nἀλλʼ οὐχ ἡμερίδων θαλερὴν ἐδόκευεν ὀπώρην\nπεπταμένην χαρίεντος ἐπὶ ξυνοχῇσι καρήνου.\nὀψὲ δὲ θαμβήσασα τόσην ἀνενείκατο φωνήν·\nξεῖνε, πόθεν τελέθεις; ἐρατὸν γένος εἰπὲ καὶ ἡμῖν.\nἀγλαΐην μὲν ἔοικας ἀριζήλῳ βασιλῆι,\nἀλλὰ τεὴν οὐκ οἶδα παρʼ Ἀργείοισι γενέθλην.\nπᾶσαν Δευκαλίωνος ἀμύμονος οἶδα γενέθλην·\nοὐ Πύλον ἠμαθόεσσαν ἔχεις, Νηλήιον οὖδας,\n—Ἀντίλοχον δεδάηκα, τεὴν δʼ οὐκ εἶδον ὀπωπὴν\nοὐ Φθίην χαρίεσσαν, ἀριστήων τροφὸν ἀνδρῶν·\nοἶδα περικλήιστον ὅλον γένος Αἰακιδάων,\nἀγλαΐην Πηλῆος, ἐυκλείην Τελαμῶνος,\nἤθεα Πατρόκλοιο καὶ ἠνορέην Ἀχιλῆος.\nτοῖα Πάριν ποθέουσα λιγύθροος ἔννεπε νύμφη·\nαὐτὰρ ὁ μειλιχίην ἠμείβετο γῆρυν ἀνοίξας·\nεἴ τινά που Φρυγίης ἐνὶ πείρασι γαῖαν ἀκούεις,\nἼλιον, ἣν πύργωσε Ποσειδάων καὶ Ἀπόλλων·\nεἴ τινά που πολύολβον ἐνὶ Τροίῃ βασιλῆα\nἔκλυες εὐώδινος ἀπὸ Κρονίδαο γενέθλης·\nἔνθεν ἀριστεύων ἐμφύλια πάντα διώκω.\nεἰμί, γύναι, Πριάμοιο πολυχρύσου φίλος υἱός,\nεἰμὶ δὲ Δαρδανίδης· ὁ δὲ Δάρδανος ἐκ Διὸς ἦεν,\nᾧ καὶ ἀπʼ Οὐλύμποιο θεοὶ ξυνήονες ἀνδρῶν\nπολλάκι θητεύουσι καὶ ἀθάνατοί περ ἐόντες·\nὧν ὁ μὲν ἡμετέρης δωμήσατο τείχεα πάτρης,\nτείχεα μαρμαίροντα, Ποσειδάων καὶ Ἀπόλλων.\nαὐτὰρ ἐγώ, βασίλεια, δικασπόλος εἰμὶ θεάων·\nκαὶ γὰρ ἀκηχεμένῃσιν ἐπουρανίῃσι δικάζων\nΚύπριδος ἀγλαΐην καὶ ἐπήρατον ᾔνεσα μορφήν,\nἡ δὲ περικλήιστον, ἐμῶν ἀντάξιον ἔργων,\nνύμφην ἱμερόεσσαν ἐμοὶ κατένευσεν ὀπάσσαι,\nἣν Ἑλένην ἐνέπουσι, κασιγνήτην Ἀφροδίτης,\nἧς ἕνεκεν τέτληκα καὶ οἴδματα τόσσα περῆσαι.\nδεῦρο γάμον κεράσωμεν, ἐπεὶ Κυθέρεια κελεύει·\nμή με καταισχύνειας, ἐμὴν μὴ Κύπριν ἐλέγξῃς.\nοὐκ ἐρέω· τί δὲ τόσσον ἐπισταμένην σε διδάξω;\nοἶσθα γάρ, ὡς Μενέλαος ἀνάλκιδός ἐστι γενέθλης·\nοὐ τοῖαι γεγάασιν ἐν Ἀργείοισι γυναῖκες,\nκαὶ γὰρ ἀκιδνοτέροισιν ἀεξόμεναι μελέεσσιν\nἀνδρῶν εἶδος ἔχουσι, νόθοι δʼ ἐγένοντο γυναῖκες.\nἔννεπεν· ἡ δʼ ἐρόεσσαν ἐπὶ χθονὶ πῆξεν ὀπωπὴν\nδηρὸν ἀμηχανέουσα καὶ οὐκ ἠμείβετο νύμφη.\nὀψὲ δὲ θαμβήσασα τόσην ἀνενείκατο φωνήν·\nἀτρεκέως, ὦ ξεῖνε, τεῆς ποτε πυθμένα πάτρης\nτὸ πρὶν ἐδωμήσαντο Ποσειδάων καὶ Ἀπόλλων;\nἤθελον ἀθανάτων δαιδάλματα κεῖνα νοῆσαι\nκαὶ νομὸν οἰοπόλοιο λιγύπνοον Ἀπόλλωνος,\nἔνθα θεοδμήτοισι παρὰ προθύροισι πυλάων\nπολλάκις εἰλιπόδεσσιν ἐφέσπετο βουσὶν Ἀπόλλων.\nἀγρέο νῆν Σπάρτηθεν ἐπὶ Τροίην με κομίζων.\nἕψομαι, ὡς Κυθέρεια γάμων βασίλεια κελεύει.\nοὐ τρομέω Μενέλαον, ὅταν Τροίη με νοήσῃ·\nτοίην συνθεσίην καλλίσφυρος ἔννεπε νύμφη.\nνὺξ δέ, πόνων ἄμπαυμα μετʼ ἠελίοιο κελεύθους,\nὕπνον ἐλαφρίζουσα, παρήορον ὤπασεν ἠῶ\nἀρχομένην· δοιὰς δὲ πύλας ὤιξεν ὀνείρων,\nτὴν μὲν ἀληθείης—κεράων ἀπελάμπετο κόσμος—\nἔνθεν ἀναθρῴσκουσι θεῶν νημερτέες ὀμφαί,\nτὴν δὲ δολοφροσύνης, κενεῶν θρέπτειραν ὀνείρων.\nαὐτὰρ ὁ ποντοπόρων Ἑλένην ἐπὶ σέλματα νηῶν\nἐκ θαλάμων ἐκόμισσε φιλοξείνου Μενελάου,\nκυδιόων δʼ ὑπέροπλον ὑποσχεσίῃ Κυθερείης\nφόρτον ἄγων ἔσπευδεν ἐς Ἴλιον ἰωχμοῖο.\nἙρμιόνη δʼ ἀνέμοισιν ἀπορρίψασα καλύπτρην\nἱσταμένης πολύδακρυς ἀνέστενεν ἠριγενείης,\nπολλάκι δʼ ἀμφιπόλους θαλάμων ἔκτοσθε λαβοῦσα,\nὀξύτατον βοόωσα τόσην ἀνενείκατο φωνήν·\nπαῖδες, πῆ με λιποῦσα πολύστονον ᾤχετο μήτηρ,\nἣ χθιζόν σὺν ἐμοὶ θαλάμων κληῖδας ἑλοῦσα\nἔδραθεν ὑπνώουσα καὶ ἐς μίαν ἤλυθεν εὐνήν;\nἔννεπε δακρυχέουσα, συνωδύροντο δὲ παῖδες.\nἀγρόμεναι δʼ ἑκάτερθεν ἐπὶ προθύροισιν ἐρύκειν\nἙρμιόνην στενάχουσαν ἐπειρήσαντο γυναῖκες·\nτέκνον ὀδυρομένη, γόον εὔνασον. Ὤιετο μήτηρ,\nνοστήσει παλίνορσος· ἔτι κλαίουσα νοήσεις.\nοὐχ ὁράᾳς; γοεραί μὲν ἐπιμύουσιν ὀπωπαί,\nπυκνὰ δὲ μυρομένης θαλεραὶ μινύθουσι παρειαί.\nἦ τάχα νυμφάων ἐς ὁμήγυριν ἀγρομενάων\nἤλυθεν, ἰθείης δὲ παραπλάζουσα κελεύθου\nἵσταται ἀσχαλόωσα, καὶ ἐς λειμῶνα μολοῦσα\nὡράων δροσόεντος ὑπὲρ πεδίοιο θαάσσει,\nἢ χρόα πατρῴοιο λοεσσομένη ποταμοῖο\nᾤχετο καὶ δήθυνεν ἐπʼ Εὐρώταο ῥεέθροις.\nτοῖα δὲ δακρύσασα πολύστονος ἔννεπε κούρη·\nοἶδεν ὄρος, ποταμῶν ἐδάη ῥόον, οἶδε κελεύθους\nἐς ῥόδον, ἐς λειμῶνα· τί μοι φθέγγεσθε, γυναῖκες;\nἀστέρες ὑπνώουσι, καὶ ἐν σκοπέλοισιν ἰαύει·\nἀστέρες ἀντέλλουσι, καὶ οὐ παλίνορσος ἱκάνει.\nμῆτερ ἐμή, τίνα χῶρον ἔχεις; τίνα δʼ οὔρεα ναίεις;\nπλαζομένην θῆρές σε κατέκτανον; ἀλλὰ καὶ αὐτοὶ\nθῆρες ἀριζήλοιο Διὸς τρομέουσι γενέθλην\nἤριπες ἐξ ὀχέων χθαμαλῆς ἐπὶ νῶτα κονίης\nσὸν δέμας οἰοπόλοισιν ἐνὶ δρυμοῖσι λιποῦσα;\nἀλλὰ πολυπρέμνων ξυλόχων ὑπὸ δάσκιον ὕλην\nδένδρεα παπτήνασα καὶ αὐτῶν μέχρι πετήλων\nσὸν δέμας οὐκ ἐνόησα· καὶ οὐ νεμεσίζομαι ὕλῃ.\nμὴ διεροῖς στονόεντος ἐπʼ Εὐρώταο ῥεέθροις\nνηχομένην ἐκάλυψεν ὑποβρυχίην σε γαλήνη;\nἀλλὰ καὶ ἐν ποταμοῖσι καὶ ἐν πελάγεσσι θαλάσσης\nνηιάδες ζώουσι καὶ οὐ κτείνουσι γυναῖκας.\nὣς ἡ μὲν στενάχιζεν· ἀνακλίνουσα δὲ δειρὴν\nὕπνον ἔπνει, θανάτοιο συνέμπορον· ἦ γὰρ ἐτύχθη\nἄμφω ἀναγκαίη ξυνήια πάντα λαχόντε\nἔργα παλαιοτέροιο κασιγνήτοιο διώκειν.\nἔνθεν ἀκηχεμένοισι βαρυνόμεναι βλεφάροισι\nπολλάκις ὑπνώουσιν, ὅτε κλαίουσι, γυναῖκες.\nἡ μὲν ἀλητεύουσα δολοφροσύνῃσιν ὀνείρων\nμητέρα παπταίνειν ὠίσατο, τοῖα δὲ κούρη\nἴαχε θαμβήσασα καὶ ἀχνυμένη περ ἐοῦσα·\nχθιζὸν ὀδυρομένην με δόμων ἔκτοσθε φυγοῦσα\nκάλλιπες ὑπνώουσαν ὑπὲρ λεχέων γενετῆρος.\nποῖον ὄρος μεθέηκα; τίνας προλέλοιπα κολώνας;\nοὕτω καλλικόμοιο μεθʼ ἁρμονίην Ἀφροδίτην Ἀφροδίτης;\nτοῖα δὲ φωνήσασα προσέννεπε Τυνδαρεώνη·\nτέκνον ἀκηχεμένη, μὴ μέμφεο δεινὰ παθούσῃ·\nὁ χθιζός με μολών ἀπατήλιος ἥρπασεν ἀνήρ.\nἔννεπεν. ἡ δʼ ἀνόρουσε καὶ οὐχ ὁρόωσα τιθήνην\nὀξυτέρῃ πολὺ μᾶλλον ἀνεβρυχήσατο φωνῇ·\nἠερίης, ὄρνιθες, ἐύπτερα τέκνα γενέθλης,\nεἴπατε νοστήσαντες ἐπὶ Κρήτην Μενελάῳ·\nχθιζὸν ἐπὶ Σπάρτην τις ἀνὴρ ἀθεμίστιος ἐλθὼν\nἀγλαΐην ξύμπασαν ἑῶν ἀλάπαξε μελάθρων.\nὣς ἡ μὲν πολύδακρυς ἐς ἠέρα φωνήσασα,\nμητέρα μαστεύουσα, μάτην ἐπλάζετο κούρη.\nκαὶ Κικόνων πτολίεθρα καὶ Αἰολίδος πόρον Ἕλλης\nΔαρδανίης λιμένεσσιν ὁ νυμφίος ἤγαγε νύμφην.\nπυκνὰ δὲ τίλλε κόμην, χρυσέην δʼ ἔρριψε καλύπτρην\nΚασσάνδρη νεόφοιτον ἀπʼ ἀκροπόληος ἰδοῦσα.\nΤροίη δʼ ὑψιδόμων πυλέων κληῖδας ἀνεῖσα\nδέξατο νοστήσαντα τὸν ἀρχέκακον πολιήτην.\n"};
